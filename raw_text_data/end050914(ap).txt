     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Α΄
     ΣΥΝΕΔΡΙΑΣΗ ΛΔ΄
     Τετάρτη 14 Σεπτεμβρίου 2005 (Απογευματινή)
     ΘΕΜΑΤΑ
     ΝΟΜΟΘΕΤΙΚΗ ΕΡΓΑΣΙΑ
     Συζήτηση επί της αρχής και των άρθρων του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων, Προσαρμογή στη νέα ΚΑΠ και άλλες διατάξεις», σελ.
     
     ΟΜΙΛΗΤΕΣ
     Επί του σχεδίου νόμου του Υπουργείου Αγροτικής Ανάπτυξης και Τροφίμων:
     ΑΓΓΕΛΗΣ Α., σελ.
     ΑΡΓΥΡΗΣ Ε., σελ.
     ΒΕΡΓΙΝΗΣ Ξ., σελ.
     ΒΛΑΧΟΣ Γ., σελ.
     ΓΕΡΑΝΙΔΗΣ Β., σελ.
     ΔΡΙΒΕΛΕΓΚΑΣ Ι., σελ.
     ΚΑΛΛΙΩΡΑΣ Η., σελ.
     ΚΟΝΤΟΓΙΑΝΝΗΣ Γ., σελ.
     ΚΟΡΚΑ-ΚΩΝΣΤΑ Α., σελ.
     ΚΟΥΤΣΟΥΚΟΣ Ι., σελ.
     ΜΑΚΡΗ Ζ., σελ.
     ΜΠΑΣΙΑΚΟΣ Ε., σελ.
     ΜΠΕΚΙΡΗΣ Μ., σελ.
     ΜΠΟΥΡΑΣ Α., σελ.
     ΠΑΠΑΓΕΩΡΓΙΟΥ Α., σελ.
     ΣΟΥΡΛΑΣ Γ., σελ.
     ΣΤΑΥΡΟΓΙΑΝΝΗΣ Ν., σελ.
     ΤΖΙΜΑΣ Μ., σελ.
     ΤΖΟΥΜΑΚΑΣ Σ., σελ.
     ΤΣΙΟΓΚΑΣ Δ., σελ.
     ΤΣΙΤΟΥΡΙΔΗΣ Σ., σελ.
     ΧΑΪΤΙΔΗΣ Ε., σελ.
     ΧΑΤΖΗΜΙΧΑΛΗΣ Φ., σελ.
     ΧΡΥΣΟΧΟΪΔΗΣ Μ., σελ.
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2005
     ΣΥΝΕΔΡΙΑΣΗ ΛΔ΄
     Τετάρτη 14 Σεπτεμβρίου 2005 (απόγευμα)
     Αθήνα, σήμερα στις 14 Σεπτεμβρίου 2005, ημέρα Τετάρτη και ώρα 18.28΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
     Εισερχόμαστε στη συμπληρωματική ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις». 
     Πρώτη εγγεγραμμένη στον κατάλογο των ομιλητών είναι η κ. Μακρή, η οποία έχει το λόγο. 
     ΖΩΗ ΜΑΚΡΗ: Σας ευχαριστώ, κύριε Πρόεδρε.
     Κύριε Υπουργέ, κυρία συνάδελφε, μονότονα, όλοι διαπιστώνουμε ότι ο αγροτικός τομέας αντιμετωπίζει χρόνια και σοβαρά προβλήματα. Μονότονα όλοι τα περιγράφουμε και τα διεκτραγωδούμε. Μονότονα όλοι επικρίνουμε και καταγγέλλουμε. Και εδώ λέω, παρενθετικά, ότι κανείς δεν μπορεί να καταγγέλλει και να παριστάνει τον τιμητή για όσα ευθύνεται το κόμμα του, όπως ακούσαμε κατά κόρον να γίνεται σήμερα από τους συναδέλφους της Αξιωματικής Αντιπολίτευσης.
     Ευτυχώς για τους Έλληνες αγρότες η Κυβέρνησή μας και το αρμόδιο Υπουργείο δεν περιορίζεται σε αυτά. Εμείς δεν συγκαλύπτουμε, δεν ωραιοποιούμε, δεν μεταθέτουμε τα προβλήματα στο μέλλον, όχι γιατί δεν έχουμε αυτήν την πολυτέλεια –που δεν την έχουμε- αλλά γιατί δεν είναι δική μας πολιτική πρακτική να αρνούμαστε την πραγματικότητα και να μην προτείνουμε, να μη συζητούμε, να μην υλοποιούμε συγκεκριμένους ειδικούς και αποτελεσματικούς τρόπους αντιμετώπισης και επίλυσης των αγροτικών προβλημάτων. 
     «Και μόνο το γεγονός ότι, μετά από είκοσι πέντε χρόνια εφαρμογής της Κοινής Αγροτικής Πολιτικής και τρία Κοινοτικά Πλαίσια Στήριξης, το αγροτικό εισόδημα παραμένει στο μισό του μέσου όρου της Ευρωπαϊκής Ένωσης, ότι σημαντικό ποσοστό του αγροτικού κόσμου ζει κάτω από τα όρια της φτώχειας και ότι η ύπαιθρος ερημώνει μέρα με την ημέρα καταδεικνύει το μέγεθος του προβλήματος».
     Και προλαβαίνω όσους τυχόν σκέφτονται ότι, ως κυβερνητική Βουλευτής, με αυτές τις διαπιστώσεις μέμφομαι και κατηγορώ τις προηγούμενες κυβερνήσεις, διευκρινίζοντας ότι διάβασα, χωρίς να προσθέσω ή να αφαιρέσω κάτι, ένα απόσπασμα από την επιστολή του Προέδρου του Συνασπισμού που ζητούσε από την Πρόεδρο της Βουλής τη διεξαγωγή προ ημερησίας διατάξεως συζήτηση για την αγροτική πολιτική στις αρχές του 2005. 
     Τα πραγματικά αίτια και ο πραγματικός χρόνος δημιουργίας των προβλημάτων είναι γνωστά. Όλοι γνωρίζουμε ποιος ευθύνεται για τις στρεβλώσεις και τις διαρθρωτικές αδυναμίες, ποιος ευθύνεται για την εγκατάλειψη, ποιος για τα αδιέξοδα, για την ανεπάρκεια του κράτους στον αγροτικό τομέα. 
     Δυστυχώς η γεωργική οικονομία είναι ένα πολύ συγκεκριμένο παράδειγμα της κακής κατάστασης της οικονομίας, γενικά, κατάστασης που δημιουργήθηκε λόγω των προβλημάτων που συσσωρεύονταν για ένα τέταρτο του αιώνα και αναζητούν λύσεις από εμάς. 
     Ο συρρικνωμένος αγροτικός πληθυσμός με το μειωμένο αγροτικό εισόδημα, που δεν μπορεί να πουλήσει τα προϊόντα του, γιατί κατακλύζεται η εσωτερική αγορά από εισαγόμενα, περιμένει από εμάς λύσεις. 
     Δεν περιμένει από εμάς μόνο να μεμφόμαστε την Ευρωπαϊκή Ένωση για λάθη και παραλείψεις των δικών μας κυβερνήσεων -γιατί και οι κυβερνήσεις του ΠΑ.ΣΟ.Κ. δικές μας, ελληνικές κυβερνήσεις ήταν. Περιμένει να κάνουμε πολλά και σοβαρά, να δώσουμε προοπτική, απασχόληση και εισόδημα, να αποδείξουμε ότι ο αγροτικός τομέας στην Ελλάδα έχει μέλλον.
     Φυσικά τα πράγματα δεν είναι εύκολα. Είναι, όμως, επιτακτική ανάγκη να βρεθούν λύσεις. Είναι ηθικό, για να επαναλάβω μια διατύπωση του Πρωθυπουργού. Με σοβαρότητα, όπως αυτή του υπό κρίση νομοσχεδίου, με ειλικρίνεια, όπως αυτή με την οποία το αρμόδιο Υπουργείο αντιμετωπίζει τους φορείς, με έμφαση στα θεσμικά, όπως επιβάλλεται, με αποκέντρωση των υπηρεσιών, με ισχυρή Αγροτική Τράπεζα, με τους επιβεβλημένους αγώνες στην Ευρωπαϊκή Ένωση, με ενημερωμένους και, συνεπώς, συμπαραστάτες τους αγρότες, με εφαρμογή του νόμου και των κοινοτικών οδηγιών θα τα καταφέρουμε.
     Κυρία και κύριοι συνάδελφοι, αφ’ ότου η Νέα Δημοκρατία ανέλαβε τη διακυβέρνηση του τόπου, ξεκίνησε συστηματικά να εφαρμόζει το κυβερνητικό πρόγραμμα. Η ηγεσία του αρμόδιου Υπουργείου εργάσθηκε με αίσθημα ευθύνης και προώθησε –και η σημερινή νομοθετική πρωτοβουλία είναι πλήρης απόδειξη ότι συνεχίζει την προσπάθεια- συγκεκριμένα μέτρα, που είχαν σημαντικά και χειροπιαστά αποτελέσματα για χιλιάδες αγρότες.
     Βεβαίως, υπήρξαν προβλήματα. Και βεβαίως υπήρξαν τα αντίστοιχα δίκαια αιτήματα του αγροτικού κόσμου, για τα οποία η Κυβέρνηση ανέλαβε την ευθύνη. Σας παραπέμπω στη σχετική πρωθυπουργική δήλωση, στη συζήτηση στις 18-2-2005 και σας καλώ να αντιληφθείτε την πρωτοφανή ευαισθησία που έδειξε ο Πρωθυπουργός, του οποίου το κόμμα δεν είχε ούτε ένα χρόνο στη διακυβέρνηση της χώρας, και να τη συγκρίνετε με τη σημερινή τοποθέτηση του Αρχηγού της Αξιωματικής Αντιπολίτευσης. 
     Βασική προϋπόθεση για να αντιμετωπίσουμε αποτελεσματικά  τα προβλήματα, τις υποχρεώσεις, τις εκκρεμότητες και τις αδυναμίες του παρελθόντος είναι να στρέψουμε την προσοχή μας σ’ αυτά, αλλά και στο αύριο. Με ικανοποίηση, λοιπόν, κύριε Υπουργέ, διαπιστώνουμε ότι με το υπό συζήτηση νομοσχέδιο σχεδιάζετε –σχεδιάζουμε- και με την αναμενόμενη ψήφισή του θα εφαρμόσουμε μια συνεκτική πολιτική αγροτικής ανάπτυξης, ανάπτυξης για όλα τα ζητήματα και όλες τις περιφέρειες της χώρας, ανάπτυξης που θα κάνει τον αγροτικό τομέα πραγματικά ανταγωνιστικό. 
     Με σύνθεση, που είναι αποτέλεσμα της συνεννόησης με τους αρμόδιους φορείς, με δημιουργία όρων και προϋποθέσεων, που εγγυώνται διαρκώς καλύτερη ζωή για τους αγρότες σε όλη τη χώρα, αντιμετωπίζουμε σήμερα όσα έχουν δημιουργηθεί από παλιές ολιγωρίες. 
     Η Κυβέρνησή μας αρνείται να δεχθεί παθητικά τις επερχόμενες συνέπειες των μεγάλων καθυστερήσεων στην προσπάθεια προσαρμογής της αγροτικής οικονομίας, καθυστερήσεων, που η χώρα μας έχει παρουσιάσει εδώ και πολλά χρόνια. Η έλλειψη μνήμης της Αξιωματικής Αντιπολίτευσης, οι υψηλοί τόνοι, όταν για τα σημερινά δεινά ευθύνεται η ίδια, δεν θα μας εμποδίσει -και το σημερινό νομοσχέδιο υποστηρίζει αυτό τον ισχυρισμό μου- να προσπαθούμε για το καλό του Έλληνα  αγρότη, το καλό της ελληνικής περιφέρειας και, σε τελική ανάλυση, το εθνικό συμφέρον. Τη μοιρολατρική άποψη για δύο διαφορετικές Ελλάδες δεν την υιοθετούμε. Αντίθετα, υιοθετούμε την πολιτική των αλλαγών και των μεταρρυθμίσεων, την πολιτική των γενναίων αποφάσεων. Ανταποκρινόμαστε στη δέσμευσή μας για αποτίμηση της ελληνικής πραγματικότητας και απορρίπτουμε τη  λογική της εξαπάτησης των πολιτών. Γνωρίζουμε και αναγνωρίζουμε τις πραγματικές διαστάσεις των προβλημάτων και θεωρούμε ότι με νομοθετικές πρωτοβουλίες, όπως η υπό κρίση και συζήτηση, αποτρέπουμε τη δημιουργία ανεξέλεγκτων καταστάσεων, με εξαιρετικά δυσμενείς συνέπειες για τη χώρα, για την κοινωνία, για τον Έλληνα πολίτη. 
     Ευτυχώς για όλους μας, αγρότες και μη, δεν υπάρχει συνέχεια στις μεθοδεύσεις του παρελθόντος. Ευτυχώς για όλους μας, δεν αδρανούμε και δεν προκαλούμε, με την απραξία μας, μείωση, περικοπή των κοινοτικών επιδοτήσεων ή ακόμη χειρότερα, επιβολή προστίμων. 
     Για μας, για τη Νέα Δημοκρατία, για το Υπουργείο, είναι ζήτημα εθνικού χρέους και εθνικής ευθύνης να υλοποιήσουμε τις δεσμεύσεις, που αναλάβαμε έναντι των αγροτών, στο πλαίσιο της τετραετίας και μάλιστα στο ακέραιο. Και με ικανοποίηση διαπιστώνω ότι η ηγεσία του Υπουργείου ακολουθεί το δρόμο της υπευθυνότητας, της ειλικρίνειας, της δημιουργίας. 
     Σ’ αυτό το δρόμο, κύριε Υπουργέ, θα πορευθούμε και εμείς μαζί σας με καλόπιστη κριτική και παρατηρήσεις, αν χρειαστεί, αλλά και με άφθονο έπαινο όταν το αξίζετε. Και σήμερα το αξίζετε!
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ την κ. Ζέττα Μακρή.
     Θα δώσω το λόγο στην κ. Αθηνά Κόρκα.
     ΑΘΗΝΑ ΚΟΡΚΑ-ΚΩΝΣΤΑ: Ευχαριστώ πολύ, κύριε Πρόεδρε.
     Κυρία και κύριοι συνάδελφοι, συζητάμε το σχέδιο νόμου του Υπουργείου Αγροτικής Ανάπτυξης και θα σταθώ σε αυτά τα οποία ακούσαμε σήμερα κατά τη διάρκεια της συζήτησης από τους συναδέλφους της Αντιπολίτευσης, από τους συναδέλφους του ΠΑ.ΣΟ.Κ., που αντιπολιτευόμενοι αυτό το νομοσχέδιο, εδήλωσαν ότι δεν συνιστά ίσως ένα συγκροτημένο πολιτικό σχέδιο, ότι δεν είναι εκσυγχρονιστικό και ότι ο αγρότης αφήνεται στη μοίρα του.
     Εγώ θα θυμίσω ότι όλα τα προηγούμενα χρόνια, επί της εικοσαετούς διακυβέρνησης της χώρας από το ΠΑ.ΣΟ.Κ., ο αγρότης αφέθηκε στη μοίρα του και στο έλεος του Μεγαλοδύναμου. Ήταν αποκλειστική ευθύνη των προηγούμενων κυβερνήσεων το γεγονός ότι συσσωρεύτηκαν τόσο προβλήματα προς λύση στον πρωτογενή τομέα και ότι αυτός ο πρωτογενής τομέας συρρικνώθηκε στο έπακρο. Οι απορροφήσεις των κονδυλίων ήσαν ελάχιστες, και κυρίως αυτές που αφορούσαν την ενημέρωση των αγροτών και την αξιοποίηση νέων τεχνολογιών, είχαν μηδενική περίπου απορρόφηση.
     Επί δικών σας κυβερνήσεων δεν συμμετείχε η Ελλάδα σε διεκδίκηση προγραμμάτων. Έμειναν ανεκμετάλλευτα χρήματα που μπορούσαν να απορροφηθούν και κονδύλια μέσα από τα Κοινοτικά Πλαίσια Στήριξης από την Ευρωπαϊκή Ένωση. Λόγω ανεπάρκειας ελέγχων και παραβιάσεων πληρώσαμε και πληρώνουμε ακόμα πρόστιμα στην Ευρωπαϊκή Ένωση. 
     Συζητούμε, κυρίες και κύριοι συνάδελφοι, το βασικό αυτό σχέδιο νόμου, που αφορά την ελληνική γεωργία, άρα την ελληνική ύπαιθρο, την ελληνική περιφέρεια. Γνωρίζουμε όλοι πόσο πολύ μεγάλη σημασία έχει για την κοινωνία  μας η ενασχόληση με τον αγροτικό τομέα και με την περιφέρεια. Ένα μεγάλο μέρος πληθυσμού βρίσκεται στην περιφέρεια και όμως ερήμωσαν τα χωριά μας και ο αγροτικός κόσμος αντιμετώπισε οπισθοδρόμηση, παρά την ευκαιρία για τεράστιες εισροές κοινοτικών πόρων από τα Κοινοτικά Πλαίσια Στήριξης, που μπορούσαμε να έχουμε και να έχουμε ανάπτυξη. Και, όμως, η ελληνική γεωργία έμεινε πίσω. Οπισθοδρόμησε εξαιτίας της έλλειψης έργων υποδομής, που αφορούσαν τον αγροτικό κόσμο. 
     Εδώ θα μου επιτρέψετε να φέρω δύο παραδείγματα από το νομό μου, το Νομό Κορινθίας που εκπροσωπώ. Ένα έργο μεγίστης σημασίας ήταν το φράγμα Δόξας Φενεού. Όλα αυτά τα χρόνια έμεινε μόνο το τουριστικό μέρος. Έπρεπε να είναι Κυβέρνηση η Νέα Δημοκρατία για να ξεκινήσουν οι διαδικασίες για το αρδευτικό κομμάτι, που θα χρησίμευε για την άρδευση του κάμπου του Φενεού, όπως και το φράγμα Ασωπού, όπου η άρδευση θα έδινε πνοή ζωής σε όλη αυτή την περιοχή, στην πεδινή και την ημιορεινή Κορινθία. Τελειώνει τώρα η μελέτη και ευελπιστούμε η κατασκευή του να ενταχθεί, επιτέλους, σε Κοινοτικό Πλαίσιο Στήριξης.
     Επίσης, η ελληνική γεωργία έμεινε πίσω και εξαιτίας μιας γενικής αδιαφορίας για τα προϊόντα μας, γι’ αυτά που παράγουμε, τα οποία οδηγούνταν, τα προηγούμενα χρόνια, σε χωματερές και δεν ήσαν ανταγωνιστικά λόγω του υψηλού κόστους παραγωγής. Φυσικά η έλλειψη ανταγωνιστικότητας των προϊόντων σήμαινε απώλεια των αγορών. Σιγά-σιγά συρρικνώνονται οι αγορές του εξωτερικού και κατά συνέπεια έχουμε απώλεια εσόδων.
     Το παρόν σχέδιο νόμου που συζητάμε περιλαμβάνει θετικές διατάξεις για τον αγροτικό κόσμο, σύμφωνα με το κυβερνητικό πρόγραμμα της Νέας Δημοκρατίας και ανάλογα με τις προεκλογικές εξαγγελίες. Ήδη μέχρι τώρα η Κυβέρνηση και το Υπουργείο Αγροτικής Ανάπτυξης στο χρονικό διάστημα της θητείας τους έχουν πάρει μία σειρά μέτρων και για την προσαρμογή των προϊόντων μας στο διεθνές περιβάλλον και για την αξιοποίηση των πλεονεκτημάτων τους.
     Πρώτη προτεραιότητα βέβαια αποτελεί η ενημέρωση του αγροτικού κόσμου. Αυτό είναι το πρώτιστο και έλειπε παντελώς όλα τα προηγούμενα χρόνια. Με τη ρύθμιση αυτή, με τα Τοπικά Κέντρα Αγροτικής Ανάπτυξης σε κάθε νομό, θα έχει ο αγρότης από τους αρμόδιους επιστήμονες την τεχνολογική, επιστημονική και επαγγελματική στήριξη που ζητά εναγωνίως όλα αυτά τα χρόνια. Μέχρι σήμερα οι γεωτεχνικοί στις μεν διευθύνσεις γεωργίας ήσαν διεκπεραιωτές εγγράφων, στο δε ελεύθερο επάγγελμα ήσαν πωλητές φαρμάκων. 
     Επιδιώκεται με τα Τοπικά Κέντρα η άμεση πληροφόρηση και η στήριξη, ώστε να γίνει το μεγάλο βήμα για μια οργανωμένη γεωργία με βάση και την τεχνολογία και να προχωρήσουμε στην επιχείρηση γεωργία. 
     Γίνεται θεσμός ο εξειδικευμένος γεωπόνος, ο εξειδικευμένος κτηνίατρος για να υπάρχει πληροφόρηση και ενημέρωση, ώστε οι παραγωγοί να έχουν τις απαραίτητες λύσεις κατά τη διάρκεια της παραγωγής ή σε άλλη φάση, στη φάση της μεταποίησης ή και αργότερα στην εμπορία των προϊόντων τους. 
     Επίσης δίνονται κίνητρα στους νέους αγρότες. Γνωρίζουμε όλοι ότι οι νέοι άνθρωποι είναι αυτοί που πρέπει να παραμείνουν στα χωριά τους και για να γίνει αυτό πρέπει να έχουν ισχυρά κίνητρα για να ενασχοληθούν παραγωγικά είτε με τη γεωργία είτε με την κτηνοτροφία. 
     Δίνεται βοήθεια με άτοκα δάνεια για εξοπλισμό και εγκαταστάσεις σε αγρότες ορεινών και μειονεκτικών περιοχών και επιδότηση του δανείου για τους υπόλοιπους νέους αγρότες. Δίνεται επίσης κίνητρο επιδότησης όσον αφορά αμοιβές μηχανικών για την κατασκευή της πρώτης κατοικίας μέχρι εκατόν σαράντα τετραγωνικά μέτρα και για κατασκευές αγροτικών εκμεταλλεύσεων και στάβλων. 
     Με τις ρυθμίσεις αυτές καταλαβαίνουμε ότι  πρόθεσή της Κυβέρνησης είναι να βοηθήσει το νέο αγρότη. Ένα πολύ σημαντικό σημείο είναι η αναστολή από την κατεδάφιση και η νομιμοποίηση αυτών των υπαρχουσών εγκαταστάσεων κτηνιατρικών και αγροτικών εκμεταλλεύσεων –χωρίς πρόστιμο βέβαια η εξαίρεση από την κατεδάφιση- ώστε να μπορούν να γίνουν σύγχρονες αγροτικές επιχειρήσεις, να μπορούν να ηλεκτροδοτηθούν, να έχουν άδειες, να μπουν σε προγράμματα της Ευρωπαϊκής Ένωσης, να μπουν σε σχέδια βελτίωσης για να αυξηθεί η παραγωγικότητα, για να βελτιωθούν οι συνθήκες και να εκσυγχρονιστούμε σ’ αυτόν τον τομέα. Το έχω ζήσει αυτό κατά τη διάρκεια της προηγούμενης επαγγελματικής μου θητείας, δηλαδή το να έρχονται με κάποιους στάβλους, οι οποίοι δεν είχαν βγάλει ποτέ άδεια ή αγροτικές εκμεταλλεύσεις που είχαν φτιάξει αλλά δεν μπορούσαν να νομιμοποιηθούν. Τώρα, λύνεται και αυτό το θέμα. Φυσικά όλα αυτά με την έγκριση περιβαλλοντικών όρων. 
     Εδώ θα θυμίσω ότι η Κυβέρνηση έδωσε λύση –πρέπει να το θυμηθούμε αυτό- στο μεγάλο θέμα των πανωτοκίων, που κληρονομήθηκε από τα προηγούμενα χρόνια και έχει ταλαιπωρήσει αγρότες, έχει οδηγήσει σπιτικά σε κατάρρευση και ρυθμίστηκε αυτό το τόσο σημαντικό ζήτημα. 
     Θέλω να σταθώ στη διάταξη αυτή που μιλάει για την υπηρεσία ελέγχου των εισαγόμενων αγροτικών προϊόντων και την προστασία των καταναλωτών και την προστασία των προϊόντων τα οποία είχαν θετικά αποτελέσματα την περσινή χρονιά όσον αφορά τα αμνοερίφια, την πατάτα και φέτος το κρασί για να περιοριστεί το φαινόμενο της νοθείας και της παράνομης εισαγωγής.
     Θεσμοθετείται το πόθεν έσχες των Προέδρων Συνεταιριστικών Οργανώσεων για να υπάρχει διαφάνεια. Μπαίνουν βάσεις για τη δημιουργία μεγάλων συνεταιριστικών οργανώσεων για να εξασφαλίζονται τα συμφέροντα των αγροτών. Το συνεταιριστικό κίνημα γνωρίζουμε όλοι ότι κατάρρευσε επί θητείας προηγούμενων κυβερνήσεων. Όλα αυτά ρυθμίζονται. 
     Θέλω να σταθώ στην αναβάθμιση του Οργανισμού Προώθησης Εξαγωγών γιατί έτσι τα αγροτικά προϊόντα, οργανωμένα, θα προωθούνται στο εξωτερικό. Επίσης στο γεγονός ότι μία επιπλέον βοήθεια για τους νέους αυτοαπασχολούμενους αγρότες είναι τα προγράμματα κατάρτισης εκπαίδευσης που το ποσοστό συμμετοχής μειώνεται από 50% σε 25%. 
     Εν κατακλείδι τα προβλήματα του αγροτικού κόσμου είναι πάρα πολλά. Τα ζω και από μικρό παιδί στην οικογένειά μου αλλά και σαν πολιτικός αγροτικού νομού. Τα ξέρουμε όλοι, τα γνωρίζουμε όλοι. Η Κυβέρνηση και ο ίδιος ο Πρωθυπουργός είναι στο πλευρό των αγροτών ιδιαίτερα των νέων για την ανάπτυξη της περιφέρειας και αυτό είναι το πρώτιστο μέλημα που συζητούμε και σ’ αυτό το σχέδιο νόμου το οποίο και υπερψηφίζω.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Χατζημιχάλης έχει το λόγο.
     ΦΩΤΗΣ ΧΑΤΖΗΜΙΧΑΛΗΣ: Κυρίες και κύριοι συνάδελφοι, το τελευταίο διάστημα στη Βουλή συζητώντας και στην επιτροπή και σήμερα στο Τμήμα το νομοσχέδιο του Υπουργείου Γεωργίας ή Αγροτικής Ανάπτυξης και Τροφίμων, όπως θέλει να λέγεται, βρισκόμαστε σ’ ένα περίεργο φαινόμενο. Διαπιστώνουμε ότι η Κυβέρνηση προσπαθεί να νομοθετήσει χωρίς να έχει κατανοήσει τα προβλήματα που υπάρχουν, τις συνθήκες που υπάρχουν, αλλά και τις προκλήσεις που υπάρχουν στον αγροτικό τομέα. Αυτό θεωρώ ότι είναι το πιο επικίνδυνο σημείο που εντοπίζουμε το τελευταίο διάστημα και όχι μόνο για τα θέματα του αγροτικού τομέα. Δεν είναι τυχαίο. Ζήσαμε τα τελευταία χρόνια τη Νέα Δημοκρατία, ως Αντιπολίτευση, και τη ζήσαμε με μία πλειοδοσία σε λαϊκίστικες υποσχέσεις, σε κορώνες. Προκαλούσε και κατηύθυνε κινητοποιήσεις, καθοδήγησε κινητοποιήσεις, άσκησε τυφλή αντιπολίτευση, υποσχέθηκε πάρα πολλά και τώρα δεν μπορεί να εκπληρώσει τίποτε από όσα υποσχέθηκε.
     Μικρό το κακό, αν ήταν μόνο αυτό. Σε όλο το διάστημα της αντιπολιτευτικής της θητείας και μέσα από αυτήν την τυφλή αντιπολίτευση, που ασκούσε, δεν μπόρεσε να κατανοήσει την πραγματικότητα, να δει τις εξελίξεις, να αναγνωρίσει τις νέες ανάγκες και να καταλήξει και σε νέες προτάσεις και λύσεις. 
     Και τώρα η Νέα Δημοκρατία κυβερνά. Παραπλάνησε τότε τον ελληνικό λαό και προσπαθεί να τον παραπλανήσει και σήμερα. Το εμπόριο ελπίδας όμως, κύριε Υπουργέ, τελείωσε. Τα προεκλογικά ψεύδη άρχισαν να αποκαλύπτονται και γι’ αυτό άρκεσε ένας χρόνος μόνο, ο πρώτος χρόνος της δεξιάς διακυβέρνησης για να δούμε, για παράδειγμα, το αγροτικό εισόδημα να μειώνεται και να μειώνεται δραματικά. 
     Γνωρίζετε ότι το σύνολο των προϊόντων έμεινε την προηγούμενη χρονιά σχεδόν απούλητο και γνωρίζετε ότι ο ίδιος κίνδυνος εμφανίζεται και σήμερα με εξαίρεση πιθανόν ένα προϊόν, το λάδι, για το οποίο προσπαθείτε να υπερηφανευτείτε κιόλας. Το γνωστό σύνθημα στο οποίο αναφερόμαστε συνήθως, «όλα τα κιλά, όλα τα λεφτά» βρήκε φυσικά τη δικαίωσή του. Όλα τα κιλά είναι στις αποθήκες, παραμένουν στα αζήτητα, όλα τα λεφτά στους εισαγωγείς και στους χονδρεμπόρους και ταυτόχρονα οι καταναλωτές να πληρώνουν πανάκριβα τα αγροτικά προϊόντα στις λαϊκές αγορές. 
     Σήμερα συζητάμε για ένα νομοσχέδιο που θα έπρεπε να προωθεί σημαντικές τομές στον αγροτικό τομέα, γιατί υπάρχουν νέες συνθήκες, ανοίγονται νέες προοπτικές, νέες ανάγκες, διαφορετικές προτεραιότητες από αυτές του παρελθόντος. Και αυτό δεν καταφέρατε να το καταλάβετε. Δεν καταλάβατε τίποτα από τις εξελίξεις. Όσο θετική ή όσο αρνητική και αν ήταν η πολιτική των προηγούμενων κυβερνήσεων στον αγροτικό τομέα δεν έχει καμία σημασία και δεν θα έπρεπε να έχει καμία σημασία, γιατί; Γιατί σήμερα μιλάμε για μία καινούργια αφετηρία, για μία καινούργια εποχή. Αυτή την εποχή δεν την έχετε αντιληφθεί. Κινείσθε με ρυθμό χελώνας, ενώ θα έπρεπε να κινείσθε ουσιαστικά με υπερηχητική ταχύτητα στον αγροτικό τομέα. 
     Κάνατε διαπραγματεύσεις για την Κοινή Αγροτική Πολιτική, όπως θέλετε να υπερηφανεύεστε, πήρατε παράταση για την εφαρμογή της Κοινής Αγροτικής Πολιτικής για ένα χρόνο, πέρασαν περίπου δύο χρόνια διακυβέρνησης της χώρας από τη Νέα Δημοκρατία και δεν κάνατε καμία προετοιμασία ούτε στις υπηρεσίες σας ούτε στον αγροτικό τομέα, καμία ενημέρωση, κανένα σχέδιο και καμία ολοκληρωμένη πολιτική για την εφαρμογή της Κοινής Αγροτικής Πολιτικής. 
     Αναρωτιέμαι αν η πολιτική σας έχει μία ταυτότητα και μία συνέπεια λόγων και έργων. Άκουσα με ενδιαφέρον τον κύριο Πρωθυπουργό να λέει στην Έκθεση ότι ο αγροτικός τομέας –όπως λέει επί λέξει- αποκτά εξωστρεφή προσανατολισμό και ότι η χώρα δεν μπορεί να δίνει μάχες οπισθοφυλακών, αλλά μάχη εμπροσθοφυλακής, πρέπει να δώσουμε και να την κερδίσουμε. Αυτά είπε ο κ. Καραμανλής. 
     Διαβάζω την εισηγητική έκθεση για την Κοινή Αγροτική Πολιτική –τις απόψεις του Υπουργείου- και λέει: «Το βασικό πλεονέκτημα από την εφαρμογή της νέας Κοινής Αγροτικής Πολιτικής είναι ότι το ίδιο περίπου ποσό κοινοτικών ενισχύσεων που δίνεται σήμερα θα καταβάλλεται στους αγρότες και μετά το 2006 χωρίς να χρειάζεται η μεγάλη σε όγκο παραγωγή αγροτικών προϊόντων». 
     Και παρακάτω δίνετε συμβουλές, κύριε Υπουργέ, στους αγρότες και λέτε: «Σε κάθε περίπτωση συνιστάται στους αγρότες η συνέχιση κατά κανόνα των μέχρι σήμερα αγροτικών δραστηριοτήτων και καλλιεργειών, ώστε οι όποιες αλλαγές να γίνουν σταδιακά, αφού εκτιμηθούν και οι επιπτώσεις της εφαρμογής της νέας ΚΑΠ στη χώρα μας και στις άλλες χώρες της Ευρωπαϊκής Ένωσης». 
     Τι λέτε με αυτό; Ο Πρωθυπουργός λέει αγώνες εμπροσθοφυλακής και εσείς λέτε τα «ζώα μου αργά». Μην κουνιέστε. Πλήρης ακινησία, τέλμα. Να δούμε πώς θα εξελιχθούν οι καταστάσεις και η εφαρμογή της ΚΑΠ στις άλλες χώρες και μετά να αποφασίσουμε εμείς. Γιατί; Γιατί δεν έχετε πολιτική. 
     Αφήστε, λοιπόν, τις άλλες χώρες να τρέξουν, να προοδεύσουν, να κατακλύσουν την αγορά με καινούργια προϊόντα, να προχωρήσουν την έρευνά τους και εσείς συνιστάτε στους αγρότες να μείνουν ως έχουν. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς τους λέγατε να βάλουν καρπούζια. 
     ΦΩΤΗΣ ΧΑΤΖΗΜΙΧΑΛΗΣ: Αυτό είναι μία πολιτική παμπάλαια της Νέας Δημοκρατίας και της Δεξιάς, της συντηρητικής παράταξης. Είναι μια συντηρητική πολιτική και αυτή την πολιτική προσπαθείτε και τώρα να εφαρμόσετε. Απόδειξη;  
     ΙΩΑΝΝΗΣ ΚΕΦΑΛΟΓΙΑΝΝΗΣ: Αν είστε ακόμα στο «Δεξιά»!
     ΦΩΤΗΣ ΧΑΤΖΗΜΙΧΑΛΗΣ: Τι να πάτε να τους πείτε, κύριε συνάδελφε, που διακόπτετε από κάτω; 
     Να πάτε να τους πείτε ότι έχουν προοπτικές; Σε ποια κατεύθυνση; 
     ΙΩΑΝΝΗΣ ΚΕΦΑΛΟΓΙΑΝΝΗΣ: Όποιες δημιουργήσατε εσείς στα είκοσι χρόνια.
     ΦΩΤΗΣ ΧΑΤΖΗΜΙΧΑΛΗΣ: Λέει ο Πρωθυπουργός μας στην Έκθεση της Θεσσαλονίκης: «Προκηρύσσονται δεκατρείς μελέτες, μία σε κάθε περιφέρεια, για την εκτίμηση των επιπτώσεων της νέας Κοινής Αγροτικής Πολιτικής». Στις 8 Μαΐου ο Υπουργός ενημέρωσε τη Βουλή. Στην ενημέρωσή του λέει το ίδιο: «Προκηρύσσονται δεκατρείς μελέτες στην περιφέρεια». Στις 8 Ιουνίου ξανά ο Υπουργός ενημερώνει τη Βουλή εγγράφως. Αναφέρει και πάλι: «Προκηρύσσονται δεκατρείς μελέτες». Τώρα ο Πρωθυπουργός στην Έκθεση ξαναπροκηρύσσει δεκατρείς μελέτες. Για να ολοκληρωθούν, πότε, αυτές οι μελέτες; Είναι οι ίδιες υποσχέσεις, η ίδια αντιμετώπιση του κ. Παπαθανασίου. Κάθε δύο μήνες λέει «καταπολεμούμε την ακρίβεια». Κάθε δύο μήνες λέει «θα επιβάλουμε το νόμο και αυστηρά πρόστιμα». Κάθε δύο μήνες, όμως, ο πληθωρισμός καλπάζει, η ακρίβεια ξεφεύγει από κάθε όριο, δεν τιθασεύεται με τίποτα και εσείς κοιμάστε τον ύπνο του δικαίου.
     Κάνατε δεκαοκτώ μήνες για να φέρετε ένα νομοσχέδιο. Το φέρατε στις 15 Αυγούστου. Είναι ένα νομοσχέδιο κατώτερο των προσδοκιών, κατώτερο των απαιτήσεων των παραγωγών, ένα γραφειοκρατικό και αναποτελεσματικό νομοσχέδιο, που δεν κάνει τίποτα περισσότερο από κάποιες μικρές διευθετήσεις, ένα νομοσχέδιο που δεν πρόκειται να υλοποιηθεί, γιατί χρειάζεται σαράντα έξι προεδρικά διατάγματα και κοινές υπουργικές αποφάσεις για να υλοποιηθεί.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, κύριε Πρόεδρε.
     Αλλάξατε τον τίτλο του Υπουργείου Γεωργίας –αναφέρθηκα σε αυτό στην αρχή- και τον κάνατε Υπουργείο Αγροτικής Ανάπτυξης και Τροφίμων. Και μετά σιωπή. Καμία αλλαγή. Μόνο η αλλαγή ονομασίας συνιστά διαρθρωτική τομή κατά τον κύριο Πρωθυπουργό. Είναι ένα Υπουργείο που ακόμα δεν έχει καταφέρει να ορίσει, μέσα από τα υπηρεσιακά συμβούλια, τους γενικούς διευθυντές του.
     Σήμερα οι αγρότες χρειάζονται περισσότερο παρά ποτέ, ενημέρωση και εκπαίδευση, προσαρμογή στις νέες συνθήκες. Χρειάζονται την προστασία του κράτους και της πολιτείας. Δεν χρειάζονται τη λογική του ότι δεν διαπραγματευόμαστε για τις επιδοτήσεις, δεν μας ενδιαφέρουν, όπως ανέφερε ο Πρωθυπουργός, θα ζήσουμε και χωρίς αυτές. Για να ζήσουν οι Έλληνες παραγωγοί χωρίς τις επιδοτήσεις χρειάζονται ενημέρωση. Από πού θα τη βρουν αυτή την ενημέρωση; Δεν χρειάζονται αναποτελεσματικές και γραφειοκρατικές δομές, όπως αυτές που προωθείτε. Δεν χρειάζονται διευθετήσεις, όπως αυτές του ΕΘ.Ι.ΑΓ.Ε. Χρειάζονται τομές για να συνδεθεί η έρευνα με την παραγωγική διαδικασία. Και αυτό δεν το κάνετε.
     ΙΩΑΝΝΗΣ ΚΕΦΑΛΟΓΙΑΝΝΗΣ: Πόσες κάνατε εσείς αυτά τα είκοσι χρόνια;
     ΦΩΤΗΣ ΧΑΤΖΗΜΙΧΑΛΗΣ: Ένα νομοσχέδιο με αυτά τα χαρακτηριστικά δεν γίνεται αποδεκτό από τους Έλληνες παραγωγούς, κύριοι συνάδελφοι. Ένα νομοσχέδιο που προωθεί τη σύγχυση και την αναποτελεσματικότητα στον αγροτικό τομέα δεν μπορεί να είναι λειτουργικό και να καλύψει τις ανάγκες της εποχής. 
     ΠΡΟΕΔΡΕΥΩΝ (Σωτήρης Χατζηγάκης): Κλείστε όμως τώρα, κύριε συνάδελφε.
     ΦΩΤΗΣ ΧΑΤΖΗΜΙΧΑΛΗΣ: Κλείνω, κύριε Πρόεδρε.
     Δείτε τις δομές που φτιάχνετε. Δείτε τις δομές για την ενημέρωση των αγροτών. Υπάρχουν οι Διευθύνσεις Αγροτικής Ανάπτυξης της Νομαρχιακής Αυτοδιοίκησης. Συγκροτείτε λέτε Τοπικά Κέντρα Αγροτικής Ανάπτυξης. Θα βάλετε εξήντα πέντε επικεφαλής, δικά σας στελέχη. Καλώς. Συγκροτείτε τμήματα εποπτείας στην περιφέρεια. Διαμορφώνετε σύστημα παροχής συμβουλών με ιδιωτικές επιχειρήσεις, για τις οποίες θα προσδιορίσει ο Υπουργός με υπουργική του απόφαση, ποιες, πώς και με ποια διαδικασία θα λειτουργούν. Συγκροτείτε διαπιστευμένους αγροτικούς συμβούλους, άλλος θεσμός αυτός, εξουσιοδοτημένους κτηνίατρους, άλλος θεσμός και όλο αυτό το σύστημα δεν συνδέεται πουθενά. Και μετά λέτε «δεν μπορούμε να αντιμετωπίσουμε τα οξύτατα προβλήματα των αγροτών». Γιατί; Γιατί δεν έχετε όραμα, γιατί δεν έχετε σχέδιο και γιατί δεν έχετε και ανοιχτά αυτιά για να ακούτε, κύριε Μπασιάκο, τις προτάσεις μας…
     ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
     ΦΩΤΗΣ ΧΑΤΖΗΜΙΧΑΛΗΣ: …τις προτάσεις που κατατέθηκαν και για τη σύσταση ενιαίου συστήματος παροχής συμβουλών από το ΠΑ.ΣΟ.Κ. και από τον Πρόεδρό μας, προτάσεις συγκεκριμένες που κατατέθηκαν για το ΕΘ.Ι.ΑΓ.Ε. και για τον «ΔΗΜΗΤΡΑ», προτάσεις για τους νέους αγρότες που δεν τις καταλαβαίνετε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χατζημιχάλη.
     ΦΩΤΗΣ ΧΑΤΖΗΜΙΧΑΛΗΣ: Και δεν τις καταλαβαίνετε, γιατί έχετε υστέρηση φάσης σε σχέση με τις ανάγκες του αγροτικού τομέα. 
     Γι’ αυτό το λόγο, κύριε Υπουργέ και κύριοι συνάδελφοι, το νομοσχέδιο αυτό που δεν πρόκειται να υλοποιηθεί, που δεν γίνεται αποδεκτό από τους Έλληνες παραγωγούς, δεν μπορούμε σε καμία περίπτωση να το ψηφίσουμε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε συνάδελφε.
     Ο κ. Ξενοφών Βεργίνης έχει το λόγο.
     ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, φαίνεται ότι οι συνάδελφοι της Αξιωματικής Αντιπολίτευσης κάθε φορά που έρχεται κάποιο νομοσχέδιο της Κυβέρνησης προς ψήφιση πρέπει να ξεχνούν παντελώς το παρελθόν, και μάλιστα το πρόσφατο παρελθόν. Παθαίνουν, φαίνεται, ξαφνικά αμνησία για τις μέχρι πρόσφατα συλλογικές, αλλά και προσωπικές ευθύνες, που είχαν ιδιαίτερα για τη διαχείριση των προβλημάτων των αγροτών και της αγροτικής οικονομίας. Θα έλεγα με περίσσευμα υποκρισίας και λαϊκισμού –και δεν είναι βαρείς οι χαρακτηρισμοί- ξαναθυμούνται τώρα, ως Αντιπολίτευση, τους αγρότες και τις οικογένειές τους για κομματικό όφελος και, ενώ είναι υπεύθυνες οι προηγούμενες κυβερνήσεις του ΠΑ.ΣΟ.Κ. για τη σημερινή κατάσταση, προσπαθούν να εκμεταλλευτούν ακόμη και τώρα τον αγώνα και την αγωνία των αγροτών. Και τα λέω όλα αυτά εγώ, που είμαι από αγροτική οικογένεια οκτώ παιδιών, ο έβδομος στη σειρά, και κατάγομαι από τη Λευκάδα, η οποία είναι αγροτική περιοχή. 
     Κυρίες και κύριοι συνάδελφοι, είμαι ένας από αυτούς που δούλεψαν σκληρά για τη διαπραγμάτευση για την ένταξη της χώρας στην Ευρωπαϊκή Ένωση. Την εποχή εκείνη είχαμε τη σαφή εντολή του τότε μεγάλου Πρωθυπουργού Κωνσταντίνου Καραμανλή να γίνουν όλες οι διαπραγματεύσεις στη βάση του οφέλους και του συμφέροντος των Ελλήνων αγροτών σε ό,τι αφορούσε τη διαπραγμάτευση των προϊόντων παραγωγής και των επιδοτήσεων, ακόμη και αν χρειαστεί να εκτιναχθεί ο πληθωρισμός, όπως και συνέβη, στο 20% και στο 25%. Συνέβη το 1981, με την είσοδο της Ελλάδας στην Ευρωπαϊκή Ένωση, να αυξηθεί το αγροτικό εισόδημα κατά 32% -τα στοιχεία είναι στη διάθεσή σας- με αποτέλεσμα να περιμένει κανείς μετά το 1981 να έχουμε πράγματι μια πλήρη αναδιάρθρωση του αγροτικού ζητήματος στην Ελλάδα, αναδιάρθρωση της αγροτικής παραγωγής, ενίσχυση των αγροτικών εισοδημάτων σε μόνιμη βάση και όχι προσωρινά, όχι απλά με επιδοτήσεις, αλλά με αναδιάρθρωση τέτοια, ώστε να είναι σαφής ο προσανατολισμός της παραγωγής σε προϊόντα που απορροφώνται από την αγορά σε υψηλές τιμές, έτσι ώστε πράγματι οι αγρότες να εξασφαλίζουν το εισόδημά τους και κυρίως να αντιμετωπίζουν μέσα από αυτό τις δυσμενείς συνθήκες. 
     Κυρίες και κύριοι συνάδελφοι, πρέπει όλοι να σκύψουμε πάνω στο αγροτικό πρόβλημα, το οποίο δεν είναι απλό. Δεν είναι ο αγροτικός τομέας ένας συνηθισμένος τομέας της οικονομίας, αλλά έχει προβλήματα. Ο αγροτικός τομέας δεν δίνει μόνο το πολυτιμότερο για τη ζωή μας, που είναι τα τρόφιμα, αλλά δίνει και τις πρώτες ύλες για μεταποίηση, αποτελεί τη βάση για την παραγωγή άλλων προϊόντων, κρατά ζωντανές τις παραδόσεις, τα ήθη και τα έθιμα και, κυρίως, αποτελεί το θεματοφύλακα αυτού του έθνους. Δίνει το καλύτερο ανθρώπινο δυναμικό, που μπολιάζει με παρθένα μυαλά την κοινωνία -και τολμώ να το πω- κρατά ζωντανό και προστατεύει το περιβάλλον, κρατάει ζωντανή την επαρχία και τον κοινωνικό ιστό, ιδιαίτερα στην περιφέρεια. 
     Είναι, όμως, ο τομέας εκείνος που οι δραστηριότητές του, η παραγωγή του, το εισόδημά του και η ζωή του ολόκληρη δεν εξαρτώνται μόνο από τον ανθρώπινο παράγοντα και την πρόνοια του κράτους και μόνο, αλλά εξαρτώνται δυστυχώς και από παράγοντες που δύσκολα ελέγχονται από την ανθρώπινη θέληση και πρόνοια, από αστάθμητους παράγοντες, είτε αυτοί αφορούν τις κλιματολογικές συνθήκες, που πολλές φορές αδυνατίζουν και εκμηδενίζουν το εισόδημά τους, είτε ακόμα και όταν η ίδια η λειτουργία της αγοράς, ο νόμος της προσφοράς και της ζήτησης, δεν λειτουργεί υπέρ των αγροτικών προϊόντων, κάτι που γνωρίζετε, δεδομένου ότι η ζήτηση είναι πάντα σταθερή και συνεπώς έχουμε μεγαλύτερη προσπάθεια, μεγαλύτερη παραγωγή, περισσότερη προσφορά, αλλά χαμηλότερες τιμές και χαμηλότερο εισόδημα. 
     Άρα, λοιπόν, εδώ που είναι το κράτος; Να, γιατί απαιτεί ο αγροτικός τομέας κρατική πρόνοια, κρατική ασφάλεια, έτσι ώστε πράγματι αυτοί οι άνθρωποι να τυχαίνουν της δικής μας προσοχής και ιδιαίτερα της πολιτικής ηγεσίας και του κράτους. 
     Κυρίες και κύριοι συνάδελφοι, αισθάνομαι ιδιαίτερη συγκίνηση και τιμή, όταν μιλώ για τα αγροτικά ζητήματα. Είναι πράγματι οι αγρότες το μέρος εκείνο της ελληνικής κοινωνίας, που είναι περήφανοι και ζουν με αξιοπρέπεια. Δεν ζητούν ελεημοσύνη, ευσπλαχνία και παρηγοριά.
     Αυτό που ζητάνε, είναι να καταβάλλουμε κάθε προσπάθεια, έτσι ώστε τα παιδιά τους και οι ίδιοι να ζουν αξιοπρεπώς, με τον ιδρώτα τους και κυρίως να σκύψουμε πάνω στα προβλήματα που προκύπτουν από παράγοντες που είναι ανεξέλεγκτοι. 
     Έτσι δώσαμε ως Κυβέρνηση σήμερα, μετά από δεκαοκτώ μήνες, πράγματι τις μάχες, αλλά τις δώσαμε και πριν από το 1981. Και εσείς αφήσατε τελείως τη δεκαετία του 1981 – 1990 να φύγει άπρακτη, τότε που πράγματι έπρεπε να απογειωθεί ο αγροτικός τομέας.
     Σας θυμίζω, κύριοι συνάδελφοι, την ανατίμηση της πράσινης ισοτιμίας κατά 30%, με αποτέλεσμα να κόβεται το εισόδημα των αγροτών κατά 30%, σημαντική συμμετοχή για την περίοδο εκείνη. Και κρατήσατε αυτήν την ανατίμηση της πράσινης ισοτιμίας τουλάχιστον για δύο χρόνια.
      Πού είναι, λοιπόν, οι αναδιαρθρώσεις; Πού είναι αυτή η ατολμία και η ανικανότητα που διέκρινε εσάς και όχι εμάς, όπως είπε ο Αρχηγός της Αξιωματικής Αντιπολίτευσης; Πού είναι, λοιπόν, ο χαμένος ένας χρόνος, που είπε ο κ. Παπανδρέου στην ομιλία του; Χάσαμε, λέει, ως Κυβέρνηση ένα χρόνο. Πού είναι, όμως, τα δεκαοκτώ χρόνια της σημερινής Αντιπολίτευσης που χάθηκε πραγματικά πακτωλός χρημάτων σε επιδοτήσεις, αλλά και σε οικονομικές ενισχύσεις, κυρίως στον τομέα των αναδιαρθρώσεων; Δεν έγιναν πράγματι εκμεταλλεύσιμες. Και το γνωρίζετε πολύ καλά. 
     Θα καταθέσω στα Πρακτικά στοιχεία για το ότι η απορρόφηση από προγράμματα που κυρίως αφορούν τον αγροτικό τομέα ήταν 22,3%, σε ό,τι αφορά την ανασυγκρότηση της υπαίθρου και σήμερα είναι στο 36%. Στην αλιεία ήταν μόλις 22% και σήμερα είναι στο 38%, ενώ του «LEADER», που αφορά μια ολοκληρωμένη ανάπτυξη της υπαίθρου και της περιφέρειας, ήταν μόλις 10,2% και το πήγαν στο 29,53%. 
     Αυτά όλα μαρτυρούν ότι πράγματι δώσαμε τη μικρότερη προσοχή στον αγροτικό τομέα, ενώ ο τομέας αυτός διασυνδέεται με όλους τους άλλους τομείς της οικονομίας. Φτωχός αγροτικός τομέας στην Ελλάδα σημαίνει φτωχή οικονομία.
     Καταθέτω τον πίνακα μ’ αυτά τα στοιχεία στα Πρακτικά της Βουλής.
     (Στο σημείο αυτό ο Βουλευτής κ.  Βεργίνης  καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
     (ΝΑ ΦΩΤΟΓΡΑΦΗΘΕΙ Η ΣΕΛ. 31)
     
     
     ΞΕΝΟΦΩΝ ΒΕΡΓΙΝΗΣ: Κυρίες και κύριοι συνάδελφοι, θεωρώ ότι το νομοσχέδιο είναι πράγματι στη σωστή κατεύθυνση, στην κατεύθυνση που πράγματι απαιτεί η νέα Κοινή Αγροτική Πολιτική, στη στήριξη της παραγωγής και κυρίως στη στήριξη των νέων αγροτών. Λαμβάνονται σοβαρότατα μέτρα για τη στήριξη των νέων αγροτών, για την προώθηση της έρευνας, για την προώθηση της μείωσης του κόστους της χρηματοδότησης, που είναι σημαντικά. Επίσης, το ίδιο νομοσχέδιο αφορά κίνητρα όχι μόνο για τους νέους αγρότες, αλλά και για τις συνεταιριστικές οργανώσεις. 
     Παράλληλα υπάρχουν τα θεσμικά μέτρα, τα οποία είναι εντελώς αναγκαία, όπως είναι τα Τοπικά Κέντρα Αγροτικής Ανάπτυξης και οι σύμβουλοι στον αγροτικό τομέα. Διαπιστώθηκε ότι αυτό που έγινε, για μένα ήταν ανεπίτρεπτο, δηλαδή το να κοπεί η περιφέρεια και η επαρχία από το κέντρο, δηλαδή οι διευθύνσεις γεωργίας που δεν εξυπηρετούν καθόλου σήμερα τον αγροτικό τομέα, δεν συνδέονται καθόλου με το κέντρο και συνεπώς δεν τροφοδοτούνται με νέες αντιλήψεις και ιδέες. Και κυρίως σε ό,τι αφορά την εφαρμογή των κοινοτικών προγραμμάτων, είναι ανάγκη να λειτουργήσουν με νέους ανθρώπους, με νέους επιστήμονες, αλλά εξειδικευμένους κατά περιοχή παραγωγής. Δεν μπορείτε να στείλετε σε μια περιοχή, που δεν παράγει βαμβάκι, εξειδικευμένους στο βαμβάκι ή, αντίθετα, για την παραγωγή ελιάς να πάνε άλλοι σύμβουλοι. 
     Κύριοι συνάδελφοι, αυτά που ανέφερα, είναι τα λιγότερα που μπορώ να πω γι’ αυτό το νομοσχέδιο. Το νομοσχέδιο είναι στη σωστή κατεύθυνση. Είναι το λιγότερο που μπορούσε να κάνει η Κυβέρνηση και πιστεύω, σύμφωνα και με τη δήλωση του κυρίου Υπουργού, ότι πολύ σύντομα θα έρθει το νέο νομοσχέδιο για να συμπληρώσει τα γενναία μέτρα υπέρ της αγροτικής κοινωνίας, της αγροτικής οικογένειας κυρίως και της περιφέρειας που πρέπει να αναπτυχθεί. Διότι περιφερειακή ανάπτυξη, σημαίνει αγροτική ανάπτυξη και αγροτική ανάπτυξη σημαίνει περιφερειακή ανάπτυξη.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο κ. Καλλιώρας.
     ΗΛΙΑΣ ΚΑΛΛΙΩΡΑΣ: Κύριε Πρόεδρε, κυρίες και κύριοι συνάδελφοι, το σημερινό νομοσχέδιο είναι πάρα πολύ καλό. Πρώτα απ’ όλα, θα ήθελα να μιλήσω για το πνεύμα του νομοσχεδίου και μετά για κάποιες από τις διατάξεις του.
     Το συγκεκριμένο σχέδιο νόμου, κύριε Πρόεδρε, είναι ένα πολύ μεγάλο βήμα που θα οδηγήσει τους αγρότες από τη σημερινή εποχή, στην εποχή της νέας Κ.Α.Π. που είναι -όπως επαναλαμβάνω- και ο τίτλος του σχεδίου νόμου που συζητούμε. Με άλλα λόγια, δηλαδή, οι αγρότες καταλαβαίνουν ότι θα παράγουν όχι για να παίρνουν τις επιδοτήσεις, αλλά θα παράγουν για το εμπόριο, δηλαδή καλά, ποιοτικά προϊόντα για να πάρουν την τιμή που πρέπει.
     Επίσης, κύριε Υπουργέ, αυτό το είπατε και εσείς και το ακούμε συχνά και το ακούμε σε πανευρωπαϊκό επίπεδο, γιατί εκεί διαμορφώνεται το πνεύμα της Κ.Α.Π., αν θέλετε. Και ακούμε τον κ. Μπλερ, για να είμαι πιο συγκεκριμένος, ο οποίος διαμαρτύρεται για τα 2 ευρώ που δίνουμε κάθε μέρα για κάθε αγελάδα -και μάλιστα γαλλική αγελάδα, γιατί ξέρουμε τι συμβαίνει μεταξύ των δύο χωρών- και ζητάει να γίνει στροφή για να φύγουν χρήματα από το Δ΄ Κοινοτικό Πλαίσιο Στήριξης  που έρχεται και να πάνε στην έρευνα και την τεχνολογία. Πέρα από τα αγροτικά θέματα και ζητήματα, θα πρέπει να επισημάνουμε, κύριε Υπουργέ, ότι ο κ. Μπλερ έχει 6% αγρότες, ενώ εμείς ακόμα έχουμε 15%. Αντιλαμβανόμαστε όλοι τη σημασία που έχει η νέα Κ.Α.Π., η έρευνα, η τεχνολογία και η ανάπτυξη προς εκείνη την κατεύθυνση. Αλλά μπορεί κανένας Έλληνας πολίτης, πολιτικός ή οτιδήποτε άλλο να σκεφθεί ποια θα ήταν η κοινή πορεία της Ευρώπης χωρίς την ΚΑΠ; Μπορούμε να φέρουμε την περιφέρεια στο νου μας και να διαμορφώσουμε μια εικόνα ασπρόμαυρη αυτήν τη φορά, χωρίς να έχουμε την Κ.Α.Π.;
     Εγώ λοιπόν και από το Βήμα της Βουλής, ως Έλληνας Βουλευτής, σας λέγω ότι είναι μεγάλο λάθος να κάνουμε απότομη στροφή. Δεν πρέπει η χώρα να κάνει απότομη στροφή και πρέπει να στηρίξει αυτό το κομμάτι της ελληνικής περιφέρειας, το οποίο είναι και η κορωνίδα του προγράμματος της Νέας Δημοκρατίας, η ελληνική περιφέρεια.
     Λέγοντας αυτά, θα ήθελα να επισημάνω, κύριοι συνάδελφοι, ότι ο λόγος του κυρίου Πρωθυπουργού για νέα στρατηγική και νέα πορεία, το νοικοκύρεμα του κράτους, το οποίο το συνεχίζουμε και στο χώρο της γεωργίας, υλοποιώντας το προεκλογικό πρόγραμμα της Νέας Δημοκρατίας για ενίσχυση των αγροτών, βρήκε και συμμάχους στο ίδιο το ΠΑ.ΣΟ.Κ. Είχαμε δεκατέσσερα «ναι» σε σχετικά άρθρα του νομοσχεδίου σε σύνολο είκοσι δύο άρθρων. Άραγε λοιπόν, προς τι η διαμαρτυρία;
     Τώρα θα αναφερθώ σε ειδικότερα σημεία του νομοσχεδίου, όπως για παράδειγμα στα Τοπικά Κέντρα Αγροτικής Ανάπτυξης. Έρχεται, λοιπόν, το κράτος με επτακόσιες περίπου θέσεις σε όλη την επικράτεια να βοηθήσει την ελληνική ύπαιθρο, έτσι ώστε οι αγρότες να μπορέσουν να καταλάβουν τη σημερινή διαφορά με την αυριανή, για να προσαρμοστούν στα στοιχεία της νέας Κ.Α.Π.
     Επίσης, ένα άλλο σημαντικό κομμάτι αφορά τους νέους αγρότες, που και με άτοκα δάνεια αλλά και με τις επιδοτήσεις επιτοκίου μέχρι 70%, θα βρουν μπροστά τους για να προχωρήσουν σχέδια βελτίωσης και όχι μόνο.
     Επίσης, είναι σημαντικό να αναφέρω αυτό που αφορά τους αναδασμούς, όπου θα θέλαμε περίπου ογδόντα με εκατό χρόνια, με τη σημερινή βάση και τις προϋποθέσεις, για να υλοποιήσουμε προγράμματα ενώ με το σημερινό νομοσχέδιο, αυτό θα μπορέσουμε να το πετύχουμε το πολύ σε μια δεκαετία.
     Άλλο ένα σημείο αφορά την αυτοτελή υπηρεσία ελέγχου εισαγομένων αγροτικών προϊόντων. Αυτό έχει ιδιαίτερη σημασία για τον τόπο, γιατί οι ελληνοποιήσεις στα αμνοερίφια, οι πατάτες της Αιγύπτου και τα κρασιά εισαγωγής και όλα τα άλλα τα σχετικά προϊόντα θα σταματήσουν να εισάγονται. Αυτό δίνει το δικαίωμα στον Έλληνα πολίτη να αισθάνεται πιο σίγουρος ότι αυτό που έχει στο πιάτο του, είναι προϊόν καθαρό και ποιοτικά ανεβασμένο, γιατί υπάρχουν οι σχετικοί έλεγχοι και υπάρχει μια ακόμη υπηρεσία.
     Επίσης, έχει ιδιαίτερη σημασία να πω ότι το νομοσχέδιο δίνει και βήμα στις συγκεκριμένες συνεταιριστικές οργανώσεις στις οποίες επιτρέπει τις συγχωνεύσεις, τις ισχυροποιεί, αν θέλετε και τις εκσυγχρονίζει, έτσι ώστε μακριά από αυτόν τον κρατισμό τον οποίο ζήσαμε για πολλά χρόνια, να αποδώσουν περισσότερα στον Έλληνα αγρότη και γενικότερα στον Έλληνα που ζει στην περιφέρεια, που δυσκολεύεται να πληρώσει το φροντιστήριο του παιδιού του.
     Θεσμοί στήριξης υπάρχουν, διαπιστευμένοι αγροτικοί σύμβουλοι, εγκεκριμένος κτηνίατρος, σύστημα παροχής συμβουλών και πάει λέγοντας σε ό,τι αφορά κάποια άλλα στοιχεία του σχέδιου νόμου. 
     Εγώ κύριε Υπουργέ, δοθείσης ευκαιρίας, το τελευταίο διάστημα, όπως κάνετε και σεις, περιήλθα στην περιφέρειά μου. Θα ξεφύγω λίγο από το νομοσχέδιο, εν γνώσει μου βεβαίως και τα έχουμε συζητήσει μαζί και με τον Υφυπουργό κ. Κοντό. Θα ήθελα πολύ γρήγορα να σας πω αυτά τα επτά σημεία, τα οποία βρήκα και θέλω να μεταφέρω από το Βήμα της Βουλής. Δεν πειράζει, ας τα λέμε πολλές φορές, γιατί και η Καθολική Εκκλησία ζει δύο χιλιάδες χρόνια και παραπάνω, επειδή κάθε Κυριακή λέει τα ίδια πράγματα.
     Πρώτον, ένας φόβος που υπάρχει, κύριε Υπουργέ, είναι τα δικαιώματα της Κ.Α.Π. Χαίρομαι που νωρίς ξεκινήσατε αυτήν τη διαδικασία, ώστε μέχρι τέλος του χρόνου, έστω και τον Ιανουάριο, να έχει κλείσει αυτό το κεφάλαιο. Οι αγρότες πραγματικά, επειδή μπαίνουμε σε μια άλλη πορεία, είναι αντιληπτό ότι αντιμετωπίζουν ιδιαίτερα πολλά προβλήματα, ακόμη και στο να κατανοήσουν το θέμα αυτό. 
     Ζήτησαν οι έλεγχοι στο βαμβάκι να γίνουν πιο νωρίς, αλλά βέβαια εδώ υπάρχει απάντηση μέσα από τα δικαιώματα. 
     Το τρίτο θέμα είναι το πρόγραμμα «FROST», για το οποίο ξέρουμε ότι μένει, απ’ ό,τι καταλαβαίνω και εγώ, το τελευταίο στάδιο, το τυπικό, ώστε να αποδοθούν όχι αποζημιώσεις, αλλά αυτό που πρέπει να βοηθήσει το κράτος για τις καταστροφές που είχαμε από τον παγετό του 2004. 
     Επίσης, κύριε Υπουργέ, θέλω να σας πω -το συζητήσαμε αυτό και περιμένω γραπτή απάντησή σας- αυτό που έχει σχέση με κάποιους ελαιοπαραγωγούς, που φοβούνται ότι η τετραετία αναφοράς θα είναι ίσως τριετία αναφοράς και ότι θα χάσουν κάποια από τα δικαιώματα. Βεβαίως το έχουμε συζητήσει, αλλά απλά το αναφέρω. Εγώ βλέπω ότι πρέπει να προχωρήσουμε ως χώρα στις αναδιαρθρώσεις των καλλιεργειών, γιατί πέρσι διάβασα ότι η ανθοκομία έφερε στη χώρα μας 290.000.000 ευρώ. 
     Διαβάζω για τα βιολογικά προϊόντα που πρέπει να τα «περπατήσουμε» πιο γρήγορα. Θέλουμε τη βοήθειά σας -το ξέρουμε- και υπάρχουν ειδικές ρυθμίσεις αυτήν την περίοδο και όχι μόνο και έρχονται πολύ περισσότερες για τα ενεργειακά φυτά. 
     Και επίσης δυο άλλα σημεία -που αφορούν το γνωστό κόστος παραγωγής που οι αγρότες συνεχώς ζητούν για να μπορέσουν να ανταποκριθούν και να επιβιώσουν σε ορισμένες περιοχές της χώρας- πρέπει να προχωρήσουν, όπως ακριβώς κάνετε και με το σημερινό νομοσχέδιο, προς αυτήν την κατεύθυνση. 
     Το τελευταίο, κύριε Πρόεδρε, είναι η παραχώρηση κατά χρήση ή εκμίσθωση δημοσίων δασικών εκτάσεων. Είναι ο ν. 3208/03. Ξέρω ότι το Υπουργείο σας δουλεύει προς αυτήν την κατεύθυνση για να βγάλει ένα προεδρικό διάταγμα. Και επειδή υπάρχουν πάρα πολλά μπλεγμένα ζητήματα, αν θέλετε, σ’ αυτήν τη ζώνη τη νομοθετική, θα θέλαμε να μπορέσουμε, κύριε Υπουργέ, να δώσουμε ανάπτυξη σε περιοχές οι οποίες είναι σε μια ερμαφρόδιτη κατάσταση από νομοθετικής πλευράς. 
     Σας ευχαριστώ, κύριε Πρόεδρε. 
     (Χειροκροτήματα από την πτέρυγα της  Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο τώρα έχει ο κ. Μιχάλης Χρυσοχοϊδης. 
     ΜΙΧΑΗΛ ΧΡΥΣΟΧΟΪΔΗΣ: Κυρίες και κύριοι συνάδελφοι, είναι αυτονόητο ότι η πολιτική αντιπαράθεση κυρίως μέσα στη Βουλή είναι αναγκαία και θεμιτή. Ωστόσο, όταν αυτή η αντιπαράθεση εξελίσσεται από την πλευρά της Κυβέρνησης της Νέας Δημοκρατίας σε μια διαρκή προσπάθεια σπίλωσης και απαξίωσης μιας παράταξης που κυβέρνησε τον τόπο δυο δεκαετίες σχεδόν, ε, αυτό δεν μπορούμε να το ορίζουμε ως αντιπαράθεση. 
     Βλέπει κανείς ότι αναμετριέστε συνεχώς με το παρελθόν. Αποφεύγεται να δείτε κατά πρόσωπο και να αντιμετωπίσετε το μέλλον. Και αυτό, γιατί είστε φοβικοί και συντηρητικοί. Και είναι τουλάχιστον απαράδεκτο εκ μέρους της Κυβέρνησης να υποβαθμίζει και να μηδενίζει τη μεγάλη προσπάθεια μιας μεγάλης κοινωνικής ομάδας που είναι ο αγροτικός πληθυσμός και ενός ιδιαίτερα σημαντικού οικονομικού τομέα, που είναι ο αγροτοδιατροφικός τομέας. Γιατί, κύριε Υπουργέ, αυτό κάνετε ουσιαστικά μ’ αυτήν την έκθεση ιδεολογημάτων που καταθέσατε και την ονομάσατε «αιτιολογική έκθεση του νομοσχεδίου για τη λεγόμενη προσαρμογή στη νέα Κοινή Αγροτική Πολιτική». 
     Σε ό,τι αφορά δε το περιεχόμενο, κάνετε και κάτι άλλο. Αποδεικνύετε αυτό που έχει αντιληφθεί ο κάθε απλός άνθρωπος, ο κάθε απλός αγρότης, ότι είστε Κυβέρνηση της καθυστέρησης και της υστέρησης. Και θα σας εξηγήσω γιατί. Καθυστερήσατε να κοινοποιήσετε έστω και τα προσωρινά δικαιώματα της ενιαίας ενίσχυσης του παραγωγού, κάτι που τελικά έγινε με καθυστέρηση και με λάθη. Καθυστερήσατε να θεσπίσετε τους όρους της λεγόμενης «πολλαπλής συμμόρφωσης», κάτι που τελικά έκανε η Κυβέρνηση μία εβδομάδα μόλις πριν την υποχρεωτική εφαρμογή της, αφήνοντας τελικά όλο τον αγροτικό πληθυσμό χωρίς καμία ενημέρωση. Καθυστερεί η Κυβέρνηση να μας πει τις προθέσεις της για το πώς θα αξιοποιήσει τους πόρους της διαφοροποίησης, για τα προγράμματα ανάπτυξης της υπαίθρου και γενικότερα για πολλά απ’ όσα προβλέπονται στην αναθεώρηση της Κοινής Αγροτικής Πολιτικής. Και τελικώς -αυτό που ακούστηκε και από άλλους συναδέλφους- ακόμη περιμένουμε την περιβόητη επανίδρυση του Υπουργείου Γεωργίας, ούτως ώστε να προσαρμοστεί στις νέες ανάγκες. 
     Κυρίες και κύριοι συνάδελφοι, όλα αυτά που ανέφερα, είναι ζητήματα μιας καθυστέρησης σε διαχειριστικά θέματα και, εν πάση περιπτώσει, πιστεύω ότι αργά ή γρήγορα, έστω και επώδυνα, θα τα αντιμετωπίσετε. Το πρόβλημα, όμως, πιστεύω ότι είναι ακόμη μεγαλύτερο και μας ανησυχεί ακόμη περισσότερο, γιατί πιστεύουμε ότι αδυνατείτε να κατανοήσετε το μέγεθος του εγχειρήματος. Αδυνατείτε να συνειδητοποιήσετε τις ανάγκες του σήμερα και, επίσης, αδυνατείτε να δρομολογήσετε πολιτικές ορθού προσανατολισμού σε ό,τι αφορά συνολικότερα όχι απλά τον αγροτικό τομέα, αλλά τον αγροτοδιατροφικό τομέα. Αυτή, λοιπόν, η υστέρηση είναι ιδιαίτερα ανησυχητική. 
     Η Κυβέρνηση της Νέας Δημοκρατίας κλήθηκε να κάνει δυο ουσιαστικές διαπραγματεύσεις για τη γεωργία στην Ευρωπαϊκή Ένωση. Η πρώτη αφορούσε τα λεγόμενα «μεσογειακά προϊόντα», με τα γνωστά αποτελέσματα στο βαμβάκι και στον καπνό. Η δεύτερη αφορούσε ένα πιο γνωστό γεγονός, τις προοπτικές χρηματοδότησης του κοινοτικού προϋπολογισμού στη Σύνοδο του Λουξεμβούργου, που -ως γνωστόν- κατέληξε σε αδιέξοδο. Σ’ αυτήν τη διαπραγμάτευση η ελληνική Κυβέρνηση, αντί να υπερασπιστεί την ομόφωνη απόφαση Κορυφής του 2002 για επαρκή χρηματοδότηση της κοινοτικής γεωργίας μέχρι το 2013, αντί να υπερασπιστεί την πρόταση της Ευρωπαϊκής Επιτροπής, ταυτίστηκε με την πρόταση της Προεδρίας. 
     Τι θα σήμαινε αυτή η πρόταση της Προεδρίας για την Ελλάδα; Θα σήμαινε κατά τους υπολογισμούς της Ευρωπαϊκής Επιτροπής –όχι τους δικούς μας- οριζόντια μείωση των άμεσων ενισχύσεων που λαμβάνουν οι αγρότες κατά 10% έως 12%, οριζόντια μείωση των δαπανών για την ανάπτυξη της υπαίθρου κατά 17%, οριζόντια μείωση της χρηματοδότησης της στρατηγικής της Λισαβόνας κατά 40% -που όπως ξέρετε είναι ζητήματα κοινωνικής συνοχής- και μείωση των πόρων του Ταμείου Συνοχής κατά 10%. Αναμένουμε, λοιπόν, από την Κυβέρνηση να μας αποσαφηνίσει το περιεχόμενο της διαπραγμάτευσης με τη σημερινή Προεδρία. Τη συμφωνία του 2002 διαπραγματεύεστε για επαρκή και εξασφαλισμένη χρηματοδότηση μέχρι το 2013 ή κάτι άλλο; 
     Και μας ανησυχεί, κύριε Υπουργέ, η σιωπή της Κυβέρνησης και σε κάτι ακόμη. Ως γνωστόν, μετά το αδιέξοδο του Λουξεμβούργου, σε ορισμένες ευρωπαϊκές πρωτεύουσες και σε πολλά διεθνή μέσα ενημέρωσης συζητούν ευρύτατα την προοπτική της συγχρηματοδότησης και, όπως ξέρετε, εδώ μπροστάρης είναι η Ολλανδία. Η πρόταση αυτή προβλέπει την προαιρετική ασφαλώς χρηματοδότηση των άμεσων ενισχύσεων κατά 25% από τους εθνικούς προϋπολογισμούς. Ένα τέτοιο σενάριο είναι εφιαλτικό για την Ελλάδα, γιατί προβλέπει μείωση των κοινοτικών ενισχύσεων κατά 451,7 εκατομμύρια ευρώ κάθε χρόνο και αντίστοιχη φυσικά επιβάρυνση του κρατικού προϋπολογισμού ή, εν πάση περιπτώσει, μείωση του εισοδήματος των αγροτών. Και το ερώτημα είναι τι θέση παίρνει η Κυβέρνηση πάνω σ’ αυτό το ζήτημα και τι κινήσεις κάνει. Ποιοι είναι οι σύμμαχοι, όταν βλέπουμε ότι αρκετοί προσχωρούν πια σ’ αυτήν τη λογική; 
     Κυρίες και κύριοι συνάδελφοι, όσο και να υστερεί η Κυβέρνηση, δεν μπορώ να δεχθώ ότι δεν αντιλαμβάνεται το μέγεθος αυτού του προβλήματος. Εγώ πιστεύω ότι προσπαθεί να καλύψει την αδυναμία της, διότι έχετε θέσει τη χώρα υπό επιτήρηση. Είναι δύσκολο πια να διαπραγματευθείτε και να υπερασπισθείτε τα συμφέροντα του τόπου και απ’ αυτήν την αδυναμία, ξεκίνησε και η πρόσφατη συζήτηση για τις επιδοτήσεις στη γεωργία, δηλαδή η εξής ρήση του Πρωθυπουργού στην Έκθεση: «Μη γελιέστε, δεν μπορούμε να εξαρτώμεθα μονίμως από τις επιδοτήσεις». Τέτοια διλήμματα, κύριε Υπουργέ, σας εκθέτουν ως Κυβέρνηση. Ο Έλληνας αγρότης εξαρτάται από τις επιδοτήσεις, όπως εξαρτώνται και δεκάδες εκατομμύρια Ευρωπαίοι συνάδελφοί του από τις επιδοτήσεις. 
     Θέλω να προσθέσω το εξής: Mη βλέπετε τη στήριξη της γεωργίας σαν προνοιακό επίδομα, γιατί ακόμα και αν ήταν έτσι, η Ευρωπαϊκή Ένωση και τα κράτη που την απαρτίζουν, ξοδεύουν 40% παραπάνω για την πρόνοια. Στο βαθμό, δηλαδή, που ο πολιτισμός μας, η στρατηγική μας ως Ευρώπη, οι χώρες μας, οι εθνικές κυβερνήσεις επιλέγουν να έχουν κάποια παραγωγή προϊόντων υψηλής ποιότητας, επιλέγουν τη διατήρηση της υπαίθρου και τη συνοχή τους, επιλέγουν ένα κοινωνικά αποδεκτό επίπεδο διαβίωσης των κατοίκων, επιλέγουν την προστασία του περιβάλλοντος, η γεωργία είναι αναγκαία και απαραίτητη. Αυτή πρέπει να είναι η απόφασή μας. Αυτό δεν έχει να κάνει σε τίποτε απολύτως με την ορθή φυσικά αξιοποίηση των πόρων. Γι’ αυτό, λοιπόν, μη μετατρέπετε την αδυναμία σας σε ανάγκη και μην τη μετατρέπετε σε ιδεολόγημα, όπως κάνετε τελευταία.
     Κύριε Υπουργέ, θέλω να σας παρακαλέσω για το εξής: Αυτοί που κυβερνούν, πρέπει να είναι υπόδειγμα στο λαό και να στέλνουν μηνύματα ειλικρίνειας και πολιτικής εντιμότητας. Σας άκουσα το πρωί να λέτε κάτι για εισαγωγές. Ποιος μπορεί να απαγορεύσει σήμερα τις εισαγωγές με βάση τον Π.Ο.Ε. και την Κ.Α.Π.; Μήπως μπορείτε εσείς; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στους συναδέλφους σας να τα λέτε αυτά.
     ΜΙΧΑΗΛ ΧΡΥΣΟΧΟΪΔΗΣ: Εσείς μπορείτε να το απαγορεύσετε; Θα είστε στη θέση σας την άλλη μέρα, αν απαγορεύσετε τις εισαγωγές; Σας παρακαλώ, λοιπόν, να μην το ξαναπείτε αυτό. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, τελειώνω σ’ ένα λεπτό.
     Μη μετατρέπετε, λοιπόν, την αδυναμία σας σε ανάγκη –επαναλαμβάνω- ή σε ιδεολογήματα. Υπερασπιστείτε το ευρωπαϊκό μοντέλο της γεωργίας. Σταματήστε να υπονομεύετε μία προσπάθεια που πήγε την Ελλάδα μπροστά τα τελευταία χρόνια. 
     Κύριε Πρόεδρε, νομίζω ότι πρέπει να συμφωνήσουμε όλοι εδώ μέσα ότι ο αγροτοδιατροφικός τομέας δεν είναι ένα αναγκαίο κακό για την Ελλάδα. Παράγει εθνικό πλούτο, συμβάλλει καθοριστικά στις εξαγωγές, προσφέρει εισόδημα και απασχόληση σε εκατομμύρια συνανθρώπους μας. 
     Κύριε Υπουργέ, ακόμα και σε χώρες που ο αγροτικός πληθυσμός είναι χαμηλός –θα σας αναφέρω ένα παράδειγμα, τη Γαλλία, όπου το 3% του πληθυσμού είναι αγρότες- το 17% του οικονομικά ενεργού πληθυσμού ασχολείται με τη μεταποίηση και με μία σειρά από άλλες υπηρεσίες γύρω από τον αγροτικό τομέα. 
     Κυρίες και κύριοι της Κυβέρνησης, αναλάβατε πριν από καιρό τη δέσμευση να δώσετε μία απάντηση στο ερώτημα που ταλανίζει κάθε αγρότη και που αφορά την επόμενη μέρα της νέας Κοινής Αγροτικής Πολιτικής. Το ερώτημα είναι με ποιους όρους και τι πρέπει να παράγει ο αγροτικός μας πληθυσμός. Την απάντηση αυτή τελικά την έχετε αναγάγει στη γνωστή εξαγγελία για μία ακόμη φορά της Έκθεσης, που αναφέρεται και στο δικό σας δελτίο Τύπου που βγήκε χθες για τις μελέτες ανά περιφέρεια. Σκεφθείτε ότι αυτές οι μελέτες θα είναι έτοιμες μετά το πρώτο εξάμηνο του 2006. Κι εδώ υπάρχει καθυστέρηση. 
     Επαναλαμβάνω ότι το κρίσιμο ζήτημα δεν είναι εκεί. Το κρίσιμο ζήτημα είναι να συμφωνήσουμε ότι η ελληνική γεωργία δεν είναι αναγκαίο κακό. Πιστεύω ότι πρέπει να ξεκαθαρίσετε πολιτικά και να δώσετε καθαρές απαντήσεις για το πού θέλετε να πάτε τον αγροτικό τομέα το επόμενο χρονικό διάστημα.
     Κύριε Πρόεδρε, ευχαριστώ για την ανοχή σας.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Χρυσοχοϊδη.
     Το λόγο έχει ο κ. Παπαγεωργίου.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κυρίες και κύριοι συνάδελφοι, θλίψη και κατήφεια, απελπισία και απόγνωση είναι τα συναισθήματα που κυριαρχούν στην ύπαιθρο τούτη την περίοδο. Τα συναισθήματα αυτά προέρχονται από το γεγονός ότι για δεύτερη χρονιά οι αγρότες βλέπουν τα προϊόντα τους απούλητα, βλέπουν τις τιμές και το εισόδημά τους να καταρρέουν. Είναι γιατί για δεύτερη χρονιά, κυρίες και κύριοι συνάδελφοι, πολλά προϊόντα -το στάρι σήμερα, τα ροδάκινα, τα σταφύλια- είναι απούλητα. Πλην του λαδιού, όπου υπάρχει μία προοπτική, φέτος για δεύτερη χρονιά δεν υπάρχει προϊόν του οποίου η τιμή να μην καταρρέει. Καταρρέουν οι τιμές των προϊόντων και το εισόδημα.
     Και φυσικά νιώθουν αυτά τα συναισθήματα και εξαιτίας της τραγικά μεγάλης αύξησης του κόστους παραγωγής. Διαπιστώνουμε ότι το κόστος παραγωγής διαμορφώνεται στην τάξη μεγέθους του 7%, 8% και 9%, όταν ο πληθωρισμός κινείται στο 3% και 4%. Διπλάσια, λοιπόν, από τον πληθωρισμό είναι η αύξηση του κόστους παραγωγής των αγροτικών προϊόντων, γεγονός που σημαίνει ότι ροκανίζεται το εισόδημα του αγρότη και καθίστανται μη ανταγωνιστικά τα αγροτικά προϊόντα. 
     Όμως τον τελευταίο καιρό, κυρίες και κύριοι συνάδελφοι, επειδή όλοι διατρέχουμε την ύπαιθρο, διαμορφώνεται με γιγαντιαίο τρόπο και ένα άλλο συναίσθημα: Το συναίσθημα της αγανάκτησης απέναντι στην Κυβέρνηση εξαιτίας του γεγονότος ότι η Κυβέρνηση καθημερινά διαψεύδεται απέναντι στους αγρότες και ακυρώνει τις υποσχέσεις και τις δεσμεύσεις της. Μήπως δεν ακύρωσε την υπόσχεση για μείωση του Φ.Π.Α. από 18% σε 8% και το πήγε στο 19%; Μήπως δεν το έκανε στον Ο.Γ.Α., επειδή θα δώσει άλλα 12 ευρώ; Πέρυσι έδωσε 11 καθαρά, άλλα τόσα θα δώσει φέτος. Για να φτάσει στην τετραετία στα 130 που είχε υποσχεθεί, πρέπει να δώσει τα επόμενα χρόνια 100 ευρώ αύξηση στη σύνταξη. Το ίδιο και στο ΕΚΑΣ. Δεν νιώθει αγανακτισμένος ο αγρότης, όταν βλέπει ότι τον κοροϊδέψατε σε σχέση με το πότε θα δίνονται οι επιδοτήσεις ή οι αποζημιώσεις από τον ΕΛΓΑ; Τον κοροϊδέψατε με τα πανωτόκια. Τον κοροϊδέψατε σε χίλια μύρια πράγματα. Την ίδια στιγμή, βλέπει ότι βίαια μεταφέρονται εισοδήματά του στα εμπορικά κυκλώματα και οι τιμές παραγωγού και καταναλωτή από 1 προς 4, που ήταν την περίοδο του ΠΑ.ΣΟ.Κ., έχουν φτάσει το 1 προς 6,5. Αυτά τον κάνουν να αγανακτεί καθημερινά. 
     Όμως, κύριε Υπουργέ, το σοβαρότερο είναι ότι οι αγρότες μας νιώθουν έντονα τα συναισθήματα της αβεβαιότητας και της ανασφάλειας για το μέλλον τους. Γιατί διαπιστώνουν τώρα ότι μετά τις πομπώδεις διακηρύξεις σας για το τρίτο κύμα της μεταρρύθμισης των αγροτικών προϊόντων, οι χειρισμοί που κάνατε στον καπνό και στο βαμβάκι, ήταν καταστροφικοί. Γιατί μετά το 2009 θα χάσουν το 50% στις επιδοτήσεις του καπνού και διακυβεύεται το μέλλον και η προοπτική του βαμβακιού. Πομπωδώς, όμως, διακηρύξατε ότι είχατε κάνει στο τρίτο κύμα τη μεγάλη πολιτική σε σχέση μ’ αυτήν που είχαμε κάνει εμείς στο δεύτερο, στα μεσογειακά και στο πρώτο, όταν διαχειριζόμασταν την αγροτική πολιτική εκείνη την περίοδο, από το 2002. 
     Τώρα οι αγρότες διαπιστώνουν ότι οι καθυστερήσεις σας, η δυσκολία σας να αποφασίσετε, να κάνετε αυτό που τελικά κάνατε προσχωρώντας στην άποψή μας για ολική αποσύνδεση, τους δημιουργεί τεράστια προβλήματα. Και αυτό που νιώθουν σήμερα, κυρίες και κύριοι συνάδελφοι, είναι το συναίσθημα της αβεβαιότητας σε σχέση με το τι θα παράγουν. Γιατί, κύριε Υπουργέ, οι αγρότες στη Βόρεια Ελλάδα, στην Πιερία για παράδειγμα, λένε: «Ωραία, θα πάρω την επιδότηση. Η εμπορική αξία είναι περίπου 2 ευρώ στον καπνό. Μα, 2 ευρώ είναι το κόστος παραγωγής. Γιατί να παράγω καπνό;». Και αν δεν παράγει καπνό, τι θα παράγει; Δεν υπάρχει κανένας να τον προσανατολίσει, να τον ενημερώσει. Δεύτερο παράδειγμα, δεν έχει δικαιώματα ένας αγρότης που παράγει τα τελευταία πέντε χρόνια. Έχει ένα εκατομμύριο από σιτάρι ή κάτι άλλο και έκανε τεύτλα, έκανε καλαμπόκι. Δεν ξέρει αύριο χωρίς τις επιδοτήσεις ποιο προϊόν θα του αποδώσει εισόδημα. 
     Αυτό είναι το σοκ που υφίσταται η αγροτική οικονομία και θα πρέπει όλοι να σταθούμε δίπλα στον αγρότη σ’ αυτό το κενό που θα δημιουργηθεί τα τρία επόμενα χρόνια να τον προσανατολίσουμε σε μια προσπάθεια εθνική, κύριε Υπουργέ. Δεν το κάνετε όμως. Δεν θέλετε να μπείτε σε μια εθνική συζήτηση και αναζήτηση σχεδίου λύσης και προσανατολισμού των αγροτών για τα επόμενα χρόνια. 
     Και ερχόμαστε στην υλοποίηση, στην εφαρμογή της Κ.Α.Π. Έχετε στείλει εγκύκλιο, κύριε Υπουργέ, όπου θα προσδιορίζετε πώς γίνονται ενστάσεις; Έχετε στείλει εγκύκλιο ποιοι θα αξιολογήσουν τις ενστάσεις; Ξέρετε πολύ καλά ότι έχουν δοθεί προσωρινά δικαιώματα περίπου ένα εκατομμύριο εκατό χιλιάδες. Αντιστοιχούν κατά προσέγγιση σε πεντακόσιες χιλιάδες αγροτικές εκμεταλλεύσεις. Θα υποβληθούν πάνω από τετρακόσιες χιλιάδες ενστάσεις. Το 50% των αγροτών θα υποβάλλουν ενστάσεις. Μα, ενστάσεις θα πρέπει να υποβάλλουν μέχρι 15 Οκτώβρη. Έρχονται οι ενώσεις και τους δίνουν άλλα τιμολόγια. Έρχονται οι ενώσεις και λένε «εμείς δεν θα συμμετάσχουμε σ’ αυτή τη διαδικασία». Οι ενστάσεις θα αφορούν πραγματικά προβλήματα. Άλλοι δεν έχουν Α.Φ.Μ., άλλοι έχουν ελλείμματα λόγω καταστροφών και άλλοι χιλιάδες μύριους λόγους γιατί ο Ο.Π.Ε.Κ.Ε.Π.Ε. δεν έχει καλά οργανωμένο σύστημα για να τεκμηριώσει με σωστό τρόπο τα περιουσιακά στοιχεία. 
     Κοιτάξτε, κύριε Υπουργέ. Τα δικαιώματα, επειδή δεν το αντιλαμβανόμαστε εμείς οι εθνικοί αντιπρόσωποι, είναι η περιουσία του αγρότη για τα επόμενα δέκα χρόνια. Και με την περιουσία του αγρότη για τα επόμενα δέκα χρόνια δεν μπορεί κανένας να παίζει. 
     Ελάτε να μου πείτε, κύριε Υπουργέ, τι θα γίνει με τις πεντακόσιες χιλιάδες ενστάσεις; Τόσες θα είναι. Πότε θα προλάβουν να αξιολογηθούν μέσα σε ενάμιση μήνα; Δεν διακυβεύονται περιουσιακά στοιχεία των αγροτών για την επόμενη δεκαετία; Ποια επιτροπή θα αξιολογήσει αυτά τα δικαιώματα; Ο Ο.Π.Ε.Κ.Ε.Π.Ε. αφηρημένα; Γιατί δεν βάζετε και β΄ βαθμό κρίσης, κύριε Υπουργέ; Εάν ένας υπάλληλος του Ο.Π.Ε.Κ.Ε.Π.Ε. αδικήσει έναν αγρότη και του αφαιρέσει περιουσία, ποιος θα τον αποκαταστήσει; 
     Είναι πάρα πολύ σοβαρά τα ζητήματα τα οποία διακυβεύονται αυτή την περίοδο και αντί να συζητήσουμε αυτά έρχεστε και μας λέτε άρρητα ρήματα. 
     Και φυσικά θέλω να πω και το εξής: Ο κύριος Πρωθυπουργός με την αποστροφή του λόγου στη Θεσσαλονίκη απογοήτευσε και τον τελευταίο αγρότη. Ξέρετε γιατί, κύριε Υπουργέ; Διότι ξέρουν όλοι ότι το 2009 θα αξιολογηθεί η αναθεωρούμενη Κ.Α.Π. Γιατί ξέρουν ότι το Δεκέμβριο η Ευρώπη θα δώσει μάχη στον Π.Ο.Ε. για να διατηρήσει κάποια δικαιώματα επιδοτήσεων. Γιατί ξέρουν ότι οι χώρες οι οποίες είναι ωφελημένες από την Κοινή Αγροτική Πολιτική, θέλουν ενίσχυση στη διαπραγματευτική τους ισχύ.
     Κι έρχεται ο Πρωθυπουργός και όχι μόνο δεν παρευρίσκεται, κατά τη δήλωσή και δέσμευσή του, στα συμβούλια Υπουργών για να ενισχύσει τη χώρα και τα δικαιώματα των Ελλήνων αγροτών, αντίθετα έρχεται και αποδυναμώνει τη διαπραγμάτευση ιδιαίτερα των μεσογειακών χωρών, οι οποίες ζητούν στήριξη και κατοχύρωση. Αυτό δηλαδή που πετύχαμε, εμείς η κυβέρνηση του ΠΑ.ΣΟ.Κ., το επίπεδο, δηλαδή, των επιδοτήσεων μέχρι το 2013. Αυτό εμπεριέχει σαν πυρήνα αυτή η θέση του κυρίου Πρωθυπουργού. 
     Όσον αφορά το νομοσχέδιο θέλω να πω τα εξής:
     Κύριε Υπουργέ, φέρατε ένα νομοσχέδιο ασήμαντο, ένα νομοσχέδιο πολύ μικρής σημασίας, που δεν ανταποκρίνεται στις ανάγκες των αγροτών για πληροφόρηση, ενημέρωση, προσανατολισμό. Ένα νομοσχέδιο το οποίο έχει δύο, τρία θετικά. Εγώ δεν θέλω να τα μηδενίσω. Είναι, όμως, πολύ λίγα και δεν ανταποκρίνονται στην αγωνία, στις ανάγκες και στις απαιτήσεις των αγροτών.
     Και όχι μόνο αυτό. Δημιουργείτε τα κέντρα πληροφόρησης δίπλα στα κέντρα της νομαρχίας, δίπλα στην περιφέρεια, δίπλα στις αναπτυξιακές εταιρείες, δίπλα στους γεωπόνους των δήμων, δίπλα στους ελεύθερους επαγγελματίες. Δημιουργείτε επτά φορείς διακίνησης πληροφόρησης,  ενημέρωσης και προσανατολισμού για τους αγρότες. Επτά φορείς. Αυτό που γίνεται στην ελληνική ύπαιθρο είναι πρωτοφανές. 
     Σύγχυση και γραφειοκρατία για να βολέψουμε τους «ημέτερους», κύριε Υπουργέ. Ξηλώσατε όλα τα ικανά στελέχη και έχετε αποδιοργανώσει στη λογική του κομματισμού το Υπουργείο Γεωργίας. Και τώρα θέλετε να φτιάξετε δίπλα στον αγροφύλακα μηχανισμό κομματικό και πολιτικό. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνω, κύριε Πρόεδρε.
     Γιατί, κύριε Υπουργέ, δίπλα στην ανάγκη να ελέγχονται τα εισαγόμενα και η ποιότητά τους, φτιάχνετε έναν οργανισμό δήθεν ελέγχου των εισαγωγών και δεν τον συνδέετε με τον Ε.Φ.Ε.Τ. και με το Χημείο του Κράτους. Δεν φτιάχνετε έναν Οργανισμό ο οποίος θα ελέγχει την ποιότητα των εισαγόμενων για να μπορεί να πει το κράτος, όπως δικαιούται, «αυτά τα προϊόντα δεν είναι καλά και δεν τα θέλουμε».
     Κύριε Υπουργέ –θέλω να το πω τελευταίο- η δέσμευση του Πρωθυπουργού ήταν να κάνει στη Θεσσαλονίκη την έδρα της εταιρείας εξαγωγών των αγροτικών προϊόντων. 
     Ξέρετε, κύριοι συνάδελφοι, τι έφερε το Υπουργείο με το νομοσχέδιο; Φτιάχνει μία διεύθυνση στον Ο.Π.Ε. για τις εξαγωγές των αγροτικών προϊόντων. Αν αυτό δεν είναι καραμπινάτη ακύρωση, αν δεν είναι εξαπάτηση του ελληνικού λαού, τι είναι; 
     Έτσι, όμως, κύριε Υπουργέ, θα βρείτε κίνημα των αγροτών μπροστά σας, γιατί το επόμενο χρονικό διάστημα, αν δεν διαχειριστούμε όλοι με εθνικά κριτήρια, με εθνική στρατηγική, με στόχους την αγροτική πολιτική, θα βρείτε κίνημα. Και δεν θα βρείτε το ΠΑ.ΣΟ.Κ. Θα βρείτε τους αγρότες, όπως πρόπλασμα αυτών των αντιδράσεων διαπιστώνετε εσείς από τα ίδια τα συνδικαλιστικά στελέχη αυτή την περίοδο. Όσο είναι καιρός, να συνέλθετε, ιδιαίτερα αυτό το εξάμηνο, όπου καταγράφονται τα περιουσιακά στοιχεία. Να σταθούμε όλοι δίπλα στον αγρότη, για να λύσουμε τα μεγάλα προβλήματά του.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου.
     Το λόγο έχει ο κ. Σάββας Τσιτουρίδης.
     ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συνάδελφοι, με ιδιαίτερο ενδιαφέρον και προσοχή άκουσα το πρωί τον Αρχηγό της Αξιωματικής Αντιπολίτευσης που αναφέρθηκε στο νομοσχέδιο, το οποίο απασχολεί το Τμήμα μας. 
     Θα ήθελα αφ’ ενός να εκφράσω την ικανοποίησή μου, διότι η παρουσία του Αρχηγού της Αξιωματικής Αντιπολίτευσης έρχεται να δείξει το ενδιαφέρον που έχει ένας τομέας με πολύ μεγάλες προκλήσεις, κοινωνικού και οικονομικού ενδιαφέροντος. 
     Από την άλλη πλευρά, όμως, θα ήθελα να εκφράσω την απογοήτευσή μου, γιατί ο Αρχηγός της Αξιωματικής Αντιπολίτευσης χωρίς ίχνος αυτοκριτικής αναλώθηκε σε μία ομιλία γενικευμένης αοριστολογίας.
     Ομολογώ ότι θα αισθανόμουν ότι θα ήταν πολύ χρήσιμος και αυτός και η Αντιπολίτευση, αν έρχονταν μέσα από συγκεκριμένες προτάσεις να συνδράμουν την προσπάθεια την οποία έχει ξεκινήσει η Κυβέρνηση της Νέας Δημοκρατίας εδώ και ενάμιση χρόνο για να αντιμετωπίσει ακριβώς αυτές τις πολύ μεγάλες προκλήσεις, τις οποίες έχουμε μπροστά μας όλοι μας στα χρόνια που έρχονται στον τομέα της παραγωγής, εμπορίας και διακίνησης αγροτικών προϊόντων και τροφίμων. 
     Μάλιστα, άκουσα κριτική και από τον κ. Παπανδρέου και από συναδέλφους του ΠΑ.ΣΟ.Κ. για τον τρόπο με τον οποίο έκανε αντιπολίτευση η Νέα Δημοκρατία. Η Νέα Δημοκρατία δεν έκανε ποτέ κινηματικού χαρακτήρα αντιπολίτευση. Έκανε δομική αντιπολίτευση με προτάσεις, οι οποίες εδράζοντο στην προγραμματική μας πρόταση, η οποία παρουσιάστηκε από τον κ. Καραμανλή, Αρχηγό της Αξιωματικής Αντιπολίτευσης, στις 18 Ιανουαρίου του 1998, πολύ μακριά από τις εκλογές του 2000 και από τις εκλογές του 2004. 
     Το νομοσχέδιο το οποίο συζητούμε είναι ένα από τα εργαλεία για να υλοποιήσουμε ακριβώς δεσμεύσεις, οι οποίες έρχονται να αντιμετωπίσουν ένα πολύ μεγάλο ζήτημα. Βεβαίως, μία προγραμματική πρόταση δεν μπορεί να έχει στατικό χαρακτήρα. Τα πράγματα αλλάζουν και είχαμε από το 2002, το 2003 και το 2004 πολύ μεγάλες αλλαγές στον αγροτικό τομέα και στην Κοινή Αγροτική Πολιτική. 
     Ο στόχος όμως της Κυβέρνησής μας, στόχος ο οποίος εκφράζεται και μέσα απ’ αυτό το νομοσχέδιο στον αγροτικό τομέα, δεν είναι ένας απλά οικονομικός στόχος. Παραμένει κυρίαρχα κοινωνικός ο στόχος στην αγροτική μας πολιτική, δηλαδή, πώς θα μπορέσουμε να κρατήσουμε τον πληθυσμό στην ελληνική ύπαιθρο μέσα από μία ολοκληρωμένη προσέγγιση, την οποία οφείλουμε να έχουμε για το χώρο της υπαίθρου και της οποίας ολοκληρωμένης προσέγγισης η αγροτική πολιτική είναι μόνο μία παράμετρος. Η αγροτική πολιτική έχει επιμέρους στόχους και εργαλεία όπως η παραγωγή ανταγωνιστικών προϊόντων, προϊόντων υψηλής ποιότητας που θα μπορέσουν να ανταποκριθούν στις μεγάλες αλλαγές τις οποίες έχουμε και στην ευρωπαϊκή και στην παγκόσμια γεωργία, σε μία εποχή κατά την οποία οι επιδοτήσεις φαίνεται ότι έχουν βραχύ ορίζοντα.  
     Εδώ να ξεκαθαρίσουμε και μία παρεξήγηση που ενδεχομένως υπάρχει σε κάποια πλευρά. Οι επιδοτήσεις είναι διασφαλισμένες μέχρι το 2013. Είναι ανακριβές και αναρωτιέμαι γιατί κάποιοι συνάδελφοι λένε: «Ξέρετε, κινδυνεύει ο καπνός το 2009» ή «κινδυνεύουν τα προϊόντα ή το βαμβάκι», όταν έχουν τη γνώση ότι μέχρι το 2013 και το βαμβάκι και ο καπνός θα έχουν το σύνολο των επιδοτήσεων. Απλά από το 2010 -το 2010, το 2011, το 2012 και το 2013- στον καπνό αντί να παίρνει ο αγρότης μία επιταγή για το σύνολο, θα παίρνει δύο. Διασφαλίστηκε το σύνολο της επιδότησης μέσα από δύο διαφορετικούς τρόπους. Αυτό γίνεται στον καπνό. 
     Εάν νομίζει κανείς ότι η ελληνική Κυβέρνηση -η όποια ελληνική κυβέρνηση, όχι μόνο η παρούσα- θα αποδεχόταν ποτέ να αποστούμε από μία ομόφωνη συμφωνία το 2003 και το 2004 για τη διατήρηση των επιδοτήσεων και της προστασίας, τότε μάλλον αδικεί την παρούσα Κυβέρνηση και ενδεχομένως τις επόμενες κυβερνήσεις. Καμία ελληνική κυβέρνηση, ούτε η παρούσα φυσικά, δεν πρόκειται να συμφωνήσει να αποκλίνουμε απ’ αυτά τα οποία συμφωνήσαμε πριν από ένα και πριν από δύο χρόνια ομόφωνα στην Ευρωπαϊκή Ένωση. Άρα, λοιπόν, ας μην υπάρχει η άποψη ότι θα οπισθοχωρήσει ο Καραμανλής ή θα κάνει πίσω η Κυβέρνηση στον τομέα αυτό. 
     Με το παρόν νομοσχέδιο γίνονται σημαντικά βήματα αλλά είναι προφανές ότι δεν είναι τα μόνα, δεν θα είναι τα μόνα. Δεν φτάνει ένα νομοσχέδιο, όσο σημαντικό και αν είναι, για να αντιμετωπίσουμε τις προκλήσεις αυτές. Η αναπτυξιακή στρατηγική για την αγροτική ύπαιθρο έχει ξεκινήσει. Ξεκίνησε με την αναθεωρημένη Κοινή Αγροτική Πολιτική και με άλλες πολιτικές οι οποίες υλοποιούνται απ’ αυτήν την Κυβέρνηση και μ’ αυτό το νομοσχέδιο, όταν θα γίνει νόμος, και με ό,τι θα επακολουθήσει και κατ’ εφαρμογήν αυτού του νομοσχεδίου αλλά και με άλλες νομοθετικές πρωτοβουλίες, τις οποίες είναι προφανές ότι η Κυβέρνηση προτίθεται να λάβει. 
     Θα πρέπει να πω επίσης ότι στον αγροτικό τομέα αντιμετωπίσαμε ήδη ως Κυβέρνηση σοβαρές εκκρεμότητες και επείγουσες ανάγκες που έρχονταν από το παρελθόν. Ξέρετε πάρα πολύ καλά ότι εντάθηκαν προβλήματα από τη διεθνή και ευρωπαϊκή συγκυρία. Πολλά από τα προβλήματα, από τα βάρη και από τις αδυναμίες του χθες και του σήμερα παραμένουν ακόμη, αυτό είναι προφανές. Γνωρίζουμε και την έκταση και τη σημασία και την πολυπλοκότητά τους. Και δεν μπορεί σε έναν κόσμο που αλλάζει με τόσο ιλιγγιώδεις ρυθμούς να προσποιείσαι ότι δεν ξέρεις. Οφείλουμε να ξέρουμε όλοι τι γίνεται στην Ευρώπη και στον κόσμο στη γεωργία. 
     Γι’ αυτό θα προτιμούσα να ξαναπώ, η Αξιωματική Αντιπολίτευση αλλά και η Αντιπολίτευση να αφήσουν τις γενικόλογες αοριστολογίες και κυρίως να μην παρουσιάζονται ως τιμητές μιας κυβέρνησης στην οποία η Αξιωματική Αντιπολίτευση κληροδότησε προβλήματα είκοσι ετών. 
     Ευθύνη μας, λοιπόν, είναι να εφαρμόσουμε το πρόγραμμά μας –ευθύνη δική μας, της Κυβέρνησης και ημών που τη στηρίζουμε- που ενέκριναν οι Έλληνες πολίτες με πολύ μεγάλη πλειοψηφία και ειδικά οι πολίτες της υπαίθρου. 
     Ξέρουμε πάρα πολύ καλά πού είμαστε, γιατί άκουσα συναδέλφους του ΠΑ.ΣΟ.Κ. να λένε ότι δεν ξέρει η Νέα Δημοκρατία πώς πορεύεται και πού είναι. Ξέρουμε και πού είμαστε, ξέρουμε και τι πρέπει να κάνουμε και πιστεύουμε ότι η ελληνική γεωργία, η κτηνοτροφία, η ελληνική περιφέρεια έχουν μέλλον. Και πρέπει να το πιστέψουμε αυτό και να δουλέψουμε και να ενώσουμε τις δυνάμεις μας.
     Επιτρέψτε μου ακόμη να κάνω μια αναφορά σε κάτι το οποίο είπε ο κ. Πρωτόπαπας το πρωί αναφερόμενος σε δημοσιεύματα, σύμφωνα με τα οποία δήθεν η Κυβέρνηση αυτή ξεπουλά αγροτική γη. Αυτό είναι ανακριβέστατο. Οφείλω να πω ότι τέτοιου είδους αναφορές που σκανδαλολογούν για τη δημιουργία απλά εντυπώσεων, υποσκάπτουν την ανάπτυξη και δημιουργούν καταστάσεις, που κάθε άλλο παρά βοηθούν τη σωστή λειτουργία της πολιτικής ζωής του τόπου μας. 
     Αγροτική γη μέσα από ένα νομοθετικό πλαίσιο που ξεκινά από το 1929 και τροποποιείται ανά τις δεκαετίες, εδίδετο πάντα σε ιδιώτες για αναπτυξιακούς σκοπούς. Η Κυβέρνηση αυτή δεν έκανε τίποτα περισσότερο και τίποτα λιγότερο από το να συνεχίσει μια ορθή πολιτική και θα τη συνεχίζει μέσα από διαδικασίες οι οποίες αφορούν την πρωτοβάθμια Τοπική Αυτοδιοίκηση, τη Νομαρχιακή Αυτοδιοίκηση. Ο καθορισμός μάλιστα του τιμήματος δεν γίνεται από την Κυβέρνηση. Γίνεται από τις κατά τόπους επιτροπές απαλλοτρίωσης στη βάση των αντικειμενικών αξιών. Και ας μη φαντάζει παράλογο γιατί στην Ξάνθη, στο Κιλκίς ή στη Φλώρινα, το κόστος που καθορίζεται είναι 100 ή 200 ευρώ το στρέμμα. Μα τόσο είναι η αντικειμενική αξία. Και επαναλαμβάνω ότι δεν καθορίζει η Κυβέρνηση την αντικειμενική αξία. Αυτό ως απάντηση σ’ ένα ζήτημα το οποίο αναφέρθηκε εδώ το πρωί. 
     Κυρίες και κύριοι συνάδελφοι, στο τέλος της τετραετίας ξέρουμε ότι θα κριθούμε από τον ελληνικό λαό και στον τομέα αυτό, στο τι κάνουμε. Είμαι βέβαιος ότι με την πολιτική που ξεκινήσαμε, θα διευρύνουμε ως κυβερνώσα παράταξη τα ποσοστά εμπιστοσύνης των πολιτών της ελληνικής περιφέρειας. Και αυτό είναι ευθύνη μας και αυτό είναι δική μας δουλειά. 
     Σας ευχαριστώ πολύ.
     ( Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιτουρίδη.
     Το λόγο έχει ο κ. Κουτσούκος.
     ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κυρίες και κύριοι συνάδελφοι, θα ήθελα διαδεχόμενος στο Βήμα τον κ. Τσιτουρίδη, να διαχωρίσω τον τρόπο με τον οποίο επέλεξε να κάνει αντιπαράθεση  στις πολιτικές θέσεις του ΠΑ.ΣΟ.Κ. και στον Πρόεδρό του. Θα πω μερικά πράγματα για την ουσία όσων είπε από τον απρεπή και αήθη τρόπο με τον οποίο το πρωί ο Υπουργός πάνω στη σύγχυσή του, στην έλλειψη στρατηγικής και οράματος επιχείρησε να αντιμετωπίσει τον Πρόεδρο του ΠΑ.ΣΟ.Κ. 
     Γιατί αν, κύριε Υπουργέ, θέλετε να κάνουμε πολιτική με το πού κάνει διακοπές ο κ. Παπανδρέου και πού ψαρεύει ο κ. Καραμανλής, νομίζω ότι δεν συμβάλλουμε στην αντιμετώπιση των προβλημάτων της ελληνικής γεωργίας και του αγροτικού τομέα γενικότερα, που απαιτεί διάλογο, συναινέσεις, χάραξη μακροχρόνιας στρατηγικής. Αλλά είναι φανερό και από το περιεχόμενο του νομοσχεδίου σας και από τον τρόπο με τον οποίο πολιτεύεστε γενικότερα, ότι σας λείπει και το όραμα και η στρατηγική. Και για να αντιμετωπίσετε αυτή σας την αδυναμία, επιλέξατε μια εισηγητική έκθεση η οποία μ’ έναν απρεπή τρόπο κάνει κριτική στην εικοσαετή πορεία, στην τελευταία πορεία της χώρας μας, θεωρώντας ότι έτσι απαλλάσσεστε εσείς των ευθυνών κοντά δύο χρόνια τώρα που είστε Κυβέρνηση και παραγνωρίζοντας, βεβαίως, ότι αν δεν υπήρχε αυτή η παράταξη, η ελληνική ύπαιθρος και οι θεσμοί που στηρίζουν σήμερα τον αγρότη, όπως είναι ο Ο.Γ.Α. ως ταμείο κύριας ασφάλισης, όπως είναι ο ΕΛ.Γ.Α. ως ασφαλιστικός οργανισμός, όπως είναι γενικότερα οι υποδομές στην ύπαιθρο, δεν θα υπήρχαν. Διότι όπως είναι γνωστό με την είσοδο και την ένταξη της χώρας μας στην Ευρωπαϊκή Κοινότητα, παραδώσατε έρμαιο των δυνάμεων της αγοράς τους αγρότες και χάρη στο ΠΑ.ΣΟ.Κ., στα Μεσογειακά Ολοκληρωμένα Προγράμματα, στο Β΄ και Γ΄ Κοινοτικό Πλαίσιο Στήριξης, στηρίξαμε και οικοδομήσαμε υποδομές σ’ όλη την ύπαιθρο, χάριν όλων των Ελλήνων αγροτών. Και βέβαια χάρη στην επιτυχή διαπραγμάτευση της νέας Κ.Α.Π. από την κυβέρνηση του ΠΑ.ΣΟ.Κ. έχουμε μια νέα πραγματικότητα την οποία και σεις αποδεικνύετε με την πολιτική σας ότι αδυνατείτε να διαχειριστείτε.
     Γι’ αυτό γίνεται σήμερα αυτό το μπάχαλο και επικρατεί αυτό το χάος με τα δικαιώματα. Στη συνέχεια θα αναφερθώ αναλυτικότερα σ’ αυτό το θέμα. 
     Είπε ο κ. Τσιτουρίδης και το επανέλαβε στη Δ.Ε.Θ. ο κύριος Πρωθυπουργός για έλλειψη προτάσεων εκ μέρους του ΠΑ.ΣΟ.Κ.. Δηλαδή την πρόταση του ΠΑ.ΣΟ.Κ. για πλήρη αποσύνδεση δεν την είχατε ακούσει; Δεν κατατέθηκε έγκαιρα; Δεν πήρε την πρωτοβουλία το ΠΑ.ΣΟ.Κ. ως Αξιωματική Αντιπολίτευση να καταθέσει ολοκληρωμένη μελέτη, να τη συζητήσει με τους φορείς, να έρθει υπεύθυνα να την καταθέσει στο Συμβούλιο Αγροτικής Πολιτικής και βέβαια να σας σύρει σε μία απόφαση για την ολική αποσύνδεση; Πότε πήρατε αυτήν την απόφαση; Την πήρατε πολύ καθυστερημένα. Δεν προετοιμάσατε τη χώρα ούτε τις υπηρεσίες. Γι’ αυτό γίνεται σήμερα αυτό που γίνεται με τα δικαιώματα και κινδυνεύει η περιουσία των αγροτών που είναι ακριβώς αυτά τα δικαιώματα.
     Τις προτάσεις που κατέθεσε το πρωί ο Πρόεδρος του ΠΑ.ΣΟ.Κ. και αφορούν τη δημιουργία των συμβουλευτικών κέντρων για τους αγρότες, την πρόταση για την αγροτική γη, για τη σύνδεση της έρευνας με την εκπαίδευση, για τους νέους αγρότες, δεν τις ακούσατε; Μάλλον δεν έχετε καμία πρόθεση να ακούσετε προτάσεις. Είσαστε εγκλωβισμένοι σε μία αδιέξοδη πολιτική την οποία καλλιεργήσατε προεκλογικά τάζοντας τα πάντα στους πάντες. Οικοδομήσατε ένα συνδικαλιστικό και συνεταιριστικό κίνημα πάνω σε μία πλαστή βάση. Τώρα, βρίσκεται σε αδιέξοδο και προσπαθεί να το ξεπεράσει με πυροτεχνήματα τύπου Κοκκινούλη στα οποία βεβαίως είστε υποχρεωμένοι να απαντήσετε επί της ουσίας.
     Να δούμε τώρα ποιο είναι το περιβάλλον μέσα στο οποίο φέρατε το νομοσχέδιο. Να δούμε ποια είναι η πολιτική την οποία ασκήσατε σ’ αυτά τα δύο, περίπου, χρόνια μέσα από την οποία οδηγήσατε τα αγροτικά εισοδήματα σε μείωση. Το νομοσχέδιο συζητείται σε μία περίοδο συγκομιδής. Κύριε Υπουργέ, ποιες είναι οι τιμές στο καλαμπόκι; Σε ποια τιμή το παραδίδουν οι παραγωγοί στις ενώσεις; Τι γίνεται με τα σταφύλια που θα σαπίσουν πάνω στα κλήματα; Τι γίνεται με τη σταφίδα που την παραδίδουν χωρίς καμία τιμή; Τι έγινε με το μαλακό σιτάρι, με το ρύζι, με τα ροδάκινα, με τη βιομηχανική ντομάτα; Μπορείτε να μας πείτε ένα προϊόν στο οποίο η παρέμβαση της Κυβέρνησής σας οδήγησε στην καλύτερη διαπραγμάτευσή του, σε άνοδο της τιμής του και σε βελτίωση του εισοδήματος των αγροτών; Προφανώς δεν μπορείτε. 
     Μπορείτε να μας πείτε, αυτήν την περίοδο που φέρατε αυτό το νομοσχέδιο, ποια είναι η κατάσταση όσον αφορά το κόστος παραγωγής; Αντί μείωση του Φ.Π.Α. όπως υποσχεθήκατε για τα αγροτικά μηχανήματα, έχουμε αύξηση. Επισήμως η στατιστική λέει ότι έχουμε μία σημαντική αύξηση του κόστους παραγωγής. Μπορείτε να μας πείτε τι θα κάνετε με το πετρέλαιο των αγροτών; Η κυβέρνηση του ΠΑ.ΣΟ.Κ. είχε λύσει διά μιας αυτό το πρόβλημα. Σε ποιες καινούργιες περιπέτειες θα βάλετε τους αγρότες σε σχέση με το πετρέλαιο, που τους είχε δώσει μία διέξοδο; Πώς θα αντιμετωπίσετε τις χιλιάδες των ενστάσεων που γίνονται αυτήν τη στιγμή στις ενώσεις; Η έλλειψη προετοιμασίας σας έχει οδηγήσει σε πολλές ενώσεις το on line σύστημα να έχει πέσει. Έτσι σας στέλνουν είτε προτάσεις για παράταση είτε να δέχονται χειρόγραφες. Δεν μπορούν να επεξεργαστούν τις ενστάσεις. Πώς θα λήξει αυτή η ιστορία και ποια προβλήματα θα δημιουργήσει στους αγρότες; Σε τελική ανάλυση μπορείτε να μας πείτε εάν αυτή η πολιτική για το εισόδημα, με την αβεβαιότητα για τα δικαιώματα και με την αδυναμία των αγροτών να κάνουν επιλογές σε σχέση με το μέλλον τους, καλλιεργεί ένα συνολικό σύστημα ανασφάλειας στην ελληνική ύπαιθρο, η οποία εμποδίζει τη συζήτηση για τη λήψη σοβαρών μέτρων που αφορούν την προετοιμασία της χώρας μας για να αντιμετωπίσει το νέο περιβάλλον όπως τιτλοφορείται το νομοσχέδιο που σήμερα φέρατε. 
     Αυτό το νομοσχέδιο το πολυδιαφημίσατε για ενάμιση χρόνο. Έγιναν συσκέψεις επί συσκέψεων και συναντήσεις στου Μαξίμου και διαρροές. Τελικά όμως μας φέρατε ένα μεγάλο μηδενικό. Συγκροτείτε τα λεγόμενα κέντρα που είναι ένας τέταρτος, ένας πέμπτος μηχανισμός στους υφιστάμενους μηχανισμούς. Πιστεύετε ότι μία πρόσθετη γραφειοκρατία με κάποιους καινούργιους που θα διορίσετε, θα αντιμετωπίσει το πρόβλημα της ενημέρωσης και της καθοδήγησης των αγροτών; Δεν θα το επιτύχετε.
     Τι άλλο φέρνει το νομοσχέδιο; Φέρνει επί μέρους ρυθμίσεις, μπαλώματα που αν μπορεί κανείς να τις αποδεχτεί ως μικροδιευθετήσεις, όπως είναι ας πούμε για τους νέους αγρότες, εν τούτοις δεν αντιμετωπίζουν τα προβλήματα στη βάση τους. Δεν αντιμετωπίζουν παραδείγματος χάρη το πρόβλημα των οργανισμών εγγείων βελτιώσεων, οι οποίοι είναι χρεοκοπημένοι και έχουν προβλήματα λειτουργίας, δεν αντιμετωπίζουν το πρόβλημα της αγροτικής γης και επίσης δεν αντιμετωπίζουν το πρόβλημα της παράνομης ελληνοποίησης των ξένων προϊόντων.
     Εμείς, κύριοι της Κυβέρνησης, θεωρούμε ότι απέναντι σ’ αυτή σας την αδυναμία επιλέξατε μία τακτική να φέρετε αυτό το νομοσχέδιο καλοκαίρι να το περάσετε στα Θερινά Τμήματα, να μην κάνετε διάλογο με τους αγρότες και τους φορείς τους ούτε καν στην Ο.Κ.Ε. το πήγατε και απορρίψατε την πρότασή μας για μια μικρή αναβολή της συζήτησης, ώστε να συγκληθεί το Συμβούλιο Αγροτικής Πολιτικής, να καταθέσουν υπεύθυνα οι φορείς τις απόψεις τους και σε τελική ανάλυση όχι μόνο έχετε αδυναμία με βάση όσα λέτε ως τίτλο του νομοσχεδίου και να παρουσιάσετε ένα όραμα για την οργάνωση της ελληνικής αγροτικής παραγωγής, αλλά έχετε αδυναμία να διαχειριστείτε και τα καυτά επείγοντα προβλήματα των αγορών που αφορούν τις τιμές, τη διάθεση, τους συνταξιούχους αγρότες, που επανειλημμένα έχετε κοροϊδέψει. Είναι γνωστές οι δεσμεύσεις σας για 330 ευρώ αύξηση στους συνταξιούχους του Ο.Γ.Α.. Είναι επίσης γνωστό ότι λοιδορήσατε τα 30 ευρώ ως ψίχουλα και δώσατε μόλις 12 ευρώ. Είναι ακόμα γνωστές οι αλλαγές που κάνατε και οι μεταμορφώσεις σε ό,τι αφορά τις αποζημιώσεις. Είναι γνωστές οι ψεύτικες δεσμεύσεις του Πρωθυπουργού ότι θα πηγαίνει στις Βρυξέλλες. Ακόμα και προχθές στην Έκθεση Θεσσαλονίκης ξαναείπε ότι θα πάει στα χωράφια. Για να δούμε, λοιπόν, ποιος από εσάς έχει το θάρρος να πάει στα χωράφια και ποιος από εσάς έχει το θάρρος να αντιμετωπίσει τον Έλληνα αγρότη, τον παραγωγό, αυτόν που κοροϊδέψατε, αυτόν που απογοητεύσατε και αυτόν που τώρα είναι εξοργισμένος απέναντί σας. Γι’ αυτό και αδυνατείτε να επικοινωνήσετε μαζί του και γι’ αυτό ντρεπόσαστε να τους φωνάξετε για πραγματική συζήτηση και διάλογο για την αντιμετώπιση των προβλημάτων. 
     Κύριε Υπουργέ και κύριοι συνάδελφοι της Πλειοψηφίας, επειδή και εγώ προέρχομαι από αγροτική περιοχή και τους ζω, τους αντιμετωπίζω καθημερινά, νομίζω ότι χρειαζόμαστε μια σοβαρότερη προσέγγιση σ΄ αυτά τα θέματα από αυτήν τη μηδενική και χωρίς ουσία προσέγγιση που κάνει η Κυβέρνηση μ’ αυτό το νομοσχέδιο και γι’ αυτό το καταψηφίζουμε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο Υπουργός  Αγροτικής Ανάπτυξης κ. Μπασιάκος έχει το λόγο.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε και κύριοι συνάδελφοι, το συζητούμενο νομοσχέδιο αποτελεί μία σημαντική κυβερνητική πρωτοβουλία και παρέμβαση στα πλαίσια σειράς κυβερνητικών παρεμβάσεων είτε διοικητικού χαρακτήρα είτε κυβερνητικής πρακτικής, ακόμα δε και στα πλαίσια παρεμβάσεων της Κυβέρνησης από το επίπεδο του Πρωθυπουργού ως το επίπεδο στελεχών της μόνιμης Εθνικής Αντιπροσωπείας, με ξένες αντιπροσωπείες, με ξένους Υπουργούς, ώστε να μπορέσουμε να εξασφαλίσουμε την καλύτερη δυνατή στήριξη των εθνικών αγροτικών συμφερόντων. Το λέω αυτό γιατί δημιουργείται η εντύπωση ότι μόνο με το νομοσχέδιο παρεμβαίνει η Κυβέρνηση και ό,τι έχει το νομοσχέδιο είναι το Α και το Ω των κυβερνητικών πρωτοβουλιών.
     Εγώ είμαι ευτυχής που μία σειρά πρωτοβουλιών, επαφών, παρεμβάσεων οδήγησε στην κατάρτιση αυτού του νομοσχεδίου το οποίο είναι σύμφωνο με το κυβερνητικό μας πρόγραμμα, αποτελεί υλοποίηση και εκπλήρωση πολλών, αν όχι των περισσότερων από τις προβλέψεις του κυβερνητικού προγράμματος της Νέας Δημοκρατίας, αλλά προφανώς δεν αποτελεί το μόνο νομοσχέδιο, τη μόνη νομοθετική πρωτοβουλία της Κυβέρνησης και πάντως εντάσσεται στα πλαίσια γενικότερων κυβερνητικών πρωτοβουλιών που έχουν δώσει ήδη απτά θετικά αποτελέσματα.
     Θέλω να τονίσω ότι η νέα Κοινή Αγροτική Πολιτική που είναι αν θέλετε η βασική πρόκληση των επόμενων ετών για τον αγροτικό τομέα έχει εγκριθεί από τον Ιούνιο του 2003 όταν στην κυβέρνηση βρισκόταν το ΠΑ.ΣΟ.Κ. και όταν Υπουργός Γεωργίας ήταν ο κ. Δρυς. 
     Έκτοτε, γίνονται σημαντικές προσπάθειες έστω και καθυστερημένα, αφού η προηγούμενη κυβέρνηση δεν έκανε τίποτα στο οκτάμηνο ή εννιάμηνο που έμεινε έκτοτε στην εξουσία για να προετοιμάσει τον αγροτικό τομέα, να ενημερώσει τον αγρότη για το τι μέλλει γενέσθαι, παρά το γεγονός ότι ήταν γνωστές από τότε οι ρυθμίσεις. Και εδώ κάνω παρέμβαση και προκαλώ τους συναδέλφους να μου πούνε το εξής: Δεν ήταν γνωστά όλα αυτά της νέας Κοινής Αγροτικής Πολιτικής από τον Ιούνιο του 2003; Δεν ήταν γνωστό το πώς θα δοθούν τα δικαιώματα της ενιαίας ενίσχυσης; Δεν ήταν γνωστό ποια είναι η ιστορική περίοδος αναφοράς; Δεν ήταν γνωστό ότι η περίοδος αναφοράς ήταν το 2000-2002 και για το ελαιόλαδο το 1999; 
     Άρα, λοιπόν, όλα αυτά τα πολύ γνωστά στην Ευρωπαϊκή Ένωση και σε επίπεδο πολιτικής ηγεσίας του Υπουργείου Γεωργίας δεν έγιναν κτήμα των αγροτών έγκαιρα, με αποτέλεσμα να προσπαθούμε –έστω και καθυστερημένα λόγω της δικής σας απραξίας- να κερδίσουμε το χαμένο χρόνο και να είμαστε  έτοιμοι έγκαιρα και μέσα στα πλαίσια των προθεσμιών. Δεν ζητήσαμε παράταση για ένα χρόνο. Είχαμε περιθώριο ή το 2005 ή το 2006 και επιλέξαμε το 2006 και καλά κάναμε, ακριβώς γιατί δεν υπήρχε η προετοιμασία της χώρας, λόγω της δικής σας αβελτηρίας και της δικής σας απραξίας. 
     Πρέπει, λοιπόν, να πω ότι εκδόθηκε έγκαιρα η απόφαση για την πολλαπλή συμμόρφωση, η οποία και γνωστοποιήθηκε έγκαιρα σε όλους. Ακόμα, εξασφαλίσαμε κάτι που το αποκρύπτετε, δηλαδή τη χαλαρή εφαρμογή των περιοριστικών μέτρων της πολλαπλής συμμόρφωσης, ώστε να μη διατρέξουμε κανένα απολύτως κίνδυνο να χάσουμε ούτε 1 ευρώ από την εφαρμογή αυτών των μέτρων. 
     Ήδη, και παρά τις κινδυνολογίες σας, ελήφθη και η απόφαση για την αποδέσμευση ή τη μερική σύνδεση. Απαντώντας κυρίως στους Βουλευτές του Συνασπισμού που ετάσσοντο κατά της αποδέσμευσης, θα ήθελα να τους πω ότι εδώ δεν επρόκειτο περί επιλογής μεταξύ πλήρους αποδέσμευσης και πλήρους δέσμευσης -διότι τότε προφανώς θα προσχωρούσαμε οι πλείστοι από εμάς στην πλήρη δέσμευση- αλλά περί επιλογής μεταξύ πλήρους αποδέσμευσης και μερικής δέσμευσης σε πολύ μικρό ποσοστό και άρα μη δελεαστικό. Προφανώς, η επιλογή αυτού του σεναρίου θα εγκυμονούσε κινδύνους απώλειας πολύτιμων κοινοτικών πόρων αν δεν αξιοποιείτο και αν δεν γινόταν χρήση αυτού του ποσοστού της συνδεδεμένης ενίσχυσης. 
     Άρα, λοιπόν, αυτό το οποίο λέει το ΠΑ.ΣΟ.Κ., δηλαδή, ότι εμείς συρθήκαμε, αποτελεί παρεξήγηση της πολύ δημοκρατικής διάθεσης της Κυβέρνησης της Νέας Δημοκρατίας, η οποία κατά τρόπο πρωτόγνωρο καλεί συνεχώς φορείς –και καλεί και τα πολιτικά κόμματα- αφουγκράζεται την κοινωνία, βλέπει τι ακριβώς συμβαίνει διεθνώς -και κυρίως στις χώρες που παράγουν ομοειδή με εμάς προϊόντα- και καταλήγει στην επωφελέστερη για τη χώρα και τον αγροτικό τομέα λύση. 
     Και η επωφελέστερη για τη χώρα και τον αγροτικό τομέα λύση εν προκειμένω ήταν η πλήρης αποδέσμευση για τα περισσότερα προϊόντα, κάτι το οποίο δεν είπε μόνο το ΠΑ.ΣΟ.Κ.. Μάλιστα, αν θέλετε, το είπε και πολύ καθυστερημένα αν βάλετε τη λογική της καθυστέρησης της κατάθεσης μιας πρότασης το μήνα Ιούνιο. 
     Πάντως, υπήρχε γενικότερη τάση στην κοινωνία -και γι’ αυτόν το λόγο υπήρξε και συναίνεση και στήριξη της κυβερνητικής θέσης- υπέρ της αποδέσμευσης. Δεν μας σύρατε στην αποδέσμευση. Το σύνολο της κοινωνίας επείσθη και παρά τις αντικρουόμενες ιδέες, προτάσεις και απόψεις -και ημών ως ΠΑ.ΣΟ.Κ.- τα βρήκατε μεταξύ σας και καταλήξατε κάπου.  
     Δεν είναι, λοιπόν, κακό το να ολοκληρώνει ένα διάλογο η Κυβέρνηση, να εξαντλεί όλα τα περιθώρια του διαλόγου και να καταλήγει απόλυτα έγκαιρα στην πιο επωφελή -όπως απεδείχθη- για τη χώρα λύση, πρόταση και απόφαση, την οποία υιοθετούν οι πλείστες χώρες της Ευρωπαϊκής Ένωσης που εφαρμόζουν αντίστοιχη πολιτική και επιλέγουν την αποδέσμευση. 
     Και πρέπει να σας πω ότι η προετοιμασία της χώρας είναι απόλυτα έγκαιρη. Η λύση της κατάθεσης και της αποστολής των προσωρινών δικαιωμάτων ήταν δική μας επιλογή. Η Κυβέρνηση θα μπορούσε να επιβάλει στους αγρότες –κάτι που γίνεται και αλλού- να καταθέτουν οι ίδιοι δηλώσεις και να επικαλούνται οι ίδιοι τα δικαιώματα τα οποία έχουν ασκήσει στο παρελθόν ως προϋπόθεση θεμελίωσης του δικαιώματος της ενιαίας ενίσχυσης για τα επόμενα χρόνια, μέχρι το 2013. 
     Εμείς τι κάναμε; Βρήκαμε ό,τι αρχείο υπάρχει στον Ο.Π.Ε.Κ.Ε.Π.Ε.. Αν, κύριε Κουτσούκο, υπάρχουν λάθη, είναι δικά σας λάθη. Εμείς αντιγράψαμε πιστά ό,τι υπήρχε ως δεδομένο του 1999 και του 2000-2002 για το λάδι και τα άλλα προϊόντα. 
     Υπήρξε μία πιστή αντιγραφή των ιστορικών εισπράξεων, στρεμμάτων και δικαιωμάτων εκείνης της περιόδου -ήταν γνωστή ποια είναι η περίοδος αναφοράς- και οι αγρότες έχουν τη δυνατότητα με αίτημα να αναθεωρήσουν κάτι, το οποίο εμείς ενθαρρύνουμε. Εμείς δεν θεωρούμε αρνητικό το ότι υπάρχουν αιτήματα αναθεώρησης. 
     Μακάρι, να υποβληθούν αιτήματα προσθήκης, ώστε να καλυφθούν οι όποιες ελλείψεις υφίστανται, λόγω του ότι άλλαξε ο κύριος του δικαιώματος, δηλαδή υπάρχει μεταβίβαση ή θάνατος ή κληρονομιά ή ζημιά, η οποία προφανώς δεν έχει καταγραφεί στις επιδοτήσεις του Ο.Π.Ε.Κ.Ε.Π.Ε., αλλά και δεν μπορούσε να καταγραφεί στις επιδοτήσεις του Ο.Π.Ε.Κ.Ε.Π.Ε. 
     Άρα, ενθαρρύνουμε τα αιτήματα προσθήκης, γιατί, όπως πολύ σωστά ελέχθη, θέλουμε το περιουσιακό στοιχείο των αγροτών να είναι δεδομένο, να υπάρχει διαφάνεια στην κατοχύρωσή του, στην καταγραφή του και στον υπολογισμό του και να μην παρατηρηθεί κανένα πρόβλημα στο μέλλον, πολύ περισσότερο όταν αυτό το περιουσιακό δικαίωμα μεταβιβάζεται και αποτελεί αντικείμενο συναλλαγής. 
     Άρα, θα πρέπει να βοηθήσουμε. Είμαστε πολύ περήφανοι που σχεδόν το σύνολο – με εξαίρεση ίσως μιας ή δυο - των ενώσεων αγροτικών συνεταιρισμών ανταποκρίθηκαν θετικά στην πρόσκλησή μας. Έχουν γίνει πάρα πολλές συνεργασίες, πάρα πολλές συσκέψεις, πέραν των πολλών δεκάδων – εκατό περίπου – ενημερωτικών ημερίδων που έχουν γίνει σε όλη τη χώρα, με πρωτοβουλία του Υπουργείου και άλλων φορέων, όπως η ΠΑ.Σ.Ε.ΓΕ.Σ. κ.ο.κ.. Μακάρι και το Κόμμα του ΠΑ.ΣΟ.Κ. - ως κυβερνητικό κόμμα που είχε και μηχανισμούς- να έπαιρνε ανάλογες πρωτοβουλίες -όχι τώρα, αλλά από τον Ιούνιο του 2003 που ξέρουμε τα θέματα- ώστε να γινόταν πολύ πιο γρήγορα κτήμα του ελληνικού λαού και κυρίως των αγροτών η Κοινή Αγροτική Πολιτική. Όμως, δεν το κάνατε. 
     	Βρισκόμαστε, λοιπόν, τώρα προ μιας διαδικασίας κατάθεσης αιτημάτων προσθηκών και αναθεωρήσεων, που – επαναλαμβάνω - την ενθαρρύνουμε, ώστε να υπάρχει η καλύτερη και πιο αξιόπιστη καταγραφή των ατομικών δικαιωμάτων. 
     	Υπάρχουν δυσκολίες και θα σας πω ποιας μορφής. Μην μας προκαλείτε, ώστε να μην αρχίσουμε να αναφερόμαστε στο παρελθόν. Διότι, κύριοι της κυβέρνησης του ΠΑ.ΣΟ.Κ. και εσείς αγαπητοί συνάδελφοι, που ήσασταν στην πολιτική ηγεσία του Υπουργείου, όταν δηλώνατε τον Οκτώβριο του 2003 ότι έχουμε ένα πολύ αξιόπιστο Ελαιοκομικό Μητρώο, ψευδόσασταν ασυστόλως. Αναγκαζόμαστε να κλείνουμε και εμείς το στόμα μας, για να μην έχουμε προβλήματα με την Ευρωπαϊκή Ένωση. Αναγκαζόμαστε να κρύβουμε την αλήθεια, ότι δεν υπάρχει σωστό Ελαιοκομικό Μητρώο. Αυτό, λοιπόν, το διάτρητο Ελαιοκομικό Μητρώο προσπαθούμε και να το βελτιώσουμε – γιατί, όπως ξέρετε, υπάρχει και εμπλοκή στα δικαστήρια μετά τον Οκτώβριο του 2003 - αλλά και να συνεργαστούμε με τους αγρότες και τις ενώσεις των αγροτικών συνεταιρισμών, ώστε να μην κινδυνέψουμε να χάσουμε ούτε ένα ευρώ. Και δεν θα χάσουμε ούτε ένα ευρώ, προσπαθώντας να συμβιβάσουμε τα ασυμβίβαστα και προσπαθώντας να υπερκεράσουμε τα δικά σας λάθη και τις δικές σας ολιγωρίες. 
     	Αυτό, βέβαια, επεκτείνεται και σε άλλα θέματα ευρύτερου ενδιαφέροντος, όπως το Κτηματολόγιο και το Δασολόγιο, με τα οποία και πάλι η χώρα μας έχει σοβαρά προβλήματα με την Ευρωπαϊκή Ένωση λόγω του ότι δεν αξιοποίησε τις δυνατότητές της και λόγω του ότι είπε άλλα στην Ευρωπαϊκή Ένωση και άλλα ίσχυαν εδώ. 
     	Μη μιλάτε, λοιπόν, πολύ για τα δικαιώματα και για τα μητρώα, γιατί έχετε αποκλειστικά την ευθύνη των προβλημάτων, των ελλείψεων και των λαθών που παρατηρούνται. Εγώ διαβεβαιώ τους αγρότες ότι οι προθεσμίες που υπάρχουν θα τηρηθούν στο ακέραιο, έγκαιρα. Πρέπει να ξέρουν οι συνάδελφοι ότι αυτά τα δικαιώματα θα ενεργοποιηθούν το Μάρτιο του 2006. Έχουμε αρκετό καιρό μπροστά μας. Έγκαιρα θα είναι έτοιμα τα δικαιώματα αυτά. Ήδη υπάρχει η τεχνική βοήθεια σε οποιαδήποτε ένωση αγροτικών συνεταιρισμών το επιθυμεί, με τη συνεργασία των περιφερειακών γραφείων του Ο.Π.Ε.Κ.Ε.Π.Ε., και δεν θα υπάρξει κανένα πρόβλημα. 
     	Από εκεί και πέρα ποιοι δικαιούνται και ποιοι όχι δικαιώματα, αυτά είναι καταγεγραμμένα στον Κανονισμό του 2003 της Ευρωπαϊκής Ένωσης και εμείς τηρούμε απαρέγκλιτα όσα λέγονται και όσα προβλέπονται. Με δική σας πρωτοβουλία; Με δική σας ευθύνη; Καλώς ή κακώς αυτά είναι. Έχουμε εξηγήσει και έχουμε ξεκαθαρίσει στους αγρότες ότι δεν έχουμε κανένα περιθώριο παρερμηνείας των κανονισμών του 2003 και εν συνεχεία του 2004 για τα τρία προϊόντα που διαπραγματευτήκαμε με τον κ. Τσιτουρίδη, βαμβάκι, λάδι, καπνό. 
     	Μια και αναφέρομαι σε αυτό, πρέπει να σας τονίσω – γιατί το λέτε συνέχεια και παραπληροφορείτε, όπως παραπληροφορείτε και με άλλα συνθήματα - ότι δήθεν εμείς χάσαμε επιδοτήσεις του καπνού, γιατί εμείς απεμπολήσαμε δικαιώματα. Η πρόταση, όπως ξέρετε ή όπως θα πρέπει να μάθετε κάποια στιγμή, αφορούσε την περίοδο μέχρι το 2009. Δεν υπήρχε καμία πρόβλεψη για μετά το 2009. Εμείς εξασφαλίσαμε σημαντική πρόταση, πρόβλεψη και απόφαση εν συνεχεία στον Κανονισμό για το τι θα γίνει μετά το 2009 μέχρι το 2013. Πράγματι, δίδονται με δύο τρόπους, όπως πολύ σωστά είπε προηγουμένως ο κ. Τσιτουρίδης, τα ίδια περίπου ποσά. Όμως μέχρι το 2009 έχετε εξασφαλίσει ό,τι έχετε εξασφαλίσει. Μην παραπληροφορείτε και εδώ. 
     	Σε σχέση με τις προβλέψεις του νομοσχεδίου είναι ανάγκη να προσαρμοστούμε στη νέα Κοινή Αγροτική Πολιτική. Αυτό που είπε ο Πρωθυπουργός προχθές στη Θεσσαλονίκη, που είναι μια αλήθεια – και ο Πρωθυπουργός κ. Καραμανλής αρέσκεται να λέει την αλήθεια, κάτι που φοβάστε εσείς, χωρίς να ωραιοποιεί τα πράγματα - είναι το εξής: Καλώς ή κακώς κάποια στιγμή – δεν είπε τώρα, αλλά μετά το 2013 - ενδεχομένως να υπάρξει μείωση των επιδοτήσεων. Ενδεχομένως – προσθέτω εγώ - να υπάρξει συρρίκνωση των καλλιεργειών.
     Δεν θα πρέπει να πούμε την αλήθεια στον αγρότη, ότι το μέλλον της γεωργίας είναι η ανταγωνιστική γεωργία και όχι σώνει και καλά η επιδοτούμενη γεωργία; Δεν πρέπει να το πούμε αυτό; Μην το λέτε. Κοροϊδεύετε τον κόσμο, αν του πείτε πως ό,τι και να γίνει, θα παίρνει επιδοτήσεις και είτε κάθεται είτε δουλεύει είτε παράγει προϊόντα ανταγωνιστικά, θα έχει επαρκές εισόδημα να ζει ικανοποιητικά στην ύπαιθρο.
     Είπε, λοιπόν, ο Κωνσταντίνος Καραμανλής ότι αναμένουμε μείωση ή αλλαγή του τρόπου καταβολής των επιδοτήσεων. Θα δώσουμε τις μάχες μας να κρατήσουμε όσο γίνεται περισσότερο τις επιδοτήσεις, αλλά είναι προφανές ότι δεν ελέγχει η Ελλάδα μας, η μία από τις είκοσι πέντε χώρες, την πλειοψηφία στην Ευρωπαϊκή Ένωση και πρέπει να είμαστε προετοιμασμένοι για κάθε εξέλιξη, μετά από οποιαδήποτε μάχη δώσουμε να συντηρήσουμε και να κρατήσουμε τις επιδοτήσεις. Αλλά ταυτόχρονα – και αυτό είναι επιτακτική ανάγκη - πρέπει να προετοιμάσουμε τη χώρα και τον αγρότη, λέγοντάς του την αλήθεια, ότι θα πρέπει κάποια στιγμή η γεωργία να γίνει ανταγωνιστική.
     Και αυτό δεν το κάνατε ποτέ, όταν σπαταλήσατε επί των ημερών σας επί δύο δεκαετίες κοινοτικές επιδοτήσεις, χωρίς οι επιδοτήσεις αυτές να κατευθύνονται προς αναπτυξιακές προοπτικές. Αυτό συνέβη.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Τα εισοδήματα…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε τώρα εσείς για το θέμα των εισαγωγών…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Ψέματα λέτε!
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Χρυσοχοΐδης όφειλε να ενημερώσει τους συναδέλφους του…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Τι είναι αυτά που λέτε;
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Παπαγεωργίου, μιλήσατε χωρίς διακοπές. Παρακαλώ!
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … ότι γίνονται εισαγωγές. Να τους πει, δηλαδή, ότι πράγματι οι εισαγωγές δεν μπορεί να παρεμποδιστούν, όπως πριν λίγες ώρες είχαν ισχυριστεί οι συνάδελφοι του ΠΑ.ΣΟ.Κ.. Να συνεννοηθείτε με τον κ. Χρυσοχοΐδη, ο οποίος έχει δίκιο.
     Και πρέπει να σας πω ότι, παρά το ότι ο κ. Παπανδρέου διευκόλυνε τις εισαγωγές με τις ρυθμίσεις του, για άλλους λόγους, για εθνικούς λόγους ενδεχομένως –εγώ δεν τον κατηγόρησα, αυτή είναι η αλήθεια όμως…
     ΙΩΑΝΝΗΣ ΔΡΙΒΕΛΕΓΚΑΣ: Τα Πρακτικά…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … εμείς, χάρις στην οργάνωση και το συντονισμό των ελέγχων που γίνονται στα σύνορα, στην είσοδο και στη διακίνηση των προϊόντων στο εσωτερικό της χώρας, όχι μόνο από το Υπουργείο Αγροτικής Ανάπτυξης, αλλά και απ’ όλους τους συναρμόδιους φορείς, που καλώς υπάρχουν είτε είναι νομαρχιακές αυτοδιοικήσεις είτε υπάγονται στο Υπουργείο Ανάπτυξης, όπως ο Ε.Φ.Ε.Τ. είτε είναι Σ.Δ.Ο.Ε. είτε είναι άλλες περιφερειακές υπηρεσίες, καταφέραμε να πετύχουμε τον έλεγχο των εισαγωγών επ’ ωφελεία του καταναλωτή, της δημόσιας υγείας και τελικώς και του Έλληνα παραγωγού.
     Ξέρετε, λοιπόν, ποια είναι τα θετικά αποτελέσματα αυτής της πολύ σημαντικής πρωτοβουλίας, την οποία παρακολουθούμε με τον Υφυπουργό, τον κ. Κοντό, το τελευταίο διάστημα; Ότι έχουμε πολύ σημαντική αύξηση των εξαγωγών, κατά 21% το πρώτο πεντάμηνο του 2005. Είναι πρώτη φορά που συμβαίνει αυτό, μετά από πολλά χρόνια. Και είναι δεδομένο το έλλειμμα του εμπορικού ισοζυγίου αγροτικών προϊόντων, που έχει φτάσει πάνω από 2,3 δισεκατομμύρια ευρώ. Και έχουμε ταυτόχρονα τη μείωση των εισαγωγών κατά 4,7% στο ίδιο πεντάμηνο, σε σχέση με το αντίστοιχο πεντάμηνο του 2004.
     Αυτό είναι το αποτέλεσμα της πολιτικής μας. Αυτή είναι η εξωστρέφεια του αγροτικού τομέα, που είπε ο κ. Καραμανλής, και αυτές είναι οι παρεμβάσεις μας, που οδηγούν στη στήριξη του αγροτικού εισοδήματος. Και προφανώς αυτή είναι η τάση προς την ανταγωνιστικότητα.
     Αλλά τι να πει κανείς, όταν τα προγράμματα του Γ΄ Κοινοτικού Πλαισίου Στήριξης είχαν τόσο χαμηλή απορροφητικότητα, όπως πολύ σωστά είπε ο συνάδελφος κ. Βεργίνης και σας παρέθεσε τα στοιχεία προηγουμένως; Και είπε ένα στοιχείο για το Πρόγραμμα Leader στο Γ΄ Κοινοτικό Πλαίσιο Στήριξης, που στην πραγματικότητα ήταν πολύ πιο κάτω, ήταν στο 10%. Είναι πολύ σημαντικό πρόγραμμα και ήταν στο 10%, όταν το παραλάβαμε.
     Αναρωτιέμαι, λοιπόν, πώς μπορείς να οργανώσεις τη χώρα, όταν δεν την έχεις προετοιμάσει με τα ατομικά δικαιώματα, δεν έχεις ενημερώσει τους αγρότες τι σημαίνει Κοινή Αγροτική Πολιτική, δεν «τρέχεις» τα προγράμματα του Γ΄ Κοινοτικού Πλαισίου Στήριξης και παρατηρούνται τόσο χαμηλά ποσοστά απορρόφησης, δεν έχεις πάρει νομοθετικές πρωτοβουλίες, έχεις τεράστιο έλλειμμα του εμπορικού ισοζυγίου αγροτικών προϊόντων, έχεις πρόβλημα με το κόστος παραγωγής;
     Και έρχομαι και σ’ αυτό. Κατηγορήθηκε η Κυβέρνηση της Νέας Δημοκρατίας, γιατί δεν εξασφάλισε από την Ευρωπαϊκή Ένωση τη μείωση του ποσοστού του Φ.Π.Α. για αγροτικά μηχανήματα και εφόδια από 18% σε 8%, όταν πολύ πρόσφατα η κυβέρνηση του ΠΑΣΟΚ απέτυχε και πήρε αρνητική απάντηση και αρνητική απόφαση και βρισκόμαστε σε πολύ χειρότερη μοίρα από εκείνη που ήσασταν εσείς, όταν διεκδικούσατε τη μείωση του Φ.Π.Α.;
     ΦΩΤΗΣ ΧΑΤΖΗΜΙΧΑΛΗΣ: Το κάνατε στο 18%, κύριε Υπουργέ, αλλά να μην το πάτε στο 19%!
     ΙΩΑΝΝΗΣ ΔΡΙΒΕΛΕΓΚΑΣ: Τώρα το κάνετε 19%!
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ξεκινάμε μια προσπάθεια, μετά από μια άρνηση της Ευρωπαϊκής Ένωσης, λόγω δικής σας ατελούς παρέμβασης και υποστήριξης του εθνικού αιτήματος. Και όταν ο κ. Καραμανλής ζητούσε τη μείωση του Φ.Π.Α., το έκανε για να σας πιέσει κιόλας, να εξαντλήσετε κάθε μέσο για να το πετύχετε. Και εμείς τώρα βρισκόμαστε σε πολύ δυσχερέστερη θέση, γιατί έχουμε μια άρνηση στο πρόσωπό μας, λόγω των δικών σας λαθών και παραλείψεων στη διαπραγμάτευση. Και αυτά μην τα παραβλέπετε και μην τα ξεχνάτε.
     Είπατε για τους νέους αγρότες. Εξαντλούμε κάθε περιθώριο στήριξης του επιτοκίου μέσα στα πλαίσια των κοινοτικών κανονισμών. Εάν εσείς εισηγηθείτε κάτι άλλο – όχι αορίστως «βρέστε λύση» - το οποίο να δίνει παραπάνω κίνητρα στους νέους αγρότες, οι οποίοι έχουν και το εθνικό απόθεμα, είναι ευπρόσδεκτο.
     Δεν μας είπε όμως τίποτα καινούργιο ο κ. Παπανδρέου σήμερα. Από το εθνικό απόθεμα παίρνουμε για τους νέους αγρότες. Είστε τόσοι σύμβουλοί του. Πείτε το, να μην εκτίθεται. Δηλαδή, επειδή μας το είπε ο κ. Παπανδρέου, το κάνουμε;
     Τι άλλο θα κάναμε; Για πείτε μου, κύριε Δριβελέγκα, που με κοιτάζετε με απορία, τι άλλο θα κάναμε; Μας το είπε ως είδηση; 
     ΙΩΑΝΝΗΣ ΔΡΕΒΕΛΕΓΚΑΣ: Θέλετε να σας απαντήσω τώρα; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας παρακαλώ!  Είναι και Βουλευτές που δεν έχουν γνώση, λόγω του ότι είναι από  αστικές περιφέρειες. Να μας πει ο κ. Παπανδρέου κάτι καινούργιο, κάποια πρόταση εποικοδομητική. Αυτό περίμενα να ακούσω. Και είπα το πρωί ότι είναι η δεύτερη φορά που παρίσταται ως Αρχηγός της Αξιωματικής Αντιπολίτευσης εδώ για τα αγροτικά και δεν μας είπε τίποτα. Την πρώτη φορά μας είπε για την Επιτροπή Περιβαλλοντικής Προστασίας – δεν την επανέφερε κανείς - ως λύση του αγροτικού προβλήματος και σήμερα δεν μας είπε τίποτα. Μας είπε για τους νέους αγρότες το αυτονόητο. Είπε, δηλαδή, να πάρουμε από το εθνικό απόθεμα. Αυτή είναι η πρόταση. Έχετε καμία άλλη πρόταση; Όλα τα άλλα ήταν αόριστες διαπιστώσεις, θεμιτές μερικές – εγώ συμφωνώ σε αυτά που είπε - αλλά δεν έδωσε καμία πρόταση. Όμως, τι πρόταση να έχει ένα κόμμα που έχει κυβερνήσει είκοσι χρόνια τον τόπο και έχει οδηγήσει τον αγροτικό τομέα στο τραγικό αδιέξοδο των τελευταίων ετών!
     (Χειροκροτήματα από την πτέρυγα της Νέας Δημοκρατίας)
     Τι να πει ο κ. Παπανδρέου; Ότι έχει προτάσεις; Γιατί δεν τις εφήρμοσε είκοσι χρόνια που βρισκόταν στην εξουσία; Και έρχεται και λέει ότι φταίει η Κυβέρνηση της Νέας Δημοκρατίας, γιατί ο αγρότης δεν μπορεί να πουλήσει, γιατί δεν υπάρχει υποδομή στην ύπαιθρο, γιατί δεν έχουμε φτιάξει δομές ανταγωνιστικότητας, γιατί δεν διαπραγματευόμαστε στις Βρυξέλλες και δεν ξέρω τι άλλο. Εδώ άκουσα και το περιβόητο ότι δεν έχουμε αλλάξει τους γενικούς διευθυντές ακόμη και παραπονείστε. Εμείς οι πολύ κομματικοί κρατάμε ακόμη τους γενικούς διευθυντές, κύριε Χατζημιχάλη.
     ΦΩΤΗΣ ΧΑΤΖΗΜΙΧΑΛΗΣ: Εσείς δεν είστε ικανοί ούτε σε αυτό να συγκροτήσετε το Υπουργείο σας. Θα το κάνετε στο τέλος της τετραετίας.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Μας κάνετε κριτική και από εκεί. 
     ΑΘΑΝΑΣΙΟΣ ΜΠΟΥΡΑΣ: Και οι έξι είναι του ΠΑ.ΣΟ.Κ., είναι γνωστό ότι είναι μέλη της ΠΑ.Σ.Κ.Ε.. 
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, μη διακόπτετε.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Υπάρχει διαδικασία στο Υπουργείο Εσωτερικών Δημόσιας Διοίκησης και Αποκέντρωσης. Θα έρθει η σειρά του Υπουργείου Αγροτικής Ανάπτυξης  -νομίζω ότι έχουν περάσει από τρία, τέσσερα, πέντε Υπουργεία, θα έρθει και η σειρά του -  και δεν μπορείτε να μας κάνετε κριτική ότι δεν αλλάξαμε τους δικούς σας γενικούς διευθυντές, σας ακούν οι δικοί σας. 
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, απευθυνθείτε σε όλη τη Βουλή και μην απευθύνεστε προσωπικά σε Βουλευτές.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Θέλω να πω, λοιπόν, ότι η αλλαγή του σκηνικού και η διαμόρφωση όρων στήριξης του αγροτικού εισοδήματος προφανώς γίνεται με θεσμούς, αλλά θέλει και κάποια προεργασία και κάποια διαδικασία και κάποιο χρόνο. Δεν μπορεί λάθη και παραλείψεις και ολιγωρίες είκοσι ετών να λυθούν σε ενάμιση χρόνο. Δεν γίνεται. Πολύ περισσότερο, κύριοι συνάδελφοι, και κυρίως των αστικών περιοχών, αφού το σύνολο των κοινοτικών ρυθμίσεων που εφαρμόζεται σήμερα έχει ψηφιστεί, έχει κριθεί στη διάρκεια της δικής σας διακυβέρνησης. Δεν υπάρχει καμία πρόταση που να έγινε δεκτή από τη Νέα Δημοκρατία που να εφαρμόζεται σήμερα. Συν Θεώ, αυτά που συμφωνήσαμε με τον κ. Τσιτουρίδη τότε, πέρυσι τον Απρίλιο του 2004, θα εφαρμοστούν από το καλοκαίρι του 2006. Αυτή είναι η πραγματικότητα. 
     Είναι δεδομένες οι κοινοτικές ρυθμίσεις και πρέπει να τις σεβαστούμε. Το γεγονός ότι δεν τις σεβαστήκατε εσείς, που οδήγησε σε πολύ υψηλά κοινοτικά πρόστιμα και καταλογισμούς, πρέπει να μας προβληματίσει να μην ακολουθήσουμε την ίδια λανθασμένη πολιτική, διότι - ξέρετε πολύ καλά -  σε μία σειρά προϊόντα μας έχουν βρει παράνομους και πληρώνει η Κυβέρνηση εκατοντάδες εκατομμύρια ευρώ πρόστιμα ως κοινοτικούς καταλογισμούς, λόγω της απαράδεκτης πολιτικής σας. 
     Αυτά έχουμε στην πλάτη μας, κύριοι συνάδελφοι, και πρέπει να βρούμε μηχανισμούς - χωρίς να εκθέσουμε τη χώρα και πληρώσουμε και άλλα πρόστιμα και άλλους καταλογισμούς - να συμβιβαστούμε στη μείωση του ποσού αυτών των καταλογισμών και ταυτόχρονα να εξασφαλίσουμε τους όρους να μην επιβληθούν νέα πρόστιμα, νέοι καταλογισμοί στο μέλλον. 
     Μας είπατε για το θέμα των τιμών. Το έχω πει πάρα πολλές φορές, ελπίζω κάποια στιγμή να γίνει κατανοητό, το εισόδημα του αγρότη εξαρτάται από πολλούς παράγοντες. Ούτε η τιμή από μόνη της είναι παράγων, ούτε το κόστος παραγωγής από μόνο του είναι παράγων. Είναι το κόστος παραγωγής, είναι η τιμή, είναι και ο όγκος παραγωγής. Τι να κάνουμε δηλαδή; Θα μας διδάξετε οικονομικά τώρα; Θα μας πείτε «οι τιμές». Ακόμη, κύριε Παπαγεωργίου, και φέτος έχουμε συγκεκριμένα προϊόντα τα οποία έχουν μεγάλες τιμές. Λέει «επαίρεστε». Το λάδι το έχουμε  40% πάνω. Το σκληρό σιτάρι το έχουμε 30%, 40% πάνω στην τιμή. Τι να κάνουμε; Ή φταίμε, λοιπόν, όταν είναι χαμηλές οι τιμές και είμαστε εντάξει όταν είναι υψηλές οι τιμές, ή και το αντίστροφο. Εγώ, όμως, λέω στο Τμήμα ότι ούτε η τιμή είναι θετικό στοιχείο, ούτε το κόστος παραγωγής, από μόνα τους. Είναι το τελικό εισόδημα που διαμορφώνεται από το κόστος παραγωγής, από την τιμή του προϊόντος, αλλά και από τον όγκο παραγωγής. 
     Έχουμε θετικές εξελίξεις σε μία σειρά προϊόντα φέτος, όπως είναι το λάδι, όπως είναι το σκληρό σιτάρι και πολλά άλλα προϊόντα. Προφανώς όταν υπάρχει υπερπαραγωγή, έχουμε μείωση τιμής. Προφανώς λόγω των εισαγωγών που διευκολύνατε και εσείς - γιατί δεν μπορούσατε να κάνετε και αλλιώς, να το δεχτώ - έχουμε πρόβλημα διάθεσης ορισμένων προϊόντων. Σκεφτείτε ότι τα εισαγόμενα προϊόντα έχουν χαμηλότερες τιμές και από τις δικές μας. Να καταλάβετε ότι αλλού είναι πολύ μεγαλύτερο το πρόβλημα και προσπαθούμε να κρατήσουμε ψηλά το αγροτικό εισόδημα.
     Επαναλαμβάνω ένα στοιχείο, το οποίο δεν το διαψεύδετε ακόμη - εκτός αν ρίχνετε τις κορώνες σας- ότι σύμφωνα με την EUROSTAT, που είναι το αρμόδιο όργανο της Ευρωπαϊκής Ένωσης, η αρμόδια υπηρεσία η οποία καταγράφει τα στατιστικά στοιχεία, το αγροτικό κατά κεφαλήν εισόδημα στη χώρα μας ανά μονάδα εργασίας συγκεκριμένα αυξήθηκε το 2004, όσο και αν δεν το θέλετε, κατά 2,8%, όταν την ίδια περίοδο στην Ευρωπαϊκή Ένωση των δεκαπέντε παλαιών χωρών αυξήθηκε κατά 0,8%. 
     Αυτό είναι μια πραγματικότητα. Αυτό είναι στοιχείο να συγκρίνετε. Μη μου λέτε κόστος, μη μου λέτε τιμές. Αν δεν τα βάλετε όλα αυτά, βγάζετε λάθος συμπέρασμα. Και προφανώς…
     ΑΘΑΝΑΣΙΟΣ ΑΛΕΥΡΑΣ: Στην εικοσαετία πόσο αυξήθηκαν; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Είμαστε πολύ χαμηλά, κύριε Αλευρά. Είμαστε πολύ χαμηλά στο αγροτικό εισόδημα σε σχέση με το μέσο εισόδημα της Ευρωπαϊκής Ένωσης. Είμαστε ακόμη πολύ χαμηλά και κάνουμε τεράστια προσπάθεια είτε με το εισόδημα κατά χρόνο είτε με την αύξηση των εξαγωγών, που την πετύχαμε, είτε με άλλα θεσμικά μέτρα να πετύχουμε την αναστροφή αυτής της καθοδικής πορείας του αγροτικού τομέα που τον χαρακτήριζε τα τελευταία είκοσι χρόνια δυστυχώς. 
     Πρέπει να σας πω, κύριοι συνάδελφοι, ότι δεν υπάρχει καμία πρόταση από οποιονδήποτε φορέα, είτε Βουλευτές είτε κόμματα είτε συνεταιρισμούς είτε παράγοντες που να μην έγινε δεκτή ή να μην εξετάστηκε από το Υπουργείο, ως προσπάθεια - με κυβερνητική πρωτοβουλία - στήριξης του αγροτικού εισοδήματος. Έχουμε κάνει δεκάδες συσκέψεις - και το ξέρετε τουλάχιστον εσείς- πρωτόγνωρες. Εγώ δεν είχα ποτέ λάβει πρόσκληση από Υπουργό του ΠΑΣΟΚ να πάω στο γραφείο του, όσα χρόνια είμαστε αντιπολίτευση – πολλά χρόνια ήμασταν στην Αντιπολίτευση - για να μετάσχω σε μια σύσκεψη. 
     ΦΩΤΗΣ ΧΑΤΖΗΜΙΧΑΛΗΣ: Και εμείς δεν είχαμε ποτέ μέχρι τώρα. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):   Θέλω, λοιπόν, να σας πω ότι στις συσκέψεις αυτές δεν προτείνετε τίποτε άλλο. Ο κ. Χρυσοχοΐδης λέει: «Κάντε κάτι». 
     Κύριε Χρυσοχοΐδη, με συγχωρείτε, μας είπατε ποτέ κάποια πρόταση και δεν την υλοποιήσαμε; Σας ερωτώ. 
     ΜΙΧΑΗΛ ΧΡΥΣΟΧΟΪΔΗΣ: Σας είπα. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τι μας είπατε; Να στείλουμε το Σ.Δ.Ο.Ε. στις επιχειρήσεις. Αυτό μας είπατε; 
     ΜΙΧΑΗΛ ΧΡΥΣΟΧΟΪΔΗΣ: Να έρθετε σε ρήξη με τους βιομηχάνους.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  …σε ρήξη με τους βιομηχάνους…
     ΠΡΟΕΔΡΕΥΩΝ (Σωτήρης Χατζηγάκης): …σας παρακαλώ. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):   …που εσείς στηρίξατε με συγκεκριμένα προγράμματα και ίσως καλά κάνατε. Τα προγράμματα στήριξης των μεταποιητών στην περιοχή σας εσείς τα εγκρίνατε. 
     ΜΙΧΑΗΛ ΧΡΥΣΟΧΟΪΔΗΣ: Πήραν τσάμπα την παραγωγή. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):   Αφήστε λοιπόν τις κορώνες. 
     ΜΙΧΑΗΛ ΧΡΥΣΟΧΟΪΔΗΣ: Μου δώσατε την εντύπωση ότι φοβάστε να έρθετε σε σύγκρουση μαζί τους. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Και τα ροδάκινα και τη βιομηχανική τομάτα και πολλά άλλα προϊόντα τα χειριστήκαμε με τρόπο συνετό. Και το σταφύλι πράγματι είχε πρόβλημα. Εγώ το αναγνωρίζω. Είχε όμως πρόβλημα λόγω υπερπαραγωγής. Είχαμε κάνει μια σύσκεψη στα πλαίσια πολλών συσκέψεων και με την …
     ΜΙΧΑΗΛ ΧΡΥΣΟΧΟΪΔΗΣ: (Δεν ακούστηκε)
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  …ως προς τις…
     ΦΩΤΗΣ ΧΑΤΖΗΜΙΧΑΛΗΣ: (Δεν ακούστηκε)
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  …διάθεση του σταφυλιού. Δεν μας κατετέθη καμία άλλη πρόταση από την Κ.Ε.Ο.Σ.Ο.Ε. και από τους άλλους φορείς που μετείχαν στη σύσκεψη, την οποία κάναμε πολύ έγκαιρα και θα ξανακάνουμε και άλλη. Καλώ και εσάς, αν έχετε κάποια πρόταση για το σταφύλι να μας την πείτε. 
     Αφορισμοί όμως του τύπου: «Μην κάνετε εισαγωγές ή αγοράστε σταφύλι ή κοιτάξτε πώς θα διαθέσουμε» τι λένε; Δηλαδή τι να γίνουμε; Το κράτος να γίνει έμπορος ή να επιδοτήσει τιμές; Έχει ξαναγίνει αυτό στο παρελθόν; Πέστε μας. Να μας διδάξετε αν έχει ξαναγίνει, να το κάνουμε και εμείς. Δεν έχει γίνει όμως.   
     ΦΩΤΗΣ ΧΑΤΖΗΜΙΧΑΛΗΣ: Να βγάλει κρασί με ταυτότητα Μαυριτανίας και όχι κρασί με ξένο μούστο. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Αυτή καθιερώθηκε επί των ημερών σας. Αυτά τα συστήματα νόθευσης εισαγόμενων προϊόντων που ονομάζονταν ελληνικά, αυτή η φάμπρικα έγινε επί των ημερών σας και πάμε αυτήν τη φάμπρικα να την απαλείψουμε.
     ΙΩΑΝΝΗΣ ΚΕΦΑΛΟΓΙΑΝΝΗΣ: Η πολιτική σας ήταν αυτή. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Πάμε να καταργήσουμε το φαινόμενο αυτό και για αυτό έχετε κάθε μέρα πρωτόγνωρο αριθμό μπλοκαρίσματος εισαγωγών…
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι, όχι διάλογο μεταξύ σας. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  …διαφόρων προϊόντων και από τον Υφυπουργό και από εμένα σε σχέση με προϊόντα. Και είναι πρωτόγνωρο. Ομολογείται από όλες τις πλευρές η προσπάθεια και κυρίως το αποτέλεσμα από το μπλοκάρισμα εισαγωγών πολλών προϊόντων, που θα εντείνεται παρά τις κόντρες, παρά τις πιέσεις, παρά τα συμφέροντα για τα οποία μιλάτε. Έτσι καταφέραμε και στα αμνοερίφια και σε πολλά άλλα προϊόντα - και σας τα λέω από τα δείγματα γραφής των αποτελεσμάτων μας - να πετύχουμε πολύ σημαντικότερα αποτελέσματα. 
     Μας είπατε και το «όλα τα κιλά, όλα τα λεφτά». Έλεος! Έχω ρωτήσει όλους στο σώμα αν έχουν βρει οποιαδήποτε δήλωση. Και ήμασταν αντιπολίτευση και μπορούσαμε να την κάνουμε τη δήλωση. Ήταν πολύ εύκολη δήλωση αυτή και είχαμε πολλές πιέσεις να την κάνουμε και αρνηθήκαμε όλοι να κάνουμε τέτοια δήλωση στην περίοδο της κρίσης. Όταν ο κ. Καραμανλής πήγαινε στα τρακτέρ και έλεγε «ανοίξτε τους δρόμους»…
     ΙΩΑΝΝΗΣ ΔΡΙΒΕΛΕΓΚΑΣ: «Είμαι στο πλευρό σας», έλεγε. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Δεν πήγαινε να τους ενθαρρύνει. 
     Δεν υπάρχει, λοιπόν, δήλωση ούτε του Καραμανλή ούτε του Τσιτουρίδη ούτε του Μπασιάκου ούτε του Κοντού ούτε κανενός τέτοιου είδους δήλωση …
     (Χειροκροτήματα από την πτέρυγα της Νέας Δημοκρατίας)
     ΦΩΤΗΣ ΧΑΤΖΗΜΙΧΑΛΗΣ: … τι έλεγε ο Καραμανλής…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  …αντίθετα υπήρχε σκληρή κριτική στο ΠΑ.ΣΟ.Κ. και στην κυβέρνηση της εποχής εκείνης που απεμπόλησε δικαιώματα και συμφώνησε σε καταστροφικές ρυθμίσεις κανονισμών, όπως του βαμβακιού του 2001. 
     Πληρώνουμε τα δεινά της δικής σας πολιτικής. Πληρώνουμε τα λάθη και τις παραλείψεις της δικής σας διαπραγμάτευσης, ειδικότερα για τον κανονισμό του 2001 και απολογούμαστε γιατί δεν μπορούμε να βάλουμε παραπάνω κιλά πέραν του ενός εκατομμυρίου εκατό χιλιάδων τόνων, γιατί τότε καταρρέει η επιδότηση. 
     Και για να καταλάβουν και οι συνάδελφοι εξ Αθηνών περί τίνος πρόκειται, θα πω τα εξής. Ο κανονισμός αυτός, ο τρελός του 2001 –δεν θέλω να πω τώρα ποιος τον συμφώνησε και τι έγινε- προβλέπει ότι αν είναι ένα εκατομμύριο εκατό χιλιάδες τόνοι η παραγωγή μας, τότε η επιδότηση είναι 727.000.000 ευρώ, δηλαδή το μεγαλύτερο ποσό που πήρε η χώρα ποτέ, 37.000.000.000 παραπάνω από το μέσο όρο της τριετίας. 
     Αν όμως βάλουμε ένα εκατομμύριο διακόσιες χιλιάδες κιλά μέσα, η επιδότηση φθάνει τα 600.000.000 ευρώ. Αυτό συμφωνήθηκε επί ΠΑΣΟΚ. Και δυστυχώς η κριτική ασκείται και από σας. Εσείς ασκείτε σ’ εμάς κριτική, γιατί συμφωνήσατε στο ένα εκατομμύριο εκατό χιλιάδες η επιδότηση να είναι 727.000.000 ευρώ και στο ένα εκατομμύριο διακόσιες χιλιάδες να είναι μόνον 600.000.000. Εσείς το συμφωνήσατε. Και κατηγορείτε εμάς γιατί η επιδότηση πέφτει. Αυτή είναι η πραγματικότητα.
     (Χειροκροτήματα από την πτέρυγα της Νέας Δημοκρατίας)
     Και τώρα, επειδή είναι και ο κ. Παπαντωνίου, που είναι καλός οικονομολόγος, θα τον προκαλέσω να κρίνει…
     ΦΩΤΗΣ ΧΑΤΖΗΜΙΧΑΛΗΣ: Καλά τα λέτε στους Αθηναίους. Ελάτε στην Λάρισα να τα πείτε αυτά.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε!
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ακούστε.
     Στο ένα εκατομμύριο τριακόσιες χιλιάδες, κύριε Παπαντωνίου,…
     ΙΩΑΝΝΗΣ ΔΡΙΒΕΛΕΓΚΑΣ: Πείτε τα στη Λάρισα αυτά. Όχι στους Αθηναίους που δεν τα ξέρουν.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε!
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):Ο κ. Παπαντωνίου είναι και Θεσσαλός. Δεν το είπα τυχαία.
     (Θόρυβος από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ! Από εδώ ακούγονται και στη Λάρισα.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επειδή είναι Θεσσαλός ο κ. Παπαντωνίου…
     ΦΩΤΗΣ ΧΑΤΖΗΜΙΧΑΛΗΣ: Πείτε τα στον κ. Χατζηγάκη…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αφήστε να απαντήσω. 
     ΓΙΑΝΝΟΣ ΠΑΠΑΝΤΩΝΙΟΥ: Στη Λάρισα…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι. Λέω ότι είχατε δεσμούς και έχετε μεγαλώσει στη Λάρισα, νομίζω, στη Θεσσαλία.
     Στο ένα εκατομμύριο τριακόσιες χιλιάδες, κύριε Παπαντωνίου, ξέρετε πόσο είναι η επιδότηση; Είναι 350.000.000 ευρώ, κάτω από τα μισά. Προσέξτε: Αν βάλουμε ένα εκατομμύριο τριακόσιες χιλιάδες παραγωγή, είναι 350.000.000 ευρώ, τα μισά λεφτά από το ένα εκατομμύριο εκατό χιλιάδες. Αυτό συμφωνήσατε εσείς. Και μας κριτικάρετε γιατί δεν λύνουμε το πρόβλημα με το βαμβάκι, γιατί υπάρχει αδιέξοδο –λέει- στο βαμβάκι, όταν μάλιστα η αδιάθετη ποσότητα μπορεί να πληρωθεί με την εμπορική τιμή. Αυτό το έκανα χάριν…
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
     (Θόρυβος από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! Αφήστε να πάει ομαλά η συζήτηση.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω, λοιπόν, κλείνοντας, κύριε Πρόεδρε, και επιφυλασσόμενος αύριο να κάνω αναλυτικότερη αναφορά στα άρθρα, να πω ότι η Κυβέρνηση οφείλει –και το πράττει, πιστεύω, με επιτυχία και προσδοκώντας σημαντικό αποτέλεσμα- να θωρακίσει τη χώρα, να προετοιμάσει τον αγροτικό τομέα στο νέο διεθνές και εσωτερικό ανταγωνιστικό περιβάλλον που διαμορφώνεται μετά το 2006. Είναι σαφές και πρέπει να γίνει σαφέστερο με κάθε ευκαιρία ότι πρέπει να προετοιμαστούμε έγκαιρα, να γίνουμε ανταγωνιστικοί και να μπορούμε να διαθέτουμε τα προϊόντα μας με τον καλύτερο δυνατό τρόπο στις ξένες και εσωτερικές αγορές.
     Τα Τοπικά Κέντρα Αγροτικής Ανάπτυξης έχουν ως βασικό στόχο την κατάρτιση και ενημέρωση των αγροτών. Δεν έχουν καμία σχέση με τις Διευθύνσεις Αγροτικής Ανάπτυξης των νομαρχιακών αυτοδιοικήσεων, ούτε με τα Κ.Ε.Π., τη «γωνιά του αγρότη» που είχατε φτιάξει εσείς, χωρίς τότε να υπολογίζετε ότι υπάρχει σύγχυση αρμοδιοτήτων και υπάρχει, αν θέλετε, και επικάλυψη αρμοδιοτήτων. Εσείς κάνατε τα Κ.Ε.Π.. Πάλι υπήρχαν τα προηγούμενα, κάνατε και τα Κ.Ε.Π.. Αυτά τα επιχειρήματα δεν μπορεί να ακούγονται σ’ αυτήν την Αίθουσα.
     Και θέλω να πω το εξής, ότι ενισχύουμε τους συνεταιρισμούς.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Υπουργέ.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ενισχύουμε τους νέους αγρότες. Ενισχύουμε την προσπάθεια συντονισμού των ελέγχων στις εισαγωγές. Οι αγροτικοί σύμβουλοι είναι ιδιωτικός θεσμός στήριξης του αγρότη, πέραν των άλλων. Άμα διαβάσετε την αιτιολογική έκθεση, -την οποία τη διαβάσατε για όλα τα άλλα, όμως ίσως δεν την καταλάβατε για ό,τι αφορά τους αγροτικούς συμβούλους- θα διαπιστώσετε ότι είναι για την ενίσχυση του αγρότη. Και έχουμε μια σειρά από μέτρα, όπως είναι: η διαβούλευση με τους φορείς όταν υπάρχει αδιέξοδο και δεν υπάρχει σύνθεση απόψεων. Ή, για παράδειγμα, έχουμε το αρχείο των μελετών. Διότι υπήρχαν άπειρες μελέτες, αναξιοποίητες μελέτες και με ύποπτη σκοπιμότητα καταρτίζονταν οι μελέτες από ορισμένους φορείς στην τελευταία εικοσαετία, κύριε Χατζημιχάλη, που με κοιτάζετε. Τουλάχιστον να κάνουμε δεκατρείς μελέτες…
     ΦΩΤΗΣ ΧΑΤΖΗΜΙΧΑΛΗΣ: Δεν κατάλαβα, κύριε Υπουργέ.  Έχετε να κάνετε καμία καταγγελία; Μην αναφέρεστε προσωπικά, γιατί θα πάρω το λόγο επί προσωπικού και δεν θα σας αρέσει.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ως Κυβέρνηση, σας το λέω. Δεν κάνω καμία καταγγελία…
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, θέλω κλείνοντας να πω μια λέξη. Παρά την ένταση της συζήτησης, που είναι αυτονόητη σε κάθε τέτοιο σοβαρό θέμα, θέλω να ευχαριστήσω τους συναδέλφους που συμμετείχαν στην Επιτροπή Παραγωγής και Εμπορίου, στην πολύωρη συζήτηση που έγινε εκεί, όπου με δική μου πρωτοβουλία δεν πήρα το λόγο διά μακρών, για να δώσουμε την ευκαιρία ως Κυβέρνηση στους συναδέλφους όλων των πτερύγων να εκφράσουν τις απόψεις τους. Θέλω, λοιπόν, να τους ευχαριστήσω και να τους διαβεβαιώσω ότι λάβαμε υπόψη μας το σύνολο των θέσεων, που εκφράστηκαν και στην Επιτροπή Παραγωγής και Εμπορίου και όσες από αυτές μπορούσαν να περάσουν, έχουν ενσωματωθεί με τη μορφή προσθηκών, που σας τις παρέδωσα το πρωί. Ακόμη και τώρα, αν υπάρχει κάποια εποικοδομητική πρόταση και μπορούμε να τη μελετήσουμε μέχρι αύριο, είμαστε ανοιχτοί. Κρατάμε πάντοτε ευήκοον ους για το καλό του αγροτικού τομέα και για το καλό της περιφέρειας.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ., ο κ. Αργύρης.
     Ορίστε, κύριε Αργύρη, έχετε το λόγο.
     ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, κατανοώ και τη δική σας αγωνία και την αγωνία όλων. Και φαντάζομαι ότι τώρα που θα γυρίσετε στην περιφέρεια θα είστε όλοι ικανοποιημένοι μετά από τη «φωτισμένη» ομιλία του κυρίου Υπουργού για το μέλλον της ελληνικής γεωργίας, ο οποίος, αφού πρώτα έκανε όλη τη διαδρομή στην παρελθοντολογία και είπε όλα τα κακά τα οποία έχει κάνει το ΠΑΣΟΚ όλα αυτά τα χρόνια, στο τέλος μάς είπε και ότι θα ενισχύσει και τους νέους αγρότες και θα ενισχύσει και τους συνεταιρισμούς. 
     Κύριε Υπουργέ, σήμερα που συζητείται αυτό το νομοσχέδιο η ευρωπαϊκή και η ελληνική γεωργία βρίσκεται σε ένα κρίσιμο σταυροδρόμι και κάποιος πρέπει να πάρει την απόφαση ποιο δρόμο να ακολουθήσει. Αν ο επικεφαλής, δηλαδή η Κυβέρνηση, δεν έχει καταλήξει πού θέλει να πάει, καταλαβαίνετε σε ποια σύγχυση βρίσκεται ο αγρότης και θα συνεχίσει να βρίσκεται με αυτή σας την τακτική.
     Έπρεπε να περάσουν σχεδόν δύο χρόνια διακυβέρνησης για να πει στην Έκθεση Θεσσαλονίκης ο κ. Καραμανλής ότι δεν συζητάμε για το ότι είναι εξασφαλισμένες οι επιδοτήσεις μέχρι το 2013. Μα, εδώ εσείς, κύριε Μπασιάκο, με όλη σας την Κοινοβουλευτική Ομάδα, με τον κ. Καραμανλή λέγατε ότι δεν υπάρχουν εξασφαλισμένες επιδοτήσεις, ότι δεν έκανε τίποτα ο κ. Σημίτης ούτε η Ελληνική Προεδρία. Και ξαφνικά από την Έκθεση Θεσσαλονίκης λέει ότι αυτό τουλάχιστον είναι εξασφαλισμένο.
     Παρακάτω αναφέρει: «Εκείνο λοιπόν που πρέπει να κάνουμε και αυτό είναι το στίγμα που θέλω να δώσω, ασχέτως της μεγάλης προσπάθειας που καταβάλλεται γιατί ορισμένες χώρες μιλάνε για μείωση των επιδοτήσεων». Γιατί δεν μας λέει ο κ. Καραμανλής –αφού ξέρει ότι είναι απόφαση του Συμβουλίου Κορυφής και οποιαδήποτε αλλαγή για μείωση των επιδοτήσεων χρειάζεται ομοφωνία- τι θα κάνει; Θα πει όχι; Έχει δηλαδή τα κότσια; Έχετε τη δύναμη; Βρίσκεστε σε αυτή τη θέση που δεν έχετε κανέναν ανάγκη για να του πείτε «ξέρεις, εμείς λέμε όχι σε αυτή τη νέα επιλογή γιατί αποφασίσαμε μέχρι το 2013;». 
     Μα, πώς να το κάνετε; Τι να πρωτομαζέψετε; Είμαστε σε επιτήρηση. Πάτε από δω, πάτε από κει, όπως και εσείς, κύριε Μπασιάκο, πήγατε στη διαπραγμάτευση για τα μεσογειακά προϊόντα και ενώ έπρεπε να συζητήσετε αν θα υπάρξει αποδέσμευση και ποια θα είναι και πότε αρχίζει η εφαρμογή της νέας Κ.Α.Π., αποφασίσατε για τον καπνό –και λέτε ότι δεν το έλεγε πουθενά η επιτροπή- αυτό που σας είπε ο εισηγητής, αυτό που σας είπαν όλοι οι συνάδελφοι των πτερύγων της Βουλής, να πάρετε δηλαδή το 50% του εισοδήματος από την τσέπη του παραγωγού και να το δώσετε σε άλλη δραστηριότητα!
     Μήπως τελικά σε άλλη δραστηριότητα –και πρέπει να απαντήσετε και πρέπει να απαντήσει η Κυβέρνηση- θα πάνε και τα χρήματα για την αγροτική ανάπτυξη; Γιατί ακούσαμε σήμερα το πρωί τον κ. Βουλγαράκη να λέει ότι η Αγροφυλακή θα είναι αυτοχρηματοδοτούμενη! Ποιος θα την πληρώσει, κύριε Υπουργέ; Θα την πληρώνουν οι αγρότες; Θα την πληρώνουν από την αγροτική ανάπτυξη και από την ανάπτυξη της περιφέρειας; Γιατί αυτό είπε ο κ. Βουλγαράκης: αυτοχρηματοδοτούμενη. Τι εννοεί; Δηλαδή, θα πληρώνουν οι αγρότες για να τους φυλάνε οι δραγάτες; Πάμε ξανά σε εκείνη την εποχή;
     Έχετε μπερδέψει ορισμένα πράγματα. Η ανταγωνιστικότητα και το συγκριτικό πλεονέκτημα είναι τα παραδοσιακά προϊόντα, μόνο που εσείς το μόνο παραδοσιακό που έχετε είναι οι παλιές μέθοδοι της Δεξιάς, του χωροφύλακα, του αγροφύλακα, του κάθε μεσίτη και οτιδήποτε άλλο. Αλλάξτε αυτή τη νοοτροπία! Το παραδοσιακό, λοιπόν, συγκριτικό πλεονέκτημα είναι να υπάρξουν ποιοτικά προϊόντα που θα μας βγάλουν από το αδιέξοδο.
     Όμως και αν όλα τα είχαμε κάνει ωραία, κύριε Υπουργέ, αν όλα είχαν γίνει χωρίς καμία παράλειψη, τώρα στα καινούργια δεδομένα θα έπρεπε όλη η ύπαιθρος, όλοι οι μηχανισμοί να λειτουργούν προς την κατεύθυνση του να δημιουργηθεί η ανταγωνιστική γεωργία. Σήμερα ο αγρότης βιώνει στο πετσί του την παγκοσμιοποίηση. Δεν τη βιώνει όμως μόνο ο Έλληνας αγρότης, τη βιώνουν όλοι οι Ευρωπαίοι αγρότες. 
     Άρα, λοιπόν, είμαστε όλοι ένα παγκόσμιο χωριό. Ξέρουμε πολύ καλά πως ό,τι δομές και αν είχαμε στο παρελθόν, αυτές έχουν ανατραπεί. Πρέπει, λοιπόν, να κτίσουμε τώρα αυτή τη δομή. Πώς θα γίνει αυτό; Πώς θα υπάρξει ανταγωνιστικό προϊόν; Για να υπάρξει ανταγωνιστικό προϊόν, πρέπει να υπάρξει η γνώση. Τι λέτε γι’ αυτό στο νομοσχέδιο; Τι λέει αυτό το νομοσχέδιο που του βάζετε βαρύγδουπους τίτλους ότι λύνει το πρόβλημα της ελληνικής γεωργίας; Τι κάνετε δηλαδή για τη γνώση; Κάνετε τα Κέντρα Αγροτικής Ανάπτυξης τα οποία θα ανήκουν στην περιφέρεια;
     Λέτε, κύριε Υπουργέ, ότι ο Υπουργός μπορεί να αποφασίζει να μην είναι ένα στο νομό, αλλά να είναι και δύο. Γιατί, κύριε Υπουργέ; Θα πάρετε το Κέντρο Αγροτικής Ανάπτυξης από την έδρα της περιοχής σας, για να κάνετε ένα στη Θήβα και ένα στη Λιβαδειά γιατί δεν μπορείτε να συμφωνήσετε πού μπορεί να γίνει το Κέντρο; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα γίνει στην έδρα.
     ΕΥΑΓΓΕΛΟΣ ΑΡΓΥΡΗΣ: Αυτή είναι η εξουσιοδότηση που περνά το νομοσχέδιο, ότι μπορεί να είναι ένα Κέντρο Αγροτικής Ανάπτυξης στην έδρα του νόμου; Δηλαδή, εσείς μια φιλελεύθερη παράταξη, μια παράταξη της αγοράς, μια παράταξη που θέλετε την πρωτοβουλία και την επιχειρηματικότητα θα ωθήσετε τον Έλληνα αγρότη να φεύγει από το χωριό του για να πάει στην έδρα του νομού και να βρει το γεωπόνο, να του πει πώς ακριβώς θα κάνει εφαρμογή για να κάνει  βιολογικά αγροτικά προϊόντα, προϊόντα που πρέπει να ανταποκρίνονται στην ασφάλεια των τροφίμων, για να μπορούν να έχουν όλες αυτές τις προϋποθέσεις; 
     Θα το κάνει, δηλαδή, μέσα από ακόμα έναν γραφειοκρατικό μηχανισμό; Είστε οι μόνοι που ενώ επαγγέλλεστε την απογραφειοκρατικοποίηση, ξαναφτιάχνετε ένα γραφειοκρατικό κράτος. Ξανακάνετε ένα υδροκέφαλο κράτος, το οποίο το συγκεντρώνετε σιγά-σιγά στην Πλατεία Βάθης. 
     Και αφού μιλάτε για διαβούλευση και λέτε συνέχεια, κύριε Υπουργέ, ότι συζητάτε με τους φορείς, πώς είναι δυνατόν όλοι οι φορείς οι οποίοι έχουν λόγο για το νομοσχέδιο αυτό να λένε ότι δεν πήραν καμία πρόσκληση για να συζητήσουν σε καμία διαβούλευση; Τι λέει η Ε.Ν.Α.Ε.; Τι θα γίνει, δηλαδή, με τις Διευθύνσεις Αγροτικής Ανάπτυξης των νομαρχιών; Τι θα κάνουν, κύριε Υπουργέ; Θα κάνουν την ίδια δουλειά που θα κάνουν και οι της περιφέρειας; Τι ακριβώς θα κάνουν; Αυτό πρέπει να πείτε στον κόσμο. 
     Αν αυτό, λοιπόν, δεν είναι υδροκέφαλο κράτος –εκτός εάν έτσι το εννοείτε εσείς, έτσι πιστεύετε ότι γίνεται η επανίδρυση του κράτους- τότε τι είναι; Για εσάς η επανίδρυση του κράτους είναι απλά να μπορέσουν να υπάρξουν ακόμη κάποιοι δικοί σας προϊστάμενοι. 
     Και μην επικαλείστε τη δημοκρατία, τη διαφάνεια για τον τρόπο επιλογής των προϊσταμένων γιατί, κύριε Υπουργέ, ξέρετε πολύ καλά ότι τα δικά σας στελέχη, τα πρωτοκλασάτα στελέχη που αλληλοκατηγορούνται τώρα στην παράταξη ότι δεν πήραν θέση, είχαν θέση διευθυντών επί κυβερνήσεων του ΠΑ.ΣΟ.Κ.. Και βέβαια κάνατε το λάθος μόλις γίνατε Κυβέρνηση να διώξετε στην αρχή αυτούς πρώτα, τους δικούς σας, τους νεοδημοκράτες μέχρι που να καταλάβετε ότι ήταν νεοδημοκράτες. 
     Θέλω, λοιπόν, να πω και δύο-τρεις κουβέντες για την τακτική σας, κύριε Υπουργέ …
     ΑΘΑΝΑΣΙΟΣ ΜΠΟΥΡΑΣ: Κάτι για το νομοσχέδιο.
     ΕΥΑΓΓΕΛΟΣ ΑΡΓΥΡΗΣ: Κύριε Μπούρα, να πάτε λίγο στο υπόλοιπο Αττικής, να πάρετε και τον κύριο Υπουργό …
     ΑΘΑΝΑΣΙΟΣ ΜΠΟΥΡΑΣ: Ελάτε να πάμε μαζί …
     ΕΥΑΓΓΕΛΟΣ ΑΡΓΥΡΗΣ: … για να πείτε αυτά που λέτε εδώ στα έδρανα της Βουλής.
     ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Αργύρη. Μην απευθύνεστε προσωπικά. Στη Βουλή ολόκληρη απευθύνεστε.
     ΑΘΑΝΑΣΙΟΣ ΜΠΟΥΡΑΣ: Πάμε μια μέρα μαζί να σας φιλοξενήσω.
     ΕΥΑΓΓΕΛΟΣ ΑΡΓΥΡΗΣ: Θέλω να πω ότι το ΠΑΣΟΚ ήρθε σήμερα εδώ στη Βουλή με τον Πρόεδρό του και κατέθεσε μια συγκεκριμένη πρόταση …
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Ποια είναι αυτή;
     ΑΝΕΣΤΗΣ ΑΓΓΕΛΗΣ: Ποια πρόταση;
     ΕΥΑΓΓΕΛΟΣ ΑΡΓΥΡΗΣ:  Την πρόταση για τη γνώση, την ενοποίηση όλων των φορέων που δημιουργούν την κατάρτιση και τη γνώση στον αγρότη. Γιατί για να δημιουργήσεις προϊόντα ανταγωνιστικά και ποιοτικά που θα αντέχουν στον ανταγωνισμό πρέπει να γνωρίζεις πώς γίνονται. Και για να μπορέσεις να γνωρίζεις πώς γίνονται, πρέπει να δημιουργηθεί μια ενιαία υποδομή. 
     ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό έπρεπε να το κάνετε είκοσι χρόνια.
     ΕΥΑΓΓΕΛΟΣ ΑΡΓΥΡΗΣ: Κύριε Κεφαλογιάννη …
     ΙΩΑΝΝΗΣ ΚΕΦΑΛΟΓΙΑΝΝΗΣ: Είναι ντροπή να τα υποστηρίζετε αυτά τα πράγματα. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Κεφαλογιάννη, σας παρακαλώ.
     ΕΥΑΓΓΕΛΟΣ ΑΡΓΥΡΗΣ: Αυτή, λοιπόν, την πρόταση…
     ΦΩΤΗΣ ΧΑΤΖΗΜΙΧΑΛΗΣ: Θυμάστε πώς ήταν είκοσι χρόνια οι αγρότες; Είναι θράσος, κύριε Κεφαλογιάννη ...
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
     ΙΩΑΝΝΗΣ ΚΕΦΑΛΟΓΙΑΝΝΗΣ: Έπρεπε να τα είχατε κάνει πριν από είκοσι χρόνια.
     ΦΩΤΗΣ ΧΑΤΖΗΜΙΧΑΛΗΣ: Έχετε θράσος να παρεμβαίνετε. Να πάρετε το λόγο.
     ΙΩΑΝΝΗΣ ΔΡΙΒΕΛΕΓΚΑΣ: Να πάρετε το λόγο.
     ΙΩΑΝΝΗΣ ΚΕΦΑΛΟΓΙΑΝΝΗΣ: Μπας και δεν έχω τη δυνατότητα; 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Τι πράγματα είναι αυτά; Παρακαλώ πολύ. 
     ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, σας παρακαλώ …
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ. Βλέπετε ότι κάνω παρατήρηση και στις δύο πλευρές.
     ΙΩΑΝΝΗΣ ΔΡΙΒΕΛΕΓΚΑΣ: Να πάρει το λόγο και να μιλήσει.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Τι θα πει «να πάρει το λόγο». Ξέρει αν θα πάρει το λόγο. Δεν θα του πείτε εσείς. Καθίστε τώρα στη θέση σας.
     ΕΥΑΓΓΕΛΟΣ ΑΡΓΥΡΗΣ: Πολύ καλά. Έχετε πολύ μεγάλη εμπειρία κοινοβουλευτική. Είναι σεβαστή, αλλά …
     ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, προχωρήστε στην τοποθέτησή σας.
     ΕΥΑΓΓΕΛΟΣ ΑΡΓΥΡΗΣ: …δεν μπορεί σε καμία περίπτωση να είναι αποδεκτή με τον τρόπο με τον οποίο λειτουργεί και διακόπτει ... 
     ΙΩΑΝΝΗΣ ΚΕΦΑΛΟΓΙΑΝΝΗΣ: Εντάξει, με συγχωρείτε.
     ΠΡΟΕΔΡΕΥΩΝ (Σωτήρης Χατζηγάκης): Προχωρήστε στην τοποθέτησή σας.
     ΕΥΑΓΓΕΛΟΣ ΑΡΓΥΡΗΣ: Θα προχωρήσω, κύριε Πρόεδρε, αλλά να προστατεύσετε την τοποθέτησή μου.
     ΠΡΟΕΔΡΕΥΩΝ (Σωτήρης Χατζηγάκης): Αυτό κάνω. Προσπαθώ να σας προστατεύσω, αλλά μην ρίχνετε και εσείς λάδι στη φωτιά.
     ΕΥΑΓΓΕΛΟΣ ΑΡΓΥΡΗΣ: Θέλω, λοιπόν, να πω ότι σήμερα πρέπει να γίνει μια μεγάλη ανατροπή. Η ανατροπή που καλούμεθα όλοι να κάνουμε στην ελληνική γεωργία είναι να κάνουμε το αγροτικό επάγγελμα επιλογή. Γιατί έτσι ήταν το αγροτικό επάγγελμα σε όλη του τη διαδρομή, όχι γιατί έτσι θέλησαν οι κυβερνήσεις του ΠΑΣΟΚ, αλλά γιατί έτσι ήταν σε όλη την Ευρώπη, γιατί υπήρχαν τα χρήματα για να μπορέσει να καλύψει τη διαφορά του κόστους από τις άλλες χώρες. ‘Ηταν ανταγωνιστική η ευρωπαϊκή γεωργία. Τώρα δεν υπάρχουν πλέον αυτά τα χρήματα, γιατί υπάρχει οικονομική κρίση στην Ευρώπη. 
     Πρέπει, λοιπόν, να κάνουμε το επάγγελμα του αγρότη επιλογή. Και για να το κάνουμε επιλογή πρέπει οπωσδήποτε να δημιουργήσουμε αυτή τη δομή. Και αυτή η πρόταση, λοιπόν, που έκανε το ΠΑΣΟΚ θεωρώ ότι είναι υψίστης σημασίας, είναι στρατηγικής σημασίας και δεν πρέπει από καμία μεριά να λοιδορείται. 
     Κύριε Υπουργέ, προκειμένου να λοιδορείτε τον Πρόεδρο του ΠΑΣΟΚ για τις διακοπές ενώ έκανε δύο παράλληλες παρεμβάσεις στη Βουλή μέσα σε λίγο χρόνο, καλά είναι να ψάχνετε τους Υπουργούς σας με ποιους κάνουν παρέα στις διακοπές και να αφήσετε λοιπόν τους υπαινιγμούς.
     Να αφήσετε, λοιπόν, τους υπαινιγμούς. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κάντε καταγγελίες. 
     ΕΥΑΓΓΕΛΟΣ ΑΡΓΥΡΗΣ: Να ρωτήσετε τον κ. Ρουσσόπουλο με ποιον κάνει παρέα στις διακοπές και όχι εάν κάνει και ποιος κάνει διακοπές. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ )
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη, αν και το τελευταίο δεν ήταν και πολύ δόκιμο.
     Ο κ. Γεώργιος Κοντογιάννης έχει το λόγο. 
     ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, επανειλημμένως ο Πρωθυπουργός έχει δηλώσει ότι χωρίς ισχυρή περιφέρεια δεν υπάρχει ισχυρή Ελλάδα. Για να συμβεί αυτό, να έχουμε δηλαδή ισχυρή περιφέρεια και συνεπώς ισχυρή Ελλάδα, οφείλουμε ως πολιτεία να ενισχύσουμε την οικονομική δραστηριότητα και την ανάπτυξη σε περιφερειακό επίπεδο. 
     Με δεδομένη την οικονομική δραστηριότητα του πληθυσμού μας και των συγκριτικών πλεονεκτημάτων της χώρας μας -φυσικοί πόροι, κατάλληλες κλιματολογικές συνθήκες- η Ελλάδα μπορεί υπό συγκεκριμένες, όμως, προϋποθέσεις να εξελιχθεί σε μία χώρα που θα πρωτοπορεί διεθνώς στην παραγωγή αγροτικών προϊόντων υψηλής ποιότητας και σημαντικής προστιθέμενης αξίας. 
     Με το παρόν νομοσχέδιο, η Κυβέρνηση της Νέας Δημοκρατίας δημιουργεί αυτές τις προϋποθέσεις και η Ελλάδα μπορεί να γίνει πρωτοπόρος στην παραγωγή προϊόντων υψηλής ποιότητας. Με τις ρυθμίσεις του νομοσχεδίου δημιουργούμε ένα αποτελεσματικό σύστημα στήριξης των αγροτών, ιδίως των νέων αγροτών, στην προσπάθειά τους να ιδρύσουν, να συγκροτήσουν και να λειτουργήσουν αποτελεσματικά τις αγροτικές και κτηνοτροφικές εκμεταλλεύσεις τους σε σύγχρονη επαγγελματική, επιχειρηματική, θα έλεγα, βάση. 
     Στόχος μας είναι να βγάλουμε τον αγροτικό τομέα από το φαύλο κύκλο της υπανάπτυξης, στον οποίο τον είχε οδηγήσει η ατολμία και η αδιαφορία των προηγουμένων κυβερνήσεων, να αξιοποιήσουμε τα πλεονεκτήματα και να ακυρώσουμε τα όποια μειονεκτήματα της νέας ΚΑΠ, ώστε να καταστήσουμε τους αγρότες μας από εργάτες γης, επιχειρηματίες αγρότες. 
     Κυρίες και κύριοι συνάδελφοι, πρέπει όλοι να συνειδητοποιήσουμε ότι αυτά που συζητούμε σήμερα έπρεπε να έχουν γίνει χθες. Ο αγροτικός και κτηνοτροφικός τομέας στη χώρα μας τις προηγούμενες δεκαετίες εγκαταλείφθηκε στην τύχη του και οι φωνές πολλές φορές δεν σημαίνει ότι έχει και δίκιο αυτός που φωνάζει. Η έλλειψη πολιτικής και στόχου από την πλευρά του ΠΑ.ΣΟ.Κ. δημιούργησε μάλιστα μια στρεβλή εντύπωση για τη λειτουργία της Ευρωπαϊκής Ένωσης. Οι αγρότες μας παραπληροφορημένοι, εξαπατημένοι σε πολλές περιπτώσεις, πίστεψαν ότι η Ευρωπαϊκή Ένωση θα τους ενίσχυε για πάντα για να παράγουν, είτε προϊόντα που αρκετές φορές δεν μπορούσαν να διατεθούν και κατέληγαν στις χωματερές είτε προϊόντα με κόστος υψηλότερο από αυτό των τρίτων χωρών.
     Δυστυχώς, την εποχή που άλλες αγροτικές οικονομίες μέσω των επιδοτήσεων ανασυγκροτούντο, η δική μας παραγωγή βούλιαζε μέσα σε μία πλασματική εικόνα, σε μια εικονική πραγματικότητα ευδαιμονισμού. Η απώλεια χρόνου και πόρων υπήρξε εγκληματική. Οι τεράστιες εισροές από την Ευρωπαϊκή Ένωση αναλώθηκαν χωρίς αναπτυξιακό στόχο, με αποτέλεσμα το αγροτικό εισόδημα να εξακολουθεί να στηρίζεται σε ποσοστό μεγαλύτερο του 45% σε επιδοτήσεις και εισοδηματικές ενισχύσεις. 
     Δυστυχώς, στην ίδια λογική εκινείτο τα προηγούμενα χρόνια και ολόκληρος ο μηχανισμός του Υπουργείου Γεωργίας. Έτσι, αντί να εφαρμόζεται μια αναπτυξιακή πολιτική, χάσαμε πολύτιμο χρόνο και σπαταλήσαμε σημαντικό επιστημονικό και ανθρώπινο δυναμικό στην εφαρμογή μιας πολιτικής διανομής των κοινοτικών ενισχύσεων. Αντί να στηρίζεται ο αγρότης και η παραγωγή του στο χωράφι, οι γεωπόνοι έγιναν διοικητικοί υπάλληλοι, διεκπεραιωτές εγγράφων και λογιστές. Αντί να προχωρούμε σε αναδιαρθρώσεις καλλιεργειών, οι αγρότες μας εγκαταλείφθηκαν στις λεγόμενες παραδοσιακές, αλλά σε πολλές περιπτώσεις παρωχημένες καλλιέργειες. Αντί να οργανώνουμε το αύριο, μείναμε στο χθες. Αντί να προσφέρουμε γνώση και εκπαίδευση στους αγρότες στις νέες τεχνολογίες και να τους δώσουμε τα εφόδια να γίνουν επιχειρηματίες, τους κρατήσαμε εργάτες, είλωτες στη γη, ομήρους σε μία πολιτική που ως στόχο είχε την κομματική εκμετάλλευσή τους. 
     Δεν είναι τυχαίο, λοιπόν, που σήμερα το αγροτικό μας εισόδημα βρίσκεται στο 73% του μέσου όρου της Ευρωπαϊκής Ένωσης των δέκα πέντε, ενώ μεγάλο ποσοστό του αγροτικού πληθυσμού ζει κάτω από τα όρια της φτώχειας. Δεν είναι τυχαίο που οι περιφέρειες της χώρας μας, όπως η Περιφέρεια Δυτικής Ελλάδος, οι οποίες στηρίζονται στο αγροτικό εισόδημα, είναι οι πιο φτωχές της Ευρώπης. Δεν είναι τυχαίο ότι μόνο την τελευταία τετραετία του ΠΑ.ΣΟ.Κ. το αγροτικό εισόδημα μειώθηκε κατά 12%. Δεν είναι τυχαίο ότι το εμπορικό ισοζύγιο αγροτικών προϊόντων έγινε έντονα ελλειμματικό, ενώ χάσαμε παραδοσιακές αγορές ή χάσαμε την ευκαιρία για πρόσβαση σε νέες αγορές. 
     Είναι χαρακτηριστικό ότι το 1990 οι εισπράξεις από τις εξαγωγές αγροτικών προϊόντων έφθαναν το 30% των συνολικών εξαγωγών, ενώ το 2004 περιορίστηκαν στο 15%. Και, βέβαια, δεν είναι τυχαίο ότι η εσωτερική αγορά, ακόμα και στις λαϊκές, κατακλύζεται από εισαγόμενα προϊόντα. 
     Κυρίες και κύριοι συνάδελφοι, πρέπει να κατανοήσουμε όλοι, πρώτοι εμείς και στη συνέχεια οι αγρότες μας, ότι οι καιροί άλλαξαν. Με τη νέα Κοινή Αγροτική Πολιτική οδηγούμεθα στη λογική ότι το κίνητρο για την παραγωγή ενός προϊόντος θα είναι η εμπορική του τιμή. Το ζητούμενο πλέον θα είναι η ποιότητα και η ασφάλεια των προϊόντων και ο μόνος τρόπος, για να κάνουμε τα προϊόντα μας ανταγωνιστικά, είναι η αλλαγή πολιτικής, δηλαδή αυτό ακριβώς που πράττει το συζητούμενο νομοσχέδιο, βασικός στόχος του οποίου είναι η αύξηση της ανταγωνιστικότητας της ελληνικής γεωργίας μέσω μίας πολιτικής αναδιάρθρωσης των καλλιεργειών και βελτίωσης της ποιότητας των προϊόντων.
     Για να επιτευχθεί ο στόχος που έχει τεθεί, δίδεται μέσω του νομοσχεδίου προτεραιότητα στη θεσμική και οργανωτική ανασυγκρότηση του Υπουργείου, αφού καμία πολιτική δεν μπορεί να εφαρμοστεί αν δεν υπάρχει ένας αποτελεσματικός κρατικός μηχανισμός για την υλοποίηση. Ο νέος θεσμός των Κέντρων Αγροτικής Ανάπτυξης αυτήν την προοπτική υπηρετεί. Και μόνο ότι εξακόσιοι πενήντα νέοι γεωπόνοι, οι οποίοι θα εκπαιδευτούν στα ιδιαίτερα προβλήματα και στα προϊόντα κάθε περιοχής θα στελεχώσουν την ελληνική περιφέρεια, θα αποτελέσει μία δυναμική εξέλιξη για την προώθηση της ανάπτυξης της ελληνικής γεωργίας. 
     Στην ίδια κατεύθυνση κινείται ο θεσμός του εγκεκριμένου κτηνοτρόφου και των διαπιστευμένων αγροτικών συμβούλων.
     Δίδεται, επίσης, προτεραιότητα στη συνεργασία παραγωγής και επιχειρηματικής δράσης. Για το λόγο αυτό δίδεται έμφαση στη βελτίωση και ανάπτυξη του συστήματος μεταποίησης, τυποποίησης και εμπορίας αγροτικών προϊόντων σε σύγχρονη ανταγωνιστική βάση. Προς την κατεύθυνση αυτή αναμένεται να λειτουργήσει ο Φορέας Προώθησης Αγροτικών Προϊόντων, καθώς και η δράση συμβουλευτικού χαρακτήρα και η ενίσχυση επενδυτικών δραστηριοτήτων.
     Ειδικότερα, σε ό,τι αφορά στην τυποποίηση, θέλω να επικροτήσω την κυβερνητική απόφαση να κηρυχθεί το 2006 «έτος ελαιολάδου». Κάποτε θα πρέπει να σταματήσει η εκμετάλλευση γύρω από αυτό το θέμα. Δεν είναι δυνατόν να πωλείται στις Βρυξέλλες μισό λίτρο λαδιού και μάλιστα νοθευμένου, διότι στην ταμπέλα γράφει ότι είναι αναμεμειγμένο με λεμόνι, προς δεκαέξι ευρώ και εδώ οι αγρότες μας να το πωλούν για ένα κομμάτι ψωμί.
     Δίδεται, επίσης, προτεραιότητα στην ουσιαστική βελτίωση της εφαρμοσμένης τεχνολογίας στην αγροτική παραγωγή, στην παροχή των απαιτουμένων γνώσεων, καθώς και στην ενημέρωση των αγροτών. 
     Κυρίες και κύριοι συνάδελφοι, στη σημερινή εποχή είναι δεδομένο ότι χωρίς ικανούς και καταρτισμένους επαγγελματίες αγρότες δεν είναι δυνατόν να επιβιώσει ο γεωργικός τομέας. Αυτόν το σκοπό υπηρετεί το σύστημα παροχής συμβουλών στους αγρότες που θα λειτουργήσει μέσα στα Τοπικά Κέντρα Αγροτικής Ανάπτυξης. Μέσω των συγκεκριμένων κέντρων θα δίδονται πληροφορίες σε θέματα που αφορούν στο είδος, στην ποιότητα, στην ποικιλία των καλλιεργουμένων προϊόντων, στην τεχνολογία της παραγωγής, στην κατάσταση της αγοράς, στις προοπτικές της, στη σύνδεση της αγροτικής έρευνας με την παραγωγή και φυσικά στην εφαρμογή των αναπτυξιακών προγραμμάτων του Γ΄ και του Δ΄ Κοινοτικού Πλαισίου Στήριξης. Στόχος μας είναι ο γεωπόνος και ο κτηνίατρος να είναι ουσιαστικά επιστημονικοί σύμβουλοι του αγρότη και του κτηνοτρόφου. 
     Τα κίνητρα που δίδονται πλέον στους νέους αγρότες είναι σημαντικά και στοχεύουν στο να λύσουν το πρόβλημα της γήρανσης του αγροτικού πληθυσμού. Άλλωστε, η ύπαρξη νέων αγροτών είναι βασική και αναγκαία συνθήκη για μία σύγχρονη γεωργία.
     Υπάρχουν πολλά θετικά στο νέο νομοσχέδιο, όπως η παροχή ατόκων δανείων, τα μέτρα για την επιτάχυνση των αναδασμών, τα μέτρα που εξαιρούν από την κατεδάφιση κτηριακές εγκαταστάσεις κτηνοτροφικών και πτηνοτροφικών μονάδων, η αυτοτελής υπηρεσία ελέγχου εισαγομένων αγροτικών προϊόντων.
     Επίσης, πολύ σημαντική θεωρώ την απόφαση να γίνουν μελέτες στις δεκατρείς περιφέρειες για την αποτύπωση των επιπτώσεων της νέας Κοινής Αγροτικής Πολιτικής και την αναδιάρθρωση των καλλιεργειών με βάση τα νέα δεδομένα και τις απαιτήσεις των αγορών.
     Κυρίες και κύριοι συνάδελφοι, όλες αυτές είναι ρυθμίσεις που αποδεικνύουν ότι το Υπουργείο Αγροτικής Ανάπτυξης και Τροφίμων έχει στρατηγική. Υπάρχει όραμα και στόχος που δεν είναι άλλος από το να μπορέσουν τα ελληνικά προϊόντα να σταθούν με αξιώσεις στις ξένες αγορές, από το να κατακτήσουμε το χαμένο έδαφος, από το να κρατήσουμε την ελληνική περιφέρεια ζωντανή. Για την Κυβέρνηση της Νέας Δημοκρατίας ο αγροτικός και κτηνοτροφικός τομέας δεν είναι απλώς μία οικονομική δραστηριότητα που συγκρίνεται με τους λοιπούς τομείς της οικονομίας, αλλά έχει ευρύτερο εθνικό χαρακτήρα και από την πορεία του εξαρτάται η επιβίωση της ελληνικής περιφέρειας. Και, όπως λέει και ο Πρωθυπουργός: «ισχυρή Ελλάδα δεν γίνεται χωρίς ισχυρή περιφέρεια».
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μαργαρίτης Τζίμας.
     ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, εξηγούμε στον ελληνικό λαό και ιδιαίτερα στον αγροτικό κόσμο της χώρας γιατί ψηφίζουμε αυτό το νομοσχέδιο και γιατί χρειάζεται η αλλαγή του θεσμικού πλαισίου μέσα στο οποίο θα κινηθεί ο αγροτικός κόσμος της χώρας για τις επόμενες δεκαετίες.
     Ο λόγος είναι απλός. Οι διάφορες κυβερνήσεις του ΠΑ.ΣΟ.Κ. είχαν τη δυνατότητα να απογειώσουν την αγροτική οικονομία, να ενισχύσουν το εισόδημα του αγρότη αφού διαχειρίστηκαν τις τύχες του επί είκοσι ολόκληρα χρόνια. Όχι από κακή πρόθεση ούτε από ανικανότητα, αλλά οι κυβερνήσεις του ΠΑ.ΣΟ.Κ. και τα στελέχη του ποτέ δεν πίστεψαν ότι ο Έλληνας αγρότης μπορεί να μεγαλουργήσει ενταγμένος μέσα στην ευρωπαϊκή οικογένεια. Άλλωστε διαχειρίστηκε το ΠΑ.ΣΟ.Κ. δυόμισι σχεδόν Κοινοτικά Πλαίσια Στήριξης και τα χρήματα που πήρε από το ταμείο της Ευρωπαϊκής Ένωσης δεν ήταν αυτά που εδικαιούτο η Ελλάδα.
     Το Γ΄ Κοινοτικό Πλαίσιο Στήριξης είχε απορρόφηση μέχρι το Μάρτιο του 2004 σε ποσοστά της τάξεως του 10%-20%. Εμείς ποτέ δεν είπαμε στον Έλληνα αγρότη «όλα τα κιλά, όλα τα λεφτά». Αντίθετα με εσάς που μιλούσατε για τιμές Αθηνών και όχι για τιμές Βρυξελλών. Θυμάται ο Έλληνας αγρότης αυτό το σύνθημα, όπως θυμάται και άλλα συνθήματα. Τότε που ο αείμνηστος Καραμανλής έβαζε την Ελλάδα στην τότε Ε.Ο.Κ., το ΠΑ.ΣΟ.Κ. αντί να είναι μαζί μας και να ενώσει τη φωνή του για να διεκδικήσουμε περισσότερα από την Ευρωπαϊκή Ένωση βρισκόταν στα πεζοδρόμια και στις πλατείες και φώναζε «ΕΟΚ και ΝΑΤΟ το ίδιο συνδικάτο». 
     Η αποτυχία των κυβερνήσεων του ΠΑ.ΣΟ.Κ. για την ενίσχυση της αγροτικής οικονομίας κατά την άποψή μου στηρίζεται στο γεγονός ότι το ΠΑ.ΣΟ.Κ. ουδέποτε πίστεψε ότι ο αγρότης αποτελεί εθνικό κεφάλαιο, και ότι η επίτευξη της ισχυρής αγροτικής οικονομίας είναι εθνικός στόχος. 
     Για το ΠΑ.ΣΟ.Κ. ο αγρότης ήταν μια εκλογική μάζα, άλλοτε κρίσιμη εκλογική μάζα και άλλοτε μη κρίσιμη. 
     Από την ώρα, λοιπόν, που το οικοδόμημα του ΠΑ.ΣΟ.Κ. μέσα στο οποίο στηρίχθηκε ο αγροτικός κόσμος, απέτυχε, είναι μονόδρομος η αλλαγή του θεσμικού πλαισίου για την καινούργια εποχή.
     Ποια είναι τα νέα στοιχεία του καινούργιου νομοσχεδίου; Δηλαδή τι εισηγούμαστε στον Έλληνα αγρότη; Κατ΄ αρχάς εισηγούμαστε αυτό που του υποσχεθήκαμε προεκλογικά. Αυτό το πρόγραμμα ενέκρινε ο ελληνικός λαός και αυτό έχουμε υποχρέωση να εφαρμόσουμε. Του υποσχεθήκαμε τοπικά κέντρα αγροτικής ανάπτυξης. Αυτό γίνεται, γιατί δεν λειτουργούσε η πληροφόρηση στην ελληνική επαρχία. Οι γεωπόνοι και οι τεχνικοί αντί να είναι στα χωράφια βρισκόταν στα διοικητήρια και τώρα με συγκεκριμένη νομοθεσία, με συγκεκριμένο έλεγχο κοντά στον Έλληνα αγρότη θα βρίσκεται ο σύμβουλός του. 
     Τις όποιες ατέλειες των τοπικών κέντρων αγροτικής ανάπτυξης τις συμπληρώνουν οι αγροτικοί σύμβουλοι, οι οποίοι είναι ιδιώτες. Διότι εγκαλούμαστε εδώ από την Αντιπολίτευση ότι δεν αξιοποιούμε όλο το δυναμικό της χώρας και όμως μέσα στο νομοσχέδιο προβλέπεται η λειτουργία συμβούλων του ιδιωτικού τομέα. Θα δημιουργηθούν κέντρα αγροτικής ανάπτυξης στην έδρα των νομών και όπου αλλού παραστεί ανάγκη. Περιγράφεται αυτό μέσα στο νόμο. Και αυτά τα κέντρα τα έχει ανάγκη ο τόπος, ο Έλληνας αγρότης.
     Το άλλο στοιχείο του νομοσχεδίου αφορά τον κτηνοτρόφο τον οποίο ξεχνούμε στην Αίθουσα αυτή. Δεν υπάρχει ελληνική κτηνοτροφία. Ο Έλληνας κτηνοτρόφος που τον διαχειρίστηκε το ΠΑ.ΣΟ.Κ. και το σύστημά του επί είκοσι ολόκληρα χρόνια δεν είδε τη στοργή της τότε κυβέρνησης. Είχε παράνομες κατασκευές, γιατί δεν έπαιρνε άδειες, είχε παράνομα ποιμνιοστάσια, γιατί επίσης δεν έδιναν άδειες και ερχόμαστε εμείς  και του λέμε τα εξής:
     Θα πάρεις άδεια των κατασκευών που έχεις εφόσον γίνουν περιβαλλοντικοί όροι, που αυτό έχει το εξής θετικό αποτέλεσμα. Θα μπορέσουν στη συνέχεια οι άνθρωποι να πάρουν ηλεκτρικό ρεύμα διότι οι περισσότερες κτηνοτροφικές εγκαταστάσεις στην Ελλάδα, για όσους δεν το ξέρετε, δεν έχουν ηλεκτρισμό. Άρα δεν υπάρχουν αποθηκευτικοί χώροι ψύξης και παράγονται κτηνοτροφικά προϊόντα τα οποία διοχετεύονται στην ελληνική αγορά στη συνέχεια. Ένα σημαντικό αίτημα του κτηνοτροφικού κόσμου της χώρας επιλύει το νέο νομοσχέδιο.
     Η τρίτη θετική παρέμβαση του νομοσχεδίου, το κεφάλαιο των νέων αγροτών. Εγώ έχω συζητήσει και με τον Υπουργό τον κ. Μπασιάκο και τον Υφυπουργό τον κ. Κοντό. Μου έλεγε ο κ. Κοντός, όταν ανέλαβαν την ηγεσία του Υπουργείου, ότι τα σχέδια βελτίωσης των νέων αγροτών ήταν στοίβες. Σχέδια από το 2002, από το 2001, περιμένανε έγκριση. Και ήλθαμε εμείς και μέσα σε ενάμιση χρόνο ξεμπλοκάραμε και εγκρίναμε όλα τα σχέδια βελτίωσης. Και εδώ υπάρχουν ειδικά άρθρα στο νομοσχέδιο για το τι κάνουμε για τους νέους αγρότες που αποτελούν τη ραχοκοκαλιά της αγροτικής οικονομίας.
     Άτοκα δάνεια για περιοχές που είναι απομακρυσμένες, προβληματικές, φθίνουσες και 70% επιδότηση του επιτοκίου στις υπόλοιπες περιοχές της Ελλάδος, για εγκαταστάσεις αγροτικού χαρακτήρα. Ένα αίτημα δεκαετιών του αγροτικού κόσμου της χώρας. 
     Και φυσικά η νέα Κ.Α.Π., το νέο τοπίο πολιτικό, οικονομικό, κοινωνικό, μέσα στο οποίο θα στηριχτεί η αγροτική οικονομία.
     Είναι επιτεύγματα και προτάσεις αυτού του νομοσχεδίου για τα οποία θα μιλήσουμε στην κατ’ άρθρο συζήτηση. 
      Όμως, κυρίες και κύριοι συνάδελφοι, αυτά που λέει το ΠΑ.ΣΟ.Κ. χθες και σήμερα γιατί δεν τα εφάρμοσε τα τελευταία είκοσι χρόνια; Δεν είχε το χρόνο; Είκοσι χρόνια ολόκληρα κυβέρνησε τη χώρα. Δεν είχε τα λεφτά; Τριάντα τρία προγράμματα υπέβαλε το ΠΑ.ΣΟ.Κ. το 2000 για την τόνωση της αγροτικής οικονομίας και μέχρι το Μάρτιο του 2004 που πήραμε την εξουσία με εντολή του ελληνικού λαού, υλοποιήθηκαν μόνο τα τρία. Αυτό ήταν το ενδιαφέρον των κυβερνήσεων του ΠΑ.ΣΟ.Κ.
     Υπήρχε ένα πρόγραμμα, μεταξύ των τριάντα τριών προγραμμάτων, που προέβλεπε την αγορά και τοποθέτηση είκοσι χιλιάδων δορυφορικών κατόπτρων σε αγροτικές περιοχές με δημιουργία ενός τηλεοπτικού σταθμού ενημερωτικού χαρακτήρα, που θα ενημέρωνε δηλαδή τον αγροτικό κόσμο της χώρας γι’ αυτό που έρχεται –τύπου καναλιού της Βουλής- για το οποίο υπήρχε απορρόφηση μηδέν.
     Για ποιο ενδιαφέρον, λοιπόν, μας μιλάει αυτό το κόμμα που δεν κατόρθωσε να αξιοποιήσει όλες εκείνες τις ευκαιρίες, αλλά κυρίως πολιτεύτηκε με συνθήματα απέναντι στην πλέον κρίσιμη καμπή της αγροτικής μας οικονομίας;
     Γι’ αυτό, λοιπόν, ψηφίζω το νομοσχέδιο, γιατί δηλώνει όχι μόνο τη συνέπεια της Κυβέρνησης Καραμανλή απέναντι στις προεκλογικές της δεσμεύσεις, αλλά κυρίως γιατί μ’ αυτό το νομοσχέδιο και το σύνολο των παρεμβάσεων που έχουν γίνει από την πλευρά της Κυβέρνησής μας, δείχνουμε την αμέριστη συμπαράστασή μας εμπράκτως στη ραχοκοκαλιά της ελληνικής οικονομίας που είναι ο αγρότης και κυρίως πιστοποιούμε για μια ακόμη φορά πως ο αγρότης για τη Νέα Δημοκρατία είναι εθνικό κεφάλαιο.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Χαϊτίδης.
     ΕΥΓΕΝΙΟΣ ΧΑΙΤΙΔΗΣ: Κυρίες και κύριοι συνάδελφοι, θα μπορούσα να συμφωνήσω με πολλούς από τους αγαπητούς συναδέλφους του ΠΑ.ΣΟ.Κ., ότι το συζητούμενο νομοσχέδιο δεν αντιμετωπίζει, δεν επιλύει πολλά από τα προβλήματα των αγροτών σήμερα, διότι χρειάζονται πάρα πολλά νομοσχέδια για να μπορέσουν να καλύψουν τις ελλείψεις, τις παραλείψεις, να επιλύσουν τα προβλήματα τα οποία επί μία εικοσαετία επεσώρρευσαν οι Κυβερνήσεις του ΠΑ.ΣΟ.Κ. στον αγροτικό και κτηνοτροφικό τομέα.
     Και πράγματι, αυτό το νομοσχέδιο πρέπει να θεωρηθεί ως μια γενναία και επαινετή πράξη της Κυβερνήσεως του Κώστα Καραμανλή, που προέρχεται από αγροτική περιοχή, και της πολιτικής ηγεσίας του Υπουργείου Αγροτικής Ανάπτυξης και Τροφίμων. 
     Στα άρθρα θα μου δοθεί η ευκαιρία να εξηγήσω γιατί θεωρώ το νομοσχέδιο επαινετό και υποστηρικτέο. Θα μπορούσα όμως να αρκεστώ μόνο στα δύο πρώτα άρθρα, διότι είναι άρθρα τα οποία μπορούν να χαρακτηριστούν επαναστατικά και απολύτως αναγκαία. Είναι άρθρα που έπρεπε να είχαν ψηφιστεί εδώ και πολλά χρόνια, αλλά δυστυχώς, οι προηγούμενες κυβερνήσεις τα αγνόησαν, γιατί ήθελαν να ασχοληθούν με την επιφάνεια και όχι με βάθος. 
     Τοπικά Κέντρα Αγροτικής Ανάπτυξης. Αγαπητοί συνάδελφοι, δεν σκεφθήκαμε ποτέ την ευθύνη, εμείς ως πολιτικός κόσμος, για το γεγονός ότι επί σειρά ετών και ιδιαίτερα κατά τα τελευταία χρόνια ίσως δεν αντιληφθήκαμε πρώτα εμείς ή ορισμένοι από εμάς ότι δεν χαράχτηκε μια πολιτική και μια πρακτική για να καταστεί κατανοητό στους αγρότες και να βοηθηθούν αντίστοιχα, ώστε με τις κοινοτικές επιδοτήσεις όχι μόνο να αποκτήσουν ένα αναγκαίο και επαρκές - όσο είναι δυνατόν - αγροτικό εισόδημα, αλλά να δημιουργήσουν και εκείνες τις υποδομές, ώστε να μπορούν μέσα σ’ ένα λογικό χρονικό διάστημα, όταν λήξει ο μεταβατικός χρόνος, όπως έληξε ήδη, να είναι οι αγρότες και οι κτηνοτρόφοι μας ανταγωνιστικοί απέναντι στους συναδέλφους τους της Ευρωπαϊκής Ένωσης. Διότι ήταν γνωστόν ότι δεν μπορούσαν οι κοινοτικές επιδοτήσεις να υφίστανται εις το διηνεκές και ότι εκπληρούσαν ένα διπλό σκοπό, να στηρίζουν ένα αγροτικό εισόδημα το οποίο θα ήταν κατά το μάλλον ή ήττον ικανοποιητικό και συγχρόνως να δώσουν την ευχέρεια στους παραγωγούς να δημιουργήσουν τις απαραίτητες υποδομές. Αυτό δεν έγινε επί μια εικοσαετία κυβερνήσεων του ΠΑ.ΣΟ.Κ και εδώ είναι η μεγάλη ευθύνη. Θέλω να πιστεύω ότι με τα απαραίτητα Κέντρα Αγροτικής Ανάπτυξης που δημιουργούνται θα έχουμε έστω την υστάτη στιγμή τη δυνατότητα να ενημερώσουμε τους αγρότες και κτηνοτρόφους για την πορεία που πρέπει να ακολουθήσουν, ώστε να καταστούν ανταγωνιστικοί και επομένως οι επιχειρήσεις τους να είναι βιώσιμες μέσα σ’ ένα ανταγωνιστικό περιβάλλον ελεύθερης οικονομίας. 
     Και εν προκειμένω, θα ήθελα να παρακαλέσω τον αγαπητό κύριο Υπουργό και τον αγαπητό κύριο Υφυπουργό να μεριμνήσουν, ώστε να μην έχουμε μια ακόμα δημόσια υπηρεσία, όπως μερικοί συνάδελφοι έσπευσαν να κατηγορήσουν και να καταγγείλουν, αλλά να έχουμε τους τεχνικούς συμβούλους των αγροτών και κτηνοτρόφων στον τόπο της παραγωγής, να τους έχουμε εκτός γραφείων, να τους έχουμε στο χωράφι, στο ποιμνιοστάσιο, ώστε ο αγρότης και ο κτηνοτρόφος να μην χρειάζεται να αφήνει την κυρίως εργασία του και να τρέχει στα γραφεία και να μετακινείται σε μεγάλες αποστάσεις. Να είναι αυτοί οι οποίοι θα πηγαίνουν στον παραγωγό και θα του υποδεικνύουν πώς θα προσαρμοστεί στις σημερινές συνθήκες, πώς θα εκμεταλλευθεί τα σύγχρονα μηχανολογικά επιτεύγματα, αλλά και τα κάθε είδους επιτεύγματα που θα αυξήσουν την παραγωγή του. Από αυτό έχουν ανάγκη, αγαπητέ κύριε Υπουργέ, οι αγρότες και οι κτηνοτρόφοι.
     Πιστεύω ότι θα φροντίσετε ώστε με τα κέντρα ενημέρωσης-ανάπττυξης να τους παρασχεθεί αυτή η βοήθεια την οποία μέχρι τώρα δεν είχαν. 
     Πολύ εύκολα σπεύδουμε όλοι μας να κατηγορήσουμε τους αγρότες και κτηνοτρόφους ότι δεν είναι ανταγωνιστικοί. Πώς να είναι ανταγωνιστικοί, όταν οι ειδήμονες ποτέ δε φρόντισαν να τους βοηθήσουν προς αυτήν την κατεύθυνση; 
     Ας έλθουμε και στους νέους αγρότες. Όλη αυτή η πολύ άσχημη κατάσταση που έχει δημιουργηθεί τα τελευταία χρόνια στον αγροτικό τομέα ήταν επόμενο να αποθαρρύνει, να αποτρέψει νέους αγρότες, νέους στην ηλικία ανθρώπους να ασχοληθούν με τη γεωργία και την κτηνοτροφία.
     	(Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Η Κυβέρνηση και το Υπουργείο Αγροτικής Ανάπτυξης έρχονται με το νομοσχέδιο αυτό να λάβουν ειδικά μέτρα. Η Κυβέρνηση του Κώστα Καραμανλή είναι αυτή η οποία όχι μόνο σε άλλες περιπτώσεις τήρησε το λόγο της, τήρησε και την υπόσχεση και την κατηγορηματική προεκλογική δέσμευσή της ότι θα μειώσει το κόστος εκδόσεως οικοδομικών αδειών για κάθε είδους αγροτικά κτίσματα, κατοικίες ή άλλους απαραίτητους χώρους. Εγώ ως μηχανικός ντρεπόμουν να βλέπω ένα κόστος έκδοσης οικοδομικής άδειας για την ανέγερση μιας αγροτικής κατοικίας ή μιας αποθήκης να ανέρχεται στο ύψος της κατασκευής μιας πολυτελούς οικοδομής στο Κολωνάκι ή στα βόρεια προάστια των Αθηνών. Ήταν ντροπή αυτό που γινόταν τόσα χρόνια. Η πολιτεία ήθελε να εξασφαλίσει εισφορές προς τα ταμεία της ή κάποιοι να εξασφαλίσουν εισόδημα από το φτωχό αγρότη; Έρχεται, λοιπόν, σήμερα το νομοσχέδιο και ρυθμίζει με το άρθρο 2 αυτό το θέμα.
     Βέβαια, υπάρχουν προτάσεις βελτίωσης αυτής της πρόνοιας, κύριε Υπουργέ. Υπάρχει και μία τροπολογία κοινή δική σας και του Υπουργείου Περιβάλλοντος, Χωροταξίας και Δημοσίων Έργων. Εκεί θα μιλήσουμε αναλυτικά και έχουμε να κάνουμε προτάσεις, ώστε αφενός να μειωθεί γενναία και σημαντικά το κόστος έκδοσης οικοδομικών αδειών για αγροτικά κτίσματα και αφετέρου να υπάρξει βεβαίως και μία αντίστοιχη επιβαλλόμενη αμοιβή στους μηχανικούς οι οποίοι είναι απαραίτητο να κάνουν τη μελέτη και την επίβλεψη για να έχουμε σωστές και στέρεες κατασκευές.
     Επίσης, θα μπορούσε να μελετηθεί από το Υπουργείο η εκπόνηση προτύπων μελετών, είκοσι, τριάντα τον αριθμό, ώστε αυτές να εφαρμόζονται για να μην είναι υποχρεωμένοι οι αγρότες να πληρώνουν μηχανικούς κάθε φορά για οικοδομές οι οποίες είναι πανομοιότυπες συνήθως και δεν δικαιολογείται να πληρώνουν επιπλέον αμοιβές για μελέτες.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Πάντως, ομολογουμένως το έχετε ξαναπροτείνει αυτό και είναι καλή η πρότασή σας. Η πρόταση του κ. Χαϊτίδη είναι καλή. Να την ελέγξετε και να την προσέξετε.
     ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώσατε.
     ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, ολοκληρώνω με μία παράκληση, επειδή προέρχομαι από αγροτική περιοχή, επειδή ζω το δράμα και τις δυσμενείς προοπτικές, όπως τουλάχιστον διαγράφονται σήμερα για το μέλλον της ελληνικής αγροτικής και κτηνοτροφικής παραγωγής. 
     Παρακαλώ, κύριοι συνάδελφοι, με πνεύμα κατανόησης και με πνεύμα αγάπης και ενδιαφέροντος για τους αγρότες και τους κτηνοτρόφους να συνεργαστούμε, να μη γυρίζουμε πίσω, να βλέπουμε μπροστά, να βελτιώσουμε αυτό το νομοσχέδιο - ήδη την έκκληση την έκανε ο κύριος Υπουργός - ώστε να μπορέσουμε όλοι από κοινού μ’ αυτό το νομοσχέδιο ως αρχή και με τα επόμενα τα οποία πρέπει να ακολουθήσουν να καλύψουμε το μεγαλύτερο τουλάχιστον, αν όχι ολόκληρο το εύρος των προβλημάτων, των ελλείψεων και των παραλείψεων στον αγροτικό και τον κτηνοτροφικό τομέα, για να μπορέσουμε έτσι να κινήσουμε τη μόνη, την κύρια παραγωγική μηχανή την οποία διαθέτει σήμερα η Ελλάδα που είναι ο αγροτικός τομέας, που είναι οι αγρότες συμπατριώτες και συμπολίτες μας.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
     Ο κ. Βλάχος έχει το λόγο.
     ΓΕΩΡΓΙΟΣ ΒΛΑΧΟΣ: Κύριοι Υπουργοί, κυρίες και κύριοι συνάδελφοι, ανατρέχοντας στα Πρακτικά των συνεδριάσεων των Επιτροπών Παραγωγής και Εμπορίου για να αντλήσω στοιχεία για τη σημερινή συζήτηση στο Τμήμα, είδα πραγματικά ότι οι τοποθετήσεις των συναδέλφων του ΠΑΣΟΚ στην επιτροπή -θέλετε στο πλαίσιο της αυτοκριτικής, θέλετε στο πλαίσιο των τύψεων που νιώθουν για την κατάσταση στην ελληνική γεωργία- είναι προσεγμένες και ότι υπάρχει μία σημαντική συμφωνία σε μία σειρά από θέματα, τα οποία φέρνει για συζήτηση και επιλύει κατά τη γνώμη μας το σημερινό νομοσχέδιο.
     Σήμερα, όμως, η κατάσταση, έτσι όπως διαμορφώθηκε στην Αίθουσα αυτή, εμφανίζεται εντελώς διαφορετική. 
     Η σημερινή πραγματικότητα, λοιπόν, είναι εντελώς διαφορετική. Διότι από το πρωί οι συνάδελφοι του ΠΑΣΟΚ, αλλά και ο ίδιος ο Αρχηγός της Αξιωματικής Αντιπολίτευσης, προσπάθησαν - και προσπαθούν - να εμφανίσουν την κατάσταση στην ελληνική γεωργία σαν μαύρη και άραχνη. Και το κυριότερο είναι ότι προσπαθούν να πείσουν όλους μας ότι αυτή η κατάσταση δημιουργήθηκε τους τελευταίους δεκαοκτώ μήνες. Δεκαοκτώ μαύροι μήνες. 
     Πράγματι χρειάζεται πολύ κουράγιο για να ανέβει κανείς σε αυτό το Βήμα και να ισχυριστεί όλα αυτά. Διότι ακούστηκε και νωρίτερα ότι άλλαξε η ζωή των αγροτών, πώς ήταν οι αγρότες. Βεβαίως, αν συγκρίνει κανείς την κατάσταση που επικρατεί σήμερα στους αγρότες, στην αγροτική οικονομία με εκείνη που ήταν πριν από δέκα, είκοσι ή και πενήντα χρόνια, πιθανόν να δει βελτιώσεις. Βελτιώσεις, όμως, κατά τη γνώμη μας αυτονόητες, που έφερε η ίδια η ζωή.
     Η σύγκριση, όμως, δυστυχώς για εμάς, δεν γίνεται με το τι συνέβαινε το 1950. Γίνεται με το τι κάνουν οι άλλες χώρες και με τι ρυθμούς και με τι βήματα προχωρούν. 
     Το ΠΑΣΟΚ κατηγόρησε την ηγεσία του Υπουργείου Αγροτικής Ανάπτυξης όχι γιατί γκρέμισε κάτι καλό που είχε γίνει στις δύο δεκαετίες επί ΠΑΣΟΚ –άκουσον-άκουσον- αλλά γιατί δεν διόρθωσε με πιο γρήγορους ρυθμούς αυτά που έπρεπε να κάνουν οι ηγεσίες του Υπουργείου Γεωργίας και οι κυβερνήσεις του ΠΑΣΟΚ δύο ολόκληρες δεκαετίες, περίπου είκοσι χρόνια. Αυτή ήταν η κατηγορία. Κι εκεί πάνω ασκήθηκε, στερεώθηκε η αντιπολιτευτική τακτική τη σημερινή ημέρα.
     Αλήθεια, δεν καταλαβαίνουν οι συνάδελφοι του ΠΑΣΟΚ ότι παρουσιάζοντας αυτή τη μαύρη εικόνα στη γεωργία – η οποία στο τέλος-τέλος δεν είναι έτσι και με ευθύνη δική τους - είναι έργο αποκλειστικά δικό τους, είναι έργο αποκλειστικά των δικών τους κυβερνήσεων; Θα μας πουν: Υπερβάλλετε. Εάν υπερβάλλουμε, τότε πρέπει οι συνάδελφοι του ΠΑ.ΣΟ.Κ. να μας πουν γιατί πράγματι πρέπει να τους θυμούνται οι αγρότες αυτά τα χρόνια που κυβέρνησαν, σε τι ακριβώς έχουν βάλει τη σφραγίδα τους, πού ακριβώς άλλαξαν τη ζωή των αγροτών. Καλά, εμείς δεν θυμόμαστε, αλλά δυστυχώς για τους συναδέλφους του ΠΑ.ΣΟ.Κ. δεν θυμούνται κάτι και οι αγρότες. 
     Ο κ. Παπανδρέου διάβασε το πρωί αποσπάσματα από το προεκλογικό πρόγραμμα της Νέας Δημοκρατίας, με το οποίο προφανώς συμφωνεί, έστω και σήμερα. Γι’ αυτό και το επικαλέστηκε. Και μας μάλωσε γιατί μέσα σε δεκαοκτώ μήνες δεν υλοποιήσαμε το προεκλογικό μας πρόγραμμα. Αυτή ήταν η κριτική του. 
     Μα, εμείς μιλήσαμε και ζητήσαμε ψήφο για τετραετία. Και θα κριθούμε στο τέλος της τετραετίας για ό,τι κάνουμε και για ό,τι δεν κάνουμε. Μας μετρούν ένα-ένα μήνα διακυβέρνησης και μας ελέγχουν για τι δεν κάναμε; Ο απολογισμός, όπως πολύ καλά γνωρίζουμε όλοι, θα γίνει στο τέλος της τετραετίας. Και εμείς πιστεύουμε ότι θα τα έχουμε καταφέρει πάρα πολύ καλά, θα έχουμε ανταποκριθεί στις προσδοκίες των Ελλήνων αγροτών και θα είμαστε συνεπείς σχεδόν στο σύνολο των όσων υποσχεθήκαμε προεκλογικά.
     Μας είπε ο κ. Παπανδρέου να ενώσουμε τις σκέψεις μας. Μα, ποιες σκέψεις; Ξεκινώντας την ομιλία είπα ότι άλλα λέγατε στην επιτροπή, άλλα λέτε σήμερα. Και πολλές φορές άλλα λένε και οι Βουλευτές του ΠΑ.ΣΟ.Κ. μεταξύ τους.
     Στην επιτροπή, που ουσιαστικά γίνεται διάλογος, οι συνάδελφοι του ΠΑ.ΣΟ.Κ. αναγκάστηκαν και να συμφωνήσουν και να καταθέσουν απόψεις και εν πάση περιπτώσει να λειτουργήσουν εποικοδομητικά. Σήμερα γυρίσαμε στα συνθήματα. Σήμερα γυρίσαμε στις υποσχέσεις.
     Μίλησε ο Αρχηγός της Αξιωματικής Αντιπολίτευσης για κομματικό μηχανισμό και για ημέτερους. Πραγματικά, εσείς συνάδελφοι του ΠΑΣΟΚ, που στην κυριολεξία καταλάβατε το κράτος, εσείς που ταυτίσατε το κόμμα με το κράτος, τολμάτε σήμερα να μιλάτε για κομματισμό;
     Εδώ –και πρέπει να το πούμε- πριν λίγο καιρό δεν βρίσκαμε ανθρώπους που να πρόσκεινται στο χώρο της Νέας Δημοκρατίας σε δημόσιους φορείς για να αποσπαστούν στα γραφεία μας και μας μιλάτε εσείς για κομματισμό; Έλεος!
     Είπε, επίσης, σε αρκετά σημεία ότι «προσπαθήσαμε να παρέμβουμε χωρίς αποτέλεσμα και σε αυτό». Ε, χωρίς αποτέλεσμα στο ένα, χωρίς αποτέλεσμα στο άλλο, επιτέλους γιατί καμαρώνετε; Ποια είναι η επιτυχία την οποία από αυτό το Βήμα θέλετε να θυμίσετε στους Έλληνες αγρότες και γενικότερα στον ελληνικό λαό; 
     Μας είπατε επίσης: «Αφήνετε τους αγρότες στο έλεος των μεσαζόντων». Μιλάτε για μεσάζοντες εσείς που κάνατε επιστήμη την προμήθεια; Μιλάτε εσείς που δημιουργήσατε την τάξη των μεσαζόντων; Μιλάτε εσείς που είχατε κάνει την Ελλάδα ξέφραγο αμπέλι σε κάθε εισαγωγή, σε κάθε παράνομη εισαγωγή, σε κάθε νοθευμένη εισαγωγή, σε κάθε αλλοιωμένη εισαγωγή; Κάθε φορά που εισαγόμενα προϊόντα βαπτίζονταν ελληνικά, κυριαρχούσαν στην ελληνική αγορά και εκτόπιζαν τα ελληνικά προϊόντα εσείς δεν ξέρατε τίποτε; Και μιλάτε σήμερα για μεσάζοντες, σήμερα που για πρώτη φορά γίνεται μία προσπάθεια να μπει κάποια τάξη; Σήμερα που γίνονται έλεγχοι; Σήμερα που έχουν περιοριστεί οι πύλες εισόδου από δώδεκα σε τέσσερις για τον έλεγχο των εισαγομένων αγροτικών προϊόντων;
     Σήμερα όλοι συμφωνούμε ότι γίνονται τακτικοί έλεγχοι. Νομίζω ότι σήμερα ανακοινώθηκε ότι κάποιο καράβι με χιλιάδες τόνους κρασί πιάστηκε, ελέγχθηκε και -δεν ξέρω σε ποιο βαθμό- ήταν παράνομο. Αλλά γίνονται έλεγχοι. Αυτό γίνεται σήμερα και δεν γινόταν παλαιότερα. Και σήμερα, ενώ συμβαίνουν αυτά, εσείς με διχαστικές κραυγές, με έκθεση ιδεών έρχεστε να εμφανίσετε το νέο ΠΑ.ΣΟ.Κ., το νέο ΠΑ.ΣΟ.Κ., που κατά τη γνώμη μας αποτελεί μια παλιά συνταγή με παλιά υλικά και θυμίζει σε όλους και κυρίως στους αγρότες το παρελθόν, ένα παρελθόν που συνδυάστηκε, που συνδέθηκε με τη φαυλότητα που όλοι θέλουμε να ξεχάσουμε.
     Θα μου επιτρέψετε να πω ότι ιδιαίτερα στην Αττική επί των ημερών σας κατέρρευσε η Ένωση Γεωργικών Συνεταιρισμών μέσα σε ένα κλίμα φαυλότητας, σπατάλης, κακής διαχείρισης. Δεν ελέγχεται τίποτα. Σήμερα ο μόνος νομός που δεν έχει Ένωση Γεωργικών Συνεταιρισμών είναι ο νομός Αττικής και δεν υπάρχει καμία ευθύνη σε κανέναν. Όλοι το αντιμετωπίζουμε αυτό σαν να μην έφταιξε κανένας. 
     Να σας θυμίσω ότι η Αττική μειονεκτεί σε Κτηματολόγιο και σε Δασολόγιο; Να πω ότι τα μητρώα αγροτών είναι διάτρητα; Να πω -εκτός από το «Ελαιοκομικό Μητρώο» που είπε ο κύριος Υπουργός- για το Αμπελουργικό Μητρώο που αντιμετωπίζουμε αυτές τις μέρες, που δεν μπορούν να παραλάβουν οι συνεταιρισμοί και οι ιδιώτες τα σταφύλια που σε λίγες μέρες τρυγάμε γιατί δεν υπάρχει Αμπελουργικό Μητρώο; Γιατί ερχόταν η εταιρεία που είχε πάρει -καταλαβαίνουμε πως- τη δουλειά, καθόταν μια ώρα στο καφενείο, όποιος παραγωγός το μάθαινε και πήγαινε και είχε ολοκληρωμένα στοιχεία γραφόταν στο Αμπελουργικό Μητρώο και οι υπόλοιποι δεν γράφτηκαν ποτέ. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, σας παρακαλώ.
     ΓΕΩΡΓΙΟΣ ΒΛΑΧΟΣ: Ολοκληρώνω, κύριε Πρόεδρε.
     Σήμερα, όμως, φτάνει ο κόμπος στο χτένι και μέχρι σήμερα ασχολείται η ηγεσία του Υπουργείου να βρει λύση για να γίνει η παραλαβή της φετινής παραγωγής από ιδιώτες και συνεταιρισμούς. Αυτή είναι η κατάσταση. 
     Να σας θυμίσω την περσινή κατάσταση στην Αττική -που λύθηκε βεβαίως- και σε όλη την Ελλάδα με τη συσσώρευση τεραστίων ποσοτήτων κρασιού στις οινοδεξαμενές; Βεβαίως δόθηκε λύση με την απόσταξη κρίσεως. Όμως, αυτό δεν δημιουργήθηκε σε μία χρονιά. Ήταν απόρροια πολλών ετών γιατί συσσωρευόταν το προϊόν στις αποθήκες. 
     Να σας πω ότι επί των ημερών σας καταργήθηκαν οι νέοι αγρότες στην Αττική; Να σας πω ότι μένει αστήρικτη η αγροτική παραγωγή για πολλά χρόνια στην Αττική; Επιτέλους, δεν αναγνωρίζατε επί των ημερών σας το αυτονόητο. Τι θέλετε; Στο Μαραθώνα δεν υπάρχουν ποιητές, στον Ασπρόπυργο δεν υπάρχουν σκηνοθέτες, στα Μεσόγεια δεν υπάρχουν καλλιτέχνες, υπάρχουν αγρότες, που για πολλά χρόνια αφέθηκαν στην τύχη τους και έρχεστε σήμερα να μας ζητήσετε και τα ρέστα; 
     Το νομοσχέδιο ασφαλώς δίνει λύσεις σε πολλά σημεία και πραγματικά αναλύθηκε από όλους τους συναδέλφους. Ο χρόνος δεν επιτρέπει να πούμε τίποτα περισσότερο.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Θα μιλήσετε και επί των άρθρων αύριο.
     ΓΕΩΡΓΙΟΣ ΒΛΑΧΟΣ: Μισό λεπτό μόνο, κύριε Πρόεδρε, να ολοκληρώσω τη σκέψη μου.
     Θέλω να πω, λοιπόν, ότι πιστεύω ότι οι νέοι αγρότες δεν θα εξαιρούνται από τα πλεονεκτήματα αυτά και ιδιαίτερα οι νέοι αγρότες της Αττικής, διότι στην Αττική υπάρχει αγροτική οικονομία σημαντικότατη και τροφοδοτεί το κέντρο, την Αθήνα.
     
     
     Και βεβαίως να επισημάνω τα τοπικά αγροτικά κέντρα, τα οποία είναι πολύ σημαντικά αρκεί να στελεχωθούν με τους κατάλληλους ανθρώπους, με νέους γεωτεχνικούς, με νέο πνεύμα γιατί όλοι μίλησαν για γνώση. Εγώ, όμως, θα επικαλεστώ και τη φράση, το στιχάκι του Παλαμά που λέει: «Δεν φτάνει ο ήλιος μοναχά, η γη σοδειά να δώσει, χρειάζονται και άλλα πολλά μα προπαντός η γνώση». 
     Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ. 
     Ο συνάδελφος κ. Μπεκίρης έχει το λόγο. 
     ΜΙΧΑΗΛ ΜΠΕΚΙΡΗΣ: Κύριοι συνάδελφοι, αποτελεί αδιαμφισβήτητη πραγματικότητα ότι ο αγροτικός τομέας έχει εγκαταλειφθεί στην τύχη του τα τελευταία χρόνια. Μετά από είκοσι πέντε χρόνια κοινοτικών ενισχύσεων, τριών Κοινοτικών Πλαισίων Στήριξης, πακτωλού χρημάτων, η ελληνική γεωργία αντιμετωπίζει συσσωρευμένα προβλήματα, ενώ το αγροτικό εισόδημα είναι λίγο υψηλότερο του μισού του μέσου όρου στην Ευρωπαϊκή Ένωση. Αρκετοί Έλληνες αγρότες ζουν κάτω από τα όρια της φτώχειας. Είναι χαρακτηριστικό ότι ενώ ο αγροτικός τομέας αποτελεί το 18% του ενεργού πληθυσμού, μετέχει στο Α.Ε.Π. μόνο κατά 6,7%. 
     Θα μπορούσα να σας αναφέρω πολλούς αριθμούς που περιγράφουν την πραγματικότητα που ζουν σήμερα οι Έλληνες αγρότες. Μια πραγματικότητα που τη γνωρίζουμε πάρα πολύ καλά όσοι έχουμε το προνόμιο να καταγόμαστε από περιοχές που στηρίζουν το εισόδημά τους στην αγροτική οικονομία. 
     Το ερώτημα που απασχολεί όλους μας είναι γιατί φθάσαμε σ’ αυτό το σημείο. Εάν αναλογιστεί κανείς και τις ευκαιρίες και τις προοπτικές που είχαμε ως χώρα μετά την είσοδό μας στην τότε Ε.Ο.Κ. στη σημερινή Ευρωπαϊκή Ένωση, το ερώτημα αυτό γίνεται ακόμα πιο πιεστικό. 
     Η μία εκδοχή είναι αυτή που παρουσιάζουν οι συνάδελφοι της Αξιωματικής Αντιπολίτευσης, ότι δηλαδή φταίνε οι δεκαοκτώ μήνες που βρίσκεται στη διακυβέρνηση της χώρας η Νέα Δημοκρατία. 
     Πράγματι οι δεκαοκτώ μήνες είναι ικανό διάστημα για να ανατραπεί η πολύ καλή κατάσταση της ελληνικής γεωργίας όπως αυτή παρουσιαζόταν το Μάρτιο του 2004. Είναι βέβαιο ότι είναι «ευθύνη» της Νέας Δημοκρατίας ότι το έλλειμμα του αγροτικού εμπορικού ισοζυγίου ξεπέρασε τα 2.000.000.000 ευρώ το 2003. Όπως επίσης είναι σίγουρο ότι «φταίει» η σημερινή Κυβέρνηση για το γεγονός ότι μέχρι το Φεβρουάριο του 2004 οι απορροφήσεις των κοινοτικών κονδυλίων κατά μέσο όρο προσέγγιζαν το 22%. Επίσης, δεν μπορεί να φταίει η κυβέρνηση του ΠΑ.ΣΟ.Κ. για το γεγονός ότι το Μάρτιο του 2004 ο ΕΛ.Γ.Α. χρωστούσε αποζημιώσεις τριών και τεσσάρων ετών, ότι υπάρχει συνεχής συρρίκνωση του αγροτικού πληθυσμού, ότι ακόμη υπάρχει κατακλυσμός της εσωτερικής αγοράς από εισαγόμενα προϊόντα. 
     Όλα αυτά τα διαρθρωτικά προβλήματα της ελληνικής γεωργίας δεν είναι αποτελέσματα των είκοσι ετών διακυβέρνησης της χώρας από το ΠΑ.ΣΟ.Κ., αλλά οφείλονται στους δεκαοκτώ μήνες της Νέας Δημοκρατίας. Μα, αλήθεια, ποιον πιστεύει το ΠΑ.ΣΟ.Κ. ότι θα πείσει με τέτοια επιχειρηματολογία; Ασφαλώς και κανέναν και το ίδιο το γνωρίζει. 
     Κύριοι συνάδελφοι, η εικόνα της ελληνικής γεωργίας είναι πάρα πολύ άσχημη. Εμείς έχουμε ένα συγκεκριμένο πρόγραμμα να εφαρμόσουμε και το εφαρμόζουμε. Από την πρώτη στιγμή που αναλάβαμε τη διακυβέρνηση της χώρας ξεκινήσαμε τη συστηματική εφαρμογή του προγράμματός μας. Βέβαια τα προβλήματα και οι παθογένειες που κληρονομήσαμε από το χθες δεν λύνονται μέσα σε λίγους μήνες. Παρόλα αυτά, στο σύντομο αυτό χρονικό διάστημα καταφέραμε πολλά. Καταφέραμε να αλλάξουμε τη διαπραγματευτική τακτική της χώρας μας στην Ευρωπαϊκή Ένωση, ενώ με την αποφασιστική παρέμβαση του Πρωθυπουργού Κώστα Καραμανλή στο Συμβούλιο Κορυφής του Μαρτίου του 2004, εγκρίθηκαν θετικές ρυθμίσεις, παρά τη δική σας αδιαφορία για τα τρία μεσογειακά προϊόντα, βαμβάκι, λάδι, καπνός, που θα ισχύσουν από το 2006 έως το 2013. 
     Επιπλέον, προχωρήσαμε σε τολμηρές ρυθμίσεις για την αντιμετώπιση του χρονίζοντος προβλήματος των πανωτοκίων. Οι αποζημιώσεις του ΕΛΓΑ για το 2004 και για το σύνολο των ζημιών καταβλήθηκαν εντός τριών μηνών από τη λήξη του χρόνου συγκομιδής, σύμφωνα πάντοτε με το κυβερνητικό μας πρόγραμμα. 
     Με την απλοποίηση των διαδικασιών ένταξης στα αναπτυξιακά προγράμματα του Γ΄ Κοινοτικού Πλαισίου Στήριξης βελτιώσαμε σημαντικά την απορροφητικότητα των κονδυλίων. 
     Ένα ακόμη θετικό σημάδι για την ελληνική γεωργία είναι η αύξηση των εξαγωγών κατά το πρώτο πεντάμηνο του τρέχοντος έτους κατά 20,9%, ενώ ταυτόχρονα υπήρξε κάμψη των εισαγωγών κατά 4,7%. 
     Σας ανέφερα μόνο ορισμένες δράσεις που αποδεικνύουν την ορθότητα, αλλά και την αποτελεσματικότητα της πολιτικής μας. Είναι δράσεις μετρήσιμες και δεν μπορούν να αμφισβητηθούν από κανέναν. Αποδεικνύουν το έμπρακτο ενδιαφέρον της νέας διακυβέρνησης, αλλά και του ίδιου του Πρωθυπουργού για την αγροτική ανάπτυξη.
     Συνέχεια στην υλοποίηση του κυβερνητικού μας προγράμματος δίνει το νομοσχέδιο που συζητάμε σήμερα στη Βουλή. Με μια σειρά οικονομικών και θεσμικών μέτρων έχει ως στόχους την καλύτερη προσαρμογή της χώρας μας στην ΚΑΠ, τη συγκράτηση του πληθυσμού στην ύπαιθρο, τη δημιουργία ενός ανταγωνιστικού αγροτικού τομέα. Αυτή η νομοθετική πρωτοβουλία της Κυβέρνησης περιέχει πολλές θετικές διατάξεις. 
     Επιτρέψτε μου να σταθώ σε τέσσερα σημεία. Το πρώτο είναι η ίδρυση των τοπικών κέντρων αγροτικής ανάπτυξης. Η θεσμοθέτηση του συγκεκριμένου φορέα έρχεται να καλύψει ένα μεγάλο κενό, αυτό της ενημέρωσης. Μέσω αυτών των κέντρων θα μπορεί ο κάθε αγρότης να ενημερώνεται για όλα τα θέματα που αφορούν τα αγροτικά προϊόντα, για τη χρήση της τεχνολογίας, καθώς και για την κατάσταση της αγοράς. Εδώ θα ήθελα να προτείνω το εξής: Για πολλούς νομούς η απόφαση το τοπικό κέντρο αγροτικής ανάπτυξης να βρίσκεται στην έδρα του νομού δεν είναι σωστή. Θα αναφέρω ως παράδειγμα το νομό Αχαΐας όπου έδρα του νομού είναι η Πάτρα με διακόσιους χιλιάδες πολίτες, οι οποίοι έχουν ελάχιστη ή καμία σχέση με τη γεωργία. Κατά τη γνώμη μου θα ήταν πολύ καλύτερο να λειτουργούσε ένα κέντρο αγροτικής ανάπτυξης στην Κάτω Αχαΐα, αλλά και ένα στο Αίγιο για την καλύτερη εξυπηρέτηση των αγροτικών περιοχών.
     Ένα δεύτερο σημαντικό σημείο είναι η δημιουργία αυτοτελούς υπηρεσίας ελέγχου εισαγόμενων αγροτικών προϊόντων. Σκοπός της συγκεκριμένης υπηρεσίας είναι να παρακολουθεί, αλλά και να συντονίζει τον έλεγχο όλων των εισαγόμενων αγροτικών προϊόντων από τη στιγμή που μπαίνουν στη χώρα μας μέχρι τη στιγμή που φθάνουν στον τελικό καταναλωτή. Επιπλέον με το νέο νομοσχέδιο παρέχονται σημαντικά κίνητρα για τη στήριξη των νέων αγροτών με τη χορήγηση άτοκων βραχυπρόθεσμων δανείων για λειτουργικά έξοδα για εκείνους τους αγρότες που κατάγονται από ορεινές και μειονεκτικές περιοχές. Για τις λοιπές περιοχές προβλέπεται επιδότηση 70%.
     Τέλος, όσον αφορά το συνεταιριστικό κίνημα δίνουμε σημαντικά κίνητρα για τη συγχώνευση συνεταιριστικών οργανώσεων. Τους παρέχουμε τη δυνατότητα να μην πληρώνουν φόρο εισοδήματος σε περιπτώσεις εκποίησης των περιουσιακών τους στοιχείων. Καθιερώνουμε το πόθεν έσχες με στόχο την πλήρη διαφάνεια.
     Με τη συγκεκριμένη νομοθετική πρωτοβουλία η Κυβέρνηση υλοποιεί μέρος των δεσμεύσεων που είχε αναλάβει απέναντι στους Έλληνες αγρότες. Δε λέω ότι μέσω αυτού του νομοσχεδίου διορθώνονται τα πάντα στην ελληνική γεωργία. Θα ακολουθήσουν και άλλα νομοσχέδια που θα καλύπτουν όλο το φάσμα του αγροτικού πληθυσμού, αλλά και τις δεσμεύσεις που έχουμε αναλάβει στην προοπτική και στο βάθος της τετραετίας. Είμαστε σταθερά προσανατολισμένοι στην εφαρμογή του κυβερνητικού μας προγράμματος, ενός προγράμματος που εμπιστεύθηκαν και εμπιστεύονται οι αγρότες. Μπορούμε και πρέπει να διασφαλίσουμε μία καλύτερη προοπτική για τον αγροτικό κόσμο. Γυρίζουμε οριστικά σελίδα στο χθες, προκειμένου να έχουμε αγροτικά προϊόντα, προκειμένου να στηρίξουμε το αγροτικό εισόδημα, προκειμένου να στηρίξουμε την ελληνική περιφέρεια, προκειμένου να δώσουμε όραμα και προοπτική στους νέους αγρότες.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Γερανίδης έχει το λόγο.
     ΒΑΣΙΛΕΙΟΣ ΓΕΡΑΝΙΔΗΣ: Κύριοι συνάδελφοι, η Νέα Δημοκρατία επένδυσε στον αγροτικό χώρο στην προσπάθειά της ανακατάληψης της εξουσίας. Υποσχέθηκε τα πάντα, λαΐκισε, αξιοποίησε και διαχειριστικού χαρακτήρα λάθη δικών μας πολιτικών. Έδωσε την εντύπωση στον αγροτικό κόσμο ότι θα είναι στην προτεραιότητα των ενδιαφερόντων της. Άργησε, όμως, δεκαοκτώ μήνες για να προσεγγίσει μια νομοθετική της παρέμβαση. Άρα, δεν είναι και στο πολύ – πολύ μεγάλο ενδιαφέρον της.
     Αυτή η ίδια η νομοθετική της παρέμβαση –όπως πολύ καλά είπαν οι συνάδελφοί μου- δεν φέρνει και τίποτα σπουδαίο ούτε πρόκειται για καμία τομή. Είναι διαχειριστικού, γραφειοκρατικού χαρακτήρα και μάλιστα δεν δίνει πνοή και δεν απαντάει στα προβλήματα του παρελθόντος, το οποίο επικαλείσθε, και κυρίως δεν απαντάει στα προβλήματα του παρόντος και του μέλλοντος. 
     Βρισκόμαστε όμως μπροστά και σε ένα φαινόμενο που δυστυχώς αν είχατε τη δική μας πολιτική επιείκεια το πρώτο διάστημα να το κάνετε, ως νέα Κυβέρνηση δεν μπορείτε να το συνεχίζετε ως σήμερα με μία νεοκεμπελική προπαγανδιστική αντίληψη. Πες ένα ψέμα δέκα φορές, θα γίνει και αλήθεια και σιγά-σιγά αρχίζετε να πιστεύετε και τα δικά σας ψέματα. 
     Για σας, για την αντίληψή σας τα 12 ευρώ αύξηση είναι μεγαλύτερα από τα 30 που ήταν ψίχουλα. Σιγά-σιγά θα το πιστέψετε κιόλας! 
     Για σας, το ΠΑ.ΣΟ.Κ. είχε έξι μήνες -είπε ο Υπουργός- να προετοιμάσει, να ενημερώσει το λαό για τη νέα Κ.Α.Π.. Οι δεκαοκτώ ή οι δεκατέσσερις μήνες που μεσολάβησαν από την ολοκλήρωση του κύκλου της διαπραγμάτευσης ήταν μεγαλύτεροι από τους έξι που είχε το ΠΑ.ΣΟ.Κ. αν τους είχε, γιατί δεν ολοκληρώθηκε ο κύκλος της διαπραγμάτευσης. 
     Ο κύκλος της διαπραγμάτευσης ολοκληρώθηκε με την απόφαση του Συμβουλίου Υπουργών Γεωργίας τον Αύγουστο του 2004, την οποία βέβαια δεν σχολιάζω, δεδομένου ότι πανηγυρίζατε και εσείς γι’ αυτήν, ως μεγάλη επιτυχία αν και από τη φύση της ήταν μια μεγάλη οπισθοχώρηση και από τα ήδη συμφωνηθέντα και από αυτά που υπήρχαν ήδη ως εισήγηση της Κομισιόν. 
     Όμως, ακόμα και μέσα από οποιοδήποτε προπαγανδιστικό μέσο δεν μπορείτε να κρύψετε, όπως και σε άλλους τομείς της πολιτικής σας, ότι είστε μια σκληρή ταξικά Κυβέρνηση, κόντρα στον κόσμο της εργασίας και κόντρα και στον αγροτικό κόσμο. 
     Μπορεί να μετατρέψατε τη μόνη θεσμική παρέμβαση που κάνατε, δηλαδή μετατρέψατε το Υπουργείο Γεωργίας σε Υπουργείο Αγροτικής Ανάπτυξης και Τροφίμων –σωστή κατά τη δική μου γνώμη- αλλά αν δεν της δώσεις και ένα ουσιαστικό περιεχόμενο, είναι κενό γράμμα. Φοβάμαι όμως ότι το Υπουργείο Γεωργίας έχει μετατραπεί σε Υπουργείο των μεσαζόντων και των εμπόρων. Αυτοί βρίσκουν θαλπωρή. 
     Δεν μπορείτε να επικαλείστε κάθε φορά ούτε τον Παγκόσμιο Οργανισμό Εμπορίου ούτε τις πολυμερείς ή διμερείς συμφωνίες της Ευρωπαϊκής Ένωσης ή της χώρας γι’ αυτό που συνέβη ως λεηλασία, ως αποτέλεσμα μιας ενσυνείδητης δική σας πολιτικής, στο εισόδημα του Έλληνα αγρότη.
     Δεν έχουν μόνο δικαιώματα εισαγωγής βάσει των διεθνών διμερών ή πολυμερών συμφωνιών, αλλά έχουν και υποχρεώσεις. Πού πάνε από εσάς τα ζητήματα περί ασφάλειας υγιεινής των εισαγομένων προϊόντων;
     Ξέρετε πολύ καλά ότι κανείς δεν μπορεί να οργανώσει όπως θέλει και την ώρα που θέλει τις εισαγωγές. Μάλιστα, σε ορισμένα προϊόντα δεν μπορεί να το πράξει. Και γιατί στα δημητριακά οργανώθηκε το σύνολο των εισαγωγών κατά μήνα Μάιο και Ιούνιο, την ώρα της προετοιμασίας της συγκομιδής; Και αυτό συνέβη μόνο επί των δικών σας κυβερνήσεων και πέρυσι και φέτος! Γιατί δεν συνέβη και πρόπερσι; Γιατί δεν συνέβη και τα άλλα χρόνια; Δεν γίνονταν εισαγωγές τα άλλα χρόνια; 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Τι είναι αυτά που λέτε στη Βουλή, επιτέλους; Και πρόπερσι γινόταν!
     ΒΑΣΙΛΕΙΟΣ ΓΕΡΑΝΙΔΗΣ: Δεν συνέβη πρόπερσι. Πριν τον Αύγουστο ουδέποτε προγραμματίστηκαν εισαγωγές δημητριακών στη χώρα!
     ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, σας παρακαλώ! Αν θελήσετε να κάνετε παρέμβαση, θα έχετε την ευκαιρία να μιλήσετε για δύο λεπτά για να τα πείτε αυτά. 
     Δεν γράφεται τίποτα στα Πρακτικά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …
     ΒΑΣΙΛΕΙΟΣ ΓΕΡΑΝΙΔΗΣ: Άρα, λοιπόν, οι 37 δραχμές, οι οποίες κατ’ εσάς ήταν η μέση τιμή που διαμόρφωσαν πέρυσι στα δημητριακά –αλλά και φέτος κάπου εκεί κυμαίνονται και είναι και αδιάθετα- είναι περισσότερες από τις αντίστοιχες περσινές 57 δραχμές. 
     Στην ουσία δεν είναι τίποτε άλλο, είναι από αφαίρεση εισοδήματος από τον Έλληνα αγρότη και τη συνολική κατρακύλα των εμπορικών τιμών σε όλα τα προϊόντα. Βρήκατε φέτος ένα προϊόν που κάπως κινείται καλά, είναι το ελαιόλαδο και κοιτάτε να σκαρφαλώσετε πάνω σε αυτό όταν συνολικά όλες οι σοδειές σε επίπεδο των εμπορικών τιμών καταβαραθρώθηκαν. Την ίδια ώρα που οι εμπορικές τιμές έπεφταν δεν κινήθηκαν και προς όφελος του καταναλωτικού κινήματος, των εργαζομένων, των αγροτών, όσων προσφεύγουν στα προϊόντα. Την ίδια στιγμή η ακρίβεια καλπάζει και ο πληθωρισμός επίσης.
     Γι’ αυτό λοιπόν σας λέμε, κύριοι, ότι είσθε η πιο σκληρή, ταξική κυβέρνηση που υπηρετείτε το μεγάλο κεφάλαιο, τους μεσάζοντες, τους αεριτζήδες. Αυτό ήσασταν ιστορικά, αυτό παραμένετε και μέρα με την ημέρα το βιώνει και ο ελληνικός λαός.
     Απέναντι λοιπόν σε αυτές τις εξελίξεις και στο γύρισμα μιας σελίδας που είναι η νέα Κ.Α.Π., η οποία δεν κάνει τίποτε άλλο από το να συμπυκνώνει μέσα της τις διεθνείς εξελίξεις, τους παγκόσμιους συσχετισμούς. Άρα, βρισκόμαστε σε ένα κρίσιμο σταυροδρόμι. Απαντάτε σ’ αυτό με παρελθοντολογία, με προχειρότητα και η διαχείριση της προετοιμασίας της χώρας πάει πολύ πίσω. Υπάρχει ένα αλαλούμ στα δικαιώματα που πάτε και αυτό να το φορτώσετε στους προηγούμενους, ενώ είναι αποκλειστική, δική σας ευθύνη. Φοβόμαστε ότι η διαχείριση θα δημιουργήσει περαιτέρω προβλήματα και γι’ αυτό κρούουμε τον κώδωνα του κινδύνου, και έρχεσθε θεσμικά να απαντήσετε μ΄ ένα νομοσχέδιο διαχειριστικού χαρακτήρα, λες και το πρόβλημα της ελληνικής γεωργίας που δοκιμάζεται σήμερα εξαιτίας της δικής σας πολιτικής, είναι αν θα αυξήσετε τα διοικητικά συμβούλια, αν θα αυξήσετε δηλαδή τις δαπάνες για κάποιους κομματικούς. Όμως, η συμμετοχή των συνταξιούχων θα δώσει απάντηση στα προβλήματα της ελληνικής γεωργίας. 
     Πολύ φοβάμαι ότι και στο λόγο σας που προσπαθήσατε μετά την απροσχημάτιστη επίθεση που κάνατε στον Αρχηγό της Αξιωματικής Αντιπολίτευσης, πήγατε να αλλάξετε προσωπείο και κάνατε έκκληση ότι είσαστε ανοικτοί σε προτάσεις κ.λπ.. 
     Σήμερα ο Πρόεδρος του ΠΑ.ΣΟ.Κ. έκανε μία καθοριστικού χαρακτήρα παρέμβαση. Πάντως, το γεγονός ότι σ΄ ένα Θερινό Τμήμα ήρθε και παραβρέθηκε είναι εκδήλωση ενδιαφέροντος και έπρεπε να το χαιρετήσετε. Επίσης, έδωσε τον πυρήνα μιας πολιτικής, άνοιξε δρόμους με προοπτική και εσείς ανταπαντήσατε λοιδορώντας. Αυτό εννοείτε ως δημοκρατικό διάλογο, ως προτάσεις. Προφανώς σε άλλα τυρβάζετε.
     Πολύ φοβάμαι, κύριε Πρόεδρε και κλείνω, παλιά οι Έλληνες ποιητές έλεγαν «ο Θεός φυλάει τα Ελληνόπουλα» και λέω και εγώ «ο Θεός φυλάει τους Έλληνες αγρότες».
     ΠΡΟΕΔΡΕΥΩΝ (Ιωάννης Τραγάκης): Όλοι με ποιήματα κλείνετε σήμερα!
     ΒΑΣΙΛΕΙΟΣ ΓΕΡΑΝΙΔΗΣ: Αλίμονο, εάν συνεχίσετε μια τέτοια πολιτική, αδιέξοδη πολιτική με τον ίδιο τρόπο.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο κ. Μπούρας έχει το λόγο.
     ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε. Πάντως, μου κάνει εντύπωση το γεγονός ότι όλον αυτόν τον καιρό με τα Θερινά Τμήματα σε όλα τα νομοσχέδια, εγγράφονταν από την πλευρά του ΠΑ.ΣΟ.Κ. πάνω από τριάντα- τριάντα πέντε ομιλητές, σήμερα από το ΠΑ.ΣΟ.Κ. μίλησαν μόνο επτά-οκτώ συνάδελφοι και εξ αυτών οι τρεις-τέσσερις είναι οι κυρίως ένοχοι για την κατάντια των Ελλήνων αγροτών. Ενώ θα έπρεπε να προσθέσουν ένα θετικό λόγο με την εμπειρία τους και τη γνώση τους ήρθαν εδώ να κάνουν κριτική. 
     Πραγματικά σήμερα, παρακολουθώντας σχεδόν από το πρωί ανελλιπώς τη συνεδρίαση, διαπίστωσα ότι περισσεύει ο φαρισαϊσμός και η υποκρισία σε πολλούς από τους συναδέλφους αυτούς που προείπα και μάλιστα στους κυρίως ενόχους. Αοριστίες, αφορισμοί ούτε λέξη από πολλούς για το νομοσχέδιο. Μάλιστα εγώ διέκοψα κάποια στιγμή και τον εισηγητή του ΠΑ.ΣΟ.Κ., τον συνάδελφο κ. Δριβελέγκα, ζητώντας του να μας πει κάτι για την ταμπακιέρα. 
     Φοβάστε, όμως, να αγγίξετε το πρόβλημα. Φοβάστε να μιλήσετε για την ουσία του νομοσχεδίου. Πράγματι, κύριε Υπουργέ και κύριε Υφυπουργέ, σας συγχαίρω εγώ για το νομοσχέδιο αυτό και σας μεταφέρω τον ενθουσιασμό και την ευχαρίστηση των αγροτών, γιατί αρχίζουν να λύνονται τα χρόνια προβλήματά τους σε μια περιοχή, όπως η Αττική, που πολλοί δεν ξέρουν και τη συγχέουν, όπως για παράδειγμα ο κ. Πρωτόπαπας, με τη Β΄ Αθηνών η οποία δεν έχει κανένα χωράφι. Η περιφέρεια Αττικής είναι μια περιοχή που είναι πρώτη στον αγροτικό τομέα. Έχει ένα πολύ μεγάλο αγροτικό κεφάλαιο και είναι και η πρώτη πτηνοτροφική περιοχή της χώρας. 
     Πρέπει να σας συγχαρώ. Ικανοποιούμαι μάλιστα που άκουσα από τα χείλη σας, κύριε Υπουργέ, ότι στο τέλος του χρόνου ή στις αρχές του επόμενου χρόνου, θα έλθει και άλλο νομοσχέδιο που θα συμπληρώσει τα προβλήματα που η διακυβέρνηση του ΠΑ.ΣΟ.Κ. για είκοσι χρόνια τα άφησε «χύμα». 
     Επιπλέον –και μας συμφέρει αυτό, βέβαια- περιφρονείτε και τη μνήμη και την κρίση των αγροτών. Δεν διαβάζετε τις δημοσκοπήσεις ποιοτικά, διαβάζετε τα νούμερα, δηλαδή, ποιος προηγείται και ποιος έπεται. Ξέρετε ότι μου έκανε εντύπωση που ο κ. Πρωτόπαπας μίλησε για πανωτόκια. Μιλάτε, επίσης, για ΕΛ.Γ.Α.. Εγώ -και όλοι εμείς στην περιφέρεια Αττικής, αλλά και άλλοι συνάδελφοι- ακόμη πιέζομαι γι’ αυτά που αφήσατε απλήρωτα από τον ΕΛ.Γ.Α. τρία και τέσσερα χρόνια πριν εμείς αναλάβουμε. 
     Είναι περιφρόνηση -και τουλάχιστον στο σπίτι του κρεμασμένου δεν μιλάνε για σκοινί- να μιλάτε εσείς για πανωτόκια, εσείς που κοροϊδεύατε τους αγρότες, όταν αυτήν τη στιγμή –για να το ακούσει ο ελληνικός λαός- εβδομήντα πέντε χιλιάδες Έλληνες αγρότες βγήκαν από το άγχος, ρύθμισαν το χρέος με αυτήν τη ρύθμιση της Νέας Δημοκρατίας και μάλιστα δια χειλέων του Πρωθυπουργού προχθές στη Θεσσαλονίκη, ο οποίος είπε ότι, όπου υπάρχουν προβλήματα, θα τα αντιμετωπίσουμε και θα τα συζητήσουμε. Ο λαός μας βλέπει όλους, και εσάς και εμάς. Μας βαθμολογεί. 
     Κυρίες και κύριοι συνάδελφοι, πριν από είκοσι τέσσερα χρόνια η Ελλάδα γινόταν μέλος της ευρωπαϊκής οικογένειας. Οι προσδοκίες των Ελλήνων αγροτών ήταν πολύ μεγάλες. Ο αγροτικός τομέας ήταν κυρίως ο τομέας της οικονομίας με τις καλύτερες προοπτικές. Δυστυχώς, όμως, είκοσι τέσσερα χρόνια μετά, υπάρχει πλήρης διάψευση αυτών των ονείρων και αυτών των δυνατοτήτων. 
     Σ’ αυτόν τον τομέα η πολύχρονη διακυβέρνηση της χώρας από το ΠΑ.ΣΟ.Κ. άφησε το γνωστό της στίγμα: στασιμότητα, συρρίκνωση, οπισθοδρόμηση, χωρίς αναπτυξιακή προοπτική. Σπαταλήθηκαν δισεκατομμύρια και τρισεκατομμύρια πόροι από την Ευρωπαϊκή Ένωση, με αποτέλεσμα, το αγροτικό εισόδημα να βασίζεται σήμερα σε μεγάλο ποσοστό στις επιδοτήσεις. 
     Δυστυχώς, αποτέλεσμα ήταν και είναι η έλλειψη ανταγωνιστικότητας του αγροτικού τομέα, η απώλεια αγορών και η μείωση του αγροτικού εισοδήματος. Τα προβλήματα αυτά της ελληνικής γεωργίας πλήττουν σε μεγάλο βαθμό την ιδιαίτερη εκλογική μου περιφέρεια, την περιφέρεια Αττικής. Για όσους δεν γνωρίζουν αναφέρω ξανά αυτά που είπα και στον πρόλογό μου, ότι είναι πολύ σημαντική η αγροτική παραγωγή των γεωργών της βόρειας Αττικής, του Ωρωπού, του Μαραθώνα, των Μεσογείων , της Λαυρεωτικής, του Ασπροπύργου, με πολλά όμως προβλήματα.
     Οι πτηνοτρόφοι των Μεγάρων –και το γνωρίζετε, κυρίως δε ο κύριος Υφυπουργός- βρίσκονται σε τραγικά αδιέξοδα από την πλήρη εγκατάλειψη από τις κυβερνήσεις του ΠΑ.ΣΟ.Κ.. Είναι μία κατηγορία συμπολιτών μας, που προσφέρουν στο εθνικό κεφάλαιο και μάλιστα προσφέρουν ένα σημαντικό προϊόν, που είναι και φτηνό και υγιεινό, το προϊόν της πτηνοτροφίας, είτε αυτό μεταφράζεται σε πουλερικά, είτε μεταφράζεται στην φτηνή τροφή για τον πολύ λαό, στο αβγό.
     Για κτηνοτρόφους δεν θα μιλήσω, γιατί πράγματι τους έχετε πλήρως καταδικασμένους. Και πρέπει να σας πω ότι είναι και αυτό το κεφάλαιο σημαντικό εδώ στην Αττική.
     Κυρίες και κύριοι συνάδελφοι, επειδή βλέπω ότι ο χρόνος τελειώνει, πάω κατευθείαν σε μερικά συμπεράσματα και στη συζήτηση επί των άρθρων θα έρθω και σε αυτά τα οποία θέλω να τονίσω ιδιαιτέρως.
     Με τα δεδομένα αυτά που προανέφερα, η Κυβέρνηση της Νέας Δημοκρατίας φέρνει το συζητούμενο νομοσχέδιο και φυσικά θα ακολουθήσουν και άλλες νομοθετικές ρυθμίσεις, που αποκλειστικό στόχο θα έχουν τη στήριξη του αγρότη, της αγροτικής οικογένειας και της υπαίθρου.
     Στην κατεύθυνση αυτή θεσπίζεται η ίδρυση τοπικών Κέντρων Αγροτικής Ανάπτυξης στην έδρα κάθε νομού. Πιστεύω όμως, κύριε Υπουργέ, ότι εδώ στην Αττική, που έχουμε τέσσερις νομαρχιακές αυτοδιοικήσεις, με το προεδρικό διάταγμα και με τις ρυθμίσεις που θα ακολουθήσουν, θα δημιουργηθεί και ένα Κέντρο Αγροτικής Ανάπτυξης για τη δυτική Αττική και ένα για την ανατολική Αττική.
     Η δημιουργία αυτών των Κέντρων αποσκοπεί –γιατί πρέπει να πούμε στον ελληνικό λαό τι γίνεται εδώ- στην επιστημονική, επαγγελματική και τεχνολογική στήριξη των αγροτών, στη διαρκή πληροφόρησή τους σε θέματα που αφορούν το είδος, την ποιότητα και την ποικιλία των αγροτικών προϊόντων που παράγουν. Οι αγρότες μας θα έχουν πλέον δίπλα τους τους γεωτεχνικούς, που θα τους βοηθούν και θα τους συμβουλεύουν για τα πάντα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τα Κέντρα αυτά θα έχουν κοντά τους τον γεωτεχνικό σύμβουλό τους και δεν θα αρκούνται στις οδηγίες –για να σας πω τι γίνεται μέχρι σήμερα- και συστάσεις απλών εμπόρων, που διακινούν αγροτικά φάρμακα και λιπάσματα. Αυτή είναι η στήριξη, την οποία είκοσι χρόνια προσφέρατε στον αγρότη.
     Δίνεται ιδιαίτερη βαρύτητα στους νέους αγρότες. Πιστεύω ότι το ίδιο θα γίνει και για τους αγρότες της Αττικής και το τονίζω αυτό, γιατί πράγματι η Αττική εξαιρείται όλα αυτά τα χρόνια από όλες τις διευκολύνσεις που αναφέρονται στο σύνολο των αγροτών. Άτοκα δάνεια, επιδοτήσεις μέχρι και 70% και ένα σωρό πράγματα.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΑΘΑΝΑΣΙΟΣ ΜΠΟΥΡΑΣ: Καταλήγω, παραλείποντας πολλά, λέγοντας ότι το συζητούμενο νομοσχέδιο επιλύει προβλήματα του αγροτικού τομέα και δεν κάνει απλά μικρορυθμίσεις, όπως τις ονομάσατε. Γι’ αυτό δεν πήραν τον λόγο πολλοί και γι’ αυτό και δεν στέκεστε και στην ουσία του νομοσχεδίου. Γιατί αν εσείς, αυτά τα θέματα που επιλύονται, τα λέτε μικρορυθμίσεις, καταλαβαίνετε πώς θα σας αντιμετωπίσουν στις περιφέρειές σας.
     Οι αγρότες μας, που ένιωσαν για τα καλά στο πετσί τους την πολιτική των προηγούμενων κυβερνήσεων, γύρισαν την πλάτη τους στο ΠΑ.ΣΟ.Κ. στις 7 Μαρτίου του 2004. Στήριξαν και στηρίζουν –και το βλέπετε αυτό- τις ελπίδες τους στη νέα διακυβέρνηση της χώρας και στον Πρωθυπουργό μας, τον Κώστα Καραμανλή.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΑΘΑΝΑΣΙΟΣ ΜΠΟΥΡΑΣ: Με αυτές και τις άλλες ρυθμίσεις, που θα ακολουθήσουν, οι ελπίδες τους θα γίνουν πραγματικότητα. Και να είστε σίγουροι ότι, όταν θα έρθει η ώρα των επόμενων εκλογών, οι αγρότες μας θα γυρίσουν και πάλι τις πλάτες σε αυτούς που επί είκοσι χρόνια κυβερνούσαν τον τόπο χωρίς σχέδιο και προοπτική, και θα δώσουν ξανά τη δύναμη στη Νέα Δημοκρατία και στον Κώστα Καραμανλή.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Σταυρογιάννης έχει το λόγο.
     ΝΙΚΟΛΑΟΣ ΣΤΑΥΡΟΓΙΑΝΝΗΣ: Ευχαριστώ πολύ, κύριε Πρόεδρε.
     Κύριοι συνάδελφοι, κύριοι Υπουργοί…
     ΣΤΕΦΑΝΟΣ ΤΖΟΥΜΑΚΑΣ: Ένας προς έναν δεν πάμε, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε.
     Δεν υπάρχει εναλλαγή ομιλητών, κύριε Τζουμάκα. Είναι η σειρά εγγραφής.
     Ορίστε, κύριε Σταυρογιάννη.
     ΝΙΚΟΛΑΟΣ ΣΤΑΥΡΟΓΙΑΝΝΗΣ: Ευχαριστώ, κύριε Πρόεδρε.
     Κύριοι συνάδελφοι, κύριοι Υπουργοί, συζητάμε σήμερα με το προτεινόμενο νομοσχέδιο θέματα αγροτικής ανάπτυξης για την καλύτερη προσαρμογή του πρωτογενούς τομέα στη νέα Κοινή Αγροτική Πολιτική, έχοντας κάνει τη διαπίστωση, την κοινή διαπίστωση, ότι η κατάσταση στον αγροτικό τομέα τα τελευταία χρόνια είναι εξαιρετικά δύσκολη, αφού οι προηγούμενες κυβερνήσεις δεν αξιοποίησαν, παρά ελάχιστα, τις τεράστιες δυνατότητες που μας δόθηκαν από την Ευρωπαϊκή Ένωση για την αναδιάρθρωση των καλλιεργειών, τη βελτίωση των υποδομών και τον τεχνολογικό εκσυγχρονισμό της ελληνικής γεωργίας.
     Τα προβλήματα που υπάρχουν τα τελευταία χρόνια στην αγροτική μας οικονομία θα μπορούσαμε να τα κατατάξουμε σε δύο ενότητες: 
     Πρώτη: Ο αγροτικός πληθυσμός της χώρας είναι γερασμένος και η είσοδος νέων στο επάγγελμα του αγρότη είναι περιορισμένη. Δεν αποτελεί, δυστυχώς, επιλογή των νέων. Το δε επίπεδο μόρφωσης των Ελλήνων αγροτών είναι δυστυχώς χαμηλό. 
     Δεύτερη: Η ελληνική γεωργία έχει χαμηλή ανταγωνιστικότητα λόγω προβλημάτων στα δίκτυα διακίνησης και εμπορίας και του υψηλού κόστους παραγωγής, που καθιστά τα προϊόντα μας ακριβά στην αγορά. 
     Το εμπορικό ισοζύγιο των γεωργικών προϊόντων γνώρισε ραγδαία επιδείνωση την τελευταία δεκαετία. Σύμφωνα με στοιχεία της ΠΑ.Σ.Ε.Γ.Ε.Σ., το έλλειμμα του εμπορικού ισοζυγίου μέσα στην τελευταία δεκαετία τετραπλασιάστηκε και το 2003 έφθασε να αντιστοιχεί στο 17% της ακαθάριστης αξίας της γεωργικής παραγωγής της χώρας, συμπεριλαμβανομένων και των κοινοτικών ενισχύσεων. 
     Μετά από είκοσι τέσσερα χρόνια εφαρμογής της Κ.Α.Π. στη χώρα μας και παρά τις τεράστιες εισροές κοινοτικών πόρων, ο αγροτικός μας τομέας βρίσκεται, δυστυχώς, σε κατάσταση στασιμότητας, με ορατό τον κίνδυνο συρρίκνωσης και οπισθοδρόμησης, με ό,τι αυτό σημαίνει για την ελληνική περιφέρεια, την ύπαιθρο, για το φυσικό και κοινωνικό μας περιβάλλον, αφού για μας η ενασχόληση με τον αγροτικό τομέα, πέρα από την οικονομική παράμετρο, έχει κοινωνικές,  περιβαλλοντολογικές  -και δεν πρέπει να διαφεύγει της προσοχής μας για τη χώρα μας- και εθνικές διαστάσεις.
     Ο αγροτικός τομέας υπήρξε ο τομέας της οικονομίας με τις καλύτερες προοπτικές από την ένταξη της χώρας μας στην τότε Ε.Ο.Κ. το 1981. Δυστυχώς όμως, όλα αυτά τα χρόνια επιδείχθηκε ανικανότητα υπεράσπισης στην Ευρωπαϊκή Ένωση και στήριξης των αγροτικών μας προϊόντων με αυτονόητες δυσμενείς συνέπειες και αφ΄ ετέρου αδυναμία να αξιοποιήσουμε τις ευκαιρίες για ανασύνταξη τομέα και ανασυγκρότηση των δομών που μας πρόσφερε η Ευρωπαϊκή Ένωση. Αγνοήθηκε ο σημαντικότερος παράγοντας κάθε παραγωγικού συστήματος και κάθε αναπτυξιακής προσπάθειας, το ανθρώπινο κεφάλαιο, που είναι ο ασφαλέστερος τρόπος για την επίτευξη υψηλών ρυθμών ανάπτυξης. Οι ευθύνες επιρρίφθηκαν αλλού (Κοινή Αγροτική Πολιτική, GATT, Παγκόσμιος Οργανισμός Εμπορίου) και αποσιωπήθηκαν επιμελώς οι δικές μας αδυναμίες. Οι τεράστιες εισροές από την Ευρωπαϊκή Ένωση αναλώθηκαν και κατασπαταλήθηκαν χωρίς πραγματικό αναπτυξιακό αποτέλεσμα, ενώ το αγροτικό εισόδημα εξακολουθεί και σήμερα σε πολύ μεγάλο ποσοστό, σε ποσοστό πάνω από 45%, να εξαρτάται από τις επιδοτήσεις και τις εισοδηματικές ενισχύσεις. 
     Κύριοι συνάδελφοι, το μεγαλύτερο πρόβλημα του ελληνικού αγροτικού τομέα, όπως και πιο πάνω ανέφερα, είναι εδώ και χρόνια η έλλειψη ανταγωνιστικότητας και η απώλεια αγορών, παραδοσιακών ξένων αγορών, αλλά και της εσωτερικής, που συνεπάγεται απώλεια εισοδήματος. Σ’ αυτό οφείλεται η συνεχής επιδείνωση του ελλείμματος του εμπορικού ισοζυγίου αγροτικών προϊόντων, που είναι εμφανής πλέον σε όλους τους πολίτες, από την κυριαρχία των εισαγόμενων προϊόντων και των ειδών διατροφής στα ράφια των καταστημάτων και στις λαϊκές αγορές.
     Ήδη –και αυτό είναι θετικό, ενθαρρυντικό στοιχείο- διαφαίνεται μία διαφορετική δυναμική για την προώθηση κάποιων προϊόντων στο εξωτερικό και στην εσωτερική αγορά. Αυτά, κύριοι συνάδελφοι, γινόντουσαν μέχρι τώρα.
     Από 1.1.2006 αρχίζει και για τη χώρα μας η εφαρμογή των νέων ρυθμίσεων της Κ.Α.Π. που χαρακτηρίζεται από μία τελείως διαφορετική φιλοσοφία και πρακτική απ’ αυτήν που είχαμε συνηθίσει μέχρι σήμερα. Και αυτή επιβάλλεται τόσο από τις διεθνείς εξελίξεις όσο και από τις εσωτερικές αλλαγές στην Ευρωπαϊκή Ένωση, που, δυστυχώς, οδηγούν και την αγροτική οικονομία σε παγκοσμιοποίηση και απελευθέρωση. Μία νέα περίοδος, λοιπόν, προκλήσεων, ευκαιριών, αλλά και κινδύνων προβάλλει μπροστά στην αγροτική μας οικονομία. Έτσι, είναι απαραίτητη η θεσμική, διοικητική, οργανωτική και λειτουργική αναδιοργάνωση και προσαρμογή της κρατικής μηχανής, που αφορά τον αγροτικό τομέα, για να μπορέσουμε να ανταποκριθούμε στην πρόκληση. 
     Το βασικό πλεονέκτημα από την εφαρμογή της νέας Κοινής Αγροτικής Πολιτικής είναι η εξασφάλιση περίπου των ίδιων ενισχύσεων μέχρι το 2013, χωρίς να χρειάζεται η μεγάλη σε όγκο παραγωγή προϊόντων, αλλά μόνο η καλλιέργεια.
     Έτσι σίγουρα θα έχουμε μείωση του κόστους παραγωγής, πιθανή αύξηση του κλήρου των αγροτικών εκμεταλλεύσεων από την απόσυρση των μεγαλύτερης ηλικίας αγροτών και πιθανώς μεγαλύτερο κέρδος. Υπάρχει όμως και ο κίνδυνος συρρίκνωσης κάποιων καλλιεργειών και επέκτασης κάποιων άλλων. 
     Με βάση, λοιπόν, τις επερχόμενες αλλαγές, ο αγροτικός τομέας πρέπει να καταστεί ανταγωνιστικός, αφού πέρα από τις ενισχύσεις, το εισόδημα θα προέρχεται από την εμπορική αξία των προϊόντων. Χρειαζόμαστε, λοιπόν, αγροτικά προϊόντα ποιότητας, κατάλληλα πιστοποιημένα και τυποποιημένα και όπου είναι δυνατόν ονομασίες προέλευσης, εκμεταλλευόμενοι στο έπακρο τις εδαφολογικές και κλιματολογικές συνθήκες της χώρας μας, τα συγκριτικά μας πλεονεκτήματα, δημιουργώντας προστιθέμενη αξία στα προϊόντα μας και νέες θέσεις εργασίας στον αγροτοδιατροφικό τομέα. 
     Κύριοι συνάδελφοι, βασικός άξονας της νέας διακυβέρνησης, σύμφωνα και με το πρόγραμμα και με τις θέσεις του Πρωθυπουργού Κώστα Καραμανλή, είναι η δημιουργία σύγχρονων -με βάση τα νέα δεδομένα- ανταγωνιστικών αγροτικών εκμεταλλεύσεων, στην κατεύθυνση της παραγωγής προϊόντων υψηλής ποιότητας που να ανταποκρίνονται στις απαιτήσεις των καταναλωτών. 
     Σήμερα, περισσότερο από κάθε άλλη περίοδο, απαιτούνται βαθιές τομές και διαρθρωτικές αλλαγές που θα οδηγήσουν σε βιώσιμη οικονομική και κοινωνική ανάπτυξη της περιφέρειας, του αγροτικού χώρου και της υπαίθρου. Σίγουρα ένα μόνο νομοσχέδιο δεν φτάνει να λύσει τα συσσωρευμένα προβλήματα του πρωτογενούς τομέα, ούτε να δρομολογήσει όλες τις αλλαγές και τις βαθιές τομές που χρειάζεται η αγροτική μας οικονομία. 
     Με το συζητούμενο όμως νομοσχέδιο υλοποιούνται πολλές βασικές κυβερνητικές αποφάσεις άμεσης προτεραιότητας, που στοχεύουν στη θεσμική και οργανωτική ανασυγκρότηση των υπηρεσιών του Υπουργείου και όλων των φορέων και των θεσμών στήριξης του Έλληνα αγρότη, στην οργανική διασύνδεση και συνεργασία των αγροτικών εκμεταλλεύσεων με τις επιχειρήσεις του ευρύτερου αγροτικού τομέα, δηλαδή τις επιχειρήσεις που εμπορεύονται, που επεξεργάζονται και εξάγουν αγροτικά προϊόντα, καθώς και με τις επιχειρήσεις που εφοδιάζουν τους αγρότες μας με παραγωγικές εισροές και υπηρεσίες κάθε είδους. 
     Στοχεύουν επίσης στην ουσιαστική βελτίωση της εφαρμοσμένης τεχνολογίας στην αγροτική παραγωγή και της παρεχόμενης πληροφόρησης στους αγρότες, δηλαδή επαγγελματική εκπαίδευση, κατάρτιση, γεωργική έρευνα, πληροφόρηση, ενημέρωση…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     …στην εφαρμογή ολοκληρωμένων προγραμμάτων ανάπτυξης στις αγροτικές περιοχές, όπου πέρα από τις αναγκαίες υποδομές για την παραμονή του πληθυσμού στην περιφέρεια, χρειάζονται και ευκαιρίες απασχόλησης σε εξωγεωργικές δραστηριότητες και  παροχή κοινωνικών υπηρεσιών και καλύτερου επιπέδου ζωής για τους νέους. Τέλος, στοχεύουν στην πλήρη αξιοποίηση των πόρων και των δυνατοτήτων που προσφέρονται από την Κοινή Αγροτική Πολιτική και το Γ΄ Κοινοτικό Πλαίσιο Στήριξης. 
     Κύριοι συνάδελφοι, η ανατροπή της σημερινής προβληματικής κατάστασης και η καλύτερη προσαρμογή στα νέα δεδομένα απαιτούν τομές, αλλαγές και σκληρή δουλειά. Συγκεκριμένες τομές προδιαγράφει το νομοσχέδιο που κατατίθεται στο χρόνο που πρέπει, γιατί τώρα είναι γνωστές όλες οι κοινοτικές ρυθμίσεις, τώρα είναι γνωστές όλες οι αποφάσεις. Άλλες τομές και νέες αποφάσεις σίγουρα θα έρθουν στο μέλλον και με άλλα νομοσχέδια. 
     Όμως –και με αυτό θα καταλήξω, κύριε Πρόεδρε- εμείς έχουμε εμπιστοσύνη στην ατομική πρωτοβουλία, έχουμε εμπιστοσύνη στις ικανότητες, ιδιαίτερα, των νέων αγροτών και στη θέλησή τους να δημιουργήσουν σύγχρονες αγροτικές εκμεταλλεύσεις, αρκεί να στηριχθούν και να εκπαιδευτούν κατάλληλα.
     Και αυτό ακριβώς γίνεται με αυτό το νομοσχέδιο που δημιουργεί ένα σύστημα στήριξης, που θα αποτελείται από ένα συνδυασμό δημόσιων και ιδιωτικών θεσμών και φορέων που θα παρέχουν στους αγρότες…
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     ΝΙΚΟΛΑΟΣ ΣΤΑΥΡΟΓΙΑΝΝΗΣ: …τα αναγκαία μέσα, τις γνώσεις, την πληροφόρηση, τις υποδομές και τις απαιτούμενες οργανικές δομές. Γι’ αυτό στηρίζουμε και ψηφίζουμε το νομοσχέδιο.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Τζουμάκας έχει το λόγο.
     ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, κυρίες και κύριοι συνάδελφοι, αρκετά χρόνια υπάρχει μία διαμάχη γύρω από το αγροτικό ζήτημα και γύρω από την οργάνωση της αγροτικής οικονομίας. Αυτή η διαμάχη είχε πάντα και πολιτικές σκοπιμότητες, ιδιαίτερα προς καθυστερημένες πλευρές της κοινωνίας, της παραγωγής και της πολιτικής. 
     Αυτό είναι επόμενο ότι δημιουργεί και σήμερα αντιφάσεις στο ποιες αρχές πρέπει να έχει αυτή η πολιτική που κάθε φορά πρέπει να αποτυπώνεται και σε κάθε νομοσχέδιο ή σε κάθε απόφαση του Υπουργού. Γιατί εγώ συμφωνώ ότι δεν είναι μόνο με τις νομοθετικές ρυθμίσεις που ασκείται η πολιτική σε αυτόν τον τομέα. Καθημερινά σε αυτόν τον τομέα ασκούνται πολιτικές και παίρνονται αποφάσεις πάρα πολύ σημαντικές που δεν έχουν άμεση σχέση με νομοθετικές ρυθμίσεις.
     Και εξηγούμαι: Η Νέα Δημοκρατία για μία περίοδο, τουλάχιστον τα τελευταία δέκα-έντεκα χρόνια που ήταν στη διακυβέρνηση το ΠΑ.ΣΟ.Κ., ασκούσε μία πολιτική από τις πιο συντηρητικές και με τις πιο αντιπαρασιτικές επιδιώξεις του αγροτικού τομέα, με μια άγρια δημαγωγία, έναν πρωτοφανή λαϊκισμό για την υποστήριξη των πιο παρασιτικών κοινωνικών επιδιώξεων, όχι επιδιώξεων αγροτικής παραγωγής της οικονομίας –που μιλά τώρα για ανταγωνιστική γεωργία- αλλά των πιο παρασιτικών κοινωνικών επιδιώξεων στη γεωργία. Γιατί η γεωργία έχει δύο ζώνες, την κοινωνική γεωργία και την ανταγωνιστική γεωργία και σε αυτό το ολίσθημα δεν πρέπει να πέσει σήμερα το ΠΑ.ΣΟ.Κ. ως κόμμα της Αντιπολίτευσης.
     Να πούμε περαιτέρω: Έλεγε ο σημερινός Πρωθυπουργός, εδώ σε αυτήν την Αίθουσα σ΄ εμένα: «Θα πάω στις Βρυξέλλες στο Συμβούλιο Υπουργών και θα χτυπήσω το χέρι μου στο τραπέζι για να πάρει η χώρα επιδοτήσεις για την κοινωνική γεωργία». Γιατί η Κοινή Αγροτική Πολιτική είναι η κοινωνική γεωργία, είναι ενίσχυση είναι οι αποζημιώσεις. Δεν έχει σχέση με την αναδιάρθρωση, τον εκσυγχρονισμό, την ανταγωνιστικότητα και την παραγωγικότητα της γεωργίας. Όλη δηλαδή η ρότα ενός μεγάλου κόμματος –που σήμερα είναι κόμμα της Πλειοψηφίας- ήταν στην υποστήριξη της κοινωνικής γεωργίας, στις επιδοτήσεις και τις αποζημειώσεις.
     Σε αυτό το πλαίσιο ο κ. Παπανδρέου, ο Αρχηγός της Αντιπολίτευσης, το πρωί ανέφερε τις υποσχέσεις της Νέας Δημοκρατίας προς τους αγρότες που έλεγε ότι θα πάρουν, τις αποζημιώσεις τρεις μήνες μετά την παραγωγή. Όλη η ρότα δηλαδή της Νέας Δημοκρατίας ήταν: θα πάρετε επιδοτήσεις, θα πάρετε αποζημιώσεις. Δηλαδή όλη πολιτική ενός μεγάλου κόμματος είναι Ο.Π.Ε.Κ.Ε.Π.Ε. και ΕΛ.Γ.Α., δηλαδή επιδοτήσεις και αποζημιώσεις, τίποτα άλλο. Αυτή είναι η αλήθεια. Αν διαβάσω δε τι έλεγαν εδώ οι συνάδελφοι της Νέας Δημοκρατίας –και λείπει και ο κ. Τσιτουρίδης- σε αυτήν τη γραμμή, δεν έχουν προηγούμενο. Απίθανα πράγματα είχαν λεχθεί! 
     Αυτό σημαίνει ότι υπάρχει ένα πρόβλημα. Δεν πρέπει να κάθεται ένα κόμμα είκοσι χρόνια στην Αντιπολίτευση. Χάνει την αίσθηση των πραγμάτων, δεν έχει γνώσεις, δεν αντιλαμβάνεται. Εγώ άκουσα και συναδέλφους που είπαν σήμερα πράγματα εδώ πολύ επικά και υποστηρικτικά για το κόμμα τους ως κόμμα της Πλειοψηφίας, αλλά πολύ λίγα πράγματα ξέρουν για την αγροτική οικονομία, την αγροτική παραγωγή και τα προβλήματα που έχει. 
     Ως εκ τούτου, υπάρχουν δύο ζώνες. Ο Υπουργός με το επιτελείο του έφερε ένα νομοσχέδιο που έχει μία αντίφαση, έχει μία σχιζοειδή κατάσταση σχετικά με το ζήτημα της κοινωνικής γεωργίας και της ανταγωνιστικής γεωργίας. Δεν επιλύει θέματα. Γιατί; Δεν κυβερνά. Το νομοσχέδιο αυτό είναι σαφές ότι οργανώθηκε από ορισμένες συντεχνίες που διαφεντεύουν το Υπουργείο και διαφέντευαν και αρκετούς Υπουργούς του ΠΑ.ΣΟ.Κ. και τώρα καλά σας πάνε και εσάς! Είδα και τις ανακοινώσεις τους τι ακριβώς θέλουν να κάνουν. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Διαμαρτύρονται. 
     ΣΤΕΦΑΝΟΣ ΤΖΟΥΜΑΚΑΣ: Δεν διαμαρτύρονται μόνο. Νομοθετούν. Διότι είπατε ότι ο κ. Παπανδρέου δεν είπε τίποτα το πρωί. 
     Κύριε Υπουργέ, ο κ. Παπανδρέου είπε τρία σημαντικά πράγματα.
     Πρώτον, ποιο είναι το πρώτο πρόβλημα στην αγροτική οικονομία; Είναι το πρόβλημα της γης. Το 50% της γης δεν ανήκει σε αγρότες. Έχει δίκιο ο φίλος μου ο Κοκκινούλης που μιλά για νεοτσιφλικάδες. Δεν ανήκει σε αγρότες.
     Όταν συστήσαμε με νόμο την «ΑΓΡΟΓΗ» –άν διαβάσετε τα Πρακτικά από την τότε συζήτηση- με λέγατε εκπρόσωπο των κολεκτίβων, εκπρόσωπο του Σοβιέτ, τη στιγμή που αυτό το έκανε η γαλλική Δεξιά τη δεκαετία του ΄50! Είναι δυνατόν λοιπόν, να έχετε και «ΑΓΡΟΓΗ» και Διεύθυνση Πολιτικής Γης και…, και…, και…, πέντε υπηρεσίες; Γιατί θέλουν πολλαπλά αντικείμενα, κύριοι συνάδελφοι, οι εκπρόσωποι των συντεχνιών. Το ένα λοιπόν ζήτημα είναι τέσσερις-πέντε μονάδες υπηρεσιακές, στο αντικείμενο της πολιτικής γης που είναι κρίσιμο θέμα.
     Δεύτερον, στο αντικείμενο της γνώσης, τώρα με βάση τη συμφωνία για την Κ.Α.Π. πρέπει να κάνετε αυτά τα Κέντρα γνώσης και εκπαίδευσης, υποστήριξης και πληροφοριών, πάλι εδώ πέντε υπηρεσίες: ΕΘ.Ι.Α.Γ.Ε., «ΔΗΜΗΤΡΑ», Νομαρχιακή Αυτοδιοίκηση, Διεύθυνση Εφαρμογών και τα Κέντρα. Και όλοι αυτοί –γιατί ξέρουμε να τους διαβάζουμε τώρα, δώσαμε μάχες σ’ αυτόν τον τομέα- ο καθένας ζητά το κομμάτι του, για να μπορούν να χειρίζονται υποθέσεις και κύκλους και αυτό βεβαίως μετά θα έχει συνέπειες για την αγροτική οικονομία. Και τα αφήσατε όλα, κύριε Υπουργέ, σαν κρεμαστούς κήπους, όλα -φαίνονται μέσα στο νομοσχέδιο- ανάλογα με τα λόμπι που περικυκλώνουν τομείς για τον έλεγχο, με προφανείς επιδιώξεις. Και εσείς από πάνω παρευρίσκεστε και χαιρετίζετε.
     Με αυτή την έννοια, λοιπόν, δεν φαίνονται σαφείς αρχές πολιτικής και αρχές διοίκησης σ΄αυτό το νομοσχέδιο. Και ιδιαίτερα πολύ καλά έκανε ο Αρχηγός της Αντιπολίτευσης που τόνισε το πρωί ότι δεν υπάρχουν αρχές διοίκησης σ’ αυτό το νομοσχέδιο. 
     Να πάω τώρα στις επιδοτήσεις που εσείς αυτά που καταγγέλατε ζήσατε και υποστήκατε, όπως κι εμείς. Όταν διέλυσα τους οργανισμούς, που ήταν οι μαφίες εκεί, και πήγαμε στον Ο.Π.Ε.Κ.Ε.Π.Ε., για διάφορους λόγους τα διακομματικά λόμπι ΠΑ.ΣΟ.Κ. και Νέας Δημοκρατίας έφθασαν να δεχθούν -και οι υπουργοί, εγώ τουλάχιστον καθάρισα τη θέση μου- να έχουμε τρεις δημόσιες αρχές στις επιδοτήσεις. 
     Πρώτη αρχή: Oι συνεταιρισμοί σε πρώτο βαθμό, που δεν έπρεπε  να έχουν καμία σχέση με τις επιδοτήσεις, τις ελέγχουν ακόμη, γιατί καρπούνται 50.000.000.000 από το αγροτικό εισόδημα το χρόνο. Τρεις χιλιάδες άτομα είναι στους συνεταιρισμούς, ΠΑ.ΣΟ.Κ. ή Νέα Δημοκρατία. Να είμαστε εξηγημένοι. Πενήντα δισεκατομμύρια δραχμές θα καρπωθούν από το αγροτικό εισόδημα, γιατί έχουν τις επιδοτήσεις. Ενώ θα έπρεπε να πούμε ρητά: οι συνεταιρισμοί να παράγουν αν μπορούν, να συγκεντρώνουν, αν μπορούν, να τυποποιούν, να εξάγουν και να εκπαιδεύουν. Πολύ σωστά το πρότεινε ο Αρχηγός της Αντιπολίτευσης σήμερα.  Και να εκπαιδεύουν, αλλά μακριά από τον έλεγχο των επιδοτήσεων.
     Δεύτερος βαθμός: η Νομαρχιακή Αυτοδιοίκηση. Λέτε ένα σωρό ανακρίβειες στην εισήγησή σας, ότι εγκαταλείφθηκαν οι γεωτεχνικοί. Στην Νομαρχιακή Αυτοδιοίκηση του Ηρακλείου είχαμε κάνει ένα πείραμα τότε και είπαμε: πόσοι γεωπόνοι θέλουν να πάνε στις επιδοτήσεις και πόσοι στο τμήμα ανάπτυξης της Νομαρχίας. Εκατόν τριάντα γεωπόνοι πήγαν στις επιδοτήσεις, τριάντα πέντε στην ανάπτυξη. Δεν τη θέλουν την ανάπτυξη. Τι είναι αυτό; Θέλουν τις επιδοτήσεις, τις αποζημιώσεις, φυτοφάρμακα, λιπάσματα και όλα τα συναφή. Και όταν χτυπήθηκε αυτή η πολιτική, εσείς ήσασταν οι συμπαραστάτες. Και κατά πλειοψηφία, πολιτικά, τα πιο παρασιτικά στρώματα στην αγροτική οικονομία υποστηρίζετε. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για τα πανωγραψίματα….
     ΣΤΕΦΑΝΟΣ ΤΖΟΥΜΑΚΑΣ:  Βεβαίως. Θα σας πω ένα χαρακτηριστικό παράδειγμα. Διορίσατε στον ΕΛ.Γ.Α., τον πρώην Βουλευτή, διοικητή στον ΕΛ.Γ.Α., τον κ. Κατσαρό. Δεν είμαστε από αλλού. Κάθε μέρα εκεί στρατιές από τη Θεσσαλία προσέρχονται και περιμένουν να τους αντιμετωπίσει τα προβλήματα. Και προσέλαβε ο κ. Κατσαρός, κατά τα άλλα αυστηρός εισαγγελικός τύπος εδώ στην πολιτική ζωή του τόπου, πεντακόσιους γεωπόνους χωρίς Α.Σ.Ε.Π., παράνομα και καταχρηστικά, χρησιμοποιώντας το άρθρο 20 «Περί καταστάσεων ανάγκης της χώρας», για να πάνε πού; Για να κάνουν εκτιμήσεις για ζημιές στον ΕΛ.Γ.Α.. Αυτή είναι η ρότα: Στις ζημιές, στις αποζημιώσεις, όχι στην ανταγωνιστική και στην παραγωγική γεωργία. Και όλο αυτό αποτυπώνεται, κύριε Υπουργέ, αγαπητέ κύριε Μπασιάκο, σ’ αυτήν τη λογική. Και γι’ αυτό μετά είναι επόμενο να δηλώνεται απάτη σε διακόσιους πενήντα χιλιάδες τόνους λάδι, γιατί υπάρχουν τρεις χιλιάδες ελαιουργεία που τα περισσότερα δεν παράγουν το λάδι που χρειαζόμαστε σήμερα, γι’ αυτό είναι επόμενο να υπάρχουν ογδόντα εκκοκκιστήρια, όταν η Αυστραλία, που έχει διπλάσιο βαμβάκι, έχει τα μισά κ.ο.κ. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όλα αυτά που λέτε έγιναν επί των ημερών σας. 
     ΣΤΕΦΑΝΟΣ ΤΖΟΥΜΑΚΑΣ: Δεν υπάρχει το «επί των ημερών». Καθένας έχει την περίοδό του. Ο καθένας κρίθηκε. Αυτή η πολιτική ηττήθηκε, κύριε συνάδελφε. Δύο χρόνια τώρα είστε υπεύθυνος και παριστάνετε ότι ευρίσκεστε αλλού. Δεν διευθύνετε, δεν ασκείτε πολιτική, δεν κυβερνάτε. Συνεχίζουν οι μηχανισμοί, συνεχίζουν τα δίκτυα και εσείς εμφανίζεστε εδώ να κάνετε μια γενική πολιτική και να λέτε «Ξέρετε, είναι μια ακόμα ευκαιρία. Θέλουμε την ανταγωνιστική γεωργία». Τώρα το θυμήθηκε ο Πρωθυπουργός και εσείς;
     Το αποτέλεσμα ποιο θα είναι; Θα χαθεί μια ακόμα περίοδος. Γιατί η κύρια ρότα σας είναι η κοινωνική γεωργία, δηλαδή αν οι επιδοτήσεις δόθηκαν στην ώρα τους, αν οι αποζημιώσεις δόθηκαν στην ώρα τους. Αυτό είναι το μοντέλο.
      ΑΝΕΣΤΗΣ ΑΓΓΕΛΗΣ: Αυτό κάνατε και εσείς επί είκοσι χρόνια. 
     ΣΤΕΦΑΝΟΣ ΤΖΟΥΜΑΚΑΣ: Ακούστε κάτι. Δεν ξέρω αν ήσασταν στην προηγούμενη περίοδο εδώ πέρα. Υπήρχαμε όμως και ορισμένοι που εφαρμόσαμε τελείως αντίθετη πολιτική. 
     ΑΝΕΣΤΗΣ ΑΓΓΕΛΗΣ: Ήμουν και στην προηγούμενη. Έχουμε γνώση των όσων κάνατε εσείς προσωπικά.
     ΣΤΕΦΑΝΟΣ ΤΖΟΥΜΑΚΑΣ: Μάλιστα! Είναι γνωστή η στάση μου στα μπλόκα που υποστηρίζατε.
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε.
     ΣΤΕΦΑΝΟΣ ΤΖΟΥΜΑΚΑΣ: Αυτό εδώ κρίνεται από όλους. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, όχι προσωπικές…
     ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, καταλήγω. Ελπίζω στο επόμενο νομοσχέδιο που θα φέρετε, να φέρετε μια οργάνωση του Υπουργείου που να είναι επιτελικό Υπουργείο. Κάθετες σχέσεις από την πλατεία Βάθης κάθετες σχέσεις με τη Νομαρχιακή Αυτοδιοίκηση και με τις δυνάμεις που υπάρχουν σήμερα; Θα οργανωθεί τον 21ο αιώνα η ανταγωνιστική γεωργία; Όχι, δεν γίνεται, κύριε Υπουργέ! Δεν γίνεται, κύριοι συνάδελφοι. Δεν πρόκειται να υπάρχει ανταγωνιστική γεωργία έτσι και γι΄ αυτό υπάρχει ένας κόσμος που βεβαίως σε όλες τις δημοσκοπήσεις θέλει προς τα εκεί τη ρότα, δηλαδή στις επιδοτήσεις και τις αποζημιώσεις. Στα εύκολα.
     ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώστε. 
     ΣΤΕΦΑΝΟΣ ΤΖΟΥΜΑΚΑΣ:  Αλλά θα υπάρχουν ευθύνες. Και να καταλήξω: Δεν είναι βέβαιο ότι θα σταματήσουν οι επιδοτήσεις στην ευρωπαϊκή γεωργία. Είδατε τώρα τι έκανε η Ευρωπαϊκή Επιτροπή και ο Επίτροπος του Ανταγωνισμού απέναντι στην πολιτική της Κυβέρνησης της Κίνας. Τους επέβαλε ορισμένους όρους. 
     Διεθνώς γίνεται μια συζήτηση στρατηγικά, κύριε Υπουργέ, για ένα νέο προστατευτισμό που αναφέρεται στο «agriculture», δηλαδή στον τρόπο παραγωγής και στον πολιτισμό που έχει η Ευρώπη για το πώς παράγονται τα προϊόντα. Αυτό που είπε ο κ. Παπανδρέου –και είπε σημαντικά πράγματα το πρωί- για το αγροτοδιατροφικό μοντέλο της ελληνικής γεωργίας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     ΣΤΕΦΑΝΟΣ ΤΖΟΥΜΑΚΑΣ: Λοιπόν, στρέψτε τη ρότα προς την ανταγωνιστική γεωργία και άρα σημαίνει ότι δεν θα είστε οπαδοί των οπαδών σας και των πιο παρασιτικών δυνάμεων του δικού σας χώρου που χρόνια στηρίζουν αυτό το μοντέλο, το οποίο εσείς τώρα καταγγέλλετε, ενώ το υποστηρίζατε δέκα χρόνια σαν αντιπολίτευση. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Ευχαριστούμε πολύ, κύριε συνάδελφε.
     Ο συνάδελφος Β’ Αντιπρόεδρος της Βουλής κ. Σούρλας έχει το λόγο.
     ΓΕΩΡΓΙΟΣ ΣΟΥΡΛΑΣ (Β’ Αντιπρόεδρος της Βουλής): Κύριε Πρόεδρε, ευχαριστώ.
     Μετά τις αγορεύσεις των είκοσι οκτώ συναδέλφων, του Υπουργού και του Αρχηγού της Αξιωματικής Αντιπολίτευσης, δεν έχω να συνεισφέρω κάτι το σημαντικό και δεν θέλω να επαναλάβω τα όσα οι συνάδελφοι εξέθεσαν στη Βουλή. Άλλωστε αυτό είναι το μεγαλείο της Βουλής και του διαλόγου:  οι αντιπαραθέσεις, οι αντιθέσεις, οι αμφισβητήσεις, συστατικά στοιχεία της δημοκρατίας.
     Αισθάνομαι την ανάγκη από αυτό εδώ το Βήμα, το οποίο ιδιαίτερα τιμώ και πάντα φέρνω στη μνήμη τόσα χρόνια που θητεύω στη Βουλή –το θεωρώ πάρα πολύ σημαντικό το Βήμα του Βουλευτή- να επαινέσω την πολιτική ηγεσία του Υπουργείου Αγροτικής Ανάπτυξης για την προσπάθεια που καταβάλλει για να ανακουφίσει, να βοηθήσει τον αγροτικό κόσμο έμπρακτα με την πολιτική και με νομοθετικές ρυθμίσεις. 
     Και το λέει αυτό ένας Βουλευτής, ο οποίος προέρχεται από αγροτική οικογένεια, βίωσε, μεγάλωσε και όχι απλά σπούδασε τα περί αγροτικής πολιτικής και θεωρητικά καταρτίστηκε και γνωρίζω πόσο δύσκολο είναι να μπορέσει κανείς να προσφέρει σε αυτήν την ευπαθή και πολύπαθη ομάδα. Και πρέπει να συμβάλουμε όλοι, ανεξάρτητα από τις διαφορές μας, αγαπητοί φίλοι και του ΠΑ.ΣΟ.Κ. και της Αριστεράς, να στηρίξουμε την όποια προσπάθεια για να κρατηθεί ο αγροτικός κόσμος στις περιοχές του και να μπορέσει να ζήσει και αυτός αξιοπρεπώς. Να μην είναι πολίτης δευτέρας κατηγορίας, γιατί τους αδικεί το επάγγελμα και ο χώρος στον οποίο ζουν. 
     Θέλω μόνο να κάνω ορισμένες παρατηρήσεις επί των άρθρων, γιατί τα καθήκοντά μου, κύριε Υπουργέ και κύριε Υφυπουργέ, του Προεδρεύοντος, δεν θα μου επιτρέψουν να το κάνω αυτό αύριο και γιατί ίσως δοθεί και η δυνατότητα να τα μελετήσετε και ενδεχομένως κάποια απ’ αυτά να τα αποδεχθείτε. 
     Πιστεύω, κύριε Πρόεδρε και κύριοι συνάδελφοι, ότι είναι καλό όταν συζητάμε επί της αρχής, να κάνουμε και αναφορές στα άρθρα ή από τα άρθρα να συνθέτουμε το λόγο μας επί της αρχής για να μπορεί η πολιτική ηγεσία, το Υπουργείο να έχει το χρόνο να τα μελετήσει. Γιατί καμιά φορά έχουμε διαδοχικές συζητήσεις και δεν προλαβαίνουν οι Υπουργοί και οι επιτελείς του να δουν τις παρατηρήσεις. Βέβαια υπάρχει και η Διαρκής Επιτροπή, αλλά προκύπτουν και ζητήματα στη συνέχεια. 
     Θέλω, λοιπόν, να μου επιτρέψετε να κάνω ορισμένες προτάσεις για τα άρθρα. 
     Συγκεκριμένα για το άρθρο 2 παράγραφος 3 που αναφέρεται στα δάνεια που χορηγούνται στους νέους αγρότες, τα άτοκα ή για την προμήθεια πάγιου εξοπλισμού ή για την αγορά γης. 
     Αν δεν μπορεί να προσφερθούν δάνεια άτοκα για αγορά γης, πρέπει να δείτε αν αυτό μπορεί να γίνει για την προμήθεια του πάγιου εξοπλισμού των αγροτικών εκμεταλλεύσεων. Υπάρχει μια ευνοϊκή ρύθμιση, αλλά εμείς που γνωρίζουμε –και εσείς πιστεύω ότι τα ξέρετε πάρα πολύ καλά- λέμε ότι θα ήταν χρήσιμο να δοθεί αυτό το άτοκο δάνειο σε όλη την επικράτεια, τουλάχιστον ως προς την πρώτη παράγραφο.
     Έρχομαι στο άρθρο 4, στα κτήρια που εξαιρούνται των κατεδαφίσεων. Στη διάταξη πρέπει να συμπεριληφθεί η πρόβλεψη χορήγησης άδειας για ηλεκτροδότηση. Λέει μόνο ως προς την κατεδάφιση εξασφαλίζονται κάποιες προϋποθέσεις, αλλά δεν αναφέρεται πώς θα δοθεί η άδεια ηλεκτροδότησης. Το να παραμείνει μόνο ο στάβλος, το ποιμνιοστάσιο, αν δεν δοθεί άδεια, δεν μπορεί να λειτουργήσει και θα υπάρξουν προβλήματα ηλεκτροδοτήσεως.
     Ήθελα, κύριοι Υπουργοί, να δείτε την απλούστευση των διαδικασιών. Είναι πολύπλοκο το σύστημα αυτό. Θέλετε να εξασφαλίσετε το αδιάβλητο και όλα αυτά αλλά και αυτά που η Κυβέρνηση έχει επαγγελθεί για τη γραφειοκρατία θα πρέπει να τα κάνει πράξη. Πολλοί συμμετέχουν, χρόνος απαιτείται, είναι πολύπλοκο το σύστημα, αλλά δεν νομίζω ότι οι άνθρωποι εκεί επινοούνται διάφορες μεθοδεύσεις για να εξαπατήσουν το δημόσιο. Ας το κάνουμε, λοιπόν, πιο απλό.
     Στο άρθρο 7, στη διευρυμένη ομάδα εργασίας ανά προϊόν προτείνω να συμμετέχουν εκπρόσωποι και των δευτεροβάθμιων συνεταιριστικών οργανώσεων στις περιοχές όπου η παραγωγή του συγκεκριμένου προϊόντος να μην υπερβαίνει μόνο το 5% αλλά και το 3%.
     Αυτό το συζήτησα και στο νομό μου με τους προέδρους των δευτεροβαθμίων συνεταιριστικών οργανώσεων αλλά και με άλλες οργανώσεις που είχα επικοινωνία και θα αποκλειστούν πολλές δευτεροβάθμιες οργανώσεις και πολλές περιοχές ως προς τη συμμετοχή τους στη διευρυμένη ομάδα εργασίας ανά προϊόν. Νομίζω ότι είναι μία πάρα πολύ λογική πρόταση.
     Στο άρθρο 9 είναι οι διαπιστευμένοι αγροτικοί σύμβουλοι. Προτείνεται εκεί να συμμετέχουν ιδιώτες –πολύ σωστά- άλλοι επιστήμονες, ειδικοί προφανώς, αλλά νομίζω ότι θα ήταν πάρα πολύ καλό να συμμετέχουν και αγροτικές συνεταιριστικές οργανώσεις που διαθέτουν γεωτεχνικούς επιστήμονες. Να μην τους αποκλείσουμε. Υπάρχουν άνθρωποι που έχουν εμπειρίες και μάλιστα είναι μαχόμενοι γεωτεχνικοί. Αυτό δημιουργεί και μια στενοχώρια στις οργανώσεις και στους επιστήμονες.
     Το άρθρο 14 που αναφέρεται στο ΕΘ.Ι.Α.Γ.Ε., στο Εθνικό Ίδρυμα Αγροτικής Έρευνας, εγώ θα σας παρακαλέσω να το προσέξετε -διατελούσε για να είμαι ακριβής εν υπνώσει- να το προωθήσετε. Είναι πολύ σημαντική η οργάνωση αυτή. Αλλά εκείνο στο οποίο ήθελα να αναφερθώ είναι να συμμετέχουν σε αυτό και εκπρόσωποι των αγροτικών οργανώσεων που έχουν τη δική τους εμπειρία. Από ό,τι θυμάμαι δεν προβλέπεται συμμετοχή εκπροσώπων των αγροτών, των αγροτικών οργανώσεων. Έχουν την εμπειρία τους και αυτοί και συμμετέχουν στα όργανα. 
     Στο άρθρο 15 που αναφέρεται στη ρύθμιση θεμάτων του Ελληνικού Οργανισμού Γάλακτος προβλέπεται πολύ σωστά να επιχορηγούνται, να διαφημίζονται, να προβάλλουν τα προϊόντα τους. Αυτό, όμως, αναφέρεται μόνο για το συγκεκριμένο οργανισμό. Μεταφέρω την πρόταση της Μαγνησίας φερ’ ειπείν, όπου έχουμε το «ΕΒΟΛ», μια πολύ ισχυρή γαλακτοβιομηχανία, η οποία φαίνεται ότι αποτελεί και πρόβλημα για τις μεγάλες ιδιωτικές βιομηχανίες. Ενοχλούνται για τη δραστηριότητα. Εμείς δεν έχουμε τίποτα με το ελεύθερο εμπόριο, αλλά όμως υπάρχει και η στήριξη αυτών των φορέων των αγροτών. Μήπως μπορεί και εκεί να προβλεφθεί η επιχορήγηση για την ανάπτυξη αντιστοίχων δραστηριοτήτων; 
     Και τελειώνω, κύριε Πρόεδρε, με το εξής. Στους νομούς που λειτουργούν τα Περιφερειακά Κέντρα Προστασίας Φυτών και Ποιοτικού Ελέγχου και έχουμε και ινστιτούτα ΕΘΙΑΓΕ, όπως συμβαίνει στο δικό μου νομό -νομίζω ότι αυτά τα περιφερειακά κέντρα πρέπει να είναι εφτά στην Ελλάδα- από επισκέψεις που έχω κάνει κατά καιρούς και από τις συζητήσεις μαζί τους, πέρα από κάποια προσωπική σχέση που ενδεχομένως να έχουν οι προϊστάμενοι ή το ινστιτούτο του περιφερειακού κέντρου, δεν έχουν καμία λειτουργική και οργανική διασύνδεση. Να δείτε αν μπορεί να μπει μια τέτοια διάταξη που να τους υποχρεώνει να συνεργάζονται. Μπορεί ο καθένας να έχει –και έχει- διαφορετικό αντικείμενο, αλλά είναι και συναφή τα αντικείμενα αυτά. Δεν έχουν ποτέ βρεθεί να συζητήσουν μεταξύ τους, τουλάχιστον στο δικό μου νομό. Θα ήθελα να βοηθήσετε πολύ περισσότερο –αυτό δεν είναι θέμα του νομοσχεδίου- αυτά τα περιφερειακά κέντρα που μπορούν να επιτελέσουν πάρα πολύ σημαντική δουλειά.
     Αυτές τις παρατηρήσεις ήθελα να κάνω. Σας ευχαριστώ πάρα πολύ που με ακούσατε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Εμείς σας ευχαριστούμε, κύριε Πρόεδρε, και επειδή οι παρατηρήσεις σας φαίνονται πάρα πολύ σωστές και πιστεύω ότι θα βοηθήσουν στο νομοσχέδιο, ο κύριος Υπουργός θα τις μελετήσει και αύριο που θα συζητάμε επί των άρθρων νομίζω ότι θα σας απαντήσει.
     Κύριοι συνάδελφοι, θα δευτερολογήσετε;
     ΑΝΕΣΤΗΣ ΑΓΓΕΛΗΣ: Ναι, για δύο-τρία λεπτά, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο, κύριε Αγγελή, για τέσσερα λεπτά.
     (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Αγγελή, έχετε το λόγο.
     ΑΝΕΣΤΗΣ ΑΓΓΕΛΗΣ: Σε κάθε περίπτωση βέβαια θα συνηγορήσουμε με τις απόψεις του αγαπητού κυρίου Αντιπροέδρου. Η τοποθέτησή σας διδάσκει κοινοβουλευτικό ήθος, γιατί έχουμε την άποψη ότι κάπως έτσι θα πρέπει να επεξεργαζόμαστε τα νομοσχέδια, αντί να μπαίνουμε στον ωμό καταγγελτικό λόγο. 
     Βεβαίως, θα ήθελα να ζητήσω την κατανόηση του αγαπητού κατά τα άλλα συναδέλφου κ. Τζουμάκα για τον εκνευρισμό κατά την αγόρευσή του. Ο εκνευρισμός προήλθε από την τοποθέτησή του, η οποία διέψευδε την πρακτική την οποία εφάρμοσε ως Υπουργός. 
     Αγαπητοί συνάδελφοι, από την εξέλιξη της συζήτησης διαπιστώσαμε ότι δεν υπάρχει συγκεκριμένη πρόταση εκ μέρους της Αξιωματικής Αντιπολίτευσης. Η παρουσία του αξιότιμου κατά τα άλλα Αρχηγού της Αξιωματικής Αντιπολίτευσης προσθέτει, πλην όμως έδρασε αφαιρετικά. Γιατί; Γιατί αυτό που κατάφερε να πει είναι να απαντήσει με ευφυολόγημα στην τοποθέτηση του Πρωθυπουργού. Τι είπε ο Πρωθυπουργός στην Έκθεση; Είπε ότι τον σέβεται ως θεσμικό όργανο, ότι τον συμπαθεί και περιμένει τις προτάσεις του για να απαντήσει με ένα ευφυολόγημα του στυλ ότι «δεν έχει προτάσεις και γι’ αυτό περιμένει προτάσεις». Απεδείχθη, όμως, στην πράξη ότι ο κ. Παπανδρέου δεν έχει προτάσεις. 
     Ο κ. Παπανδρέου αναφέρθηκε στο εθνικό απόθεμα των νέων αγροτών. Θα έπρεπε να ξέρει ότι αυτό ισχύει εδώ και χρόνια και εφαρμόστηκε μάλιστα από το ΠΑ.ΣΟ.Κ. 
     Ο κ. Αργύρης, ο πρώην Υπουργός, αναφέρθηκε στην ανάγκη της γνώσης. Είναι περίεργα πράγματα αυτά. 
     ΕΥΑΓΓΕΛΟΣ ΑΡΓΥΡΗΣ: Τι είπε ο Υπουργός; 
     ΑΝΕΣΤΗΣ ΑΓΓΕΛΗΣ: Εσείς είπατε ότι είναι απαραίτητη η γνώση. Αυτό το ξέρουν και τα μικρά παιδιά. Τοποθέτηση, όμως, συγκεκριμένη δεν υπήρξε. 
     Αγαπητοί συνάδελφοι, το αγροτικό εισόδημα εξαρτάται από τις επιδοτήσεις, τις αποζημιώσεις, το κόστος παραγωγής και την εμπορική τιμή. 
     Όσον αφορά τις επιδοτήσεις, υπάρχει η Κοινή Αγροτική Πολιτική. Δεν είναι δυνατόν να γίνει αλλιώς. 
     Όσον αφορά τις αποζημιώσεις, ο ΕΛ.Γ.Α. αναγκάστηκε να δανειστεί πάνω από 1.000.000.000 ευρώ από την Α.Τ.Ε. για να καλύψει αποζημιώσεις παρελθόντων ετών έως το 2004. 
     Όσον αφορά την εμπορική τιμή, αυτό το νομοσχέδιο δεν έχει μόνο κοινωνικό χαρακτήρα, αλλά έχει ουσιαστικές και καίριες παρεμβάσεις. 
     ΕΥΑΓΓΕΛΟΣ ΑΡΓΥΡΗΣ: Ποιες είναι αυτές; 
     ΑΝΕΣΤΗΣ ΑΓΓΕΛΗΣ: Αυτές που θα πω. Με τα αγροτικά κέντρα απαντά σε αυτό που είπε ο κ. Παπανδρέου. Απαντά στη γνώση, στην πληροφόρηση, στην ομοιογενή ενημέρωση. 
     ΕΥΑΓΓΕΛΟΣ ΑΡΓΥΡΗΣ: Ποιος θα το κάνει αυτό;
     ΑΝΕΣΤΗΣ ΑΓΓΕΛΗΣ: Το κάνει η Νέα Δημοκρατία, το κάνει η υπεύθυνη Κυβέρνηση. Αυτά είναι ξεκάθαρα. Είπα και στην πρωτολογία μου ότι δεν είναι δυνατόν εν έτει 2005 να μπαίνουμε στη λογική του 1980, η οποία ουσιαστικά κατέστρεψε τον αγροτικό ιστό της χώρας. 
     Βεβαίως, θα έλθουν και άλλα νομοσχέδια στις αρχές του έτους. Ήταν σαφής ο Υπουργός Γεωργίας στην τοποθέτησή του. Θα έλθουν και άλλα νομοσχέδια, τα οποία θα συμπληρώσουν και θα απαντήσουν στα προβλήματα που ούτως ή άλλως υπάρχουν στην ελληνική γεωργία και για ένα μεγάλο μέρος αυτών είναι υπεύθυνη η κυβέρνηση του ΠΑ.ΣΟ.Κ..
     Κύριε Πρόεδρε, ο χρόνος δεν επαρκεί. Αύριο θα τοποθετηθώ συγκεκριμένα επί των άρθρων. Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον εισηγητή της Νέας Δημοκρατίας κ. Αγγελή.
     Το λόγο έχει ο εισηγητής του ΠΑ.ΣΟ.Κ. κ. Δριβελέγκας.
     ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ, κύριε Πρόεδρε.
     Εγώ άκουσα με προσοχή όλους τους συναδέλφους και τον Υπουργό. Ειλικρινά φαίνεται ότι επικρατεί σύγχυση σε πολλούς που λένε ότι σπαταλήθηκαν πόροι τόσα χρόνια και ότι έφαγαν οι αγρότες τις επιδοτήσεις. Καλά, ορισμένοι Βουλευτές μπορεί να μη γνωρίζουν ότι οι επιδοτήσεις αυστηρά από την Κοινότητα προορίζονται σαν εισόδημα των αγροτών, αλλά να μην το γνωρίζει και ο Υπουργός και να το επικαλείται; Είναι δυνατόν να μη γνωρίζουν ότι κανείς δεν μπορεί να βάλει χέρι στις επιδοτήσεις και να λένε ότι δεν πήγαν για αναδιαρθρώσεις, δεν πήγαν εδώ, δεν πήγαν εκεί; Το λένε πάρα πολλοί Βουλευτές και από το δικό μας κόμμα και από όλες τις πτέρυγες. Λέω ότι μπορεί να μην το γνωρίζουν, αλλά δεν επιτρέπεται να μην το γνωρίζει ο Υπουργός και να το επικαλύπτει.
     Επίσης, προσπάθησε -ως συνήθως κάνει- να φέρει θέμα διάστασης και διχογνωμίας απόψεων μεταξύ εμού και του κ. Χρυσοχοΐδη. Δεν καταλάβατε πάλι κύριε Υπουργέ ή σκόπιμα το κάνατε;
     Εσείς λέγατε ότι τις εισαγωγές ο Παπανδρέου τις επέτρεψε. Και εγώ σας κατέθεσα Πρακτικά. Θα τα πάρετε; Θα τα μελετήσετε; Εσείς έχετε να καταθέσετε κάτι διαφορετικό; 
     Με την τακτική σας εκθέτετε συναδέλφους της παράταξής σας που πάνε στα χωριά και λένε ότι φταίει ο Παπανδρέου για τις εισαγωγές. Και σας είπα τι έγινε και τι δεν έγινε. 
     Είπατε επίσης ότι ο Πρωθυπουργός κ. Καραμανλής υπερασπίστηκε το θέμα αυτό στην Ευρωπαϊκή Ένωση στο πρώτο συμβούλιο. Φέρτε μου μία δήλωση. Φέρτε μου ένα Πρακτικό. Αν βρείτε μία αναφορά, τότε θα τα πάρω πίσω. Γιατί δεν το κάνετε; Πάλι εκθέτετε τους συναδέλφους σας. Από εδώ και πέρα εγώ θα σας εγκαλώ να καταθέσετε στα Πρακτικά, αυτά που λέτε. Έχετε καμιά απόφαση του συμβουλίου; Ναι ή όχι;  Να τελειώνει αυτό το παραμύθι. Από παραμύθια έχει χορτάσει ο κόσμος.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Πρόβλημά σας, αν δεν καταλαβαίνετε.
     ΙΩΑΝΝΗΣ ΔΡΙΒΕΛΕΓΚΑΣ: Ο κ. Αργύρης σάς έθεσε σήμερα ένα ερώτημα, από πού θα πληρωθούν οι αγροφύλακες. Ποιοι είναι αυτοί οι ίδιοι πόροι; Μήπως θα τα πάρουν από τους αγρότες; Διαψεύστε το αυτό και ας βρει ο κ. Βουλγαράκης και η Κυβέρνηση από πού θα τους πληρώσει. Πάντως, δεν πρέπει να πληρωθούν από τους αγρότες. 
     Μιλήσατε για τις εξαγγελίες που κάνατε. Πράγματι, ο λαϊκισμός σας προεκλογικά δεν είχε όρια. Τώρα, εισπράττετε τα επίχειρα της πολιτικής σας σε όλα. 
     Μας έλεγαν εδώ διάφοροι συνάδελφοι για τα πανωτόκια. Ίσως να μη γνωρίζουν κάποιοι συνάδελφοι πότε προήλθαν τα πανωτόκια, ποια περίοδο και έφθασαν στο 36%. Μήπως το θυμάστε; Το 1990-1993. Αλλά να μην το γνωρίζει αυτό και Βουλευτής που ήταν εκείνη την περίοδο υποδιοικητής της Α.Τ.Ε.; 
     Μια και μιλάμε, κύριε Υπουργέ, για το κόστος παραγωγής, λέγατε ότι θα το μειώσετε και μάλιστα είπατε από 18% ο Φ.Π.Α. θα πάει στο 8% και το είπε ο Πρωθυπουργός στη Δ.Ε.Θ. του 2003 και συγκεκριμένα είπε «εδώ και οκτώ χρόνια το ζητάμε» . Οκτώ χρόνια το ζητούσαν το 2003 και συν δύο τώρα γίνονται δέκα. Και ποιο ήταν το αποτέλεσμα; Το 18% να γίνει 19%. Και ο κ. Αλογοσκούφης ξέρει πόσο ακόμα θα πάει. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πότε απερρίφθη επί των ημερών σας;
     ΙΩΑΝΝΗΣ ΔΡΙΒΕΛΕΓΚΑΣ: Γι’ αυτό το κάνατε 19%, κύριε Μπασιάκο; Το 18% το κάνατε 19%; 
     ΕΥΑΓΓΕΛΟΣ ΑΡΓΥΡΗΣ: Ρωτήστε ποιος το έκανε 18%. Δεν το έκανε ο κ. Έβερτ; 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, είπατε πολλά και για τη μείωση του κόστους πετρελαίου και του αγροτικού ρεύματος. Δυστυχώς, για τους συναδέλφους της επαρχίας και ευτυχώς για σας που απευθύνεστε σε συναδέλφους κυρίως της Α΄ και Β’ Αθήνας και δεν απευθύνεστε σε Βουλευτές της επαρχίας. Είδατε πόσο έχει πάει το πετρέλαιο το αγροτικό, όπως επίσης και το ρεύμα. Στη Χαλκιδική εδώ και μια εβδομάδα τα τρακτέρ είναι στους δρόμους. Απ’ ό,τι με διαβεβαίωσαν –δεν ξέρω αν το γνωρίζετε- είχαν μια επικοινωνία με τον Υφυπουργό κ. Κοντό. Υπάρχει τεράστιο πρόβλημα.
     Οι αγρότες έχουν χρεωθεί με 20.000 ευρώ –θα καταθέσω τα σχετικά έγγραφα στα Πρακτικά της Βουλής- με 16.000 ευρώ, με 17.000 ευρώ…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όλα αυτά είναι από δικές σας ρυθμίσεις. 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, ακούστε. Εγώ σας προσκαλώ να έρθετε στο νομό μου. Θα είμαι πολύ ευγενής, θα σας φιλοξενήσω με όλες τις τιμές. Ελάτε να δούμε από κοντά το πρόβλημα. Οι αγρότες είναι σε απελπισία. Πρέπει να το καταλάβετε. Ξέρετε τι είναι να δίνει ο άλλος 30.000 και 40.000 ευρώ; Ξέρετε ότι το ρεύμα από 13 δραχμές που είναι το μειωμένο αρδευτικό, μετατράπηκε σε οικιακό και έφθασε τις 45 δραχμές; Καταστρέφονται οι αγρότες. 
     Αφού, λοιπόν, δεν μπορείτε να το λύσετε από εδώ, εγώ σας προσκαλώ εξ ονόματος των αγροτών να έρθετε στο νομό μου και να λύσουμε επί τόπου το πρόβλημα με καλή διάθεση. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχει αλλάξει καμία ρύθμιση επί των ημερών μας; Αν έχει αλλάξει να την ανακαλέσουμε. Να πείτε την αλήθεια. 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, εγώ σας έκανα την πρόταση. Ελάτε στη Χαλκιδική να λύσουμε το πρόβλημα, διότι οι Βουλευτές σας λένε ότι «πάνω από το πτώμα μου θα περάσουν αν ισχύσουν αυτά». Να μη γεμίσουμε πτώματα στη Χαλκιδική! Είναι κρίμα. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Δριβελέγκα, ολοκληρώστε. 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, τελειώνω. 
     Άκουσα τον κύριο Υπουργό όταν μιλούσε στην Αίθουσα. Όλα μια χαρά, ήταν κατενθουσιασμένος και ευχαριστημένος. Βεβαίως, όπως είπα και προηγουμένως, μιλούσε σε Βουλευτές της Α΄ και Β΄ Αθήνας. Αφού, λοιπόν, τα έχει κάνει τόσο ωραία, γιατί δεν πάει να τα πει στην περιφέρεια; Του είπα να πάει ο ίδιος στη Θεσσαλία και στη Μακεδονία και να τα πει όλα αυτά. 
     Θα πρέπει κάποια στιγμή να σταματήσουμε να μιλάμε για το παρελθόν. Εγώ, κύριε Πρόεδρε, σας άκουσα με πολλή προσοχή. Κάνατε κάποιες προτάσεις. Ο λαϊκισμός που είχε εκθρέψει η παράταξη της Νέας Δημοκρατίας, νυν Κυβέρνηση και τότε αντιπολίτευση, δεν είχε όρια. Άκρατος λαϊκισμός και τώρα, όπως είπα και πριν, εισπράττει τα επίχειρα της πολιτικής. 
     Εμείς καταθέσαμε προτάσεις και θα τις καταθέσω και αύριο. Και μια που μίλησε ο κύριος Υπουργός, αναφερόμενος στον Πρόεδρο του ΠΑ.ΣΟ.Κ., σχετικά με το απόθεμα όσον αφορά τους νέους αγρότες, δεν καταλάβατε. Είπε άλλο. 
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, εξαντλήθηκε το θέμα. Το έχω ακούσει πολλές φορές. 
     ΙΩΑΝΝΗΣ ΔΡΙΒΕΛΕΓΚΑΣ: Χρειάζεται μια διευκρίνιση, κύριε Πρόεδρε, και αυτή είναι η εξής: Ο κύριος Πρόεδρος του ΠΑ.ΣΟ.Κ. αναφέρθηκε στα κριτήρια που πρέπει να ισχύουν για το απόθεμα και όχι να γίνεται παιχνίδι σε βάρος των νέων αγροτών. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ευχαριστούμε πολύ για την πρόταση. Πολύ σοβαρή πρόταση! 
     ΙΩΑΝΝΗΣ ΔΡΙΒΕΛΕΓΚΑΣ: Εμείς δεν διεκδικούμε το θέσφατο, κύριε Υπουργέ. 
     (Στο σημείο αυτό ο Βουλευτής κ. Ιωάννης Δριβελέγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε. Μπορείτε αυτά να τα συζητήσετε και ιδιαιτέρως μετά με τον κύριο Υπουργό. 
     Το λόγο έχει τώρα ο συνάδελφος κ. Τσιόγκας. 
     ΔΗΜΗΤΡΙΟΣ ΤΣΙΟΓΚΑΣ: Στη δευτερολογία μου, κύριε Πρόεδρε, εγώ θα σταθώ σε τρεις καλλιέργειες, το βαμβάκι, τον καπνό και τα τεύτλα με τις οποίες απασχολούνται πάνω από εκατόν εβδομήντα χιλιάδες αγρότες στη χώρα μας και οι οποίες θα αντιμετωπίσουν σοβαρά προβλήματα με την εφαρμογή από του χρόνου, από το 2006, της Κ.Α.Π.. Τα ίδια προβλήματα βέβαια θα αντιμετωπίσουν και άλλα αγροτικά προϊόντα, όπως τα σιτηρά, το λάδι, τα οπωροκηπευτικά, καθώς ο γενικότερος στόχος των μέτρων που λαμβάνετε στο πλαίσιο της Κ.Α.Π. και του Π.Ο.Ε. είναι η μείωση των επιδοτήσεων στην αγροτική οικονομία, η πλήρης απελευθέρωση της αγοράς και η ένταση του διεθνούς ανταγωνισμού. 
     Με τις αποφάσεις, βέβαια, που έχουν παρθεί και βέβαια και αυτές που θα παρθούν στο άμεσο μέλλον, θα έχουμε περικοπές στα στρέμματα της καλλιέργειας, θα έχουμε μείωση παραγωγής, θα έχουμε μείωση των τιμών για την παραγωγή. Αναφέρθηκα και στην πρωτολογία μου σχετικά με τους εκβιασμούς που κάνουν οι εμποροβιομήχανοι. 
     Όλα αυτά θα έχουν σαν αποτέλεσμα τη συρρίκνωση του αγροτικού εισοδήματος των παραγωγών, την αύξηση του ξεκληρίσματος της φτωχομεσαίας αγροτιάς και ταυτόχρονα θα επιδεινωθεί σοβαρά το διατροφικό πρόβλημα στη χώρα μας με βαριές επιπτώσεις για το λαό, αφού δεν θα ξέρουν τι θα τρώνε και βέβαια θα το αγοράζουν και πανάκριβα. 
     Ιδιαίτερα όσον αφορά το βαμβάκι, οι επιδοτήσεις που θα δίνονται στους παραγωγούς της Ελλάδας από το 2006 μέχρι την επόμενη αναθεώρηση του κανονισμού θα υπολογίζονται με βάση το μέσο όρο της ιστορικής περιόδου 2000-2002 και είναι ίσες με 588.000.000 ευρώ το χρόνο. Οι επιδοτήσεις αυτές χωρίζονται σε δύο κατηγορίες: Είναι οι αποσυνδεδεμένες από την παραγωγή που είναι το 65% και οι συνδεδεμένες με την παραγωγή που είναι το 35%. Για επιδοτήσεις πάνω από 5.000 ευρώ, δηλαδή για όσους καλλιεργούν πάνω από πενήντα με εξήντα στρέμματα βαμβάκι θα υπάρχει μείωση της επιδότησης κατά 4% το 2006 και κατά 5% το 2007. Θα μπορούσα να αναφερθώ λεπτομερειακά, αλλά δεν μας επιτρέπει ο χρόνος. Σημασία έχει ότι ο βαμβακοπαραγωγός θα παίρνει το 2013 την ίδια ονομαστική τιμή, την ίδια επιδότηση που έπαιρνε και το 1991.
     Στα καπνά από την καλλιέργεια του 2006 οι όποιες επιδοτήσεις θα βγαίνουν με βάση το μέσο όρο της ιστορικής περιόδου 2000-2002 και έτσι θα πάει το πράγμα μέχρι και την καλλιέργεια του 2009. Οι νέες επιδοτήσεις θα υπολογιστούν με βάση τα επιδοτούμενα κιλά που θα ορίζει η Ευρωπαϊκή Ένωση και θα μετατραπούν σε επιδότηση ανά στρέμμα. Γι’ αυτήν την περίοδο τα κράτη-μέλη θα μπορούν να ανεβάζουν τη συνδεδεμένη ενίσχυση μέχρι και 60%. Εδώ πάμε για πλήρη αποδέσμευση. Και βέβαια πρέπει να πούμε ότι από την άλλη η αποσυνδεδεμένη ενίσχυση θα είναι για τα κράτη-μέλη της Ευρωπαϊκής Ένωσης 40%, ενώ, όπως είπα για τη χώρα μας, έχουμε πάει σε πλήρη αποδέσμευση. Για να δίδεται αυτή η αποσυνδεδεμένη επιδότηση θα πρέπει να υπογράφονται πάλι συμβόλαια με καπνεμπόρους μεταποιητές και να τηρούνται οι ίδιοι ποιοτικοί όροι που έχει θέσει η Ευρωπαϊκή Ένωση. Από την καλλιέργεια του 2010 και μετά η ενίσχυση θα κοπεί στο μισό σε όλους τους καπνοπαραγωγούς και το υπόλοιπο 50% θα πάει στο Β’ Πυλώνα για τη λεγόμενη ανάπτυξη της υπαίθρου. Όπως όλα δείχνουν, μετά το 2009 δεν θα υπάρχει καπνοκαλλιέργεια στη χώρα μας και οι καπνοπαραγωγοί θα παίρνουν ονομαστικές επιδοτήσεις με το 50% μετά το 2009 και μέχρι το 2013. Το 2013 οι καπνοπαραγωγοί θα παίρνουν περίπου το 25% των πραγματικών επιδοτήσεων του μέσου όρου της τριετίας 2000-2002. 
     Και θα πω δυο κουβέντες για τα τεύτλα, για να ολοκληρώσω. Σύμφωνα με τις προτάσεις της Κομισιόν που ανακοινώθηκαν τώρα τον Ιούλιο στις Βρυξέλλες και αναμένεται να επικυρωθούν το επόμενο διάστημα, για τη ζάχαρη και τα τεύτλα προβλέπεται: Πρώτον, μείωση κατά 39% της θεσμικής τιμής της ζάχαρης μέσα στα επόμενα δύο χρόνια, αρχής γενομένης το 2006-2007. Δηλαδή, η τιμή από 632 ευρώ ανά τόνο θα μειωθεί στα 385,5 ευρώ ανά τόνο. Δεύτερον, στα ζαχαρότευτλα μείωση κατά 42,6%. Δηλαδή, η τιμή μειώνεται από 43,6 ευρώ ανά τόνο στα 25,5 ευρώ ανά τόνο. Τρίτον, κατάργηση της δημόσιας παρέμβασης, η οποία θα αντικατασταθεί από το ιδιωτικό καθεστώς αποθεματοποίησης και καταβολή μιας ψευδοεισοδηματικής ενίσχυσης που θα καλύπτει μόλις το 60% των απωλειών που θα έχουν οι παραγωγοί. Για το κλείσιμο των εργοστασίων οι τευτλοπαραγωγοί θα μπορούν να λάβουν μια συμπληρωματική ενίσχυση για ένα έτος, ενώ ακόμη θα επιδοτείται με κάτι ψιλά η καλλιέργεια των τεύτλων που δεν πηγαίνουν για ζάχαρη. 
     Όλα αυτά θα έχουν σαν αποτέλεσμα τη μείωση της τευτλοκαλλιέργειας στη χώρα μας και βέβαια την απώλεια της δουλειάς για εκατοντάδες εργαζόμενους στα εργοστάσια ζάχαρης. Και βέβαια υπολογίζεται ότι από τους εννιακόσιους που δουλεύουν τώρα ότι θα μείνουν επακόσιοι. Δηλαδή, θα πάνε καμία διακοσαριά σε απόλυση. Ήδη έχουν γίνει κάμποσες δεκάδες αιτήσεις για εθελούσια έξοδο, δηλαδή για απολύσεις. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για συνταξιοδότηση είναι αυτά. 
     ΔΗΜΗΤΡΙΟΣ ΤΣΙΟΓΚΑΣ: Και βέβαια κανείς δεν μπορεί να εγγυηθεί ότι δεν θα κλείσουν κάποια από τα εργοστάσια.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
     Δεν υπάρχει άλλος ομιλητής.
     Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις».
     Ερωτάται το Τμήμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΙΩΑΝΝΗΣ ΔΡΙΒΕΛΕΓΚΑΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Αγροτικής Ανάπτυξης και Τροφίμων «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις» έγινε δεκτό επί της αρχής κατά πλειοψηφία.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 22.30’ λύεται η συνεδρίαση για αύριο ημέρα Πέμπτη 15 Σεπτεμβρίου 2005 και ώρα 10.30’ με αντικείμενο εργασιών του Τμήματος: α) κοινοβουλευτικό έλεγχο, συζήτηση επίκαιρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 14-9-05 (απόγευμα) 		σελ.-2-

