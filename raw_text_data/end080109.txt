      
ΠΙΝΑΚΑΣ ΠΕΡΙΕΧΟΜΕΝΩΝ
 Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΞΑ΄
Τετάρτη 9 Ιανουαρίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές, από το Γυμνάσιο των Εκπαιδευτηρίων Γιαννοπούλου, το 9ο Δημοτικό Σχολείο Αλίμου, το 62ο Γυμνάσιο Αθηνών, το Γυμνάσιο Βραχναίϊκων Αχαίας και το Σχολείο Δεύτερης Ευκαιρίας Λαμίας. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Πέμπτης 10 Ιανουαρίου 2008. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: « Σύσταση Εθνικού Ταμείου Κοινωνικής Συνοχής και άλλες διατάξεις ». σελ.
2. Αίτηση ονομαστικής ψηφοφορίας επί του άρθρου 11 του σχεδίου νόμου του Υπουργείου Οικονομίας και Οικονομικών. σελ.
3. Κατάθεση Εκθέσεων Διαρκών Επιτροπών.
Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εξωτερικών:
α) « Κύρωση του Μνημονίου Κατανόησης για τη Συνεργασία μεταξύ των Διπλωματικών Ακαδημιών και Ινστιτούτων των Υπουργείων Εξωτερικών των κρατών – μελών του Οργανισμού Οικονομικής Συνεργασίας Ευξείνου Πόντου ». σελ.
β) « Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και της Γενικής Γραμματείας του Συνδέσμου Αραβικών Κρατών ». σελ.

ΟΜΙΛΗΤΕΣ

Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ. σελ.
ΑΪΒΑΛΙΩΤΗΣ Κ. σελ.
ΑΛΟΓΟΣΚΟΥΦΗΣ Γ. σελ.
ΒΕΛΟΠΟΥΛΟΣ Κ. σελ.
ΒΟΡΙΔΗΣ Μ. σελ.
ΓΕΙΤΟΝΑΣ Κ. σελ.
ΓΕΩΡΓΙΑΔΗΣ Α. σελ.
ΔΕΝΔΙΑΣ Ν. σελ.
ΔΡΑΓΑΣΑΚΗΣ Ι. σελ.
ΕΥΘΥΜΙΟΥ Π. σελ.
ΚΑΚΛΑΜΑΝΗΣ Α. σελ.
ΚΑΤΣΕΛΗ Λ. σελ.
ΚΟΣΜΙΔΗΣ Ι. σελ.
ΚΟΥΜΠΟΥΡΗΣ Δ. σελ.
ΚΟΥΤΜΕΡΙΔΗΣ Ε. σελ.
ΚΩΝΣΤΑΝΤΟΠΟΥΛΟΣ Γ. σελ.
ΛΕΓΚΑΣ Ν. σελ.
ΛΕΟΝΤΑΡΙΔΗΣ Θ. σελ.
ΜΑΓΚΡΙΩΤΗΣ Ι. σελ.
ΜΠΟΥΖΑΛΗ Π. σελ.
ΝΤΙΝΟΠΟΥΛΟΣ Α. σελ.
ΞΕΝΟΓΙΑΝΝΑΚΟΠΟΥΛΟΥ Μ. σελ.
ΠΑΓΚΑΛΟΣ Θ. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΝΔΡΕΟΥ Β. σελ.
ΠΑΠΑΝΔΡΕΟΥ Γ. σελ.
ΠΛΕΥΡΗΣ Α. σελ.
ΡΟΝΤΟΥΛΗΣ Α. σελ.
ΣΑΧΑΝΙΔΗΣ Φ. σελ.
ΣΚΡΑΦΝΑΚΗ Μ. σελ.
ΣΤΡΑΤΑΚΗΣ Ε. σελ.
ΤΣΙΡΩΝΗΣ Δ. σελ.
ΦΙΛΙΝΗ Α. σελ.
ΦΩΤΙΑΔΗΣ Η. σελ.
ΧΑΪΔΟΣ Χ. σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΞΑ΄
      Τετάρτη 9 Ιανουαρίου 2008
      Αθήνα, σήμερα στις 9 Ιανουαρίου 2008, ημέρα Τετάρτη και ώρα 10.31΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      Εύχομαι  σε όλες και όλους χρόνια πολλά, καλή χρονιά, χρόνια καλά και δημιουργικές εργασίες στην Εθνική Αντιπροσωπεία.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Κοσμίδη, Βουλευτή Χίου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η μείωση του κόστους  καλλιέργειας.
      2) Η Βουλευτής Ρεθύμνης κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία  το Σωματείο Ατόμων με Αναπηρία του Νομού Ρεθύμνης ζητεί την εγκατάσταση ηχητικών σηματοδοτών για άτομα με αναπηρία, στο Νομό Ρεθύμνου.
      3) Η Βουλευτής Ρεθύμνης κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία  τα Τμήματα Ανατολικής και Δυτικής Κρήτης του Τεχνικού Επιμελητηρίου της Ελλάδος ζητούν την τροποποίηση του  Γενικού Πλαισίου Χωροταξικού Σχεδιασμού και Αειφόρου Ανάπτυξης, για την Περιφέρεια της Κρήτης.
      4) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατοϋπαλληλικό Κέντρο Σάμου ζητεί την καθιέρωση κατώτερου μισθού στα 1400 ευρώ κ.λπ..
      5) Οι Βουλευτές Νομού Αττικής  κ. ΔΗΜΟΣ ΚΟΥΜΠΟΥΡΗΣ και  Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατοϋπαλληλικό Κέντρο Νομού Φωκίδας ζητεί τη χρηματοδότηση των ασφαλιστικών ταμείων από το κράτος κ.λπ..
      6) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και Β΄ Πειραιώς κ. ΒΑΡΒΑΡΑ (Βέρα) ΝΙΚΟΛΑΪΔΟΥ κατέθεσαν αναφορά με την οποία  Σωματεία του Πειραιά καταγγέλλουν την εργοδοσία της επιχείρησης ΚΑΡΜΠΟΝ ΛΟΡΑΙΝ ΕΛΛΑΣ για τη δίωξη συνδικαλιστή.
      7) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και  Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  κάτοικοι της Χαλκίδας και οικισμών της περιοχής διαμαρτύρονται για τη σχεδιαζόμενη διέλευση γραμμής Υπερυψηλής Τάσης της ΔΕΗ από την περιοχή τους.
      8) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά με την οποία  ο Σύλλογος Νεφροπαθών Εύβοιας υπό Αιμοκάθαρση `Η ΜΕΤΑΜΟΣΧΕΥΣΗ` ζητεί την άμεση πρόσληψη νοσηλευτών στη Μονάδα Τεχνητού Νεφρού του Νοσοκομείου Κύμης Νομού Εύβοιας
      9) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  το Συνδικάτο Εργαζομένων Οργανισμού Αστικής Συγκοινωνίας Θεσσαλονίκης ζητεί την αύξηση του αριθμού λεωφορείων για τη βελτίωση των αστικών συγκοινωνιακών υπηρεσιών.
      10) Οι Βουλευτές Νομού Αττικής  κ. ΔΗΜΟΣ ΚΟΥΜΠΟΥΡΗΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  η ΄Ενωση Συνταξιούχων ΙΚΑ και το Εργατικό Κέντρο Νομού Φωκίδας ζητούν την άμεση κάλυψη των κενών ιατρικών θέσεων στο παράρτημα του ΙΚΑ ΄Αμφισσας.
      11) Οι Βουλευτές Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ και Α΄ Αθηνών κ. ΕΥΘΑΛΙΑ (Λίλα) ΚΑΦΑΝΤΑΡΗ κατέθεσαν αναφορά με την οποία  το Πανελλήνιο Σωματείο Εργαζομένων στα Κέντρα Ημερήσιας Φροντίδας Ηλικιωμένων ζητεί τη συνέχιση της χρηματοδότησης του προγράμματος.
      12) Οι Βουλευτές Α΄ Θεσσαλονίκης  κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  Σύλλογοι και Φορείς του Δήμου Αιανής Κοζάνης ζητούν τη λήψη μέτρων αντιμετώπισης του φαινομένου των ναρκωτικών.
      13) Οι Βουλευτές Β΄ Πειραιώς κ. ΒΑΡΒΑΡΑ (Βέρα) ΝΙΚΟΛΑΪΔΟΥ και  Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία  ο Σύλλογος Γονέων 5ου Δημοτικού Σχολείου Κερατσινίου Αττικής ζητεί την άμεση τοποθέτηση εκπαιδευτικών στις κενές θέσεις του Σχολείου.
      14) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Ομοσπονδία Αγροτικών Συλλόγων Χαλκιδικής `ΜΑΡΙΝΟΣ ΑΝΤΥΠΑΣ` ζητεί τη ρύθμιση των χρεών του Αγροτικού Συλλόγου της Ορμύλιας.
      15) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Συντονιστική Επιτροπή Κεντρικής και Δυτικής Μακεδονίας των Συνταξιουχικών Ομοσπονδιών Ι.Κ.Α. – Τ.Ε.Β.Ε. – Ν.Α.Τ. – ΕΛ.ΤΑ. – Τ.Α.Ε. – Τ.Σ.Α. – Ο.Τ.Α. - ΔΗΜΟΣΙΟΥ καταγγέλλει τη λιτότητα της σφικτής δημοσιονομικής πολιτικής.
      16) Οι Βουλευτές Β΄ Αθηνών κ. ΣΠΥΡΙΔΩΝ ΧΑΛΒΑΤΖΗΣ, Β΄ Πειραιώς κ. ΒΑΡΒΑΡΑ (Βέρα) ΝΙΚΟΛΑΪΔΟΥ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  η Πανελλήνια Ομοσπονδία Αντιστασιακών Οργανώσεων ζητεί την ικανοποίηση οικονομικών και θεσμικών αιτημάτων των μελών της.
      17) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  η Πανελλήνια Ομοσπονδία Εργαζομένων Οργανισμών Τοπικής Αυτοδιοίκησης ζητεί την έκτακτη οικονομική ενίσχυσητων εργαζομένων στους ΟΤΑ, που έχουν χαρακτηρισθεί πυρόπληκτοι.
      18) Οι Βουλευτές Λαρίσης κ. ΔΗΜΗΤΡΙΟΣ  ΤΣΙΟΓΚΑΣ Μαγνησίας κ. ΝΙΚΟΛΑΟΣ  ΓΚΑΤΖΗΣ και Τρικάλων κ. Αχιλλέας Κανταρτζής κατέθεσαν αναφορά με την οποία  οι Σύλλογοι Γονέων και Κηδεμόνων των 20ου και 38ου Δημοτικών Σχολείων και των 12ου και 16ου Νηπιαγωγείων Λάρισας διαμαρτύρονται για την αγορά ή την ανταλλαγή του οικοπέδου που βρίσκεται δίπλα στα Σχολεία.
      19) Η Βουλευτής Επικρατείας κ. ΘΑΛΕΙΑ ΔΡΑΓΩΝΑ κατέθεσε αναφορά με την οποία  η Πανελλήνια Ένωση Αναπληρωτών Εκπαιδευτικών ζητεί την αύξηση του πασοστού των μόνιμων διορισμών κ.λπ..
      20) Η Βουλευτής Επικρατείας κ. ΘΑΛΕΙΑ ΔΡΑΓΩΝΑ κατέθεσε αναφορά με την οποία  Σύλλογοι  Εκπαιδευτικών Μουσικής Πανεπιστημιακής Εκπαίδευσης ζητούν τη διενέργεια διαγωνισμού του Α.Σ.Ε.Π. για το διορισμό στα σχολεία γενικής παιδείας και τα μουσικά σχολεία,αποκλειστικά αποφοίτων πανεπιστημιακών τμημάτων μουσικής.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  2424/26.11.07 ερώτηση του Βουλευτή κ.  Μάξιμου Χαρακόπουλου δόθηκε με το υπ’ αριθμ. 393/12.12.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Χαρακόπουλος, για τα θέματα της αρμοδιότητάς μας, σας πληροφορούμε τα εξής:
      Τα κατά καιρούς σκάνδαλα που αποκαλύπτονται από δημοσιογράφους και διοχετεύονται μέσω του τύπου ή/και της τηλεοράσεως προς την κοινή γνώμη, εάν είναι αληθή και ακριβή μπορούν να καταγγελθούν επώνυμα στη Δ/νση Βιολογικής Γεωργίας του Υπουργείου Αγροτικής Ανάπτυξης και Τροφίμων, προκειμένου να ελεγχθούν για την εγκυρότητά τους.
      Έχουν αποσταλεί από το τηλεοπτικό κανάλι ΑΝΤΙ, στον Οργανισμό Πιστοποίησης και Επίβλεψης Γεωργικών Προϊόντων (ΟΠΕΓΕΠ) πλάνα από τη σχετική εκπομπή, αλλά πέραν τούτου δεν έχει περιέλθει σε γνώση του Οργανισμού οποιοδήποτε άλλο αποδεικτικό υλικό, που να τεκμηριώνει τις καταγγελίες. Τυχόν ενδείξεις παρατυπιών ή παραβάσεων ελέγχθηκαν και αξιολογήθηκαν από τον Ο.Π.Ε.ΓΕ.Π. -AGROCERT. Στο πλαίσιο των ελέγχων αυτών πραγματοποιήθηκαν επιθεωρήσεις στις εταιρείες «ΒΙΟΥΓΕΙΑ ΕΠΕ» και «ΕΒΙΚ ΑΕ» που διακίνησαν το προϊόν σταφίδα σουλτανίνα, καθώς και στους Οργανισμούς Ελέγχου και Πιστοποίησης «ΒΙΟΕΛΛΑΣ Α.Ε.» και «ΔΗΩ». Από τα στοιχεία που συγκεντρώθηκαν μέχρι σήμερα, δεν τεκμηριώνεται κάποια παρατυπία ή παράβαση που να εμπίπτει στη νομοθεσία για τα προϊόντα βιολογικής γεωργίας.
      Ο Καν. (ΕΟΚ) 2092/91 και η Κοινή Υπουργική Απόφαση 245090/06 (ΦΕΚ 157/Β΄), που ρυθμίζει τις λεπτομέρειες εφαρμογής του προαναφερόμενου κανονισμού, θεσπίζουν σύστημα ελέγχου των παραγόμενων με βιολογικές μεθόδους προϊόντων και όταν διαπιστωθούν από τα αρμόδια όργανα ελέγχου παρατυπίες ή/και παραβάσεις του κανονισμού επιβάλλονται κυρώσεις.
      Στο νομοθετικό πλαίσιο της αριθμ. 245090/31.01.2006 (ΦΕΚ 157/Β) Κοινής Υπουργικής Απόφασης και της αριθμ. 296851/21.06.2007 (ΦΕΚ 1114/Β) Υπουργικής Απόφασης το σύστημα ελέγχου περιλαμβάνει ελέγχους εποπτείας, επίβλεψης και επιτόπιους ελέγχους στους επιχειρηματίες. Οι αρχές και οι οργανισμοί ελέγχου καθώς και το πεδίο αρμοδιότητάς τους αναφέρονται παρακάτω :
      Η Δ/νση Βιολογικής Γεωργίας ασκεί την εποπτεία του Συστήματος Ελέγχου και πραγματοποιεί Εποπτικούς Ελέγχους σε όλα τα στάδια του συστήματος ελέγχου και πιστοποίησης για τη διαπίστωση της αποτελεσματικής, αντικειμενικής και αξιόπιστης λειτουργίας του.
      Ο Οργανισμός Πιστοποίησης και Επίβλεψης Γεωργικών Προϊόντων (Ο.Π.Ε.ΓΕ.Π.), με διακριτικό τίτλο AGROCERT, είναι Νομικό Πρόσωπο Ιδιωτικού Δικαίου, που λειτουργεί χάριν του δημοσίου συμφέροντος υπό την εποπτεία του Υπουργού Αγροτικής Ανάπτυξης & Τροφίμων, σύμφωνα με το Ν.2637/98 και ορίζεται ως αρμόδια αρχή επίβλεψης του συστήματος ελέγχου.
      Διενεργεί τακτικούς ή αιφνιδιαστικού ς ελέγχους:
      * Στους εγκεκριμένους Οργανισμούς Ελέγχου και Πιστοποίησης βιολογικών προϊόντων.
      *  Στους επιχειρηματίες που εφαρμόζουν τον Καν.(ΕΟΚ) 2092/91	για τη βιολογική γεωργία.
      *  Στους χώρους εμπορίας.
      * Σε εγκαταστάσεις επιχειρηματιών που κάνουν κατά παράβαση χρήση των ενδείξεων, σημάτων ή λογοτύπων του βιολογικού τρόπου παραγωγής.
      Οι Οργανισμοί ελέγχου και πιστοποίησης προϊόντων βιολογικής γεωργίας είναι εγκεκριμένοι ιδιωτικοί φορείς οι οποίοι πληρούν τις προϋποθέσεις των παρ. 5 και 11 του άρθρου 9 του Καν.(ΕΟΚ)2092/91 και πραγματοποιούν επιτόπιους ελέγχους στις επιχειρήσεις παραγωγής βιολογικών προϊόντων.
      Σε περίπτωση που κατά τους ελέγχους που πραγματοποιούν οι Οργανισμοί Ελέγχου και Πιστοποίησης καθώς και η Επιβλέπουσα και Εποπτεύουσα Αρχή διαπιστωθεί τεκμηριωμένα ότι κάποιος επιχειρηματίας δεν συμμορφώνεται με τους κανόνες παραγωγής, τότε επιβάλλονται κυρώσεις είτε από τους Οργανισμούς Ελέγχου και Πιστοποίησης, είτε από τις Επιτροπές Εξέτασης Παρατυπιών και Παραβάσεων του Υπουργείου Αγροτικής Ανάπτυξης και Τροφίμων. Οι κυρώσεις που επιβάλλονται είναι:
      * Αφαίρεση ή αναστολή έκδοσης των πιστοποιητικών.
      * Αποβολή από το Σύστημα Ελέγχου και Πιστοποίησης για χρονικό διάστημα έως τρία (3) έτη.
      * Απαγόρευση πώλησης προϊόντων με ενδείξεις περί του βιολογικού τρόπου παραγωγής τους, έως ένα (1) έτος.
      * Επιβολή χρηματικού προστίμου από € 600 έως € 30.000 ανάλογα με τη σοβαρότητα της παράβασης και τον όγκο των διακινηθέντων προϊόντων.
      Ως βιολογικά μπορούν να σημαίνονται μόνο τα ακόλουθα προϊόντα που αναφέρονται στο άρθρο 1, του Καν.(ΕΟΚ)2092/91:
      α) μη μεταποιημένα φυτικά και κτηνοτροφικά προϊόντα καθώς και ζώα, στο μέτρο που στα παραρτήματα Ι και ΙΙ προβλέπονται αρχές παραγωγής και ειδικοί κανόνες επιθεώρησης γι' αυτά,
      β) μεταποιημένα φυτικά και κτηνοτροφικά προϊόντα που προορίζονται για ανθρώπινη κατανάλωση και έχουν παρασκευαστεί κυρίως από ένα ή περισσότερα συστατικά φυτικής ή/και ζωικής προέλευσης,
      γ) πρώτες ύλες ζωοτροφών και σύνθετες ζωοτροφές.
      Η παρασκευή φαγητών στους χώρους μαζικής εστίαση ς δεν εμπίπτει στο πεδίο εφαρμογής του Καν.(ΕΟΚ) 2092/91 για τη βιολογική γεωργία. Επομένως, δεν μπορούν να ελεγχθούν και να πιστοποιηθούν για αυτή τη δραστηριότητα.
      Ο Υφυπουργός
      Κ. ΚΙΛΤΙΔΗΣ»
      2. Στην με αριθμό 788/16-10-07 ερώτηση των Βουλευτών κυρίων Ελπίδας Παντελάκη και Βέρας Νικολαΐδου δόθηκε με το υπ’ αριθμ. 62345/6-11-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ' αριθμ. 788/16-10-2007 ερώτησης, που κατέθεσαν στη Βουλή των Ελλήνων οι κ.κ. Ελπίδα Παντελάκη και Βέρα Νικολαΐδου, αναφορικά με την ανεπαρκή κάλυψη των αναγκών ύδρευσης, την ποιότητα νερού, καθώς και τις ανατιμήσεις επί των τιμολογίων ύδρευσης στην Αίγινα, σας γνωρίζουμε, σύμφωνα με τη διατυπωθείσα άποψη τόσο της Περιφέρειας Αττικής, όσο και του Δήμου Αίγινας προς το Υπουργείο μας, τα ακόλουθα:
      Το δημοτικό συμβούλιο του Δήμου Αίγινας, με την υπ' αριθμ. 70/2007 απόφασή του, προέβη στον καθορισμό νέου τιμολογίου ύδρευσης για το νησί. Η απόφαση αυτή έλαβε την έγκριση της Περιφέρειας Αττικής, ωστόσο κατόπιν άσκησης προσφυγής ιδιώτη ενώπιον της επιτροπής του άρθρου 152 του ν. 3463/2006, ακυρώθηκε λόγω πλημμελούς διαδικασίας αναφορικά με τη διαδικασία λήψης της.
      Ακολούθως εκδόθηκαν πέντε (ισάριθμες με τα τοπικά διαμερίσματα του νησιού) αποφάσεις (129/07, 130/07, 131/07, 132/07 και 133/07), με τις οποίες το δημοτικό συμβούλιο εξέφρασε εκ νέου τη βούλησή του για αναπροσαρμογή των τελών ύδρευσης, με βάση τη διατυπωθείσα γνώμη των τοπικών συμβουλίων περί αναγκαιότητας αναπροσαρμογής των τελών ύδρευσης και έπειτα από διευκρινήσεις που διατυπώθηκαν από το Υπουργείο μας προς την οικεία δημοτική αρχή, επί τη βάση της προεκτεθείσας ακυρωθείσας απόφασης. Οι προδιαληφθείσες αποφάσεις εγκρίθηκαν, κατά την πρόβλεψη του άρθρου 149 του ν. 3463/2006, ως προς τη νομιμότητά τους από τον Γενικό Γραμματέα Περιφέρειας Αττικής. Ασκήθηκαν εξάλλου εκ μέρους κατοίκων του νησιού προσφυγές ενώπιον του ανωτέρω, για την ακύρωση των υπ' αριθμ 130/07 και 131/07 προπαρατεθεισών αποφάσεων, οι οποίες ωστόσο απορρίφθηκαν, με το αιτιολογικό ότι:
      	Α) Με βάση την επισυναπτόμενη, στις εν λόγω αποφάσεις, κατάσταση των οικονομικών δεδομένων, διαφαίνεται η τήρηση της αρχής της ανταποδοτικότητας,
      	Β) Από το έτος 2001, σε κανένα δημοτικό διαμέρισμα του νησιού δεν έχει γίνει αύξηση τιμών στο τιμολόγιο ύδρευσης.
      	Γ) Καθορίζεται ειδικό τιμολόγιο για τις μικρές καταναλώσεις, τους πολύτεκνους και τις επιχειρήσεις.
      	Δ) Με τις εν λόγω αποφάσεις στοχεύεται η εξυγίανση των οικονομικών δεικτών της υπηρεσίας ύδρευσης, δεδομένου ότι το σχετικό έλλειμμα (κατά το έτος 2006 ανήλθε σε 1.981.093 €), δυσχεραίνει την εν γένει λειτουργία του Δήμου.
      Επισημαίνεται ότι κρίσιμο στοιχείο αναφορικά με τη νομιμότητα των αποφάσεων των ΟΤΑ που αφορούν στην επιβολή του τέλους ύδρευσης, αποτελεί η έννοια της ανταποδοτικότητας, η οποία συναρτάται με την πλήρωση συγκεκριμένων κριτηρίων τα οποία απορρέουν ακριβώς από τη φύση του εν λόγω τέλους. Ειδικότερα το Υπουργείο μας με εγκυκλίους προς τις περιφέρειες και τους ΟΤΑ της χώρας παγίως επισημαίνει, ως προαπαιτούμενο στοιχείο επιβολής των σχετικών αποφάσεων, την ύπαρξη αναλογικής σχέσης μεταξύ του ύψους του τέλους και του κόστους παροχής της αντίστοιχης υπηρεσίας. Η σχέση αυτή πρέπει να προκύπτει μέσα από ενταγμένο στην απόφαση λογαριασμό εσόδων - εξόδων, ώστε αφενός τα προβλεπόμενα έσοδα να ανταποκρίνονται με τη μεγαλύτερη δυνατή προσέγγιση στις ενόψει της υφισταμένης πράγματι καταναλώσεως συνθήκες οι οποίες επικρατούν κατά το χρόνο λήψεως της αποφάσεως, αφετέρου ως προς το σκέλος των εξόδων πρέπει να παρατίθενται ακριβή στοιχεία περί των επιμέρους δαπανών, που είναι αναγκαίες για την οργάνωση και λειτουργία της υπηρεσίας υδρεύσεως.
      Αναφορικά με την ποιότητα του πόσιμου νερού από γεωτρήσεις, ο Δήμος Αίγινας διεξάγει ελέγχους με βάση τα οριζόμενα στην ΚΥΑ Υ2/2600/2001 και σε όλες τις περιπτώσεις διαπιστώθηκε ότι πληρούνται απολύτως οι απαιτήσεις που αφορούν την ανθρώπινη κατανάλωση. Πέραν τούτου, οποιαδήποτε άλλη μέτρηση σε σημεία ελέγχου και με τρόπο που δεν συνάδει με τα διαλαμβανόμενα στην προαναφερθείσα ΚΥΑ, επιδέχεται αμφισβήτησης.
      Τέλος, όσον αφορά στο ζήτημα της επάρκειας νερού και την κάλυψη των υδροδοτικών αναγκών του νησιού, η δημοτική αρχή καταβάλλει προσπάθειες οι οποίες συνοψίζονται στα εξής σημεία:
      Α) Επιδιώκει την αύξηση της κρατικής επιχορήγησης για τη μεταφορά νερού. Η επιχορήγηση αυτή ήταν 800.000€ το έτος 2006 και 1.000.000€ μέχρι σήμερα για το έτος 2007.
      	Β) Στο πλαίσιο βελτίωσης και εκσυγχρονισμού του δικτύου και των δεξαμενών του νησιού έχει υποβάλλει σχετική προκαταρκτική μελέτη, ενώ αναμένεται η αξιολόγησή της και η ένταξη του έργου στο Περιφερειακό Επιχειρησιακό Πρόγραμμα Αττικής.
      Γ) 'Εχει δρομολογήσει διαδικασίες που αφορούν στην εξεύρεση οριστικής λύσης αναφορικά με το ζήτημα της τροφοδότησης του νησιού με νερό από την ΕΥΔΑΠ μέσω υποθαλάσσιου αγωγού, ενώ βρίσκεται σε εξέλιξη προσυμβατική μελέτη υλοποίησης του έργου μέσω ΣΔΙΤ.
      Ο Υφυπουργός
      ΘΑΝΑΣΗΣ ΝΑΚΟΣ»
      	3. Στην με αριθμό 814/17-10-07 ερώτηση των Βουλευτών κυρίων Ιωάννου Δραγασάκη, Φώτη Κουβέλη και Μιχάλη Παπαγιαννάκη δόθηκε με το υπ’ αριθμ. 62696/7-11-07 έγγραφο από τον Υφυπουργό Εσωτερικών, η ακόλουθη απάντηση:
      «Σε απάντηση της παραπάνω ερώτησης σας πληροφορούμε, κατόπιν σχετικού εγγράφου της Περιφέρειας Πελοποννήσου, ότι η Διεύθυνση Δημόσιας Υγείας της Νομαρχιακής Αυτοδιοίκησης Μεσσηνίας διενήργησε υγειονομικό έλεγχο των συστημάτων υδροδότησης στα πληγέντα Δημοτικά Διαμερίσματα των Δήμων Καλαμάτας, Οιχαλίας και Ανδονίας και δόθηκαν οι απαραίτητες οδηγίες στους Δήμους για την διασφάλιση της ποιότητας του πόσιμου νερού. Ειδικά για τον Ταΰγετο όχι μόνο η Δ/νση Δημόσιας Υγείας της Νομαρχιακής Αυτοδιοίκησης Μεσσηνίας αλλά και η Δημ. Επιχείρηση Ύδρευσης & Αποχέτευσης Καλαμάτας διενεργούν δειγματοληψίες ανά τακτά χρονικά διαστήματα ώστε να διασφαλιστεί ο πλήρης έλεγχος του πόσιμου νερού στις πληγείσες περιοχές.
      	Όσον αφορά τα λοιπά θιγόμενα στην ερώτηση θέματα, αρμόδια να απαντήσουν είναι τα συνερωτώμενα Υπουργεία Υγείας & Κοινωνικής Αλληλεγγύης και ΠΕ.ΧΩ.ΔΕ..
      Ο Υφυπουργός
      ΑΘ. ΝΑΚΟΣ»
      4. Στην με αριθμό 1243/30-10-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 65636/21-11-07 έγγραφο από τον Υφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φώτης Κουβέλης, σχετικά με την εγκατάσταση και λειτουργία τσίρκου στην παραλία του Δήμου Μοσχάτου, σας γνωρίζουμε, ύστερα από ενημέρωση που είχαμε από την Περιφέρεια Αττικής και το Δήμο Μοσχάτου, τα ακόλουθα:
      Σύμφωνα με τα οριζόμενα στα άρθρα 3 και 4 του ν.3342/06-5-2005 «Βιώσιμη ανάπτυξη και κοινωνική αξιοποίηση των Ολυμπιακών Εγκαταστάσεων», η αίτηση για την χορήγηση άδειας λειτουργίας Ολυμπιακής εγκατάστασης υποβάλλεται από τον ενδιαφερόμενο χρήστη στη Γενική Γραμματεία Ολυμπιακής Αξιοποίησης και κοινοποιείται στη Γενική Γραμματεία Περιφέρειας, στην οποία εντάσσεται διοικητικά η εγκατάσταση. Η προβλεπόμενη στα ανωτέρω άρθρα Γνωμοδοτική Επιτροπή συγκροτείται με κοινή απόφαση των Υπουργών ΠΕ.ΧΩ.Δ.Ε. και Πολιτισμού. Η άδεια ίδρυσης και λειτουργίας καταστημάτων υγειονομικού ενδιαφέροντος και λοιπών εμπορικών χρήσεων στις ανωτέρω εγκαταστάσεις, εκδίδεται με απόφαση του Γενικού Γραμματέα της Περιφέρειας, μέσα στα όρια της οποίας βρίσκεται η εγκατάσταση, εντός σαράντα ημερών, μετά από σχετική γνωμοδότηση της ανωτέρω Επιτροπής.
      Μέχρι σήμερα δεν έχει περιέλθει στην Περιφέρεια Αττικής σχετική γνωμοδότηση της προαναφερόμενης Επιτροπής για την παραχώρηση της εν λόγω έκτασης και δεν έχει εκδοθεί άδεια λειτουργίας για την εγκατάσταση τσίρκου στην παραλία του Δήμου Μοσχάτου.
      Περαιτέρω, ο Δήμος Μοσχάτου, με έγγραφο του, προς την εταιρία «Ολυμπιακά Ακίνητα Α.Ε.» έχει εκφράσει την αντίθεση του στην εγκατάσταση τσίρκου και παρόμοιων λειτουργιών στην παραλιακή ζώνη, προβάλλοντας λόγους ρύπανσης του χώρου, κακομεταχείρισης των ζώων και καταστρατήγησης των όρων για τη μετα-ολυμπιακή χρήση της ανωτέρω εγκατάστασης, όπως αυτοί προβλέπονται από το Ειδικό Σχέδιο Ολοκληρωμένης Ανάπτυξης (Ε.Σ.Ο.Α.Π.).
      Επισυνάπτουμε αντίγραφα των υπ’ αριθμ. 4503/7-11-07 και 14754/18-10-07 απαντητικών εγγράφων της Περιφέρειας Αττικής και του Δήμου Μοσχάτου, αντίστοιχα.
      Για ειδικότερη ενημέρωσή σας επί του θέματος, καθ’ ύλην αρμόδιο είναι το Υπουργείο Πολιτισμού, προς το οποίο κοινοποιούμε αντίγραφο της ερώτησης.
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 1871/14-11-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 265/30-11-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 1871/14-11-2007 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Το 1961 υιοθετήθηκε στο πλαίσιο του Συμβουλίου της Ευρώπης ο Ευρωπαϊκός Κοινωνικός Χάρτης (ΕΚΧ), διεθνής σύμβαση για την προστασία των κοινωνικών δικαιωμάτων. Η Ελλάδα κύρωσε τον Ευρωπαϊκό Κοινωνικό Χάρτη με το Νόμο 1426/84 (ΦΕΚ 32 Α/21-3-84). Από το 1961 ο ΕΚΧ εξελίσσεται μέσω της νομολογίας της Ευρωπαϊκής Επιτροπής Κοινωνικών Δικαιωμάτων που επιβλέπει την εφαρμογή του, αλλά και μέσω της υιοθέτησης τριών Πρωτοκόλλων που διευρύνουν τα προστατευόμενα δικαιώματα και βελτιώνουν το μηχανισμό ελέγχου. Το 1988, το Πρόσθετο Πρωτόκολλο στον Ευρωπαϊκό Κοινωνικό Χάρτη πρόσθεσε τέσσερα νέα άρθρα που αντιστοιχούν σε ισάριθμα δικαιώματα. Ο μηχανισμός ελέγχου της εφαρμογής των διατάξεων του ΕΚΧ ενισχύθηκε, κατ’ αρχήν το 1991 από το Τροποποιητικό Πρωτόκολλο του Τορίνο, και το 1995 από το Πρωτόκολλο Συλλογικών Καταγγελιών με το οποίο δίνεται η δυνατότητα σε διεθνείς Μη Κυβερνητικές Οργανώσεις και σε Συνδικαλιστικές Οργανώσεις εργοδοτών και εργαζομένων, να υποβάλλουν συλλογικές καταγγελίες για παραβίαση των διατάξεων του Ευρωπαϊκού Κοινωνικού Χάρτη. Η χώρα μας έχει επικυρώσει και τα τρία ανωτέρω Πρωτόκολλα.
      Το 1996 ο Ευρωπαϊκός Κοινωνικός Χάρτης αναθεωρήθηκε προκειμένου να γίνει ακόμη πιο επίκαιρος και να συμπεριλάβει νέα δικαιώματα. Υιοθετήθηκε ο Αναθεωρημένος Ευρωπαϊκός Κοινωνικός Χάρτης, ο οποίος απαριθμεί 31 συνολικά άρθρα που αντιστοιχούν σε ισάριθμα δικαιώματα τα οποία μπορούν να ταξινομηθούν σε τέσσερις βασικές κατηγορίες α) δικαιώματα απασχόλησης, κατάρτισης και ίσων ευκαιριών, β) υγείας, κοινωνικής ασφάλισης και κοινωνικής προστασίας, γ) εργασιακά δικαιώματα, και δ) δικαιώματα των παιδιών, των μεταναστών και της οικογένειας.
      Η Ελλάδα υπέγραψε τον Αναθεωρημένο Ευρωπαϊκό Κοινωνικό Χάρτη στις 3 Μαΐου του 1996 και στην παρούσα φάση βρίσκεται στο στάδιο εξέτασης της κύρωσής του.
      Συγκεκριμένα:
      Το Υπουργείο Απασχόλησης και Κοινωνικής Προστασίας έχει ήδη προβεί στη διερεύνηση της δυνατότητας επικύρωσης του Αναθεωρημένου Ευρωπαϊκού Κοινωνικού Χάρτη διενεργώντας σχετική αλληλογραφία με τις αρμόδιες Υπηρεσίες της Δημόσιας Διοίκησης προκειμένου αφενός να γίνει αναλυτική εξέταση της ελληνικής νομοθεσίας και πρακτικής σε σχέση με τις διατάξεις του Αναθεωρημένου Χάρτη και αφετέρου να γίνει μία συγκέντρωση των θέσεων των εμπλεκόμενων φορέων. Από την ολοκλήρωση της διαδικασίας αυτής η πρώτη εκτίμηση που προέκυψε είναι ότι το επίπεδο προστασίας των κοινωνικών δικαιωμάτων στη χώρα μας επιτρέπει την επικύρωση της συγκεκριμένης σύμβασης. Ωστόσο εκφράστηκαν και κάποιες επιφυλάξεις για ορισμένες διατάξεις του Χάρτη οι οποίες αναφέρονται σε θέματα τα οποία ρυθμίζονται από την ελληνική νομοθεσία με διαφορετικό τρόπο.
      Στο πλαίσιο της προετοιμασίας της επικύρωσης του Αναθεωρημένου ΕΚΧ, πραγματοποιήθηκε στην Αθήνα στις 6 Νοεμβρίου 2007 ημερίδα με θέμα «Η Εφαρμογή του Ευρωπαϊκού Κοινωνικού Χάρτη του Συμβουλίου της Ευρώπης», η οποία συνδιοργανώθηκε από το Συμβούλιο της Ευρώπης και το Υπουργείο Απασχόλησης και Κοινωνικής Προστασίας. Στην εν λόγω ημερίδα έλαβαν μέρος και ανέπτυξαν εισηγήσεις εμπειρογνώμονες και στελέχη της Γραμματείας του Ευρωπαϊκού Κοινωνικού Χάρτη του Συμβουλίου της Ευρώπης, καθηγητές ΑΕΙ της χώρας μας αλλά και του εξωτερικού, και υπηρεσιακοί παράγοντες του Υπουργείου Απασχόλησης. Την έναρξη της ημερίδας κήρυξε η Υφυπουργός Απασχόλησης και Κοινωνικής Προστασίας, κα Σοφία Καλαντζάκου. Κεντρικό θέμα της ημερίδας αποτέλεσε η επικύρωση του Αναθεωρημένου ΕΚΧ από την Ελλάδα και οι διατάξεις του ΕΚΧ του 1961 οι οποίες δεν έχουνε κυρωθεί από τη χώρα μας.
      Το βασικό συμπέρασμα των εργασιών της Ημερίδας είναι ότι δεν υπάρχουν σημαντικές δυσκολίες για την επικύρωση του Αναθεωρημένου Ευρωπαϊκού Κοινωνικού Χάρτη από τη χώρα μας.
      Το Υπουργείο μας προέβη στη σύσταση Επιτροπής για την επεξεργασία του Αναθεωρημένου ΕΚΧ με σκοπό την επικύρωση του. Η Επιτροπή αποτελείται καταρχήν από εκπροσώπους διαφορετικών υπηρεσιών του Υπουργείου Απασχόλησης και Κοινωνικής Προστασίας και από έναν εμπειρογνώμονα στα θέματα του εργατικού δικαίου. Στις εργασίες της ως άνω Επιτροπής θα καλούνται επίσης να συμμετάσχουν ανάλογα με τις διατάξεις του Αναθεωρημένου ΕΚΧ που θα συζητούνται και εκπρόσωποι άλλων Υπουργείων και Φορέων. Η Επιτροπή θα πρέπει να έχει ολοκληρώσει το έργο της κατά το πρώτο εξάμηνο του 2008.
      Από τα ανωτέρω εκτεθέντα συμπεραίνεται ότι, στις προθέσεις της χώρας μας είναι να επικυρώσει τον Αναθεωρημένο ΕΚΧ και κατά συνέπεια, δεν υφίσταται ούτε αδράνεια, ούτε αδιαφορία, ως προς την επικύρωση του.
      Όσον αφορά το ερώτημα εάν είναι στην πρόθεση της χώρας μας να επικυρώσει τον Αναθεωρημένο ΕΚΧ στο σύνολο του ή να εξαιρεθούν κάποια άρθρα ή παράγραφοι αυτού, αυτό θα εξαρτηθεί από το έργο της προαναφερομένης νεοσυσταθείσας Επιτροπής.
      Για τα λοιπά θέματα, αρμόδια να σας απαντήσουν είναι τα συνερωτώμενα Υπουργεία.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      6. Στην με αριθμό 2414/26.11.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 14487/1363/Φ.Βουλή 10.12.07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με αρ. πρωτ. 2414/26-11-2007 του Βουλευτή κ. Γ. Μαγκριώτη, σχετικά με τη Ζώνη Καινοτομίας Θεσσαλονίκης και σε συνέχεια και παλιότερων σχετικών ερωτήσεων για το ίδιο θέμα, επιθυμούμε να σας ενημερώσουμε για τα εξής όσον αφορά την πρόοδο των επιμέρους έργων της Δράσης και των απαιτούμενων διοικητικών και οργανωτικών ενεργειών κατά την τελευταία περίοδο :
      - Ολοκληρώθηκε η επιλογή του Διευθύνοντος Συμβούλου και ο διορισμός του Διοικητικού Συμβουλίου της «Αλεξάνδρεια Ζώνη Καινοτομίας Θεσσαλονίκης Α.Ε.». (ΦΕΚ Υ.ΟΔ.Δ 279/6 lουλίου 2007). Εγκρίθηκε το καταστατικό της Εταιρείας από τους συναρμόδιους Υπουργούς (ΦΕΚ Β΄1614/17-08-2007). Ολοκληρώθηκαν οι διαδικασίες που απαιτούνται από την ελληνική νομοθεσία για την ίδρυση και έναρξη λειτουργίας της Εταιρείας. Κατεβλήθη το Μετοχικό Κεφάλαιο (60.000 ευρώ). Ξεκίνησε η χρηματοδότηση του φορέα μέσω του Τακτικού Προϋπολογισμού του ΥΜΑΘ και η προετοιμασία των απαιτούμενων ενεργειών για τη στελέχωσή του.
      Προχώρησαν από το ΥΜΑΘ οι διαγωνιστικές διαδικασίες για τη Μελέτη «Στρατηγικός και Επιχειρησιακός Σχεδιασμός της Ζ.ΚΑΙ.Θ.». Η ανάθεση αναμένεται να έχει ολοκληρωθεί στις προσεχείς εβδομάδες. Επίσης προετοιμάζονται οι τεχνικές προδιαγραφές για την μελέτη πολεοδομικού και χωροταξικού σχεδιασμού. Ο διαγωνισμός εκτιμάται ότι θα πραγματοποιηθεί στις αρχές του 2008. Ως παραδοτέο της μελέτης αυτής θα είναι η οριοθέτηση και ο χωροταξικός σχεδιασμός της Ζ.ΚΑI.Θ. καθώς και τα αναγκαία έργα υποδομής.
      Έχει ξεκινήσει από την Εταιρεία η διερεύνηση των οικονομικών κινήτρων προς ιδιωτικές επιχειρήσεις (ΜΜΕ) για την ανάπτυξη της καινοτομίας στην Ζ.ΚΑΙ.Θ. και τη σύνταξη συγκεκριμένων προτάσεων δράσεων για ένταξη στο ΕΣΠΑ 20072013 ή/και στον Αναπτυξιακό Νόμο.
      Επισημαίνεται ότι τα έργα που θα ενταχθούν στο ΕΣΠΑ 2007-2013 θα υλοποιηθούν στο πλαίσιο του Περιφερειακού Επιχειρησιακού Προγράμματος Μακεδονίας Θράκης. Ο σχεδιασμός τους βασίζεται στο Στρατηγικό Σχέδιο Ανάπτυξης της Ζώνης Καινοτομίας Θεσσαλονίκης (άρθρο 2 του Νόμου 3489/2006) που θα καταρτισθεί με μέριμνα του ΔΣ της εταιρείας και το οποίο θα λάβει υπόψη τα πορίσματα των δύο μελετών που αναφέρονται παραπάνω.
      Ο Υπουργός
      ΧΡ. ΦΩΛΙΑΣ»
      7. Στην με αριθμό 1909/14.11.07 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Β 2829/10.12.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1909/14-11-2007 που κατέθεσε στη Βουλή η Βουλευτής και Χρύσα Αράπογλου, σχετικά με τον έλεγχο φορτηγών αυτοκινήτων, από πλευράς Υπ.Μ.Ε, σας πληροφορούμε τα εξής:
      1. Το θέμα της ασφαλούς κυκλοφορίας των οχημάτων, αλλοδαπών και ημεδαπών, στη χώρα μας, καθώς και το δικαίωμα διενέργειας με αυτά οδικών μεταφορών, αντιμετωπίζεται με τους ελέγχους που διενεργούνται σε όλη την επικράτεια από την Τροχαία, το ΣΕΕ, Λιμενικές, Τελωνειακές, Αστυνομικές Αρχές, και τα Μικτά Κλιμάκια Ελέγχου (Μ.Κ.Ε) των Νομαρχιακών Αυτοδιοικήσεων.
      2. Τα Μ.Κ.Ε είναι όργανα που θεσπίστηκαν με τις διατάξεις του ν. 2801/2000, και η συγκρότηση και παρακολούθηση της λειτουργίας τους ανήκει στις αρμοδιότητες του οικείου Νομάρχη.
      Σύμφωνα με τις διατάξεις της παραγράφου 5 του άρθρου 1 του Ν. 3446/2006 (ΦΕΚ 49 Α') ο έλεγχος της εφαρμογής της κείμενης νομοθεσίας για την κυκλοφορία των ελληνικών και αλλοδαπών φορτηγών οχημάτων ιδιωτικής και δημοσίας χρήσης κατά τις διενεργούμενες με αυτά μεταφορές από τα Μικτά Κλιμάκια Ελέγχου ασκείται σε κάθε σημείο της περιοχής αρμοδιότητας της οικείας Νομαρχιακής Αυτοδιοίκησης ακόμη και στους λιμένες και πλησίον των συνοριακών σταθμών, καθ’ όλη τη διάρκεια του εικοσιτετραώρου, ακόμη και τις αργίες. Αποτελεί, συνεπώς, ευθύνη κάθε Νομαρχιακής Αυτοδιοίκησης η λειτουργία των Κλιμακίων Ελέγχου καθόλο το εικοσιτετράωρο.
      Με την αριθμ. πρωτ. Γ5/0ικ28597/2256/14-5-2007 εγκύκλιο του ΥΠ.Μ.Ε εδόθησαν οδηγίες προς τα Μικτά Κλιμάκια Ελέγχου για την εντατικοποίηση των διενεργούμενων ελέγχων στο πλαίσιο εφαρμογής των διατάξεων του Ν. 3446/2006, ΟΙ οποίοι πρέπει να είναι συνεχείς, ουσιαστικοί και συστηματικοί.
      3. Με τις διατάξεις του ν. 3446/2006 προβλέφθηκαν αυστηρότερες κυρώσεις για τις παραβάσεις παράνομης κυκλοφορίας φορτηγών αυτοκινήτων, θεσπίστηκαν νέες παραβάσεις για θέματα επικίνδυνων φορτώσεων, υπέρβαρων φορτίων, οδήγηση πέραν του νόμιμου ωραρίου, παράνομης εισόδου αλλοδαπών οχημάτων κλπ.. Στις περιπτώσεις επικίνδυνων φορτώσεων και υπέρβασης των μέγιστων ορίων διαστάσεων και βαρών, προβλέπεται πέραν των λοιπών κυρώσεων άμεση ακινητοποίηση του οχήματος.
      Ειδικότερα για το θέμα του οδικού τεχνικού ελέγχου των κυκλοφορούντων οχημάτων, οι έλεγχοι που γίνονται από τα ΜΚΕ της χώρας σύμφωνα με την κείμενη νομοθεσία (Υ Α Φ2Ι55009Ι4626 (ΦΕΚ 1 028ΙΑΙ7-8-2002), είναι επιπλέον αναλυτικοί. Συγκεκριμένα, ο οδικός τεχνικός έλεγχος περιλαμβάνει το σύνολο των κάτωθι σημείων:
      Οπτική επιθεώρηση της κατάστασης συντήρησης του οχήματος επαγγελματικής χρήσεως σε στάθμευση.
      Έλεγχο όλων των εγγράφων τεχνικού ελέγχου.
      Επιθεώρηση προκειμένου να διαπιστωθούν τυχόν ελαττώματα συντήρησης. Ειδικότερα εξετάζεται αν πληρούν τις προϋποθέσεις: (α) το σύστημα πέδησης και τα κατασκευαστικά στοιχεία του, (β) το σύστημα εξάτμισης, (γ) η θολερότητα του καπνού (ντίζελ), (δ) οι εκπομπές αερίων (βενζίνη, φυσικό αέριο ή υγραέριο), (ε) οι ράβδοι διεύθυνσης, (στ) τα φώτα, οι διατάξεις φωτισμού και σηματοδότησης, (ζ) οι τροχοί τα ελαστικά, (η) οι αναρτήσεις, (θ) το πλαίσιο, (ι) η εγκατάσταση του ταχογράφου (ια) η εγκατάσταση και η λειτουργία της διάταξης περιορισμού ταχύτητας, και (ιβ) αν υπάρχουν διαρροές καυσίμου ή και ελαίου.
      Σε περίπτωση που ο έλεγχος καταδείξει ότι το όχημα έχει ελλείψεις επιβάλλεται, το, κατά περίπτωση, ανάλογο πρόστιμο στον ιδιοκτήτη του οχήματος. Επιπλέον, αν εκτιμηθεί ότι το όχημα μπορεί εγκυμονεί κίνδυνο ασφαλείας, εl9ικά σε ότι αφορά την πέδηση, αφαιρούνται τα στοιχεία κυκλοφορίας και το επαγγελματικό όχημα υποβάλλεται σε διεξοδικότερο έλεγχο σε δημόσιο ΚΤΕΟ.
      Θέτουμε, επίσης, υπόψη σας ότι οι αρμόδιες υπηρεσίες Υπ.Μ.Ε. με στόχο τη βελτίωση της ποιότητας των διενεργούμενων οδικών τεχνικών ελέγχων από όλα τα ΜΚΕ της χώρας έχουν ήδη προχωρήσει τις διεργασίες για την οργάνωση σεμιναρίου επιμόρφωσης υπαλλήλων της σχετικής ειδικότητας όλων των ΝΑ της χώρας. Ακόμα, προωθείται ο εξοπλισμός των ΜΚΕ με ψηφιακές φωτογραφικές μηχανές προκειμένου οι διαπιστωθείσες τεχνικές ελλείψεις να καταγράφονται με αξιόπιστο και αδιαμφισβήτητο τρόπο.
      5. Το τρίτο ερώτημα ανήκει στην αρμοδιότητα του Υπ.Οι.Ο.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      8. Στην με αριθμό 523/10-10-07 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. 66/1-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 523/10-10-2007 ερώτηση, που κατατέθηκε στη Βουλή από το Βουλευτή κ. Μ. Κατρίνη, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Α. Η Ειδική Υπηρεσία Εφαρμογής Συγχρηματοδοτούμενων Ενεργειών από το ΕΚΤ (ΕΥΕ) του Υπουργείου μας, ως Τελικός Δικαιούχος έργων που συγχρηματοδοτούνται από το Ευρωπαϊκό Κοινωνικό Ταμείο, είναι υπεύθυνη για την προκήρυξη και παρακολούθηση των έργων που υλοποιούν οι ανάδοχοι φορείς - Κέντρα Επαγγελματικής Κατάρτισης (ΚΕΚ) σχετικά με προγράμματα κατάρτισης ανέργων.
      Αντικείμενο των προκηρυσσομένων έργων είναι μεταξύ άλλων η κατάρτιση ανέργων από πιστοποιημένα Κέντρα Επαγγελματικής Κατάρτισης, η παροχή συνοδευτικών υποστηρικτικών υπηρεσιών για την προώθηση της κοινωνικής ενσωμάτωσης ατόμων που απειλούνται από κοινωνικό αποκλεισμό. Στους ωφελούμενους των ως άνω προγραμμάτων ανήκουν μεταξύ άλλων κοινωνικά ευπαθών ομάδων και τα άτομα με αναπηρία.
      Ειδικότερα:
      Έχει ήδη προκηρυχθεί και αναμένεται να ολοκληρωθεί έως 30-06-2008, ο Β΄ Κύκλος του έργου «Υλοποίηση σχεδίων δράσης για την προώθηση της κοινωνικής ενσωμάτωσης». Τα σχέδια δράσης περιλαμβάνουν ενέργειες για την προώθηση της κοινωνικής και εργασιακής ενσωμάτωσης ατόμων που απειλούνται από κοινωνικό αποκλεισμό. Από τις ως άνω υπηρεσίες θα ωφεληθούν άτομα με αναπηρίες, πρώην χρήστες μετανάστες, πρόσφυγες, αποφυλακισμένοι κ.λπ. Βασικός στόχος της παροχής των υπηρεσιών αυτών είναι η κοινωνική και εργασιακή προετοιμασία, η άρση των διακρίσεων και η ενδυνάμωση των ατόμων που απειλούνται με αποκλεισμό από την αγορά εργασίας. Το έργο αφορά συνολικά σε 30.071 ωφελούμενους σε όλη την επικράτεια εκ των οποίων 2.090 ωφελούμενοι είναι άτομα με αναπηρίες (1.023 άνδρες και 1.067 γυναίκες). Στο πλαίσιο του ως άνω έργου υλοποιείται ένα (1) Σχέδιο Δράσης για την προώθηση και την κοινωνική ενσωμάτωση στο Ν. Ηλείας με 670 ωφελούμενους εκ των οποίων οι 100 είναι άτομα με αναπηρία.
      Επίσης έχει ήδη προκηρυχθεί και κατακυρωθεί στους αναδόχους το έργο «Κατάρτιση ανέργων σε πιστοποιημένα ΚΕΚ, Γ΄ Κύκλος 2006-2008» το οποίο αναμένεται να ολοκληρωθεί έως 30-07-2008 και στο οποίο έχουν εγκριθεί 20 προγράμματα κατάρτισης ανέργων στο Νομό Ηλείας για 480 ωφελούμενους ανάμεσα στους οποίους μπορούν να συμμετέχουν και Άτομα με Αναπηρία.
      Στο πλαίσιο των έργων που υλοποιεί η Ειδική Υπηρεσία Εφαρμογής Συγχρηματοδοτούμενων Ενεργειών από Ε.Κ.Τ. του Υπουργείου Απασχόλησης και Κοινωνικής Προστασίας, ως Τελικός Δικαιούχος έργων του Ε.Π. «Κοινωνία της Πληροφορίας», έχει προκηρυχθεί και ήδη υλοποιείται το έργο «Παροχή Υπηρεσιών Ηλεκτρονικής Μάθησης σε 7.000 άνεργες γυναίκες και 500 άτομα με ειδικές ανάγκες (κυρίως με κινητικά προβλήματα» και το οποίο αφορά στη διεξαγωγή προγραμμάτων συνεχιζόμενης επαγγελματικής τηλε-κατάρτισης σε βασικές δεξιότητες χρήσης τεχνολογιών πληροφορίας και επικοινωνίας (ΤΠΕ). Στόχος του έργου είναι και η δυνατότητα πρόσβασης στις νέες τεχνολογίες όλων εκείνων που αντιμετωπίζουν προβλήματα γεωγραφικής, οικονομικής ή κοινωνικής φύσεως, με προτεραιότητα στα άτομα που ανήκουν στις ευπαθείς κοινωνικές ομάδες καθώς και η συμμετοχή των γυναικών στα νέα επαγγέλματα των τεχνολογιών πληροφορίας και επικοινωνίας σε συνδυασμό με μία ηπιότερη προσαρμογή της συγκεκριμένης ομάδας στόχου (άνεργες γυναίκες και ΑμεΑ που διαθέτουν ελάχιστες γνώσεις χειρισμού υπολογιστών) στις σύγχρονες εκπαιδευτικές μεθόδους τηλε-κατάρτισης. Στο ανωτέρω έργο υλοποιούνται 4 προγράμματα στο νομό Ηλείας με 80 ωφελούμενους ανάμεσα στους οποίους μπορούν να συμμετέχουν και Άτομα με Αναπηρία.
      Επίσης, έχει προκηρυχθεί και αναμένεται να ολοκληρωθεί μέχρι τις 30-6-2008 το έργο «Κατάρτιση 3.500 ανέργων σε εξειδικευμένες δεξιότητες τεχνολογιών πληροφορίας και επικοινωνίας ΤΠΕ» από το οποίο ωφελούνται άνεργοι και άτομα ευπαθών κοινωνικών ομάδων συμπεριλαμβανομένων και των ατόμων με ειδικές ανάγκες. Στόχος του έργου είναι η απόκτηση γνώσεων σε εξειδικευμένες ειδικότητες των τεχνολογιών πληροφορίας και επικοινωνίας με μεγάλη ζήτηση στην αγορά εργασίας, η βελτίωση της ικανότητας επαγγελματικής ένταξης των ανέργων στην αγορά εργασίας, με τη συνεχή αναβάθμιση και προσαρμογή των δεξιοτήτων τους και η δημιουργία των απαραίτητων συνθηκών για την ισόρροπη συμμετοχή όλων των ομάδων του πληθυσμού στα νέα επαγγέλματα των ΤΠΕ. Στο πλαίσιο του έργου .αυτού υλοποιούνται 2 προγράμματα στο νομό Ηλείας με 40 ωφελούμενους ανάμεσα στους οποίους μπορούν να συμμετέχουν και Άτομα με Αναπηρία.
      Β, Επιτάχυνση των διαδικασιών για την χορήγηση των συντάξεων σε όσους έχουν υποβάλει ή πρόκειται να υποβάλλουν τα απαραίτητα δικαιολογητικά.
      Σημειώνεται ότι συνεχίζονται με εντατικό ρυθμό οι εργασίες για την εφαρμογή του Ολοκληρωμένου Πληροφοριακού Συστήματος (ΟΠΣ-ΙΚΑ), το οποίο εγκαθίσταται σταδιακά στα υποκαταστήματα του Ιδρύματος και παρέχεται η απαραίτητη εκπαίδευση στους υπαλλήλους για τη χρήση του. Με την εγκατάσταση και λειτουργία αυτού του ηλεκτρονικού συστήματος, δημιουργούνται πλέον οι προϋποθέσεις για την ελαχιστοποίηση του χρόνου αναμονής κατά τη διαδικασία έκδοσης των συνταξιοδοτικών αποφάσεων.
      Στο ίδιο πλαίσιο λαμβάνονται και επικουρικές δράσεις, με σκοπό την επίσπευση της έκδοσης των συνταξιοδοτικών αποφάσεων, την εκτέλεση αυτών (πληρωμές συντάξεων) και την περάτωση συνταξιοδοτικών περιπτώσεων.
      Όσον αφορά στο ειδικότερο θέμα της επιτάχυνσης των διαδικασιών χορήγησης συντάξεων αναπηρίας σε πυρόπληκτους ασφαλισμένους του νομού Ηλείας, οι οποίοι έχουν υποβάλει ή πρόκειται να υποβάλουν σχετική αίτηση, η Διοίκηση του Ιδρύματος σκοπεύει να αυξήσει τον αριθμό των συνεδριάσεων της Α.Υ.Ε. Αναπηρίας της Ν.ΠΥ. Πύργου, από δύο σε τρεις εβδομαδιαίως, ώστε να μειωθεί ο χρόνος έως την έκδοση της συνταξιοδοτικής απόφασης.
      Επιπλέον, με διάταξη που συμπεριλαμβάνεται σε υπό συζήτηση στη Βουλή νομοσχέδιο του Υπουργείου Απασχόλησης και Κοινωνικής Προστασίας, καθιερώνεται υποχρέωση των ασφαλιστικών οργανισμών κύριας ασφάλισης αρμοδιότητας Υπουργείου Απασχόλησης και Κοινωνικής Προστασίας για καταβολή προσωρινής σύνταξης γήρατος και θανάτου ίσης με το 80% της πλήρους σύνταξης μέσα σε 15 εργάσιμες ημέρες από την κατάθεση της αίτησης συνταξιοδότησης. Για τη χορήγηση της προσωρινής αυτής σύνταξης απαιτείται η υποβολή υπεύθυνης δήλωσης σχετικά με το χρόνο ασφάλισης που έχει πραγματοποιηθεί από τον ασφαλισμένο, καθώς και τις αποδοχές του που λαμβάνονται υπόψη κατά περίπτωση για τον προσδιορισμό του ποσού της σύνταξης.
      Πλήρης κάλυψη των δαπανών που αφορούν την ιατροφαρμακευτική περίθαλψη των ατόμων με αναπηρία και αντικατάσταση των βοηθημάτων που χρησιμοποιούσαν τα άτομα αυτά.
      Το Ι.Κ.Α. - Ε.Τ.Α.Μ. Ίδρυμα έδωσε οδηγίες στα Υποκαταστήματά του στις περιοχές που επλήγησαν από τις πυρκαγιές, εφόσον καταστράφηκαν τα βιβλιάρια ασθενείας των ασφαλισμένων και συνταξιούχων του, να χορηγούνται από τα τμήματα Μητρώου νέα βιβλιάρια με μοναδικό δικαιολογητικό υπεύθυνη δήλωση του Ν. 1599/1986, στην οποία θα αναφέρεται η αιτία της καταστροφής των βιβλιαρίων και η διεύθυνση κατοικίας τους. Η ισχύς των βιβλιαρίων αυτών θα είναι μέχρι τον 2/2008 και θα αναγράφεται με κεφαλαία γράμματα στην εξωτερική πλευρά του βιβλιαρίου ασθενείας.
      Επίσης, σχετικά με τη λουτροθεραπεία των ασφαλισμένων του Ιδρύματος στην ιαματική πηγή Καϊάφα, δόθηκαν οδηγίες για όσους από αυτούς η λουτροθεραπεία εγκρίθηκε από την ΑΥΕ, για τη συγκεκριμένη Ιαματική Πηγή «Καϊάφα», να έχουν δικαίωμα να την πραγματοποιήσουν σε άλλη πηγή της επιλογής τους χωρίς να απαιτηθεί νέα έγκριση της Υγειονομικής Επιτροπής.
      Όσον αφορά στα φάρμακα, σημειώνεται ότι το Ίδρυμα πέραν αυτών που χορηγούνται με τις ισχύουσες διατάξεις με μηδενική συμμετοχή (Ν.1976/1991 και Ν. 3518/2006), χορηγεί δωρεάν από τα φαρμακεία του στους ασφαλισμένους του ορισμένα φάρμακα υψηλού κόστους χωρίς την καταβολή συμμετοχής, για μεγάλο αριθμό νοσημάτων.
      Το Διοικητικό Συμβούλιο του ΟΓΑ εξετάζοντας άμεσα και με ιδιαίτερη ευαισθησία τα προβλήματα των ασθενών ασφαλισμένων του στις πυρόπληκτες περιοχές αποφάσισε, κατά τις συνεδριάσεις του στις 05-09-2007 και στις 11-09-2007 (αποφάσεις αριθ. 1149 και 1150):
      α) Να αναλάβει ο ΟΓΑ τη δαπάνη αντικατάστασης των προβλεπόμενων ειδών από τις διατάξεις «Κανονισμού. Νοσοκομειακής Περίθαλψης Ασφαλισμένων», τα οποία χρησιμοποιούσαν οι ασθενείς ασφαλισμένοι του στις πυρόπληκτες περιοχές και τα οποία καταστράφηκαν λόγω της πυρκαγιάς. Για την κατ' εξαίρεση των ισχυουσών περιορισμών απόδοση της δαπάνης, οι ενδιαφερόμενοι πρέπει να υποβάλουν τα προβλεπόμενα δικαιολογητικά και επιπλέον βεβαίωση του Ανταποκριτή ΟΓΑ του τόπου κατοικίας και υπεύθυνη δήλωσή τους, όπου θα περιγράφονται οι συνθήκες καταστροφής των συγκεκριμένων ειδών και β) Να χορηγηθούν έως 30.09.2007 από τα συμβεβλημένα με τον ΟΓΑ φαρμακεία, στους ασφαλισμένους για περίθαλψη ΟΓΑ που διαμένουν στις πυρόπληκτες περιοχές, όλα τα συνταγογραφούμενα φάρμακα χωρίς καμία οικονομική συμμετοχή των ασφαλισμένων.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Πέμπτης 10 Ιανουαρίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 378/7-1-2008 επίκαιρη ερώτηση του Βουλευτή της Νέας Δημοκρατίας κ. Γρηγορίου Αποστολάκου προς τον Υπουργό Ανάπτυξης σχετικά με τη λειτουργία μονάδας ηλεκτροπαραγωγής στο Δήμο Βοιών Λακωνίας.
      2. Η με αριθμό 385/7-1-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς την Υπουργό Απασχόλησης και Κοινωνικής Προστασίας σχετικά με την εκτίναξη της φαρμακευτικής δαπάνης στην Ελλάδα κ.λπ..
      3. Η με αριθμό 390/7-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Υγείας και Κοινωνικής Αλληλεγγύης σχετικά με τα προβλήματα του κέντρου «ΜΕΡΙΜΝΑ» στην Πάτρα κ.λπ..
      4. Η με αριθμό 388/7-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης σχετικά με το καθεστώς εργασίας των νοσοκομειακών γιατρών κ.λπ..
      5. Η με αριθμό 383/7-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Απασχόλησης και Κοινωνικής Προστασίας και Ανάπτυξης σχετικά με τις αμοιβές υψηλόβαθμων στελεχών σε Δ.Ε.Κ.Ο., οργανισμούς, Υπουργεία κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 389/7-1-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Καρτάλη προς τον Υπουργό Ανάπτυξης σχετικά με το σχέδιο της Δ.Ε.Η. για τη δημιουργία θερμοηλεκτρικής μονάδας, με καύσιμο λιθάνθρακα στη Μαγνησία κ.λπ..
      2. Η με αριθμό 391/7-1-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς την Υπουργό Απασχόλησης και Κοινωνικής Προστασίας σχετικά με τις απολύσεις εργαζομένων και συνδικαλιστών στα πολυκαταστήματα του ομίλου Καρφούρ-DIA-Μαρινόπουλος.
      3. Η με αριθμό 387/7-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τον Υπουργό Εσωτερικών σχετικά με τη λήψη μέτρων για την ανθρώπινη διαβίωση των οικονομικών και πολιτικών προσφύγων κ.λπ..
      4. Η με αριθμό 381/7-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εσωτερικών σχετικά με τη μοριοδότηση των απολυμένων από τη Δημοτική Επιχείρηση Τεχνικών Έργων του Δήμου Αχαρνών κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Σύσταση Εθνικού Ταμείου Κοινωνικής Συνοχής και άλλες διατάξεις».
      Το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα, όπως ομόφωνα αποφασίστηκε χθες. 
      Το λόγο έχει ο εισηγητής της Πλειοψηφίας κ. Δένδιας.
      ΝΙΚΟΛΑΟΣ ΔΕΝΔΙΑΣ: Κυρίες και κύριοι συνάδελφοι, το ενδιαφέρον  της κοινοβουλευτικής δραστηριότητας είναι ότι ποτέ δεν ξέρεις τι περιμένει μετά τη γωνία. Και εξηγούμαι:
      Η μικρή κοινοβουλευτική μου εμπειρία καθόλου δεν με είχε και δεν με έχει ετοιμάσει γι’ αυτό το οποίο συνέβη χθες. Κάνω ένα μικρό ιστορικό:
       Όταν το συγκεκριμένο νομοθέτημα συζητήθηκε στην αρμόδια Επιτροπή, υπήρχε ένα πραγματικό πλαίσιο συζήτησης και ανταλλαγής απόψεων, στο οποίο, τουλάχιστον επί της αρχής –διότι νομίζω ότι αυτό είναι το σημαντικό- δηλαδή στο θέμα της ίδρυσης του Εθνικού Ταμείου Κοινωνικής Συνοχής, στην ανάγκη ίδρυσης του Ταμείου Κοινωνικής Συνοχής, υπήρξε ανάμεσα σ΄ εμάς και την Αξιωματική Αντιπολίτευση μία ταύτιση απόψεων με τις συγκεκριμένες διαφορές σε διατάξεις κ.λπ.. Στη συζήτηση στην Ολομέλεια –καθ’ όλη τη διάρκεια σχεδόν της συζήτησης- οι μισοί και πλέον Βουλευτές της Αξιωματικής Αντιπολίτευσης τοποθετούμενοι επίσης επί της αρχής, στήριξαν το νομοσχέδιο. Πλην των Βουλευτών, ο ευπρεπής και συμπαθής εισηγητής της Αξιωματικής Αντιπολίτευσης, ο κ. Κουτμερίδης, όχι μόνο τοποθετήθηκε υπέρ της αρχής  του νομοθετήματος -έχω πάρει αντίγραφο των Πρακτικών, δεν χρειάζεται να το καταθέσω, διότι είναι ήδη στα Πρακτικά- έψεξε την Κυβέρνηση και έψεξε την Κοινοβουλευτική Πλειοψηφία, διότι και αυτή δεν επιδεικνύει ανάλογο πνεύμα συνεννόησης με την Αξιωματική Αντιπολίτευση. Δηλαδή, συμφώνησε μαζί μας και μάλιστα καυχήθηκε γι΄ αυτήν τη συμφωνία μαζί μας.
      Οι περισσότεροι από εσάς, βεβαίως, δεν γνωρίζουν ότι γύρω στη μιάμιση η ώρα χθες το πρωί αιφνιδίως, εκ του μηδενός, ο κύριος εισηγητής της Μειοψηφίας έλαβε το λόγο, αφού είχε κατ’ ουσία τελειώσει η συνεδρίαση επί της αρχής και άλλαξε κατά εκατόν ογδόντα μοίρες την άποψη της Αξιωματικής Αντιπολίτευσης. Είπε, δηλαδή, «εμείς τώρα δεν το ψηφίζουμε επί της αρχής». Και ποια ήταν η αιτιολογία; Ότι –ω του θαύματος- στο κείμενο, το οποίο, όμως, είχε ήδη διανεμηθεί το πρωί, όταν τοποθετήθηκε, υπάρχει ως άρθρο 11 η κατατεθείσα στην Επιτροπή τροπολογία –γνωστή ως τροπολογία του Ο.Τ.Ε.- που αφορά τη μεταβίβαση του 20% όχι των μετοχών, αλλά των δικαιωμάτων κλπ. ψήφου. Αν είναι δυνατόν! Τότε δεν μπορούμε να συζητούμε σε αυτήν την Αίθουσα. Υπ’ αυτούς τους όρους δεν μπορούμε να συζητούμε σε αυτήν την Αίθουσα.
      Οφείλουμε όλοι –και θα με συγχωρήσετε που θα το πω, διότι δεν έχω τέτοια μακρά πορεία, ώστε να μου επιτρέπεται να κάνω υποδείξεις προς οιονδήποτε- να διατηρούμε ένα επίπεδο σοβαρότητας –και αναφέρομαι συνολικά στο κόμμα της Αξιωματικής Αντιπολίτευσης και όχι στον κύριο συνάδελφο, ο οποίος προφανώς εκτελεί τις εντολές που έλαβε- και να κρατάμε ένα επίπεδο συνεννόησης, να ξέρουμε τι λέμε. Είναι δυνατόν όταν εκατό ή τριάντα ή σαράντα Βουλευτές τοποθετούνται, αιφνιδίως το κόμμα να τους αδειάζει όλους –όλους!- στη μιάμιση η ώρα το πρωί και να αλλάζει άποψη; Είναι δυνατόν αυτό το πράγμα να γίνεται; Δεν υπάρχει προηγούμενο καταγεγραμμένο –τουλάχιστον απ’ όσο εγώ γνωρίζω- όχι μόνο στην προηγούμενη Βουλή, αλλά οποτεδήποτε στη Βουλή των Ελλήνων. Δεν είναι θέμα μόνο στο ποιος σκοράρει πόντους ανάμεσα στην Κυβέρνηση και την Αντιπολίτευση. Δημιουργείται έτσι πρόβλημα συνολικά για το σύστημα αξιοπιστίας μας. 
      Οποιοσδήποτε Έλληνας μπήκε στον κόπο να ακούσει χθες το βράδυ τη διαδικασία σε αυτήν την Αίθουσα, κοιμήθηκε με την εντύπωση ότι η Αξιωματική Αντιπολίτευση επί της αρχής είναι σύμφωνη με αυτό το νομοθέτημα. Και ξύπνησε το πρωί και η Αξιωματική Αντιπολίτευση, χωρίς προφανή λόγο, έχει μεταβάλει στάση, ως εάν δικαιούται κάποιος κατά τη διάρκεια της διαδικασίας να κάνει ζικ ζακ αναλόγως πώς πάει η κουβέντα και πώς τον βολεύει. Μα, είναι δυνατόν; Τι θα πρέπει να γίνει; Να δεσμευόμαστε δια της υπογραφής; 
      Συγχωρήστε με που έχω δαπανήσει ήδη τρία λεπτά γι’ αυτό το θέμα, αλλά νομίζω ότι και δεκατρία και είκοσι τρία και τριάντα τρία είναι λίγα για το προφανές. Δεν είναι δυνατόν να συνεννοηθούμε έτσι.
      Εν πάση περιπτώσει, δεν ξέρω σε τι να απαντήσω. Στο διάλογο αυτό, τον οποίο διεξάγουμε, πρέπει να επανατοποθετήσετε τις απόψεις σας από την αρχή, ευθύς εξ αρχής, για να ξέρουμε σε τι να σας απαντήσουμε. Διότι όταν συμφωνείτε μαζί μας και μετά διαφωνείτε, πρέπει να μπείτε στον κόπο να μας πείτε γιατί διαφωνείτε. 
      Συμφωνείτε για όλα τα άλλα και διαφωνείτε τώρα μόνο για τον Ο.Τ.Ε.; Να ξέρουμε για τι συζητάμε.
      Εν πάση περιπτώσει, εμείς ως κυβερνητική Πλειοψηφία, ως κοινοβουλευτική ομάδα που στηρίζει την Κυβέρνηση αποδεχόμαστε απολύτως την κατηγορία σας ότι το συγκεκριμένο νομοθέτημα ανταποκρίνεται στην ευρύτερη ιδεολογική μας τοποθέτηση. Είναι ένα νομοθέτημα, μαζί με την τροπολογία αν θέλετε, η οποία πλέον υπάρχει ως άρθρο 11, που απολύτως ταυτίζεται με το ριζοσπαστικό φιλελευθερισμό τον οποίο επαγγελλόμαστε. Για μας αυτό το νομοθέτημα έχει το κεφαλαιώδες στοιχείο ότι αποδεχόμαστε την κοινωνική ευθύνη και δηλώνουμε ξεκάθαρα προς κάθε κατεύθυνση ότι εμείς σαν κόμμα, σαν πολιτικός χώρος, σαν ρεύμα σκέψης επιφυλάσσουμε στον εαυτό μας το δικαίωμα να παρεμβαίνουμε και να μην αφήνουμε μόνο τις αγορές να ρυθμίζουν τα του οίκου μας και επιφυλάσσουμε επίσης στον εαυτό μας το δικαίωμα να βοηθούμε τους οικονομικά αδυνάτους. 
      Επίσης επαναλαμβάνω αυτό το οποίο είναι σημαντικό σ’ αυτό το νομοθέτημα -για μένα προσωπικά είναι κεφαλαιώδες- ότι διαπιστώνουμε τις αδυναμίες της κρατικής μηχανής μέχρι τώρα να οδηγήσει σ’ αυτές τις βελτιώσεις των ποσοστών, να ανεβάσει περισσότερους συμπολίτες μας πάνω από το όριο της φτώχειας και αναλαμβάνουμε συγκεκριμένες πρωτοβουλίες με συγκεκριμένα προγράμματα σε συγκεκριμένους αποδέκτες.
      Όσο για το αν τα χρήματα είναι ή δεν είναι αρκετά θα ήθελα να πω ότι βεβαίως θα θέλαμε να είναι περισσότερα. Οι δράσεις μέσω των προγραμμάτων θα συζητηθούν. Άλλωστε ο Υπουργός κ. Αλογοσκούφης και ο παριστάμενος Υφυπουργός κ. Λέγκας τοποθετούμενοι χθες σαφώς εξήγησαν ότι πρόκειται περί ενός νόμου-πλαισίου. Τα συγκεκριμένα προγράμματα δεν εξειδικεύονται και δεν θα μπορούσαν να εξειδικεύονται στο πλαίσιο ενός νόμου. Τότε δεν θα ήταν νόμος.  Θα ήταν μια ασύλληπτη περιπτωσιολογία. Ο πυρήνας αυτού του νομοθετήματος, τα πέντε άρθρα που αναφέρονται στο Εθνικό Ταμείο Κοινωνικής Συνοχής, είναι σαφή, καλά γραμμένα, λακωνικά και είναι όπως ένας νόμος πρέπει να είναι: Δεν λένε πολλά. 
      Πάω τώρα στο υπόλοιπο του χρόνου μου στα άρθρα και ξαναλέω ότι για τα μεν πρώτα πέντε άρθρα τα θέματα είναι σαφή.
      Στο άρθρο 1 ιδρύεται το Ταμείο, το οποίο λαμβάνει τη νομική μορφή του νομικού προσώπου δημοσίου δικαίου, που κι αυτό συνιστά μια επιλογή. 
      Στο άρθρο 2 γίνεται μια σαφής αναφορά στους πόρους. Εγώ πήρα όλα τα νομοθετήματα που εδώ μνημονεύονται. Άκουσα με προσοχή τον Κοινοβουλευτικό Εκπρόσωπο του ΠΑ.ΣΟ.Κ. κ. Θεόδωρο Πάγκαλο, τον οποίο πάντοτε σέβομαι και υπολήπτομαι. Νομίζω ότι αυτό που είπε για τα κονδύλια της έρευνας δεν στηρίζεται.
      Το άρθρο 3 αναφέρει αυτό που σας είπα, ότι μιλάμε για προγράμματα τα οποία θα εξειδικευθούν και θα απευθύνονται σε συγκεκριμένους δικαιούχους. 
      Το άρθρο 4 αφορά τη διοίκηση και τη λειτουργία του Εθνικού Ταμείου Κοινωνικής Συνοχής. Εκεί δεχθήκαμε μια περίεργη κριτική. Στην παράγραφο 10 λέγεται ότι ο φορέας αυτός, το νομικό πρόσωπο δημοσίου δικαίου, θα έχει είκοσι υπαλλήλους. Κατηγορηθήκαμε ότι είναι λίγοι οι είκοσι υπάλληλοι.  Κατηγορηθήκαμε συγχρόνως ότι είναι πολλοί οι είκοσι υπάλληλοι και μάλιστα ότι τους βάζουμε για να αποσπάσουμε τους εκλεκτούς μας από τα διάφορα σημεία του κορμού της Δημόσιας Διοίκησης. Πρέπει η Αντιπολίτευση εν πάση περιπτώσει, αν έχει την καλοσύνη, να ομονοήσει ως προς το τι είναι. Είναι λίγοι ή είναι πολλοί; Για να ξέρουμε να απαντήσουμε. 
      Η πραγματικότητα είναι ότι προφανώς είναι μάλλον αρκετοί και εν πάση περιπτώσει, όταν ως προγραμματικό λόγο επαγγελλόμαστε τη συρρίκνωση της κρατικής μηχανής και τη μεγαλύτερη αποτελεσματικότητά της δεν μπορούμε να κατηγορούμε την Κυβέρνηση επειδή εδώ δεν προβλέπει εκατό και διακόσιους και τριακόσιους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μπορούσα παρακαλώ να έχω ένα λεπτό παραπάνω λόγω του ειδικού θέματος της αλλαγής στάσης της Αξιωματικής Αντιπολίτευσης;
      ΠΡΟΕΔΡΟΣ (Δημήτριος Σιούφας): Όχι γι’ αυτό το λόγο, αλλά συμφωνώ να το πάρετε.
      ΝΙΚΟΛΑΟΣ ΔΕΝΔΙΑΣ: Καλά, κύριε Πρόεδρε. Ευχαριστώ. 
      Το άρθρο 5, για το οποίο δεν άκουσα μια καλή κουβέντα, προϋποθέτει έλεγχο της οικονομικής διαχείρισης του Ταμείου και του ισολογισμού του από ορκωτούς ελεγκτές, δηλαδή από μια διαφορετική οντότητα εκτός του Ταμείου κι αυτό νομίζω ότι είναι πάρα πολύ σημαντικό. 
      Από εκεί και πέρα φεύγουμε από τον πυρήνα του συγκεκριμένου νομοθετήματος και πάμε στις διατάξεις που αφορούν άλλα θέματα. 
      Στο άρθρο 6, για τους τρίτεκνους: Μπορεί να διαφωνούμε σε τούτο ή εκείνο, αλλά νομίζω ότι εν πάση περιπτώσει είναι μια διάταξη θετική. Δίνει στις τρίτεκνες οικογένειες κάτι παραπάνω απ’ ότι είχαν πριν από το συγκεκριμένο νομοθέτημα.
      Τα άρθρο 7 αφορά μια τροπολογία στον αναπτυξιακό νόμο. Δεν άκουσα έναν πειστικό αντίλογο. Νομοτεχνικά συμφωνώ κι εγώ -το είπα και στην πρωτολογία μου και θα το λέω πάντα σ’ αυτήν την Αίθουσα- ότι πρέπει τα νομοθετήματα να περιορίζονται στον πυρήνα τους, αλλά εν πάση περιπτώσει δεν νομίζω ότι είναι μια κακή τροπολογία του αναπτυξιακού νόμου.
      Τα υπόλοιπα άρθρα αφορούν εν μέρει τους συνεταιρισμούς και τον Οργανισμό Διαχείρισης Δημοσίου Χρέους και την εταιρεία Διαχείρισης των Αξιών του Δημοσίου. Δεν νομίζω ότι κι εκεί υπάρχει κάποιο θέμα.
      Το άρθρο 10 είναι το γνωστό θέμα που αφορά τη Σύμβαση του Αεροδρομίου. 
      Έρχομαι και τελειώνω με το άρθρο 11. Κατ΄αρχάς πρέπει να ξεκαθαρίσουμε κάτι για το άρθρο 11, ότι δεν αφορά μετοχές. Αφορά τα δικαιώματα ψήφου μετοχών κι αυτό είναι ιδιαίτερα σημαντικό. 
      Όσον αφορά τις επί της ουσίας κατηγορίες που εκτόξευσε η Αξιωματική Αντιπολίτευση εναντίον της Κυβέρνησης, θα μου επιτρέψετε να σας πω ότι αυτά δεν είναι σωστά. Υπάρχει σωρεία νομοθετημάτων, μπορώ να σας τα διαβάσω ένα ένα. Με το ν. 2257 του 1994 περιοριστήκατε στον Ο.Τ.Ε. στο 75%. Μετά, με το ν. 2642/1998 περιοριστήκατε στο 45%. Με το ν. 2731/1999 περιοριστήκατε στο 49% κ.ο.κ. Υπάρχει, λοιπόν, σωρεία νομοθετημάτων, με την οποία το ΠΑ.ΣΟ.Κ. –επαναλαμβάνω, το ΠΑ.ΣΟ.Κ.- ως Κυβέρνηση περιόρισε τον έλεγχο του μετοχικού κεφαλαίου του συγκεκριμένου οργανισμού.
      Εν πάση περιπτώσει, αυτά συνιστούν ιστορία. Επί της ουσίας, πρέπει να ελεγχθεί η μεγάλη καταστατική μειοψηφία των εταιρειών που έχουν δίκτυα και στρατηγικό χαρακτήρα για την ελληνική οικονομία, ναι ή όχι; Αυτό καλείσθε να απαντήσετε. Εάν θέλετε να απαντήσετε όχι, απαντήστε όχι. Εάν θέλετε να απαντήσετε ναι, μην αλλάζετε τη στάση σας σε όλο το νομοθέτημα για να μας πείτε ότι αυτό το κάνουμε αργά. Αυτή είναι η κατηγορία σας.
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Δένδια.
      ΝΙΚΟΛΑΟΣ ΔΕΝΔΙΑΣ: Τελειώνω, κύριε Πρόεδρε.
      Αυτό μπορεί να συνιστά σοβαρή πολιτική θέση;
      Όπως και να το δει κανείς, κυρίες και κύριοι συνάδελφοι, και επί της αρχής και επί των άρθρων το συγκεκριμένο νομοθέτημα πρέπει να ψηφιστεί.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, πενήντα δύο μαθητές και μαθήτριες και τέσσερις συνοδοί καθηγητές από το Γυμνάσιο των Εκπαιδευτηρίων Γιαννοπούλου.
      Τους καλωσορίζουμε στη Βουλή, ευχόμεθα καλή χρονιά, να έχουν καλές σπουδές και να είναι καλότυχα.
      (Χειροκροτήματα απ΄όλες τις πτέρυγες της Βουλής)
      Το λόγο έχει συνάδελφος εισηγητής από το κόμμα της Αξιωματικής Αντιπολίτευσης κ. Ευστάθιος Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Αγαπητέ συνάδελφε, πραγματικά ξοδέψατε πολύ χρόνο να μας πείσετε ότι πρώτη φορά είδατε στα κοινοβουλευτικά χρονικά μια τέτοια συμπεριφορά. Θα ήθελα να γνωρίζετε ότι το κόμμα σας, η Νέα Δημοκρατία έχει μια λαμπρά κοινοβουλευτική διαδρομή και ο ελληνικός λαός γνωρίζει τις μέρες και τις δράσεις της Νέας Δημοκρατίας εδώ στη Βουλή.
      Κυρίες και κύριοι συνάδελφοι, είναι γεγονός πως η παγκοσμιοποίηση και οι σύγχρονες προκλήσεις σε μια διεθνοποιημένη παγκόσμια οικονομία δημιουργούν νέες συνθήκες κοινωνικού αποκλεισμού, ανισότητας και επέκταση της φτώχειας. Κανένας μας δεν μπορεί να αγνοήσει ή να υποβαθμίσει ένα τέτοιο υπαρκτό κοινωνικό πρόβλημα, ένα πρόβλημα που γίνεται καθημερινά ολοένα και μεγαλύτερο, με κίνδυνο να προκαλέσει ένα κύμα κοινωνικής αναταραχής, αγανάκτησης, ακόμα και εξέγερσης.
      Το νομοσχέδιο που συζητούμε όμως σήμερα είναι πολύ φιλόδοξο για να επιτύχει την αντιμετώπιση της φτώχειας στη χώρα μας. Με πρόχειρα και αποσπασματικά μέτρα επιδοματικής ενίσχυσης, που δεν εντάσσονται σ΄ ένα γενικότερο πλαίσιο εθνικού σχεδιασμού καταπολέμησης και αντιμετώπισης της φτώχειας, δεν μπορούμε να πετύχουμε την κοινωνική συνοχή.
      Επαναλαμβάνω αυτό που είπα και χθες το βράδυ και θέλω να γίνει ξεκάθαρο: διαφωνούμε ριζικά με την πολιτική προσέγγιση και τη φιλοσοφία που έχει το εν λόγω νομοσχέδιο. Θεωρούμε ότι δεν αγγίζει ούτε και στο ελάχιστο τον πυρήνα του προβλήματος, που είναι τα αίτια τα οποία δημιουργούν τη φτώχεια, ώστε μετά να στραφούμε προς την αντιμετώπισή της, για να στηρίξουμε αυτούς που πραγματικά έχουν περισσότερη ανάγκη.
      Στη συζήτησή μας στην επιτροπή και με τη σκέψη ότι το εν λόγω νομοσχέδιο θα μπορεί να δώσει ένα μικρό βοήθημα στους συμπατριώτες μας οι οποίοι πραγματικά το έχουν ανάγκη, στηρίξαμε αυτήν την πρωτοβουλία της Κυβέρνησης και θεωρήσαμε ότι μπορούμε να το ψηφίσουμε επί της αρχής.
      Στη συνέχεια όμως η Κυβέρνηση είχε την έμπνευση να ενσωματώσει στο εν λόγω νομοσχέδιο και την τροπολογία του Ο.Τ.Ε. Πραγματικά η έμπνευση αυτής της Κυβέρνησης, από τη μια πλευρά να μιλάμε για την αντιμετώπιση της φτώχειας, αυτό το μεγάλο κοινωνικό πρόβλημα, και από την άλλη να καλούμαστε να αντιμετωπίσουμε τις επεκτατικές αγορές του κεφαλαίου, είναι μια εξαιρετικά μεγάλη αντίφαση, που εμάς μας αναγκάζει να καταψηφίσουμε επί της αρχής το εν λόγω νομοσχέδιο.
      Στη συζήτηση επί των άρθρων κατ’ αρχάς όσον αφορά στο άρθρο 1 είναι γεγονός ότι τα στοιχεία του 60% του διάμεσου ισοδύναμου συνολικού εισοδήματος είναι στοιχεία τα οποία έχει η Ε.Σ.Υ.Ε. από το 2004 και δεν υπάρχουν καινούργια στοιχεία ούτως ώστε να έχουμε καινούργια δεδομένα. 
      Στο άρθρο 2 προβλέπεται η άμεση επιχορήγηση των 100.000.000 ευρώ για το 2008 και εκ των υστέρων δεν γίνεται καμμία ποσοτική ή αριθμητική αναφορά όσον αφορά την επιχορήγηση του Εθνικού Ταμείου Κοινωνικής Συνοχής από τον κρατικό προϋπολογισμό, ούτως ώστε και να κατοχυρώνει τη βιωσιμότητα του Ταμείου. 
      Παράλληλα, προβλέπεται ποσοστό 20% επί των αιτήσεων εισπράξεων των ειδικών λογαριασμών του ν. 2771/99 που αφορά τις δαπάνες για την έρευνα. Είμαστε εξαιρετικά αντίθετοι στις περικοπές κατά 20% που προτίθεται να προχωρήσει η Κυβέρνηση από τους ειδικούς λογαριασμούς έρευνας του ν. 2771/99 προκειμένου να ενισχυθεί το Ταμείο Κοινωνικής Συνοχής. Ήδη η επιβαρυμένη και παραγκωνισμένη παιδεία στη χώρα μας δεν πρέπει και δεν μπορεί να δεχτεί ακόμα ένα χτύπημα και όταν αυτό πλήττει, γνωρίζουμε σημαντικά τις οικονομικές πηγές της. 
      Μία τέτοια πρωτοβουλία θα οξύνει την ήδη παθογένεια της ερευνητικής παραγωγής στη χώρα μας. Οι δημόσιες επενδύσεις για την έρευνα στη χώρα μας αγγίζουν μόλις το 0,6% του Α.Ε.Π., ενώ στην Ευρωπαϊκή ‘Ένωση των είκοσι πέντε είναι στο 1,9%. 
      Απέναντι στα φιλόδοξα σχέδια της Ευρωπαϊκής Ένωσης για 3% στην ερευνητική παραγωγή η Κυβέρνηση της Νέας Δημοκρατίας δυστυχώς κάνει περικοπές. 
      Στο άρθρο 3 περιέχονται αοριστολογίες και ασάφειες όσον αφορά στα προγράμματα και επίσης αοριστολογίες και ασάφειες όσον αφορά στους δικαιούχους των προγραμμάτων και τα κριτήρια ένταξης.
      Στο άρθρο 4 όσον αφορά στη σύσταση μονάδας έρευνας και ανάλυσης εδώ δημιουργείται και πάλι περισσότερο κράτος σε αντίθεση με τη φιλοσοφία σας για λιγότερο και ευέλικτο κράτος. 
      Στο άρθρο 6 στο κεφάλαιο Β΄ όσον αφορά τη χορήγηση του πολυτεκνικού επιδόματος στις τρίτεκνες οικογένειες δυστυχώς η υπόσχεσή σας για εξίσωση των τρίτεκνων οικογενειών με τους πολύτεκνους παραμένει άλλη μία ανεκπλήρωτη υπόσχεση και δέσμευση της Κυβέρνησης της Νέας Δημοκρατίας από τις τόσες που έχει δώσει στο παρελθόν. 
      Στο άρθρο 7 όσον αφορά στην τροποποίηση των διατάξεων του ν. 3299/2004 για τον εκσυγχρονισμό ολοκληρωμένης μορφής ξενοδοχείων θεωρούμε ότι υπάρχουν αρκετές φωτογραφικές διατάξεις. 
      Όσον αφορά στο άρθρο 9 προβλέπεται ότι ο Πρόεδρος, τα μέλη του διοικητικού συμβουλίου και το προσωπικό του Οργανισμού Διαχείρισης Δημοσίων Χρεών δεν ευθύνονται για πράξεις, ή παραλήψεις, εκτός αν υπάρχει δόλος. Πραγματικά εδώ παρέχεται μία ιδιότυπη ασυλία και δεν ξέρω γιατί το κάνετε αυτό.
      Όσον αφορά στο άρθρο 10 στην παραγωγή ηλεκτρικής ενέργειας με χρήση φυσικού αερίου για το Αεροδρόμιο θεωρούμε ότι πραγματικά έχει μεγάλο ενδιαφέρον για να δούμε αν θα παραμείνει αυτή η δέσμευση με χρήση φυσικού αερίου. 
      Για το άρθρο 11 που αφορά την τροπολογία για τον Ο.Τ.Ε. είναι πραγματικά σημαντικό το ότι σε αυτήν τη συζήτηση που αναπτύσσουμε συνυπάρχουν η φτώχεια με το κεφάλαιο. 
      Κυρίες και κύριοι συνάδελφοι, είναι γεγονός ότι ο έλεγχος υψηλών ποσοστών δικαιωμάτων ψήφου με την είσοδο τρίτων φυσικών ή νομικών προσώπων στο μετοχικό κεφάλαιο ανωνύμων εταιρειών εθνικής στρατηγικής σημασίας μπορεί να δημιουργήσει τεράστια προβλήματα αμφισβήτησης και εξυπηρέτησης του εθνικού και δημοσίου συμφέροντος. 
      Η Κυβέρνηση με μία σειρά ολέθρια σφάλματα και παλινωδίες έχει μειώσει πραγματικά ασφυκτικά τα περιθώρια ελιγμών του ελληνικού δημοσίου.
       Εμείς είμαστε ριζικά αντίθετοι με την τροπολογία που κατέθεσε η Κυβέρνηση και γι’ αυτό έχουμε καταθέσει δική μας τροπολογία, ένα πραγματικά προστατευτικό δείκτη για να παραμείνει αυτός ο οργανισμός εθνικής και στρατηγικής σημασίας στα χέρια του ελληνικού δημοσίου. 
      Κυρίες και κύριοι συνάδελφοι, ο τρόπος προσέγγισης, ο σχεδιασμός και τα αποτελέσματα του σχεδίου νόμου για την αντιμετώπιση της φτώχειας, με τη σύσταση του Εθνικού Ταμείου Κοινωνικής Συνοχής, αναδεικνύουν πραγματικά το βαθύ ιδεολογικό και πολιτικό χάσμα που υπάρχει μεταξύ μιας σοσιαλιστικής αντίληψης από μια νεοφιλελεύθερη πολιτική. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ και εγώ, κύριε Πρόεδρε, ένα λεπτό. 
      Η δική σας νεοφιλελεύθερη πολιτική είναι εγκλωβισμένη στο δημοσιονομικό έλλειμμα, ενώ εμείς αγωνιούμε για το κοινωνικό έλλειμμα. Εσείς ενδιαφέρεστε να αντιμετωπίσετε τη φτώχεια με επιδόματα και φιλοδωρήματα, ενώ εμείς έχουμε σαν πρώτο οικονομικό στόχο τη δίκαιη διανομή του εισοδήματος και πώς θα δημιουργήσουμε μια δίκαιη κοινωνία. Η Κυβέρνηση της Νέας Δημοκρατίας χωρίς σχέδιο και πρόγραμμα έρχεται να αντιμετωπίσει τη φτώχεια που η ίδια δημιούργησε και επέκτεινε με την οικονομική της πολιτική.
      Κυρίες και κύριοι συνάδελφοι, γι’ αυτούς τους λόγους εμείς καταψηφίζουμε το εν λόγω νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Έχει ζητήσει το λόγο για μια παρέμβαση δύο λεπτών ο Υφυπουργός κ. Λέγκας και στη συνέχεια ο Κοινοβουλευτικός Εκπρόσωπος του ΣΥ.ΡΙΖ.Α. κ. Δραγασάκης για τρία λεπτά. 
      Κύριε Υφυπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, χθες κατά τη συζήτηση του εν λόγω νομοσχεδίου επί της αρχής, μιάμιση ώρα μετά τα μεσάνυχτα, το ΠΑ.ΣΟ.Κ. δια του εισηγητού του ανακάλυψε, στο κλείσιμο της συζήτησης, την αντίθεση, την κάθετη διαφωνία του επί της αρχής του νομοσχεδίου. 
      Λίγο νωρίτερα αρκετοί συνάδελφοι του ΠΑ.ΣΟ.Κ. δήλωναν αντιθέτως τη στήριξη επί του νομοσχεδίου, όπως επίσης και ο Εισηγητής της Αξιωματικής Αντιπολίτευσης κατά την εκκίνηση της συζήτησης. Αυτή η πρωτοφανής παλινδρόμηση αναξιοπιστίας είναι και παραμένει ανεξήγητη. Δηλώνει την ιδεολογική σύγχυση που επικρατεί στο χώρο της Αξιωματικής Αντιπολίτευσης, όταν μέσα σε λίγες ώρες το κόμμα της Αξιωματικής Αντιπολίτευσης  άλλα δηλώνει ότι υποστηρίζει, άλλα δηλώνει ότι θέλει να ψηφίσει και άλλα τελικά θα ψηφίσει. 
      Η δικαιολογία της αλλαγής της στάσης, με την επίκληση του επιχειρήματος ότι σ’ αυτό το νομοσχέδιο έχει ενσωματωθεί η τροπολογία του Ο.Τ.Ε., δεν είναι τουλάχιστον σοβαρή, γιατί απλά όταν ο εισηγητής αλλά και οι υπόλοιποι συνάδελφοι του ΠΑ.ΣΟ.Κ. δηλώνουν τη συμφωνία επί της αρχής του νομοσχεδίου, η τροπολογία αυτή ήταν ενσωματωμένη στον πυρήνα, στο σώμα του νομοσχεδίου. 
      Γι’ αυτό και ζητάμε επαρκείς εξηγήσεις, τι ήταν άραγε αυτό που επέβαλλε την αλλαγή της στάσης στο κόμμα της Αξιωματικής Αντιπολίτευσης, για ποιο λόγο οι συνάδελφοι του ΠΑ.ΣΟ.Κ. αφέθηκαν να στηρίζουν το παρόν νομοσχέδιο και στη συνέχεια να ανακαλείται αυτή η στήριξή τους με τη δήλωση που έγινε μιάμιση ώρα μετά τα μεσάνυχτα. 
      Χαρακτηριστικά, κύριε Πρόεδρε, αναφέρω από τα Πρακτικά την τοποθέτηση του εισηγητή της Αξιωματικής Αντιπολίτευσης. Είπε «όμως, με τη σκέψη ότι μπορεί και στο ελάχιστο να βοηθηθούν συνάνθρωποί μας που πραγματικά έχουν ανάγκη, ψηφίζουμε επί της αρχής το εν λόγω σχέδιο νόμου». Θα μου πείτε, τι σχέση έχουν αυτά που είπε με όσα είπε πριν από λίγα λεπτά; 
      Συνεχίζει «Αυτό, κυρίες και κύριοι συνάδελφοι, αποδεικνύει και τη μεγάλη πολιτική διαφορά που έχουμε με την Κυβέρνηση της Νέας Δημοκρατίας». Και ερωτώ: Χρειάστηκε να περάσουν λίγες ώρες για να χαθεί αυτή η πολιτική διαφορά που έχετε με το κόμμα της Νέας Δημοκρατίας; 
      Κυρίες και κύριοι συνάδελφοι, ελπίζουμε όλα αυτά να μην έχουν σχέση με τη δημιουργία εκείνου του κλίματος που θα επιτρέψει στον Αρχηγό της Αξιωματικής Αντιπολίτευσης να έρθει για να τοποθετηθεί στη Βουλή. Ελπίζουμε να μπορέσετε να δώσετε επαρκείς εξηγήσεις. Βεβαίως, αν δεν μπορείτε να μας τις δώσετε εσείς, τουλάχιστον ελπίζουμε να τις δώσει ο Αρχηγός της Αξιωματικής Αντιπολίτευσης.
      Ευχαριστώ πολύ. 
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Γιάννης Δραγασάκης για τρία λεπτά. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, επειδή χθες ο Υπουργός Οικονομίας και Οικονομικών, ο κ. Αλογοσκούφης, έκανε μια τοποθέτηση στην Αίθουσα αυτή για το θέμα του πληθωρισμού και των μισθών και επειδή στην ουσία προανήγγειλε μια επιθυμία της Κυβέρνησης να υπάρξει μια νέα περίοδος μακράς λιτότητας, θα ήθελα να πω πολύ σύντομα τα εξής. 
      Πρώτον, η άποψη του κυρίου Υπουργού ότι πρόκειται για μια προσωρινή έξαρση του πληθωρισμού δεν είναι ακριβής. Δυστυχώς αναγνωρίζεται και παγκοσμίως, από πολλούς διεθνείς οργανισμούς, ότι τόσο η άνοδος του κόστους διατροφής, των τροφίμων, όσο και η άνοδος της τιμής του πετρελαίου και άλλων στοιχείων που προσδιορίζουν τον πληθωρισμό και το κόστος ζωής δεν φαίνεται να είναι προσωρινού χαρακτήρα. 
      Και ακριβώς γι’ αυτό οι εργαζόμενοι δεν πρέπει να εφησυχάσουν, αλλά πρέπει να δουν και άμεσα και μακροπρόθεσμα το πρόβλημα το οποίο αντιμετωπίζουμε.
      Δεύτερον, οι μισθοί δεν είναι θύτες του πληθωρισμού, δεν είναι υπεύθυνοι του πληθωρισμού οι μισθοί. Οι μισθοί και οι μισθωτοί είναι θύματα του πληθωρισμού και επομένως είναι παράλογο να διατυπώνονται απόψεις ότι πρέπει για να αντιμετωπιστεί ο πληθωρισμός να πληρώσουν οι μισθωτοί.  Το αντίθετο πρέπει να γίνει. Πρέπει οι μισθοί και οι συντάξεις, ιδιαίτερα οι χαμηλές, να αναπροσαρμοστούν, για να μπορέσει ο κόσμος να αντιμετωπίσει το κύμα της ακρίβειας.
      Τρίτον, η Κυβέρνηση δεν είναι ανεύθυνη, ούτε είναι ουδέτερη. Η Κυβέρνηση, μέσω των δημόσιων επιχειρήσεων που ελέγχει και με παράδειγμα πρόσφατο τις αυξήσεις των τιμολογίων τη Δ.Ε.Η., έχει συμβάλει τα μέγιστα στην αύξηση της ακρίβειας. Η τεράστια αναπροσαρμογή των τιμών του ρεύματος θα πλήξει τελικά τους εργαζόμενους. 
      Ακριβώς γι’ αυτό προτείνουμε και απαιτούμε, πρώτον, αυστηρούς ελέγχους στην κερδοσκοπική άνοδο των τιμών. Δεύτερον, οργάνωση των αγορών, ιδίως στα αγροτικά προϊόντα. Τρίτον, εξασφάλιση αύξησης των μισθών και των συντάξεων, για να μπορεί ο κόσμος να ανταπεξέλθει, στοιχειωδώς, τουλάχιστον στην ακρίβεια. Και τέταρτον να υπάρξει ειδικός τιμάριθμος για τα φτωχά νοικοκυριά, δεδομένου ότι ο επίσημος τιμάριθμος δεν μετράει την ακρίβεια, την οποία ζει ο κόσμος.
      Στο θέμα του Ο.Τ.Ε. που επίσης τίθεται σ’ αυτό το νομοσχέδιο, η ρύθμιση που επιχειρείται έχει το θετικό ότι μας υπενθυμίζει ότι, ναι, υπάρχουν επιχειρήσεις στρατηγικής σημασίας, ναι, υπάρχουν επιχειρήσεις εθνικής σημασίας. Αυτό λέγαμε εμείς πάντα, η Κυβέρνηση το ηρνείτο, όπως και οι κυβερνήσεις του ΠΑ.ΣΟ.Κ.. Όμως η ρύθμιση που προτείνεται, δεν διασφαλίζει τις επιχειρήσεις αυτές. Η μόνη διασφάλιση που μπορεί να υπάρξει στα πλαίσια των ελεύθερων αγορών που ζούμε, είναι το κράτος να ανακτήσει το 50% του Ο.Τ.Ε., συν μια μετοχή του Ο.Τ.Ε. και άλλων επιχειρήσεων που έχουν αυτόν τον χαρακτήρα. Μόνο τότε, ως πλειοψηφών μέτοχος, το κράτος, θα μπορεί να επιβάλει τη θέλησή του σε ό,τι αφορά τις επιχειρήσεις αυτές. 
      Σε ό,τι αφορά το θέμα της φτώχειας, μια φράση μόνο, κύριε Πρόεδρε και θα ολοκληρώσω. Το θέμα αυτό συζητείται αιώνες. Έχουν ψηφιστεί άπειροι νόμοι για τη φτώχεια. Ακόμη και σήμερα στη Νέα Υόρκη και στο Παρίσι, οι φτωχοί κυκλοφορούν στους δρόμους. Εκείνο που προκύπτει, ως συμπέρασμα και εκείνο που θα μπορούσε να γίνει, δεν είναι κάποιοι στοχευμένοι στόχοι, όπως λέει η Κυβέρνηση, αλλά είναι να υπάρξουν κατώτερα κοινωνικά όρια. Να συμφωνήσουμε ως κοινωνία ότι δεν μπορεί να υπάρχει άνθρωπος που να μην έχει ένα ελάχιστο επίπεδο στοιχειώδους διαβίωσης. Ένα ελάχιστο εγγυημένο εισόδημα. Ένα ελάχιστο επίπεδο παροχών υγείας, παιδείας, κοινωνικής προστασίας. Αυτό είναι το ζητούμενο. Δυστυχώς η Κυβέρνηση έχει αρνηθεί την πρόταση νόμου που καταθέσαμε για τη θέσπιση του ελάχιστου εγγυημένου εισοδήματος και ακριβώς γι’ αυτό, ειδικά η ρύθμιση αυτή, θεσμοθετεί ένα πελατειακό εργαλείο και όχι μια άμυνα ενάντια στη φτώχεια, έστω και την ακραία της μορφή.
      Σας ευχαριστώ.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, το λόγο παρακαλώ.
      ΠΡΟΕΔΡΟΣ (Δημήτριος Σιούφας): Ο κ. Κουτμερίδης έχει το λόγο.     
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, θα ήθελα το λόγο, αλλά δεν είναι εδώ αυτήν τη στιγμή ο Υπουργός ο κ. Λέγκας. 
      ΠΡΟΕΔΡΟΣ (Δημήτριος Σιούφας): Υπάρχει από την Κυβέρνηση Υπουργός εδώ, πείτε τι θέλετε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, επειδή λόγω του χρόνου, ήταν πολύ σύντομη η εισήγηση, δεν πρόλαβα να θέσω ένα πολύ σημαντικό θέμα που αφορά την εκλογική μου περιφέρεια, το Νομό Σερρών. Στην τροπολογία προσθήκη, όπου κατέθεσε το Υπουργείο Οικονομίας και Οικονομικών και Υγείας,  προβλέπεται η παροχή έκτακτης αρωγής από το κράτος, για τις καταστροφικές πλημμύρες που συνέβησαν τον περασμένο Νοέμβριο, στις νομαρχιακές αυτοδιοικήσεις των Νομών Ροδόπης, Έβρου, Δράμας, Καβάλας, Ξάνθης και Αρκαδίας. 
      Θα παρακαλούσα, πραγματικά, τον κύριο Υπουργό να δει με πολύ μεγάλη ευαισθησία και το Νομό Σερρών, γιατί η Νομαρχιακή Αυτοδιοίκηση προέβη με μια σειρά από έγγραφα, προς την κεντρική διοίκηση όπου ζητάει από την Κυβέρνηση να προβεί στην παροχή έκτακτης αρωγής ενίσχυσης και για τους πλημμυροπαθείς του Νομού Σερρών. 
      Σας παρακαλώ, κύριε Υπουργέ, να το δείτε με πολύ μεγάλη συμπάθεια, γιατί πραγματικά υπάρχουν συμπατριώτες μου, οι οποίοι επλήγησαν από τις τελευταίες πλημμύρες του Νοεμβρίου.
      Σας ευχαριστώ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Να κρατήσει σημείωση ο Υπουργός κ. Κωνσταντόπουλος και οι συνεργάτες του Υπουργού Οικονομίας για την παρέμβαση που έκανε ο συνάδελφος κ. Κουτμερίδης. 
      Το λόγο έχει ο εισηγητής του Κομμουνιστικού Κόμματος Ελλάδας κ. Δήμος Κουμπούρης.
      ΔΗΜΟΣ ΚΟΥΜΠΟΥΡΗΣ: Κυρίες και κύριοι συνάδελφοι, ακούσαμε και από αυτή την Αίθουσα και στη χθεσινή συνεδρίαση και σήμερα λόγια συμπάθειας για τους φτωχούς, για τους αναξιοπαθούντες, για την κοινωνική ανισότητα, λόγια συμπάθειας, λόγια αλληλεγγύης. 
      Όμως, τόσο από την Κυβέρνηση όσο και από την Αξιωματική Αντιπολίτευση, αλλά και από τα άλλα κόμματα –θα έλεγα- δεν ακούσαμε τις αιτίες που διαμορφώνουν αυτή την κατάσταση. Δεν ακούσαμε τις αιτίες που σήμερα η φτώχεια παίρνει διαστάσεις και στη χώρα μας και στον υπόλοιπο κόσμο. Δεν ακούσαμε, δηλαδή, την ουσία του ζητήματος που γεννά τη φτώχεια. 
      Και αυτό δεν είναι τυχαίο. Δεν είναι τυχαίο γιατί τα κόμματα που εναλλάσσονται όλα αυτά τα χρόνια στην κυβέρνηση, τα κόμματα που στον προσανατολισμό τους έχουν τη στήριξη των στρατηγικών επιλογών του κεφαλαίου είναι υπεύθυνα με τις πολιτικές τους για τη γέννηση της φτώχειας, της ανεργίας, της ακρίβειας, του πληθωρισμού και όλων των προβλημάτων που βιώνει συνολικά η εργατική τάξη της πατρίδας μας, τα λαϊκά στρώματα, αλλά και οι φτωχοί, οι άνεργοι, αυτοί που δεν έχουν δουλειά, που είναι ακόμα χειρότερα. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Δεν στάθηκαν στις αιτίες, διότι υπηρετούν με συνέπεια αυτή την πολιτική, διότι αυτή η πολιτική γεννά τη φτώχεια, παρά τα λόγια της συμπάθειας από το Βήμα της Βουλής ή από άλλα βήματα. Δηλαδή, στις πολιτικές οι οποίες είναι προσανατολισμένες στην ανάπτυξη με όχημα το κεφάλαιο, στις πολιτικές που είναι προσανατολισμένες στην Ευρωπαϊκή Ένωση, στις πολιτικές που είναι προσανατολισμένες στην ανταγωνιστικότητα, εκεί βρίσκεται η αιτία που η φτώχεια όχι μόνο έχει κάποια –θα έλεγε κάποιος- στοιχεία ανόδου, αλλά παίρνει εκρηκτικές διαστάσεις.
      Τα ερωτήματα είναι πολύ συγκεκριμένα και απάντηση δεν παίρνουμε βέβαια ούτε περιμένουμε να πάρουμε. Οι πολιτικές που εφαρμόστηκαν, όσον αφορά τις στρατηγικές επιλογές του κεφαλαίου για την επίτευξη της ανταγωνιστικότητας και όλα αυτά που λέγονται από το Βήμα αυτό, καλυτέρευσαν ή χειροτέρευσαν τη θέση της εργατικής τάξης; Εμείς πιστεύουμε ότι χειροτέρεψαν τη θέση της εργατικής τάξης. 
      Παραδείγματος χάριν, οι ιδιωτικοποιήσεις στις Δ.Ε.Κ.Ο., οι ιδιωτικοποιήσεις στα νοσοκομεία, στην υγεία γενικότερα, οι ιδιωτικοποιήσεις στην παιδεία με τη λογική της ανταγωνιστικότητας έλυσαν προβλήματα για την εργατική τάξη ή χειροτέρεψαν τη θέση τους; Εμείς πιστεύουμε –και όχι μόνο εμείς- ότι την χειροτέρεψαν τη θέση τους. 
      Γιατί –το βάλαμε αυτό το ζήτημα και στη χθεσινή εισηγητική ομιλία επί της αρχής- είναι καλύτερα σήμερα οι εργαζόμενοι, όταν από την πολιτική σας είναι υποχρεωμένοι να εργάζονται με μειωμένα ωράρια, να εργάζονται με υπεργολαβίες σε εργολάβους, να εργάζονται ανασφάλιστοι, να εργάζονται με μισό μεροκάματο, να εργάζονται μια φορά την εβδομάδα; Γιατί είναι καλύτερα; 
      Αυτή η πολιτική δεν συντελεί στην έκρηξη και στην διαιώνιση της φτώχειας; Αυτή είναι η αιτία λοιπόν. Και αυτή η πολιτική θα συνεχιστεί από την Κυβέρνηση όπως φαίνεται και όπως λέγεται καθαρά το επόμενο διάστημα ακόμη με μεγαλύτερη ένταση. Δηλαδή τα φαινόμενα της φτώχειας θα μεγαλώσουν ακόμα περισσότερο. Και πώς να μη δυναμώσουν τα φαινόμενα της φτώχειας όταν η εργατική τάξη που παράγει τον πλούτο έρχεται να παίρνει από τις συλλογικές συμβάσεις εργασίας 77 λεπτά του ευρώ; Πώς να μη μεγαλώσουν τα φαινόμενα της φτώχειας όταν οι εργαζόμενοι εργάζονται ανασφάλιστοι και όταν είναι να πάρουν τη σύνταξή τους παίρνουν 400-500 ευρώ κατά το 70%-75% των συνταξιούχων; Πώς να μη μεγαλώσει η φτώχεια όταν  συνολικά τα εργασιακά, τα κοινωνικοασφαλιστικά  δικαιώματα των εργαζομένων κατακρεουργούνται; Αυτή η πολιτική σας ονομάζεται «πολιτική των μεταρρυθμίσεων»,  «εκσυγχρονισμό» την έλεγε τα προηγούμενα χρόνια το ΠΑ.ΣΟ.Κ . Επί της ουσίας πρόκειται για πολιτική που  υπηρετεί με συνέπεια το μεγάλο κεφάλαιο και σ΄ αυτήν την πολιτική, σε αυτή την στρατηγική σας επιλογή δεν κάνετε ούτε ένα βήμα πίσω. 
      Ακούσαμε χθες, εδώ, κορώνες και από τα άλλα κόμματα της ευρύτερης  Αντιπολίτευσης, ότι εν πάση περιπτώσει  υπάρχει φτώχεια, η Κυβέρνηση δίνει λίγα χρήματα, πρέπει να δώσει ακόμα περισσότερα -και συγκεκριμένα από τον Λ.Α.Ο.Σ. -  να τα πάρει από τις τράπεζες ,να τα πάρει από τους εφοπλιστές.  Μα  πώς θα γίνουν αυτά; Είστε δηλαδή υπέρ της καπιταλιστικής ανάπτυξης, είστε υπέρ της ελεύθερης οικονομίας και  από την άλλη  μεριά μας λέτε να τα πάρουν από τις τράπεζες, να τα πάρουν από τα μονοπώλια; Πώς θα γίνει αυτό; Εμείς δεν μπορούμε να το καταλάβουμε. Πώς θα δεχόμαστε να υπάρχει και δεχόσαστε να υπάρχει η άδικη εκμεταλλευτική πολιτική, η πολιτική της καπιταλιστικής ανάπτυξης που είναι  υπεύθυνη γι’ αυτή την κατάσταση, που γεννάει, βεβαίως, κέρδη με το μόχθο και τον αγώνα των εργαζομένων και από την άλλη μεριά να ζητάτε δίκαιη κατανομή; Έ, δε μπορεί να γίνει αυτό. Έ, δεν έχει γίνει  αυτό. Αυτό, βεβαίως, μπορεί να γίνει μόνο εάν ενισχυθούν οι αγώνες των εργαζομένων, μόνο εάν δουλέψει το ιερό πεζοδρόμιο, μόνο εάν πάρουν διάσταση οι αγώνες αυτοί και έλθουν σε σύγκρουση και ρήξη με  αυτές τις πολιτικές, διότι καμμία Κυβέρνηση και Αξιωματική Αντιπολίτευση δεν έχει υποχρεώσει ποτέ τα μεγάλα συμφέροντα ούτε οι μεγάλες πολυεθνικές, παρά τις «φιλανθρωπίες» τους, συγκινήθηκαν ποτέ από την κατάσταση της εργατικής τάξης, ούτε σε αυτόν, ούτε στον περασμένο αιώνα, ούτε σε κανέναν εκμεταλλευτικό σύστημα. Όσο συγκινήθηκε ο δουλοκτήτης του Μεσαίωνα από την κατάσταση του δούλου, όσο συγκινήθηκε και ο φεουδάρχης των περασμένων χρόνων, των περασμένων εκατονταετιών   από την κατάσταση του δουλοπάροικου, άλλο τόσο θα συγκινηθεί  και το κεφάλαιο από την κατάσταση της εργατικής τάξης. 
      Εμείς για όλους αυτούς τους λόγους είμαστε σε αντίθεση μ' αυτό το νομοσχέδιο που έρχεται να αποπροσανατολίσει, έρχεται να περάσει τη λογική του πτωχοκομείου, έρχεται να περάσει τη λογική ότι τίποτα  άλλο δε γίνεται, έρχεται με τεχνικά μέσα να μειώσει τη φτώχεια και να σπείρει αυταπάτες στους εργαζόμενους.
      Εμείς πιστεύουμε ότι και τα ζητήματα της φτώχειας, και τα ζητήματα της ανεργίας και τα ζητήματα του πληθωρισμού  και όλα τα άλλα ζητήματα θα αντιμετωπιστούν μόνο με τον αγώνα των εργαζομένων που θα έρχεται σε ρήξη με αυτές τις πολιτικές. 
      Τέλος, θέλω να πω, όσον αφορά το νομοσχέδιο, ότι παρά το ότι είμαστε αντίθετοι με τη φιλοσοφία και τη λογική του άρθρου 6, θα το ψηφίσουμε για να πάρουν έστω και αυτό το επίδομα οι τρίτεκνοι, παρά το ότι είναι σε αντίθεση και με τις διακηρύξεις της Κυβέρνησης. Επίσης, είμαστε αντίθετοι και με το άρθρο 11 το οποίο έχει τη λογική του στην πολιτική που ακολούθησε και η προηγούμενη κυβέρνηση του ΠΑ.ΣΟ.Κ. με την απελευθέρωση της αγοράς και ας φωνάζει τώρα εδώ. Αυτό είναι μια υποκρισία. Αυτό προσπαθεί να εμφανιστεί ως φιλολαϊκό, ότι δηλαδή το κράτος θα κρατήσει κάποιες μετοχές. Στην ουσία ενδιαφέρεστε να παίξετε ρυθμιστικό ρόλο στις Δ.Ε.Κ.Ο., στις επιχειρήσεις αυτές ανάμεσα στα συμφέροντα τα μονοπωλιακά και να ρυθμίσετε τις αντιθέσεις των μονοπωλίων που συγκρούονται μέσα σε αυτό το πλαίσιο για να υπηρετήσετε την ίδια λογική και την ίδια στρατηγική, τα ίδια συμφέροντα από τη θέση του κράτους. Παλαιότερα αυτό το ρόλο τον έπαιζε το κράτος με μεγαλύτερα ποσοστά, σήμερα τον παίζει με μικρότερα. Παρόμοια είναι και τα ζητήματα που έχουμε στην Ευρωπαϊκή Ένωση και φυσικά όλη αυτή η κατάσταση είναι στη λογική και στο πλαίσιο της απελευθέρωσης και είναι εχθρική προς τα λαϊκά συμφέροντα. Και αυτό φαίνεται από τα αποτελέσματα και όσον αφορά τις αυξήσεις των τιμών αυτών των επιχειρήσεων, αλλά και όσον αφορά τα εργασιακά και κοινωνικά δικαιώματα των εργαζομένων που κατακρεουργήθηκαν. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ειδικός αγορητής του Λαϊκού Ορθόδοξου Συναγερμού, κ. Μαυρουδής Βορίδης.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε,  με συγχωρείτε, εάν μπορείτε να μου δώσετε δύο λεπτά μετά τον συνάδελφο, δεν έχω αντίρρηση για να διευκρινίσω τη θέση μας επί της ψήφισης του νομοσχεδίου. 
      ΠΡΟΕΔΡΕΥΩΝ (Φίλιππος Πετσάλνικος): Ευχαρίστως, κύριε Πάγκαλε.
      Κύριε Βορίδη, έχετε αντίρρηση να προηγηθεί ο κ. Πάγκαλος;
      ΜΑΥΡΟΥΔΗΣ ΒΟΡΙΔΗΣ: Παρακαλώ, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Πάγκαλε, έχετε το λόγο. 
      ΘΕΟΔΩΡΟΣ ΠΑΓΚΑΛΟΣ: Ευχαριστώ πολύ, κύριε Πρόεδρε.
      Άλλωστε είναι και συντοπίτης ο κ. Βορίδης και μεταξύ μας αλληλοεξυπηρετούμεθα. 
      Κύριε Πρόεδρε,  ήθελα να πω ότι, απ’ ότι έμαθα, –δυστυχώς ήμουνα στην Επιτροπή Εξωτερικών  και Άμυνας- ο κύριος Υπουργός ανέπτυξε μια ολόκληρη φιλολογία για ασυνέπεια του ΠΑ.ΣΟ.Κ και αλλαγή στάσεως. Νομίζω ότι δεν έχει δίκιο. Και καλό θα ήταν να χαμηλώσει τους τόνους και να μην κάνει παρατηρήσεις και να μη παριστάνει το δάσκαλο των υπολοίπων συναδέλφων και των κομμάτων τα οποία εκπροσωπούνται στη Βουλή. 
      Εμείς είχαμε μια πολύ σαφή και ξεκάθαρη θέση από την αρχή. Παρόλο ότι είχαμε πολλές αντιρρήσεις, τις οποίες σκοπεύαμε να εκφράσουμε κατά την ψήφιση των άρθρων  και επειδή θεωρούσαμε τέλος πάντων ότι αυτό το νομοσχέδιο εξεδήλωνε ένα, προς τη σωστή κατεύθυνση, ενδιαφέρον για ένα μεγάλο κοινωνικό πρόβλημα που υπάρχει στη χώρα, σκοπεύαμε να το ψηφίσουμε, όπως έχουμε κάνει και με πολλά άλλα νομοσχέδια της Νέας Δημοκρατίας. Και παρόλο αυτό ακούμε κάθε τόσο από τους εκπροσώπους της εδώ ότι καταψηφίζουμε όλα τα νομοσχέδια της Κυβέρνησης, πράγμα ψευδέστατο και εντελώς ανακριβές. Σκοπεύαμε λοιπόν, να το ψηφίσουμε. Όμως το νομοσχέδιο αυτό δεν είναι αυτό που σκοπεύαμε εμείς να ψηφίσουμε. Εκεί, στο άρθρο 11 περιλαμβανόταν η γνωστή και τυπική διάταξη περί μεταβατικών διατάξεων. Εδώ περιλαμβάνεται η σκανδαλώδης τροπολογία προς την  οποία σκοπεύουμε να αντιταχθούμε με όλες μας τις δυνάμεις και εναντίον της οποίας κομίζουμε δική μας τροπολογία, δική μας δηλαδή νομοθετική πρωτοβουλία στην ίδια συζήτηση. 
      Πώς θα ήταν δυνατόν λοιπόν, κύριε Υπουργέ, να ψηφίσουμε τη δική σας τροπολογία, ψηφίζοντας κατ’ αρχήν το νομοσχέδιο και μετά να φέρουμε τροπολογία δική μας εναντίον της δικής σας τροπολογίας; 
      Καταλαβαίνετε ότι το πρόβλημα εσείς το δημιουργείτε. Εσείς αλλάζετε τη μορφή του νομοσχεδίου, εσείς προσπαθήσατε να εκτελωνίσετε τη σκανδαλώδη διάταξή σας για  το γνωστό πρόβλημα Ο.Τ.Ε. –ΒΓΕΝΟΠΟΥΛΟΥ, το οποίο έχετε δημιουργήσει και το οποίο θα σας κατατρέχει για μεγάλο χρονικό διάστημα και εμείς απαντήσαμε, αλλάζοντας τη θέση μας, βεβαίως, διότι εσείς αλλάξατε το έδαφος της συζήτησης. Και τυπικά, αν θέλετε είσαστε εντάξει, αλλά και εμείς τυπικά είμαστε εντάξει. Και αποδείχθηκε ακόμα μια φορά ότι οποιαδήποτε συζήτηση με αυτή την Κυβέρνηση, οποιαδήποτε προσπάθεια κατανόησης, οποιαδήποτε προσπάθεια συνεννόησης και συνεργασίας επί του νομοσχεδίου, επί του  νομοθετικού έργου είναι περιττή και μάταια. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για μία σύντομη παρέμβαση ο Υφυπουργός Οικονομίας και Οικονομικών, κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πάγκαλε, βεβαίως και έχετε το αναφαίρετο δικαίωμα να αλλάζετε θέσεις. Ωστόσο δεν απαντήσατε σ΄  ένα ερώτημα που θέσαμε. Και ποιο είναι αυτό το ερώτημα; Την ώρα που δηλώνατε τη στήριξή σας επί της αρχής του νομοσχεδίου διά  του εισηγητού σας, είχε ενσωματωθεί η τροπολογία στο σώμα του νομοσχεδίου. Υπάρχει μια αντίφαση. Αυτή την αντίφαση σας καλούμε να την εξηγήσετε. Τίποτε άλλο. 
      ΘΕΟΔΩΡΟΣ ΠΑΓΚΑΛΟΣ: Κύριε Υπουργέ, με συγχωρείτε.
      Κύριε Πρόεδρε, είναι τόσο ανακριβές αυτό, που χθες, σ΄ αυτήν την Αίθουσα, είχαμε το άλλο νομοσχέδιο. Χθες, δεν είχαμε αυτό το κείμενο. Σήμερα, εμοιράσθη αυτό. Χθες, είχαμε το κείμενο το παλιό. Πώς, λοιπόν, ενσωματώθηκε από τότε που λέτε; Δεν είστε καλά ενημερωμένος.
      ΠΡΟΕΔΡΕΥΩΝ (Φίλιππος Πετσάλνικος): Λοιπόν, συνεχίζουμε τώρα τη συζήτηση, μετά από την σαφή διατύπωση της θέσης που έκανε ο κ. Πάγκαλος για το κόμμα της Αξιωματικής Αντιπολίτευσης. Εννοείται και ο εισηγητής.
      Ο κ. Μαυρουδής Βορίδης έχει το λόγο, ως ειδικός αγορητής, από το Λαϊκό Ορθόδοξο Συνασπισμό.
      ΚΥΡΙΑΚΟΣ ΒΕΛΟΠΟΥΛΟΣ: Λαϊκό Ορθόδοξο Συναγερμό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Είπα «Συνασπισμό»; Συγγνώμη, Συναγερμό ήθελα να πω. Λαϊκό Ορθόδοξο Συναγερμό.
      Ορίστε, κύριε Βορίδη, έχετε το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, νομίζω ότι επί μακρόν εξετέθη χθες η θέση μας επί της αρχής. Απλώς, για να τη συνοψίσω, εισερχόμενος εν συνεχεία στη συζήτηση για τα άρθρα, θα πω ότι η αντίρρησή μας είναι η εξής, ότι αυτό το σχέδιο νόμου είναι στην πραγματικότητα υποκριτικό, ότι αυτό το σχέδιο νόμου, επειδή είναι υποκριτικό, είναι προφανώς αναποτελεσματικό και ότι, σε τελευταία ανάλυση, αυτό είναι μία απλώς ρηματική εκπλήρωση μιας προεκλογικής δεσμεύσεως, ίσα-ίσα για να λέει η Νέα Δημοκρατία ότι εκπληρώνει προεκλογικές δεσμεύσεις.
      Επιτρέψτε μου να αναφερθώ λίγο περισσότερο στα θέματα αυτά και να πω το εξής, επειδή υπήρξε μια ιδεολογική πρόκληση από τον αγορητή της Νέας Δημοκρατίας, τον εξαίρετο συνάδελφο τον κ. Δένδια, αναφερόμενος στον ριζοσπαστικό φιλελευθερισμό. Εμένα οι ελάχιστες γνώσεις που έχω για τον φιλελευθερισμό λένε το εξής, ότι αυτά τα ζητήματα στη φιλελεύθερη οικονομική ιδεολογία τα ρυθμίζει η αγορά, ότι τέτοιου τύπου παρεμβατικές πολιτικές -αυτή είναι η φιλελεύθερη κριτική- δεν μπορούν να φέρουν αποτελέσματα και όχι μόνο δεν φέρνουν αποτελέσματα, αλλά δημιουργούν στρεβλώσεις. Βέβαια, δεν ξέρω αν η προσθήκη του ριζοσπαστικού οδηγεί σε μία άλλη προσέγγιση του φιλελευθερισμού και σε μία άλλη ανάγνωσή του -ενδεχομένως- όπως επίσης ότι υπάρχουν διάφορες -ας πούμε- παραλλαγές του φιλελευθερισμού.
      Παρά ταύτα, νομίζω ότι είναι σημαντικό η Νέα Δημοκρατία να αποσαφηνίσει, όπως το έχω πει πολλές φορές, το χαρακτήρα της τον ιδεολογικό, τον πολιτικό, τον προγραμματικό και να αποκτήσει μια συγκεκριμένη κατεύθυνση, ώστε να ξέρουμε για ποιους μιλάμε.
      Από την άλλη μεριά, εδεχθήκαμε μία κριτική στη θέση μας από το Κομμουνιστικό Κόμμα, η οποία, λίγο ως πολύ, θεωρεί την τοποθέτησή μας -ας το πω- αλυσιτελή. Με δύο λόγια, αυτό το οποίο λέμε δεν μπορεί να γίνει.
      Ας ξεκαθαρίσουμε μερικά πράγματα. Η προσέγγιση και η κριτική που κάνει στο ζήτημα της φτώχειας το Κομμουνιστικό Κόμμα προσπαθεί να αναγάγει το ζήτημα της φτώχειας στη λειτουργία του κοινωνικοπολιτικού συστήματος στη λειτουργία του οικονομικού συστήματος. Προσπαθεί, σε τελευταία ανάλυση, να πει ότι αυτό είναι ένα ζήτημα συστημικό, είναι ένα πρόβλημα ενδημικό μέσα στα πλαίσια της λειτουργίας του καπιταλιστικού συστήματος.
      Κατ΄αρχάς, για να ξεκαθαρίσουμε τα πράγματα, εάν δεν απατώμαι, οι πιο φτωχές χώρες στον κόσμο και οι χώρες που έχουν τους πιο φτωχούς ανθρώπους στον κόσμο, είναι οι χώρες, οι οποίες υπέστησαν από καθεστώτα υπαρκτού σοσιαλισμού. Η Κίνα σήμερα είναι η χώρα η οποία έχει το μεγαλύτερο πρόβλημα φτώχειας στον κόσμο. Εάν, πράγματι, μπορούσε μια αλλαγή του κοινωνικοπολιτικού συστήματος να λύσει το πρόβλημα της φτώχειας, γιατί άραγε δεν ελύθη πουθενά και ποτέ μέχρι σήμερα; Αντιθέτως, όμως, κοινωνικοπολιτικά συστήματα τα οποία υπερασπίζονται τον κολεκτιβισμό, τα οποία υπερασπίζονται τον ολοκληρωτισμό, τα οποία υπερασπίζονται την κρατικά διευθυνόμενη οικονομία, αυτά τα πολιτικά συστήματα οδήγησαν σε πολύ μεγαλύτερη φτώχεια.
      Όχι, το πρόβλημα της φτώχειας έχει πάρα πολλά αίτια. Και εκεί είναι, αν θέλετε, η δική μας κριτική, ότι αυτό είναι μια μηχανιστική προσέγγιση αυτού του ζητήματος. Θα έπρεπε κάποιος, αν είχε τη δυνατότητα, να -ας το πω- κοινωνικοποιήσει την προσέγγιση που κάνει στη φτώχεια, δηλαδή, να την επιμερίσει ανάλογα στις κοινωνικές ομάδες ή και ακόμα καλύτερα, αν υπήρχε αυτή η δυνατότητα, να εξατομικεύσει τις περιπτώσεις.
      Αυτό είναι που έλεγα χθες, ότι χρειαζόμαστε πραγματικά μια κοινωνία αλληλεγγύης η οποία να ενσκήπτει πάνω στα προβλήματα των φτωχών και όχι να λέει ότι με μια κοινωνική μεταβίβαση, ανεξαρτήτως της αποτελεσματικότητάς της, θα τα λύσει, πολλώ μάλλον όταν η κοινωνική μεταβίβαση είναι αυτής της μορφής.
      Γι’ αυτούς τους λόγους ξεκαθαρίσαμε ότι εμείς δεν πρόκειται να ψηφίσουμε κανένα από τα άρθρα, ούτε βεβαίως το άρθρο με το οποίο ιδρύεται το Ταμείο Κοινωνικής Συνοχής, ούτε, βεβαίως, το άρθρο 2, με το οποίο μεταβιβάζονται αυτοί οι ισχνοί πόροι, ούτε το άρθρο 3 το οποίο προσδιορίζει προγράμματα και δικαιούχους, διότι είναι εντελώς αφηρημένο και αόριστο και σε κανένα σημείο δεν προκύπτει κάποιο ιδιαίτερο κριτήριο, ώστε να μπορέσουμε να το αξιολογήσουμε περισσότερο και βεβαίως, κατά λογική ακολουθία, τα άρθρα 5 και 6 τα οποία είναι άρθρα τεχνικά, οργανωτικά, του Ταμείου Κοινωνικής Συνοχής.
      Ακόμα θα ήθελα να πω το εξής. Δεν ξέρω αν ακούσθηκε σ΄ αυτήν την Αίθουσα, από την πλευρά της Αξιωματικής Αντιπολίτευσης, ότι είναι πολλοί οι είκοσι υπάλληλοι και πολλοί οι πέντε επιστήμονες. Εμάς η θέση μας είναι ξεκάθαρη. Ένα από τα στοιχεία με τα οποία κρίνουμε ως υποκριτικό τον χαρακτήρα αυτού του Ταμείου είναι ακριβώς ότι είκοσι υπάλληλοι και πέντε επιστήμονες καλούνται να αντιμετωπίσουν τη φτώχεια στην Ελλάδα. Δεν μπορεί να γίνει, είναι ισχνή η στελέχωση του Ταμείου και ουσιαστικά και αυτό μαρτυρά ότι δεν υπάρχει πραγματική πρόθεση στο ζήτημα αυτό.
      Έρχομαι στο άρθρο 6 και θέλουμε να διευκρινίσουμε απλώς τη θέση μας. Προφανώς εμείς και έχουμε αγωνισθεί από την πρώτη στιγμή και έχουμε υπερασπισθεί το θέμα του πολυτεκνικού επιδόματος. Εκείνο, όμως,  το οποίο έχει δεσμευθεί η Κυβέρνηση της Νέας Δημοκρατίας να πράξει και το οποίο εξακολουθεί να μην το πράττει είναι η χορήγηση της πολυτεκνικής ιδιότητας. Βεβαίως, με το παρόν νομοσχέδιο κάτι δίνει, αλλά όμως δεν δίνει αυτά που υπεσχέθη. Εξακολουθεί στην πραγματικότητα να διατηρεί τους τριτέκνους σε μια κατάσταση εμπαιγμού και ο λόγος για τον οποίο καταψηφίζουμε αυτό το άρθρο είναι ότι εμείς δεν θέλουμε να συμπράξουμε στην κατεύθυνση του εμπαιγμού των τριτέκνων. 
      Να συμμορφωθείτε προς αυτά τα οποία τους έχετε υποσχεθεί. Αυτά που τους είπατε για να σας ψηφίσουν προεκλογικά, αυτά να κάνετε και τίποτα διαφορετικό. Μόνο αυτά!
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Στο ζήτημα του άρθρου 7, επιτρέψτε μου να πω ότι είχαμε πει ότι θα δοθούν περαιτέρω διευκρινίσεις για το θέμα του άρθρου 7. Εγώ διευκρινίσεις δεν έχω ακούσει μέχρι σήμερα. Και επειδή, πλέον, είμαστε υποψιασμένοι σ΄ αυτήν την Αίθουσα θα καταψηφίσουμε το άρθρο 7 διότι πίσω από αυτές τις ρυθμίσεις που αφορούν υποτίθεται κάποια ξενοδοχεία, δεν αντιλαμβανόμαστε μια ενιαία λογική και μια ενιαία ρύθμιση και υποψιαζόμαστε ότι εδώ υπάρχει ζήτημα.
      Πολύ γρήγορα να πω το εξής. Δεν ακούστηκε κουβέντα σε αυτήν την Αίθουσα για το θέμα του άρθρου 9. Είναι μέγα σκάνδαλο. Θωρακίζετε μία διοίκηση, διοικητικά συμβούλια τα οποία διαχειρίζονται δημόσιο χρήμα και τα προστατεύετε από τη δυνατότητα αγωγών εναντίον τους. Και όταν ρωτάμε, γιατί έχουν αυτήν την προνομιακή μεταχείριση οι διαχειριστές δημοσίου χρήματος, γιατί τους δίνετε πρόσθετα προνόμια, ξέρετε τι ακούσαμε στην επιτροπή -εδώ δεν έχει ακουσθεί κουβέντα μέχρι σήμερα- από τον εισηγητή της Νέας Δημοκρατίας, τον εξαίρετο και καλό συνάδελφο κ. Δένδια; Ακούσαμε ότι δεν μπορούμε να πληρώσουμε πολλά χρήματα για να πάνε κάποιοι άνθρωποι να κάνουν διοίκηση στις δημόσιες επιχειρήσεις και γι’ αυτό το λόγο πρέπει να τους δώσουμε νομικά προνόμια. Μα, είναι λογική αυτή; Θα τους δώσετε νομικά προνόμια; Τι σημαίνει αυτό; Θα τους δώσετε ένα είδος ασυλίας, προκειμένου να κάτσουν να κάνουν τη δουλειά που τους επιφορτίζετε να κάνουν; Βεβαίως θα την καταψηφίσουμε και είναι σκανδαλωδέστατη  αυτή η διάταξη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε, αν έχετε την καλοσύνη.
      Το ίδιο ισχύει και για τα προνόμια τα οποία δίνετε στο άρθρο 10 στο αεροδρόμιο εναντίον των Δήμων και Κοινοτήτων Σπάτων, Παιανίας, Μαρκοπούλου, Αρτέμιδος, Ραφήνας και Κορωπίου. Δίνετε προνόμια στο αεροδρόμιο σε μια περιοχή όπου το αεροδρόμιο δεν τηρεί τις υποχρεώσεις του, ρυπαίνει, δεν τηρεί τα σχέδια πτήσεων, δεν λειτουργεί έτσι όπως πρέπει τους βιολογικούς καθαρισμούς, ρυπαίνει τον αέρα, ρυπαίνει τον υδροφόρο ορίζοντα και ερχόμαστε εδώ και του δίνουμε και πρόσθετα προνόμια. Βεβαίως και θα το καταψηφίσουμε.
      Κύριε Δένδια, γι’ αυτό λέω ότι νομίζω πως η επίκληση πλέον της ιδεολογικής ταυτότητας της παρατάξεώς σας πρέπει να εγκαταλειφτεί. Εγώ νομίζω ότι είναι καλύτερα να πούμε ευθέως ότι πρόκειται για μία οπορτουνιστική πολιτική, για να χρησιμοποιήσω μία ορολογία άλλων χώρων. Όπως σας φαίνεται κάθε φορά, έτσι και λειτουργείτε.
      Όσο για τη συγκεκριμένη τροπολογία και στο θέμα του Ο.Τ.Ε., να ξεκαθαρίσετε αν είναι εθνικής και στρατηγικής σημασίας ή δεν είναι. Δεν μπορεί τη μία να μην είναι και να είστε πρόθυμοι να εκχωρήσετε το σύνολο των μετοχών, να μην κρατήσετε ούτε μία. Όπως έχει δηλώσει ο κύριος Υπουργός των Οικονομικών σ’ αυτήν την Αίθουσα σε απάντηση του κ. Λαφαζάνη, θα τα πουλήσετε όλα. 
      Δεν μπορεί, λοιπόν, να λέτε: «δεν μας ενδιαφέρει. Αν βρούμε έναν καλό εταίρο μας, έναν καλό συνεταίρο μας, έναν καλό ευρωπαϊκό οργανισμό, εμείς τα δίνουμε αύριο το πρωί όλα» και από την άλλη μεριά να λέτε: «όχι, πρέπει να θωρακίσουμε το εθνικής και στρατηγικής σημασίας 20% και να το διατηρήσουμε και να προσέξουμε διότι αποκτά δικαιώματα μειοψηφίας αυτός που έχει το 20%», πέραν βεβαίως της προφανούς αναποτελεσματικότητας αυτής της ρυθμίσεως, η οποία σε όλα τα επίπεδα θα είναι διάτρητη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Φίλιππος Πετσάλνικος): Κύριε Βορίδη, θα σας παρακαλούσα να ολοκληρώσετε.
      ΜΑΥΡΟΥΔΗΣ ΒΟΡΙΔΗΣ: Τελειώνω αμέσως, κύριε Πρόεδρε.
      Εμείς, λοιπόν, θα καταψηφίσουμε την τροπολογία γιατί και δεν θα είναι αποτελεσματική, αλλά κυρίως διότι έχουμε την εντύπωση και πια την πεποίθηση ότι αυτή η τροπολογία κατατίθεται για τα «μάτια του κόσμου» μόνο και μόνο για να τη χρησιμοποιείτε ως άλλοθι στην πολιτική παραδόσεως του Ο.Τ.Ε. σε κάθε λογής συμφέροντα για τα οποία δήθεν τώρα κόπτεστε.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι μαθήτριες και μαθητές και ένας συνοδός δάσκαλος από το 9ο  Δημοτικό Σχολείο Αλίμου.
      Η Βουλή τους καλωσορίζει.
      (Χειροκροτήματα απ΄όλες τις πτέρυγες της Βουλής)
      Τώρα, το λόγο έχει η ειδική αγορήτρια του Συνασπισμού Ριζοσπαστικής Αριστεράς κ. Άννα Φιλίνη.
      ΑΝΝΑ ΦΙΛΙΝΗ: Κυρίες και κύριοι συνάδελφοι, από τη συζήτηση που ξεκινήσαμε ήδη χθες και από τις τοποθετήσεις και πολλών άλλων συναδέλφων, αλλά και από τη δική μας –νομίζω- καθαρή τοποθέτηση, είναι σαφές ότι θεωρούμε ότι το πρόβλημα της φτώχειας είναι ένα τεράστιο πρόβλημα για τις κοινωνίες της Ευρώπης, αλλά και για τη δική μας ελληνική κοινωνία. 
      Όμως, αυτό το συγκεκριμένο νομοσχέδιο το οποίο καλούμαστε να ψηφίσουμε σήμερα, δεν αποτελεί καμμία, απολύτως, εγγύηση ότι δίνει απάντηση σ’ αυτό το πρόβλημα. Όχι μόνο αυτό, αλλά δεν δίνει κανένα συγκεκριμένο μέτρο προκειμένου να ανακουφιστούν όλοι αυτοί οι άνθρωποι, όλος αυτός ο κόσμος στη χώρα μας που εσείς οι ίδιοι λέτε ότι είναι πάνω από το 20% της κοινωνίας, όλος αυτός ο κόσμος που βρίσκεται και ζει στο περιθώριο. 
      Κι αυτό είναι για εμάς το κύριο. Ξέρουμε ότι οι εργαζόμενοι σήμερα στον τόπο μας έχουν τεράστια προβλήματα αγωνίας για τα μισθοδοτικά τους ζητήματα, για το ασφαλιστικό πρόβλημα κ.λπ. Όμως, δεν συζητούμε αυτό το θέμα σήμερα ούτε καλούμαστε εδώ να απαντήσουμε γι’ αυτό. Μας καίει ειλικρινά να υπάρξει ένα μέτρο, να υπάρξει ένας νόμος που να δώσει μία σχετική ανακούφιση σε όλους αυτούς τους ανθρώπους που ζουν στο περιθώριο της κοινωνίας μας, στις μονογονεϊκές οικογένειες, στους χαμηλοσυνταξιούχους οι οποίοι ζουν, εντελώς, κάτω από το όριο της επιβίωσης στη σημερινή κοινωνία, από τους ανθρώπους που μόλις έχουν αποφυλακιστεί και δεν έχουν στον «ήλιο μοίρα» στη χώρα μας, από τους ανθρώπους οι οποίοι μόλις έχουν βγει από τα ναρκωτικά και που δεν έχουν μία βοήθεια προκειμένου να μην πέσουν ξανά στο ίδιο αδιέξοδο στο οποίο βρέθηκαν.
      Ξαναλέμε, λοιπόν, ότι εμείς θα θέλαμε να υπάρχουν συγκεκριμένα μέτρα για όλες αυτές τις κατηγορίες των ανθρώπων. Όμως –και θα μπω πιο συγκεκριμένα στο περιεχόμενο των άρθρων αυτού του νομοσχεδίου- δεν εξασφαλίζεται και δεν είναι σαφές ποιοι θα είναι οι δικαιούχοι. Η Κυβέρνηση και, πιο συγκεκριμένα, το Υπουργείο Οικονομικών δίνει τη δυνατότητα στον εαυτό του να αποφασίσει κάθε φορά ποιοι είναι οι δικαιούχοι. 
      Επίσης, δεν εξασφαλίζεται ότι οι πόροι αυτού του Ταμείου θα είναι συγκεκριμένοι και τακτικοί κάθε χρονιά. Ήδη, όπως αναφέραμε και χθες, κατά τη συζήτηση του προϋπολογισμού στα τέλη του Δεκέμβρη πολλοί συνάδελφοι και της Πλειοψηφίας αναγνώρισαν ότι αυτό το ποσό που δίνεται σήμερα σε αυτό το Ταμείο είναι ένα ποσό, εντελώς, συμβολικής σημασίας. Θα χρειαζόταν να υπάρχει ένα μόνιμο ποσοστό του τακτικού προϋπολογισμού, που να δίνεται σε αυτό το Ταμείο. Ούτε και γι’ αυτό εξασφαλίζει τίποτα η Κυβέρνηση. Και πάνω σε αυτό το ζήτημα θα αποφασίζει τελικά το Υπουργείο Οικονομικών και ο Υπουργός. 
      Εμείς ξαναλέμε ότι δεν είμαστε διατεθειμένοι να συμβάλουμε, παρόλο που αναγνωρίζουμε το τεράστιο αυτό πρόβλημα, στο να έχει ένα προκάλυμμα καπνού η Κυβέρνηση με τον τρόπο που αντιμετωπίζει το πρόβλημα της φτώχειας. Γι’ αυτό το συγκεκριμένο αυτό νομοσχέδιο το καταψηφίζουμε. 
      Από τα επιπλέον άρθρα θα ήθελα να αναφερθώ στο άρθρο 6 σχετικά με τους τρίτεκνους, στους οποίους δίνεται το συγκεκριμένο επίδομα των πολυτέκνων. Όπως είπαμε και χθες, πρέπει η Κυβέρνηση να μας εξηγήσει γιατί δεν αναγνωρίζει τους τρίτεκνους ως πολύτεκνους και γιατί δεν θέλει να δώσει όλες τις διευκολύνσεις που δίνονται και όλα τα μέτρα που υπάρχουν υπέρ των πολυτέκνων στους τρίτεκνους. Τελικά στη χώρα μας οι τρίτεκνοι δεν είναι πολύτεκνοι; 
      ΑΣΤΕΡΙΟΣ ΡΟΝΤΟΥΛΗΣ: Κατά την Κυβέρνηση, δεν είναι. 
      ΑΝΝΑ ΦΙΛΙΝΗ: Είναι, κύριοι συνάδελφοι. Ήδη οι δίτεκνοι στις ευρωπαϊκές κοινωνίες είναι πολύτεκνοι! Στη χώρα μας ξέρουμε ότι το ποσοστό τεκνοποίησης είναι μικρότερο από τα δύο παιδιά. Είναι απαραίτητο να υπάρξει μια ενίσχυση τουλάχιστον των τριτέκνων. Αυτό είναι κάτι κοινά αποδεκτό. Θα περιμένουμε έως το τέλος αυτής της συνεδρίασης να ακούσουμε την τελική τοποθέτηση της Κυβέρνησης πάνω σε αυτό το ζήτημα. 
      Νομίζουμε ότι δεν είναι και τόσο τρομερό να κάνει πίσω σ΄ αυτό το θέμα! Είναι ζήτημα γοήτρου; Εδώ όλη η Βουλή μιλάει γι’ αυτό το θέμα. Πιστεύουμε ότι θα πρέπει να το πάρετε πίσω και εάν υπάρξει μια οπισθοχώρηση από τη μεριά σας, είμαστε διατεθειμένοι να το ψηφίσουμε και εμείς. 
      Τέλος, για το άρθρο 11. Η Κυβέρνηση αυτή, της Νέας Δημοκρατίας, αλλά και η προηγούμενη Κυβέρνηση, του ΠΑ.ΣΟ.Κ., δηλαδή οι κυβερνήσεις των τελευταίων χρόνων, έχουν τεράστια ευθύνη για την κατάσταση των εταιρειών στρατηγικής σημασίας στη χώρα μας. 
      Συγκεκριμένα, για την Κυβέρνηση της Νέας Δημοκρατίας θέλω να πω ότι έχει τρομερή ευθύνη για την κατάσταση του Ο.Τ.Ε., αλλά και για το τι προαλείφεται -θέλω να το τονίσω αυτό από τη μεριά μας- και για τον Ο.Σ.Ε. σήμερα, και πιθανόν, και για τις αστικές συγκοινωνίες, για τα λεωφορεία, απ’ ό,τι πληροφορούμαστε. 
      Συγκεκριμένα, η ρύθμιση που προτείνεται αυτή τη στιγμή για τον Ο.Τ.Ε. δεν λύνει κανένα, απολύτως, ζήτημα. 
      Εμείς θεωρούμε ότι για έναν τόσο σοβαρό τομέα, για μια τέτοια επιχείρηση στρατηγικής σημασίας θα έπρεπε να λυθεί το πρόβλημα που υπάρχει με την κατάκτηση από τη μεριά του δημοσίου του 50+1 τουλάχιστον μιας τέτοιας επιχείρησης. Μόνο έτσι θα είχε μια εγγύηση το δημόσιο, αλλά και ο ελληνικός λαός για το μέλλον τέτοιων στρατηγικής σημασίας επιχειρήσεων. 
      Βεβαίως, καταψηφίζουμε και το άρθρο 11. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε τώρα στον κατάλογο των συναδέλφων Βουλευτών που έχουν ζητήσει να πάρουν το λόγο επί των άρθρων. Πρώτος είναι ο κ. Κυριάκος Βελόπουλος. 
      Κύριε συνάδελφε, έχετε το λόγο. 
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, κατ’ αρχάς χρόνια πολλά και πάλι. Δυστυχώς όμως, κύριε Υπουργέ, για την Κυβέρνηση δεν θα είναι πολλά τα κυβερνητικά της χρόνια, διότι λανθάνετε. Κατ’ επανάληψη είστε ανακόλουθοι, κατ’ επανάληψη συνεχίζετε να είστε αφερέγγυοι και θα έλεγα ότι σε ό,τι δεσμευθήκατε κάνατε τα αδύνατα δυνατά για να μας πείσετε ότι ξεχνάτε πολύ εύκολα. 
      Όμως, έχω να δώσω μία οφειλόμενη απάντηση στον καλό συνάδελφο του Κ.Κ.Ε., ο οποίος μπέρδεψε λίγο τα πράγματα, ίσως γιατί δεν αρέσκεται πολύ στο να μελετά τις απόψεις μας. 
      Θα του πω, λοιπόν, το εξής. Ο νόμος της φύσης, αγαπητέ συνάδελφε, επιτάσσει την ελευθερία του ανθρώπου. Είμαστε, λοιπόν, υπέρ της ελευθερίας. Σαφώς βέβαια, είμαστε και υπέρ της ελευθερίας της οικονομίας, αλλά με όρια κοινωνικής αλληλεγγύης. Αν αυτό δεν μπορείτε να το αντιληφθείτε, φοβάμαι ότι κάποιες αγκυλώσεις του παρελθόντος, σας οδηγούν, θα έλεγα, σε μονοδρόμους και ατραπούς κακής κριτικής προς ένα κόμμα το οποίο ήρθε να φέρει μια άλλη διάσταση στο Ελληνικό Κοινοβούλιο. Με λίγα λόγια, μας αδικείτε και ειδικά για σας δεν αξίζει αυτό. 
      Επίσης, θα ήθελα να σας πω ότι είμαστε σαφώς ενάντια στην ασυδοσία του κεφαλαίου. Μην ξεχνάτε ότι κάναμε έναν αγώνα για να μην ψηφιστεί η ιστορία με την ALPHA BANK. Επίσης, κάνουμε αγώνα εναντίον του κεφαλαίου και μιλάμε για τις τράπεζες. Άρα, λοιπόν, δεν θα ήθελα να απολογηθώ για πράγματα που δεν κάνουμε, αλλά ούτε και να ισχυριστώ ότι είμαστε εμείς -που θα μπορούσαμε να είμαστε οι μόνοι- που πολεμάμε το κεφάλαιο.  
      Όμως, θα σας προκαλέσω και εγώ για κάτι. Δείξτε μου ένα κράτος που εφαρμόστηκαν αυτά που είπατε ή αυτά που ισχυρίζεστε και να είστε βέβαιοι και βέβαιος ότι θα ακολουθήσουμε τις δικές σας απόψεις. Να το δω όμως επί του πρακτέου και όχι επί του θεωρητικού. Θεωρητικά θα μπορούσα να πω και εγώ για πολλά πράγματα τα οποία, δυστυχώς, δεν εφαρμόζονται, διότι ζούμε σε μια συγκεκριμένη κοινωνία και σε ένα συγκεκριμένο οικονομοτεχνικό χώρο. Δεν μπορούμε, λοιπόν, να τα αλλάξουμε έτσι εύκολα, αν τουλάχιστον δεν έχουμε αποδείξεις επί του πρακτέου για τα όσα λέμε. Η ιστορία απήντησε. 
      Δεν θα συνεχίσω επί του συγκεκριμένου, αλλά απλά θα πω το εξής. Έχω συνηθίσει από το Κ.Κ.Ε. να κάνει αγώνες ταξικούς, να κάνει αγώνες ενάντια στους συμβιβασμούς, ενάντια σ’ αυτούς που δίνουν λίγα, στους κυβερνώντες.
      Έρχεστε σήμερα, λοιπόν, και υπερψηφίζετε το άρθρο 6 . Αυτά τα ψίχουλα που δίνει η Κυβέρνηση, ανακόλουθα σε όσα υποσχέθηκε προεκλογικά, τα υπερψηφίζετε. Αυτή, λοιπόν, η στάση σας εμένα με προβλημάτισε. Και αυτό το λέω, γιατί το Κ.Κ.Ε. δεν είναι ένα κόμμα συμβιβασμένο. Είναι ένα κόμμα το οποίο είναι ταξικό, βγαίνει στους δρόμους, βγαίνει έξω, αγωνίζεται για τα αυτονόητα.
      Συνεχίζοντας, θα ήθελα να πω ότι, δυστυχώς, για την Κυβέρνηση ήρθε σήμερα παραδεχόμενη ότι και το ΠΑ.ΣΟ.Κ., αλλά και η ίδια η Νέα Δημοκρατία επί τριάντα ολόκληρα χρόνια δεν μπόρεσαν να δώσουν λύσεις και μας φέρνει είκοσι πέντε ανθρώπους από το πουθενά, ανθρώπους τους οποίους δεν ξέρουμε, είκοσι πέντε τεχνοκράτες –πέντε και άλλους είκοσι και άλλους δεκαπέντε- για να μας λύσουν ένα πρόβλημα τριάντα ετών. Δεν το έλυσαν οι οκτακόσιοι περίπου Βουλευτές των δύο μεγάλων κομμάτων που πέρασαν, εδώ μέσα, μέχρι σήμερα –και δεν ξέρω πόσοι Υπουργοί- και θα το λύσουν οι είκοσι πέντε τεχνοκράτες! Είναι λίγο αντιφατικό και θα έλεγα ότι προσβάλλει τουλάχιστον τη νοημοσύνη του καθενός εδώ μέσα.
      Άρθρο 7. Κύριε συνάδελφε, εγώ δεν μπόρεσα να καταλάβω τι δουλειά έχουν τα ξενοδοχεία με το Ταμείο Κοινωνικής Συνοχής. Αν μπορείτε να το εξηγήσετε σε εμένα, να κάτσω να το συζητήσω. Σε λίγο θα μου λέτε ότι και ο πλανήτης Άρης και οι αποικίες που θα κάνουν οι Αμερικανοί εκεί, έχουν σχέση με το Ταμείο Κοινωνικής Συνοχής. Δηλαδή, τα ξενοδοχεία και τις εκδουλεύσεις, τις εξυπηρετήσεις –δεν ξέρω πώς τις λέτε εσείς- τις φωτογραφικές διατάξεις ή αυτά που προκύπτουν από το DVD, εσείς δεν τα αποκαλείτε «κακή τροπολογία»; 
      Άρθρο 4. Όσον αφορά την έρευνα, κύριε Υπουργέ, στο «σπίτι του κρεμασμένου δεν μιλάμε για σκοινί». Είμαστε η τελευταία χώρα στο επίπεδο της έρευνας. Είμαστε οι τελευταίοι στην έρευνα. Για ποια Ελλάδα ανάπτυξης, προοπτικής και δράσεων μιλάτε, όταν το ελληνικό κράτος, το ελληνικό δημόσιο, όλες οι κυβερνήσεις έχουν απαξιώσει την έρευνα; Δυστυχώς, πρόκειται για μια πραγματικότητα. Πώς θα μπορέσουμε να δούμε νέες δράσεις και νέες οικονομικές προοπτικές;
      Άρθρο 6. Εδώ είναι η μεγάλη κοροϊδία. Εδώ θα έλεγα ότι είναι αυτό που λέμε πολλές φορές «έχουν πέσει όλες οι μάσκες». 
      Τρίτεκνοι. Είναι δυνατόν να έρχεται η Κυβέρνηση μετά από δυόμισι μήνες, τρεις μήνες και να είναι τόσο ανακόλουθη; Είναι δυνατόν ακόμη και τώρα να υπάρχει ένας εδώ μέσα που να πιστεύει ότι αυτό που λέτε είναι σοβαρό; Είναι δυνατόν με ψίχουλα να λέτε στους πολύτεκνους «κάναμε αυτό που υποσχεθήκαμε»; 
      Είναι απλή η λύση, κύριε Υφυπουργέ, και θα την ξαναπώ για μία ακόμη φορά και θα είμαι ο πρώτος που θα χειροκροτήσει το κόμμα σας. Και το λέω με μεγάλη συμπάθεια, γιατί είστε ένας σοβαρός Υφυπουργός. Δώστε το δικαίωμα στους τρίτεκνους να είναι πολύτεκνοι. Αυτό δεσμευτήκατε. Κάντε πράξη επιτέλους έστω και κάτι που έχετε υποσχεθεί. Δεν είναι τόσο δύσκολο επιτέλους.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Πάμε στο άρθρο 9. Εδώ κι αν είναι η πεμπτουσία της κομματικής νομενκλατούρας. Βολεύετε είκοσι πέντε δικούς σας ανθρώπους, υμετέρους κατά πάσα πιθανότητα γιατί έτσι συμβαίνει πάντοτε. Είτε πράσινοι είτε γαλάζιοι, βολεύεστε μεταξύ σας. Το κράτος το θεωρείτε κτήμα σας. Είναι οι πράσινοι, είναι οι γαλάζιοι, είναι οι βένετοι, ιστορικά τα θυμόμαστε καλύτερα. Και θα πω το εξής. Κάνετε το ίδιο που κάνετε και στην ηλεκτρονική διακυβέρνηση: Πλήρης ασυλία. 
      Αυτό λέγεται ασυδοσία, κύριε Υφυπουργέ. Δεν μπορεί αυτοί οι άνθρωποι να διαχειρίζονται χρήματα του ελληνικού λαού και να μην είναι υπόλογοι σε κανέναν. Είναι εθνική ντροπή είκοσι πέντε άνθρωποι να μην μπορούν να απολογηθούν σε κανένα. Αν έχω ένα διευθυντή στη δική μου εταιρεία -γιατί είχα και εγώ εκδοτικό οίκο πριν γίνω Βουλευτής- κι αυτός μου βουλιάξει την εταιρεία, με τα κλοτσίδια θα τον διώξω -και ζητώ συγγνώμη για τον τρόπο που το λέω- και θα τον κυνηγήσω και δικαστικά αν κάνει συνεχώς λάθη. Εσείς τι κάνετε; Ασυλία. Και στην ηλεκτρονική διακυβέρνηση συνεχίζετε τα ίδια λάθη. Το είχα επισημάνει τότε.
      Θα αναφερθώ στον Ο.Τ.Ε. Δεν το συζητάμε. Είπε πολύ ξεκάθαρα ο συνάδελφος κ. Βορίδης «αποφασίστε». Είναι στρατηγικής σημασίας ο Ο.Τ.Ε. ή όχι; Είναι. Αφού είναι λοιπόν, πείτε «κάναμε λάθος», πείτε, δεν θα πω δόλος, ούτε εγκληματική πράξη όπως οι προηγούμενοι, αλλά πείτε απλά ότι κάνατε λάθος. Μόνο οι θεοί και οι νεκροί δεν κάνουν λάθη. Αν θεωρείτε τον εαυτό σας Θεό, εσείς και η Κυβέρνηση και ο Πρωθυπουργός, να το συζητήσουμε. Νεκροί δεν είστε σίγουρα. Σας βλέπω και με βλέπετε. Άρα πείτε «κάναμε λάθος» και εδώ να το συζητήσουμε, να βρούμε έναν τρόπο να μπορέσουμε να προχωρήσουμε μπροστά.
      Άρθρο 10. Εδώ το μεγάλο γλέντι των προνομίων του αεροδρομίου. Μία καθαρά αποικιοκρατικού χαρακτήρα υλοποίηση ενός αεροδρομίου, το οποίο ειλικρινά παραβιάζει βάναυσα κάθε έννοια νομιμότητας καθημερινά. Το είπα και πριν λίγο καιρό. Πέραν του γεγονότος ότι οι υπάλληλοι είναι απέναντι στους Βουλευτές ασεβείς και συμπεριφέρονται με άκομψο τρόπο, έχουν καταστρατηγήσει κάθε συμφωνία.
      Κύριε Υφυπουργέ, θεωρώ ότι η αποικιοκρατία έχει τελειώσει, αν δεν κάνω λάθος, το 18ο, 19ο αιώνα. Γιατί στην Ελλάδα συνεχίζεται και τον 21ο αιώνα; Κόψτε το γόρδιο δεσμό. Κόψτε την αποικιοκρατία.
      Σας ρώτησα και χθες να μου πείτε επιτέλους ποιος έκανε τον Έλληνα φτωχό. Πείτε μου επιτέλους γιατί να χρειάζομαι Ταμείο Κοινωνικής Συνοχής. Ποια κοινωνική συνοχή; Για ποια κοινωνία μιλάμε; Την κοινωνία των νεόπτωχων; Την κοινωνία αυτών που δεν έχουν κυριολεκτικά να βάλουν πετρέλαιο θέρμανσης και παρακαλούν να έχει ζέστη, να έχει ήλιο καθημερινά για να μη χρειάζονται θέρμανση;
      Ειλικρινά δεν θα πω τα στοιχεία. Θα μου πουν κάποιοι από πού θα πάρουμε τα χρήματα. Απαντώ στο συνάδελφο του Κ.Κ.Ε. Εμείς σας είπαμε ότι υπάρχουν οι τράπεζες που κερδίζουν δισεκατομμύρια ευρώ από την πλάτη του ελληνικού λαού. Υπάρχουν αυτοί που λυμαίνονται το χρήμα των ιδιωτών και αντί να διεκδικήσετε απ’ αυτούς χρήματα, τι κάνετε; Τους χαρίζετε μέσω γνωστών φωτογραφικών τροπολογιών χρήματα 1.000.000.000 ευρώ και δεν ξέρω πόσα άλλα. 
      Βρείτε τρόπο από τους κυρίους που οικονόμησαν, που έγιναν πάμπλουτοι, να τους στείλετε τουλάχιστον ένα μήνυμα, ότι δεν συμβιβάζεστε. Γιατί αυτό πίστευα για τον Έλληνα Πρωθυπουργό, τον Κώστα Καραμανλή, τον αξιαγάπητο, εν πάση περιπτώσει, Πρωθυπουργό μας ότι θα μπορέσει επιτέλους να κάνει για μια φορά το χρέος πράξη και να υλοποιήσει αυτά που δεσμεύτηκε.
      Θα πω για τα καρτέλ στα σούπερ μάρκετ. Ξέρετε γιατί από τους κτηνοτρόφους παίρνουν το γάλα 35 λεπτά, 40 λεπτά και το αγοράζουμε εμείς 1,30 ευρώ; Το έμαθα εκ των έσω. Ακούστε τι κάνουν. Για να μπει μια εταιρεία γάλακτος μέσα σε ένα μεγάλο σούπερ μάρκετ, πληρώνει σταντ και άρα η τιμή από 70 λεπτά πηγαίνει στο 1,40 ευρώ. Πληρώνει χώρο. Έχουμε υπενοικίαση. Αυτό το ξέρει το Υπουργείο σας; Το έχει ελέγξει ποτέ; Γιατί αν το ξέρει και το έχει ελέγξει σημαίνει ότι είναι συνένοχο, συμμέτοχο στο καρτέλ του γάλακτος, στο καρτέλ των σούπερ μάρκετ.
      Δεν κάνετε κοινωνική συνοχή, κύριε Υφυπουργέ. Ουσιαστικά κάνετε την κοινωνία φτωχή. Μου θυμίζετε τον Άη Βασίλη ο οποίος δυστυχώς μέσα στο τσουβαλάκι του δεν φέρνει δώρα για τον ελληνικό λαό. Γι’ αυτό καταψηφίζουμε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του ΛΑ.Ο.Σ. κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Βρίσκομαι και εγώ σε μεγάλο πειρασμό να δώσω μια απάντηση στην ιδεολογική πρόκληση που δεχθήκαμε από το Κ.Κ.Ε.. Επειδή όμως στην Κοινοβουλευτική Ομάδα του ΛΑ.Ο.Σ. υπάρχει ένας καταμερισμός έργου, θα αφήσω το ρόλο αυτόν στον αγαπητό συνάδελφο κ. Γεωργιάδη. 
      Έρχομαι στην κατ’ άρθρον συζήτηση του νομοσχεδίου και μάλιστα στο άρθρο που αναφέρεται στους δικαιούχους του Ταμείου Κοινωνικής Συνοχής. Αναφέρομαι συγκεκριμένα στο άρθρο αυτό, διότι βασικό επιχείρημα της Κυβέρνησης στη συζήτηση του νομοσχεδίου είναι ένα: «θέλουμε να βρούμε μια ομάδα ανθρώπων  που είναι κάτω από το όριο της φτώχειας, ένα focus group -να το πω έτσι- στο οποίο να εστιάσουμε κάποιες παροχές, προκειμένου να δημιουργήσουμε καλύτερες συνθήκες διαβίωσης για την ομάδα αυτή». Ναι, επί της αρχής να το κάνω δεκτό αυτό το πράγμα. Σας ρωτώ όμως: Πού είναι αυτή η περιβόητη ομάδα την οποία έχετε βρει, την οποία στοχεύετε, τη στιγμή που οι δικαιούχοι δεν είναι καθορισμένοι, οι πόροι δεν είναι καθορισμένοι, το επιχειρησιακό σχέδιο του Εθνικού Ταμείου Κοινωνικής Συνοχής δεν είναι καθορισμένο; Άρα, λοιπόν, τη στιγμή που έχουμε μια τέτοια ασάφεια στο συγκεκριμένο νομοσχέδιο, είναι δυνατόν ταυτοχρόνως να λέμε ότι προσπαθούμε να βρούμε μια συγκεκριμένη ομάδα; 
      Θα σας δώσω ένα παράδειγμα που προέρχεται από την παράταξή σας, κύριοι Υφυπουργοί. Ο αξιότιμος Δήμαρχος Αθηναίων κ. Κακλαμάνης προέβη στο εξής μέτρο: Κατήργησε τα δημοτικά τέλη στο δήμο του για τους πολυτέκνους. Ο κ. Κακλαμάνης, λοιπόν, βρήκε μια ομάδα ευπαθών ανθρώπων και τη στόχευσε με συγκεκριμένο τρόπο. Εκεί να το δεχθούμε, εκεί να αποδώσουμε εύσημα, εκεί να πούμε «μπράβο», συμφωνούμε. Από τη στιγμή, όμως, που υπάρχει μια τεράστια ασάφεια και αοριστία στο δικό σας νομοσχέδιο, πώς είναι δυνατόν να επαίρεστε ότι έχετε βρει συγκεκριμένη κοινωνική ομάδα την οποία στοχεύετε; 
      Έρχομαι σε ένα άλλο άρθρο που αναφέρεται στη συγκρότηση του διοικητικού συμβουλίου. Η φτώχεια, αγαπητοί κύριοι Υφυπουργοί, καταπολεμάται με μια παλλαϊκή, με μια πάνδημη συμμετοχή. Να κινητοποιήσουμε όλη την κοινωνία, για να καταπολεμήσουμε το φαινόμενο του κοινωνικού αποκλεισμού και της φτώχειας, ναι. Εσείς οι ίδιοι, όμως, στη συγκρότηση του Διοικητικού Συμβουλίου του Εθνικού Ταμείου Κοινωνικής Συνοχής δείχνετε έναν άκρατο κομματισμό. Το συμβούλιο είναι επταμελές. Αν δείτε το συγκεκριμένο άρθρο, θα δείτε ότι είναι όλοι διορισμένοι από τους καθ’ ύλην αρμόδιους Υπουργούς. Άρα, λοιπόν, τη μια στιγμή ζητάμε την πάνδημη, την παλλαϊκή συμμετοχή για να καταπολεμηθεί το φαινόμενο αυτό και την άλλη στιγμή ταυτόχρονα περιχαρακωνόμαστε εμείς οι ίδιοι, δημιουργώντας ένα διοικητικό συμβούλιο, πάνω στο οποίο ασκείται ένας ασφυκτικός κομματικός εναγκαλισμός και έλεγχος. Δεν υπάρχει δηλαδή συνοχή στην όλη συλλογιστική που διέπει βασικά άρθρα αυτού του νομοσχεδίου.
      Έρχομαι στο άρθρο 6 που αφορά τους τρίτεκνους. Ο αείμνηστος Κωνσταντίνος Καραμανλής –για να βάζουμε τα  πράγματα σε μια σειρά- το 1979 ακολούθησε μια ρηξικέλευθη πολιτική επί του δημογραφικού προβλήματος της χώρας. Είπε «του τεραστίου αυτού δημογραφικού προβλήματος». Κατέβασε ένα νόμο με ένα άρθρο που έλεγε ότι «πολύτεκνοι από εδώ και στο εξής θα είναι αυτοί που έχουν τέσσερα τέκνα και άνω», γιατί μέχρι τότε, όπως γνωρίζετε, ήταν με πέντε τέκνα και άνω κάποιος πολύτεκνος. Και γιατί το έκανε αυτό; Διότι η ιστορική αναγκαιότητα απαιτούσε για την Ελλάδα εκείνης της εποχής έναν αυξημένο αριθμό γεννήσεων. Ήρθε, λοιπόν, ο αείμνηστος Κωνσταντίνος Καραμανλής, κατέβασε το νόμο αυτόν και βρεθήκαμε στη σημερινή κατάσταση, όπου πολύτεκνοι είναι αυτοί με τέσσερα παιδιά και πάνω. Και τότε υπήρχαν αντιδράσεις. Και τότε αυτοί με τα πέντε παιδιά αντιδρούσαν. Όμως, ένας πολιτικός άνδρας με ισχυρή πολιτική βούληση κατέβασε ένα απλό νομοθέτημα, έναν απλό νόμο και πλέον οι τετράτεκνοι μπήκαν στην κατηγορία των πολυτέκνων. Εσείς, γιατί δεν το κάνετε αυτό, τη στιγμή που ήταν η αιχμή του δόρατος προεκλογικά για τη Νέα Δημοκρατία;
      Και μάλιστα οι  ίδιοι πρεσβεύατε ότι θα το κάνετε αυτό κατά έναν άμεσο τρόπο. Βγαίνατε στα κανάλια και στις τηλεοράσεις και λέγατε ότι με το που η Νέα Δημοκρατία θα κατακτήσει την κυβέρνηση της χώρας, αυτομάτως οι τρίτεκνοι θα καταστούν πολύτεκνοι. Ήταν αιχμή του δόρατος προεκλογικά της Νέας Δημοκρατίας αλλά και μετεκλογικά. Περίμεναν οι έρημοι οι τρίτεκνοι από Έκθεση Θεσσαλονίκης σε Έκθεση Θεσσαλονίκης, γιατί έτσι τους λέγατε, για την υλοποίηση της προεκλογικής δέσμευσης, της προσωπικής προεκλογικής δέσμευσης του Πρωθυπουργού και κανενός άλλου. Του ιδίου του αξιότιμου του κυρίου Πρωθυπουργού ήταν προσωπική δέσμευση έναντι των τριτέκνων. Και τελικά πού καταλήξαμε, αγαπητοί φίλοι; Καταλήξαμε στο ν. 3454/2006, για τον οποίον επαίρεστε. 
      Εγώ, κύριε Υφυπουργέ, κύριε Κωνσταντόπουλε, είπα και χθες ότι κατανοώ και σέβομαι την αγωνία που εκ του θεσμικού σας ρόλου εκδηλώσατε για τους τριτέκνους. Θέλετε να πω και ως Κυβέρνηση; Να το πω και ως Κυβέρνηση. Κάνατε όμως μία τρύπα στο νερό. Και να σας πω γιατί. Ο ν. 3454 έχει βασικές δομικές αδυναμίες. Θα μου επιτρέψετε τον προσωπικό τόνο, κύριε Υφυπουργέ, γιατί νομίζω ότι έχετε μία εξειδίκευση με το αντικείμενο και θα με καταλάβετε απολύτως.
       Πρώτο κενό στο ν. 3454: μιλάει για δικαιούχους παροχών, δεν μιλάει για την απόδοση της πολυτεκνικής ιδιότητας στους τριτέκνους. Να το λέγατε προεκλογικά ότι θα δώσουμε κάποιες παροχές. Δεκτό. Ο κ. Δένδιας, τον οποίο παρακολούθησα με μεγάλη προσοχή, είπε, ναι, το υπερψηφίζουμε, γιατί κάτι δίνει στους τριτέκνους. Μπράβο, συμφωνώ. Πολύ σωστά τοποθετηθήκατε, κάτι δίνει. Αυτό το «κάτι δίνει» είναι η βασική προεκλογική δέσμευση του Πρωθυπουργού; Να το πείτε αυτό το πράγμα. Κι εσείς προσωπικά είχατε το θάρρος να το πείτε. 
      Δεύτερο κενό πάρα πολύ σημαντικό, κύριε Υφυπουργέ: δημιουργείτε στην ομάδα των πολυτέκνων τους πατρικίους και τους πληβείους. Πατρίκιοι είναι οι νυν πολύτεκνοι με όσα δικαιώματα έχουν, τα οποία θα πρέπει να επαυξήσετε βεβαίως και οι έρημοι οι τρίτεκνοι είναι οι πληβείοι, διότι και ακόμα σε αυτά τα ψιχία που τους δίδετε, τα δίδετε κατά τέτοιον τρόπο που εφαρμόζονται ρατσιστικές διακρίσεις εις βάρος των τριτέκνων. Δεν έχω χρόνο για να αναλύσω άρθρο-άρθρο το ν. 3454, για να δείτε πόσο σαθρό είναι το νομικό οικοδόμημα το οποίο έχετε συνθέσει. Και βεβαίως το μεγάλο αμάρτημα του ν. 3454 είναι ότι δεν υπάρχει καμμία πρόβλεψη για την τρίτεκνη μητέρα, για τη μάνα που φέρνει στον κόσμο, μεγαλώνει, ανατρέφει και δίνει στην ελληνική κοινωνία τρία παιδιά. Καμμία μέριμνα! Και βεβαίως υπάρχει ένα τεράστιο κενό. Ξέρετε ποιο είναι το κενό, κύριε Υφυπουργέ; Το ξέρετε. Ο τρίτεκνος δεν φέρει ισοβίως ούτε καν την ιδιότητα του δικαιούχου των παροχών. Διότι όταν ένα παιδί περάσει το εικοστό τρίτο έτος της ηλικίας ή το εικοστό πέμπτο σε περίπτωση που σπουδάζει ή εκτελεί την στρατιωτική του θητεία, παύει να είναι και δικαιούχος των όποιων τριτεκνικών παροχών, τη στιγμή που ο πολύτεκνος ισοβίως και αυτός και η οικογένειά του φέρουν την ιδιότητα του πολυτέκνου. Άρα, λοιπόν, θα μας πείτε κάτι γι’ αυτό το πράγμα;
      Στο άρθρο 6 για το πολυτεκνικό επίδομα υπάρχουν τα εξής κενά, κύριε Πρόεδρε: Η πολύτεκνη μητέρα για να λάβει την ισόβια τιμητική σύνταξη θα πρέπει να έχει λάβει πριν τα πολυτεκνικά επιδόματα. Και σωστά. Εδώ πέρα με απαγορευτική διάταξη θα έχουμε μητέρες που θα λάβουν τα πολυτεκνικά επιδόματα αλλά δεν θα λάβουν την ισόβια τιμητική σύνταξη. Αυτό είναι ισότητα των πολιτών έναντι του Συντάγματος; Αυτό δεν είναι μία ρατσιστική διάκριση εις βάρος της τρίτεκνης μητέρας; 
      Δεύτερο ερώτημα: Πώς είναι δυνατόν, κύριε Υφυπουργέ, να αποδίδετε πολυτεκνικό επίδομα σε ανθρώπους που δεν είναι χαρακτηρισμένοι ως πολύτεκνοι; Με βάση το άρθρο του Συντάγματος 21, παράγραφος 2 προβλέπεται ειδική μέριμνα για την πολύτεκνη οικογένεια και μπορεί να έλθει ένας πολύτεκνος και να πει: «Εσείς μου περιορίζετε, μου απομειώνετε οφέλη που θα μπορούσα να έχω δυνητικά. Την αύξηση στο πολυτεκνικό επίδομα που τώρα παίρνουν οι πολύτεκνοι γιατί τη δίδετε στους τρίτεκνους που δεν είναι πολύτεκνοι;». Άρα λοιπόν πώς κάνετε μία τέτοια ενέργεια στο κενό; Σε ανθρώπους που δεν είναι χαρακτηρισμένοι ως πολύτεκνοι πώς δίνετε πολυτεκνικό επίδομα; Θα πρέπει να τους αναγνωρίσετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε συνάδελφε. Έχει παρέλθει και το ένα λεπτό που πήρατε επιπλέον.
      ΑΣΤΕΡΙΟΣ ΡΟΝΤΟΥΛΗΣ: Τελειώνω και ευχαριστώ για την ανοχή σας, κύριε Πρόεδρε. 
      Υπάρχει το εξής ζήτημα, κύριε Υφυπουργέ. Προεκλογικά –σ’ αυτές τις εκλογές, εννοώ την παρελθούσα εκλογική αναμέτρηση- δηλώνατε στα κανάλια το εξής και έχω το βίντεο: «Ο τρίτεκνος θα πάρει προσθετικά και το επίδομα τρίτου τέκνου και το πολυτεκνικό επίδομα». Έρχεστε τώρα εσείς και λέτε, ο κ. Αλογοσκούφης, να το πω διαφορετικά: «Όχι, μέχρι το έκτο έτος του παιδιού θα παίρνει μόνο το πολυτεκνικό και για τα υπόλοιπα παιδιά θα δίνεται το σαραντάρι ως πολυτεκνικό επίδομα». Αφαιρείτε, λοιπόν, και 40 ευρώ από τον τρίτεκνο κι έχουμε μία τέτοια μεμψίμοιρη πολιτική. Δηλαδή δεν φτάνει που ισχύουν όλα όσα είπα, αλλά τους κόβετε και 40 ευρώ.
      Άρα, λοιπόν, θα πρέπει να δείξετε μία γενναιότητα. Υπάρχει ένα μείζον, εθνικής εμβέλειας πρόβλημα, το δημογραφικό. Φανείτε γενναιόδωροι. Θα ξέρετε ότι θα έχετε επιτελέσει και θα έχετε προσφέρει μία πραγματικά μεγάλη υπηρεσία. Πρώτος ο Λαϊκός Ορθόδοξος Συναγερμός θα υπερασπιστεί μία τέτοια εύρωστη δημογραφική πολιτική.
      Σας ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής της Νέας Δημοκρατίας κ. Κοσμίδης.
      ΙΩΑΝΝΗΣ ΚΟΣΜΙΔΗΣ: Κύριε Πρόεδρε, κυρίες και κύριοι συνάδελφοι, εύχομαι κατ’ αρχάς χρόνια πολλά και καλή χρονιά.
      Όπως αναφέρεται και στην αιτιολογική έκθεση του σχεδίου νόμου, η φτώχεια και οι κοινωνικές ανισότητες αποτελούν κεντρικά ζητήματα που αντιμετωπίζουν ακόμα και αναπτυγμένες κοινωνίες, πιο αναπτυγμένες από τη δική μας. Σαν κύρια αίτια της φτώχειας και του κοινωνικού αποκλεισμού αναφέρονται η παγκοσμιοποίηση της οικονομίας και οι δημογραφικές αλλαγές που επιδρούν στην απασχόληση και στις οικογενειακές σχέσεις, καθώς και τα υψηλά επίπεδα ανεργίας. 
      Στη χώρα μας, πέραν των ανωτέρω, αντιμετωπίζουμε και τη μειωμένη αποτελεσματικότητα των κοινωνικών δαπανών. Αυτή η μειωμένη αποτελεσματικότητα οφείλεται στο γεγονός ότι οι δαπάνες αυτές δεν είναι στοχευμένες σ’ αυτούς που πραγματικά τις έχουν ανάγκη, δηλαδή στα φτωχά και τα πολύ φτωχά νοικοκυριά που είναι κάτω από το όριο της απόλυτης φτώχειας. 
      Με την ίδρυση του Ταμείου Κοινωνικής Συνοχής θα χρηματοδοτούνται ολοκληρωμένα προγράμματα που θα παρέχουν στοχευμένη εισοδηματική ενίσχυση σε κατηγορίες δικαιούχων βάσει συγκεκριμένων αντικειμενικών κριτηρίων. Συγχρόνως η ίδρυση και η λειτουργία του Ταμείου θα αποτελέσει αφορμή ώστε να αναπτυχθεί και στη χώρα μας η ανάλογη τεχνογνωσία στη Δημόσια Διοίκηση για στοχευμένες δράσεις κοινωνικής πολιτικής με βάση κοινωνικά δίκαια κριτήρια.
      Με αφορμή τη συζήτηση για τη σύσταση του Ταμείου αυτού, θέλω να εκφράσω κάποιες παρατηρήσεις και κάποιες σκέψεις μου, σχετικά με τα θέματα της φτώχειας και του κοινωνικού αποκλεισμού. 
      Η πρώτη παρατήρηση που θέλω να κάνω είναι ότι βασικός πυλώνας της πολιτικής μας για την αποτροπή της φτώχειας και του κοινωνικού αποκλεισμού πρέπει να είναι η αύξηση της απασχόλησης του ενεργού πληθυσμού, οι σωστές συντάξεις καθώς και η ανάπτυξη προσιτών σε όλους, βιώσιμων και υψηλής ποιότητας υπηρεσιών υγειονομικής περίθαλψης και μακροχρόνιας φροντίδας.
      Για να υλοποιηθούν οι στόχοι της εξάλειψης της φτώχειας και του κοινωνικού αποκλεισμού πρέπει να εξασφαλίσουμε σε όλους τους πολίτες ενεργό κοινωνική ένταξη με την προώθηση της συμμετοχής στην αγορά εργασίας και με την καταπολέμηση της φτώχειας και του κοινωνικού αποκλεισμού στις πιο περιθωριοποιημένες ομάδες. Πρέπει να καταπολεμήσουμε όλες τις μορφές διάκρισης που οδηγούν στον κοινωνικό αποκλεισμό και να εντάξουμε την καταπολέμηση της φτώχειας και του κοινωνικού αποκλεισμού σ’ όλες τις σχετικές δημόσιες πολιτικές, καθώς και στις οικονομικές και στις δημοσιονομικές πολιτικές. 
      Για την παροχή επαρκών και βιώσιμων συντάξεων πρέπει να εξασφαλίσουμε επαρκή εισοδήματα συνταξιοδότησης για όλους και την πρόσβαση σε συντάξεις που θα επιτρέπουν στους ανθρώπους να διατηρήσουν σε λογικό βαθμό το βιοτικό επίπεδό τους και μετά τη συνταξιοδότησή τους. 
      Πρέπει να εξασφαλίσουμε την οικονομική βιωσιμότητα των συνταξιοδοτικών προγραμμάτων. 
      Τέλος, θα πρέπει να εξασφαλίσουμε ότι το συνταξιοδοτικό σύστημα θα χαρακτηρίζεται από διαφάνεια και πώς οι άνθρωποι θα λαμβάνουν τις πληροφορίες, που χρειάζονται, για να προγραμματίσουν σωστά τη συνταξιοδότησή τους.
      Τέλος, για την εξασφάλιση της προσβάσιμης, ποιοτικής και βιώσιμης υγειονομικής περίθαλψης, καθώς και της μακροχρόνιας φροντίδας, πρέπει να εγγυηθούμε προς όλους την πρόσβαση σε επαρκή υγειονομική περίθαλψη και μακροχρόνια φροντίδα και να εξασφαλίσουμε ότι η ανάγκη για περίθαλψη δεν οδηγεί στη φτώχεια και την οικονομική εξάρτιση. 
      Επίσης, θα πρέπει να προωθήσουμε την ποιότητα στην περίθαλψη και την ορθολογική χρήση των πόρων.
      Μία δεύτερη σκέψη, που θέλω να καταθέσω, είναι ότι μπορούμε να βοηθήσουμε τους ανθρώπους, οι οποίοι για κάποιους λόγους και για κάποιο διάστημα έχουν οδηγηθεί στο περιθώριο και με άλλους τρόπους. Θα μπορούσαμε να εφαρμόσουμε ένα σύστημα κάρτας σίτισης, όπου οι πολίτες, που το δικαιούνται, θα έχουν πρόσβαση σε συμβεβλημένα εστιατόρια. Αυτή η νέα δομή, η οποία σήμερα ιδρύεται, σε συνεργασία με τις Διευθύνσεις Πρόνοιας των Νομαρχιακών Αυτοδιοικήσεων, με κριτήρια που θα τίθενται από το Ταμείο Κοινωνικής Συνοχής, θα καταρτίσει ένα ανάλογο πρόγραμμα.
      Κάτι άλλο, το οποίο θα μπορούσαμε να εφαρμόσουμε, είναι και η εισαγωγή του θεσμού της επιταγής υγείας, που θα χορηγείται σε ανθρώπους, οι οποίοι για διάφορους λόγους έχουν τεθεί εκτός ασφαλιστικής κάλυψης για υγειονομική περίθαλψη. Σε συνεργασία με τις υπηρεσίες του Υπουργείου Απασχόλησης και Κοινωνικής Προστασίας και Υγείας και Κοινωνικής Αλληλεγγύης και με τις αντίστοιχες υπηρεσίες των Νομαρχιακών Αυτοδιοικήσεων και των δήμων μπορούμε να βελτιώσουμε τις υπηρεσίες που παρέχουμε στους συμπολίτες μας, οι οποίοι για κάποιο λόγο έχουν τεθεί προσωρινά στο περιθώριο.
      Για τη χρηματοδότηση του συστήματος, πέραν των πόρων που προβλέπονται από το σχέδιο νόμου, μπορούμε να χρησιμοποιήσουμε και πόρους, που θα προσφέρουν οι πολίτες –έστω και μικρά ποσά- οι οποίοι θα τυγχάνουν ανάλογης φορολογικής έκπτωσης, με μόνο σκοπό τη χρηματοδότηση του ειδικού αυτού Ταμείου. Μπορούμε να κινητοποιήσουμε τους συμπολίτες μας στην προσπάθεια αντιμετώπισης της φτώχειας και του κοινωνικού αποκλεισμού. Η ελληνική κοινωνία έδειξε πόσο ευαίσθητη είναι σε τέτοια κοινωνικά ζητήματα. Αυτό που πρέπει να εξασφαλίσει η πολιτεία είναι η διαφάνεια και η χρηστή διοίκηση.
      Θέλω, λοιπόν, κύριε Υπουργέ, να σας παρακαλέσω να εξασφαλίσετε το αδιάβλητο και τη διαφάνεια του συστήματος, ώστε να αποκτήσει την εμπιστοσύνη των πολιτών, να γίνει το Ταμείο αυτό συμπαραστάτης στις δύσκολες στιγμές τους και να μην αισθάνονται οι πολίτες αυτοί, ότι είναι αντικείμενα κάθε είδους συναλλαγής.
      Για τις υπόλοιπες διατάξεις του σχεδίου νόμου θα αναφερθώ στο άρθρο 6, στη χορήγηση του πολυτεκνικού επιδόματος στις τρίτεκνες οικογένειες. Αυτή η διάταξη είναι η υλοποίηση της δέσμευσης της Κυβέρνησης. Είναι πολύ σημαντική και πιστεύω ότι θα εκτιμηθεί ιδιαίτερα από την ελληνική οικογένεια και πως θα συμβάλει σε κάποιο βαθμό στην αντιμετώπιση του δημογραφικού προβλήματος της χώρας. 
      Τέλος, θα αναφερθώ και στην τροπολογία-προσθήκη που αφορά και τις ανώνυμες εταιρείες, που έχουν στην κυριότητά τους την εκμετάλλευση δικτύων εθνικών υποδομών, στις οποίες μέτοχος είναι το ελληνικό Δημόσιο. Η διάταξη αυτή κατοχυρώνει το εθνικό συμφέρον και προστατεύει τις εν λόγω εταιρείες από τη δυνατότητα άσκησης κρίσιμων καταστατικών δικαιωμάτων εκ μέρους διεθνών επενδυτικών κεφαλαίων. Η διάταξη αυτή κρίνεται ως επιβεβλημένη και για τον έλεγχο χρηματοοικονομικών προϊόντων από πλευράς νομιμότητας. Είναι μία πρακτική που εφαρμόζεται στο σύνολο σχεδόν των κρατών-μελών της Ευρωπαϊκής Ένωσης.
      Με τις σκέψεις αυτές εκφράζω την πρόθεσή μου να υπερψηφίσω το νομοσχέδιο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Αργύρης Ντινόπουλος.
      ΑΡΓΥΡΙΟΣ ΝΤΙΝΟΠΟΥΛΟΣ: Κυρίες και κύριοι συνάδελφοι, θα σας διαβάσω ένα απόσπασμα από μία συνέντευξη στο περιοδικό «Esquire» του γνωστού αμερικανού ηθοποιού Ντάστιν Χόφμαν, την οποία μάλιστα δίνει όταν συμπληρώνει το εβδομηκοστό έτος της ηλικίας του. Λέει, λοιπόν, ο Ντάστιν Χόφμαν: «Μόνο ένα πράγμα δεν γερνά ποτέ: Η ανθρώπινη φτώχεια.» 
      Όλοι οι άστεγοι δείχνουν το ίδιο από το 13ο αιώνα μέχρι σήμερα. Πηγαίνετε πίσω στην εποχή του Τολστόι και του Ντοστογιέφσκι και παρατηρήστε τις φωτογραφίες εκείνης της εποχής. Είναι απίστευτο: Το πρόσωπο ενός φτωχού, ενός άστεγου είναι διαχρονικό. Και οι παλαιότεροι εξ ημών θα θυμούνται το ρόλο του Ντάστιν Χόφμαν σε εκείνη την ταινία της δεκαετίας του ’70 «Ο καουμπόη του Μεσονυχτίου», όπου ενσάρκωνε έναν Αμερικανό περιθωριακό.
      Πιστεύω, κυρίες και κύριοι συνάδελφοι, πως όταν μιλάμε για τη φτώχεια πρέπει αντιστοίχως να μιλήσουμε και για τον πλούτο.
      Γιατί στις κοινωνίες στις οποίες ζούμε αυτές οι δύο έννοιες είναι αλληλένδετες και συνδέονται μεταξύ τους με την έννοια της κοινωνικής ανισότητας. Εδώ πρέπει να πούμε ότι η χώρα μας διαχρονικά είναι μία από τις χώρες με τις μεγαλύτερες κοινωνικές ανισότητες στην Ευρώπη. Το 20% των πλουσιότερων Ελλήνων έχει εισόδημα έξι φορές μεγαλύτερο από το εισόδημα που έχει το 20% των φτωχότερων Ελλήνων, γι’ αυτό και το νομοσχέδιο το οποίο κατατέθηκε πριν από μερικές εβδομάδες για την καταπολέμηση της φοροδιαφυγής, νομίζω ότι είναι προς τη σωστή κατεύθυνση, ακριβώς γιατί μπορεί να αμβλύνει αυτές τις κοινωνικές ανισότητες, έτσι ώστε να έρθει μετά και το συγκεκριμένο νομοσχέδιο για την καταπολέμηση της φτώχειας.
      Ένα βασικό ερώτημα όταν συζητούμε ένα τέτοιο νομοσχέδιο που αφορά στη φτώχεια και στον κοινωνικό αποκλεισμό είναι και σε τι κοινωνία θέλουμε να ζήσουμε. Βεβαίως, θα είναι μία κοινωνία της ελεύθερης αγοράς, με κρατικές όμως παρεμβάσεις για δικαιότερη κατανομή του συνολικού παραγόμενου πλούτου της πατρίδας μας. Και εδώ να σας θυμίσω ότι παρακολούθησα χθες τη συνέντευξη του Γάλλου Προέδρου, του Νικολά Σαρκοζί. Βεβαίως, είναι αλήθεια ότι στα Μέσα Μαζικής Ενημέρωσης προβλήθηκαν εκείνα τα αποσπάσματα της συνέντευξης τα οποία αφορούσαν στον επικείμενο γάμο του με την εκλεκτή του. Όμως, ένα πολύ σημαντικό στοιχείο της συνέντευξης πριν από τις ερωτήσεις των δημοσιογράφων ήταν η αποστροφή του Γάλλου Προέδρου, όπου είπε ότι θα εφαρμόσει μία πολιτική στην οποία θα υπάρχει συμμετοχή των εργαζομένων στα κέρδη των επιχειρήσεων. Πρόκειται, λοιπόν, για μία βασική πολιτική επιλογή. Και η πολιτική αυτής της Κυβέρνησης για την ενίσχυση των οικονομικά ασθενέστερων νομίζω ότι είναι προς αυτήν την κατεύθυνση.
      Ασφαλώς και υπάρχουν οι αντιδράσεις από την πλευρά της Αντιπολίτευσης στην ψήφιση αυτού του νομοσχεδίου και ίσως είναι δικαιολογημένες, γιατί ξέρετε η κοινωνική ευαισθησία ήταν για πολλές δεκαετίες ένα προνόμιο της κεντροαριστεράς. Κατά τη διάρκεια της εικοσαετίας του ΠΑ.ΣΟ.Κ. δεν είδαμε όμως αυτές οι κοινωνικές ευαισθησίες να παίρνουν μία συγκεκριμένη μορφή, να αμβλύνονται δηλαδή οι κοινωνικές ανισότητες. 
      Άκουσα και την αγόρευση του εκπροσώπου του Κομμουνιστικού Κόμματος. Βεβαίως, είναι αλήθεια ότι στην περίοδο του υπαρκτού σοσιαλισμού –και αυτό πρέπει να το πούμε- πιθανώς να υπήρξε κάποια πρόοδος στις κοινωνίες εκείνες όσον αφορά τη στέγη, την υγεία, την παιδεία. Αναφερθήκατε όμως και στο «ιερό πεζοδρόμιο», το οποίο δεν εκφράζει, αν το θέτετε, τη σύγχρονη πραγματικότητα. Και πρέπει να πούμε επίσης ότι, παρά το γεγονός ότι υπήρχαν αυτά τα επιτεύγματα, από την άλλη μεριά δημιουργήθηκε η προνομιακή τάξη μιας γραφειοκρατικής νομενκλατούρας και αμβλύνθηκαν οι κοινωνικές ανισότητες. Σε κάθε περίπτωση βεβαίως, αυτό το πείραμα δεν είχε και ένα ευτυχές τέλος.
      Όσον αφορά για το ταμείο κατά της φτώχειας για την ενίσχυση της κοινωνικής αλληλεγγύης, πρέπει να πούμε, κύριε Υπουργέ, ότι ίσως η έννοια του ταμείου, έτσι σαν έκφραση, δεν είναι και η πλέον δόκιμη. Σε κάθε περίπτωση όμως, το ταμείο αυτό εκφράζει την πολιτική αυτής της Κυβέρνησης για μία εθνική στρατηγική για την καταπολέμηση της φτώχειας. Μία τέτοια εθνική στρατηγική για την καταπολέμηση της φτώχειας, κυρίες και κύριοι Βουλευτές, δεν θα μπορεί να μη συνδέεται με μία μεγάλη προσπάθεια για την ενίσχυση της απασχόλησης. Και εδώ πρέπει να πούμε ότι τα στοιχεία της ανεργίας, τα οποία διαχρονικά δίνουμε όχι εμείς στην πατρίδα μας αλλά και σε όλες τις ευρωπαϊκές χώρες, δεν ανταποκρίνονται πάντοτε προς την κοινωνική πραγματικότητα, διότι συμπεριλαμβάνονται σε αυτούς οι οποίοι λογίζονται ως εργαζόμενοι και αυτοί οι οποίοι εργάζονται με ευέλικτες μορφές εργασίας, με ευέλικτες μορφές απασχόλησης. Και αναφέρομαι στους ενοικιαζόμενους εργαζόμενους, στη μερική και προσωρινή απασχόληση. Και θα πρέπει να επισημάνουμε ότι βεβαίως είναι ένα μεγάλο επίτευγμα αυτής της Κυβέρνησης η μείωση της ανεργίας, όμως, κύριε Υπουργέ, η αύξηση της απασχόλησης αφορά κυρίως στο 70% απ’ ό,τι πληροφορούμαι. Από κάποια στοιχεία που έχω, η αύξηση αυτή αναφέρεται σε ευέλικτες μορφές εργασίας.
      Σε κάθε περίπτωση αυτή η εθνική στρατηγική για την καταπολέμηση της φτώχειας και την άμβλυνση των κοινωνικών ανισοτήτων δεν μπορεί παρά να συνδέεται με την ενίσχυση της εκπαίδευσης, της διά βίου μάθησης, του επαγγελματικού προσανατολισμού, αλλά και με άλλες κοινωνικές πολιτικές, όπως είναι η προστασία της οικογένειας. 
      Σε κάθε περίπτωση όμως κορυφαία νομίζω ότι είναι η προσπάθεια για την καταπολέμηση της ανεργίας και την ενίσχυση της απασχόλησης, γιατί και από τα στοιχεία, τα οποία το ίδιο το Υπουργείο Οικονομικών δίνει, η οικονομική επισφάλεια των εργαζομένων είναι σε επίπεδο 13%, ενώ αντιστοίχως των ανέργων η οικονομική επισφάλεια ανέρχεται στο 33%.
      Θα ήθελα, πριν κλείσω την ομιλία μου, κύριε Υπουργέ, να σας αναφέρω ένα χαρακτηριστικό παράδειγμα μιας μητέρας διαζευγμένης, η οποία εργάζεται σε κάποιο φαστ-φουντ της περιοχής μου και έχει μισθό 650 ευρώ το μήνα. Είναι μητέρα δύο παιδιών. Αυτή η μητέρα θα μπορέσει να έχει μια βοήθεια από το συγκεκριμένο Ταμείο; Θα μπορέσουμε δηλαδή να δημιουργήσουμε ένα τέτοιο πυκνό δίχτυ κοινωνικής προστασίας, έτσι ώστε να συμπεριλάβουμε και όλες αυτές τις ομάδες;
      Νομίζω, λοιπόν, ότι αυτό το Ταμείο, που είναι σαφώς προς τη σωστή κατεύθυνση, πρέπει να μη μεταβληθεί σε έναν γραφειοκρατικό μηχανισμό, πρέπει να έχει ενισχυμένους πόρους και ίσως περισσότερο θεσμοθετημένους και με μια σημειολογική έννοια πιθανώς, για παράδειγμα ένα τέλος, το οποίο θα αναφέρεται σε δράσεις και δραστηριότητες σε υψηλές οικονομικές συναλλαγές, έτσι ώστε να περάσουμε το μήνυμα ότι είναι μια προσπάθεια όχι μόνο για κάποια επιδοματική πολιτική αλλά και για άμβλυνση των κοινωνικών ανισοτήτων.
      Με αυτήν την έννοια, λοιπόν, πιστεύω ότι και η δημιουργία του Εθνικού Ταμείου Κοινωνικής Συνοχής εντάσσεται σε μια οικονομική πολιτική, που έχει αναφορά στην κοινωνία, είναι μια οικονομική πολιτική προς τη σωστή κατεύθυνση, γι’ αυτό και πιστεύω ότι πρέπει να υπερψηφίσουμε το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Λούκα Κατσέλη.
      ΛΟΥΚΑ ΚΑΤΣΕΛΗ: Κυρίες και κύριοι συνάδελφοι, ο κύριος Υπουργός και ο εισηγητής της Πλειοψηφίας μάς εγκάλεσαν γιατί αλλάξαμε, λέει, τη στάση μας και καταψηφίζουμε το νομοσχέδιο επί της αρχής. Γιατί το κάναμε; Γιατί, κυρίες και κύριοι συνάδελφοι, το ΠΑ.ΣΟ.Κ. ασκεί πάντα αξιόπιστη αντιπολίτευση.
      Η αλλαγή της στάσης μας σχετικά με την ψήφιση ή όχι του νομοσχεδίου αυτού επί της αρχής δεν έχει βέβαια να κάνει με τη σύσταση Εθνικού Ταμείου Κοινωνικής Συνοχής, δηλαδή με τα άρθρα 1 έως 5 του νομοσχεδίου, ούτε με το άρθρο 6 για τη χορήγηση του πολυτεκνικού επιδόματος στις τρίτεκνες οικογένειες, που έστω αργά και με προβληματικό τρόπο εισάγει η Κυβέρνηση.
      Παρά την πληθώρα των επιχειρημάτων που αναπτύξαμε για τον προσχηματικό χαρακτήρα της κοινωνικής σας πολιτικής, όπως αποτυπώνεται στο νομοσχέδιο αυτό, για τις προβληματικές πηγές χρηματοδότησης του Ταμείου που συστήνετε, για τη λανθασμένη συγκρότηση του διοικητικού του συμβουλίου, για την ανυπαρξία προγραμματισμού, προγραμμάτων και πολιτικών της Κυβέρνησης για την καταπολέμηση της φτώχειας, παρά το γεγονός ότι σας αποδείξαμε ότι όσα δίνετε θα τα πάρετε πίσω και με το παραπάνω με την ακρίβεια και τους φόρους που πλήττουν τα μεσαία και χαμηλά εισοδηματικά στρώματα, ήμασταν διατεθειμένοι να ψηφίσουμε το νομοσχέδιο τουλάχιστον επί της αρχής.
      Και τι κάνατε εσείς; Ενσωματώσατε ως άρθρο 11 την τροπολογία για τον Ο.Τ.Ε. Δεν δεχθήκατε καμμιά από τις δικές μας θέσεις. Και ουσιαστικά μας εκβιάζετε να ψηφίσουμε επί της αρχής ένα νομοσχέδιο που δεν έχει τίποτα να κάνει με την καταπολέμηση της φτώχειας. Έτσι, αντί να είχατε καταθέσει ένα νομοσχέδιο για την καταπολέμηση της φτώχειας, με το άρθρο που εισάγετε, το μετατρέπετε σε νομοσχέδιο συγκάλυψης των βαρύτατων ευθυνών που φέρετε για την απεμπόληση κάθε δυνατότητας δημοσίου ελέγχου στον Ο.Τ.Ε., μια επιχείρηση εθνικής στρατηγικής σημασίας.
      Είναι, κύριε Υπουργέ, η ανεπίτρεπτη ενσωμάτωση αυτού του άρθρου στο νομοσχέδιο που μας ωθεί στην αλλαγή της στάσης. Αν θέλατε να ψηφίζαμε το νομοσχέδιο επί της αρχής, έπρεπε να δεχθείτε τη δική μας τροπολογία για τον Ο.Τ.Ε..
      Τι έκανε η Κυβέρνηση για τον Ο.Τ.Ε.; Με την προσθήκη του άρθρου 11 στο νομοσχέδιο, που συζητάμε σήμερα, για τις εταιρείες εθνικής στρατηγικής σημασίας, προσπαθεί, όπως είπα, να συγκαλύψει τεράστιες ευθύνες που φέρει. Μετά από σειρά ανεπίτρεπτων σφαλμάτων και παλινωδιών έχει σχεδόν μηδενίσει τα περιθώρια ελιγμών του ελληνικού δημοσίου για τη διατήρηση του ελέγχου του Ο.Τ.Ε., με τρία βασικά συγκεκριμένα νομοθετήματα: 
      Καταργήσατε για τον Ο.Τ.Ε. την προστατευτική ρύθμιση του ν.2257/94, με την οποία σε περίπτωση που η συμμετοχή άλλου μετόχου υπερβαίνει το 5%, τότε ο μέτοχος δεν έχει δικαίωμα παράστασης και ψήφου στη γενική συνέλευση, πέραν του 5%. Καταργήσατε τον περιορισμό που προέβλεπε ο ν.2843/2000, ότι σε κάθε περίπτωση το ελληνικό δημόσιο θα διατηρούσε, τουλάχιστον το 1/3, του μετοχικού κεφαλαίου του Ο.Τ.Ε. Καταργήσατε και αναθεωρήσατε το ν. 2190, περί ανωνύμων εταιρειών, μειώνοντας το ποσοστό καταστατικής μειοψηφίας από το 1/3 στο 1/5, δηλαδή από το 33,3% στο 20%. 
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Τώρα θυμήθηκε η Κυβέρνηση και ο κ. Αλογοσκούφης, ότι ο Ο.Τ.Ε. είναι εταιρεία εθνικής στρατηγικής σημασίας και ότι το ελληνικό δημόσιο πρέπει να διατηρεί το δημόσιο έλεγχο; Όταν ο κύριος Υπουργός δήλωσε στις 10 Σεπτεμβρίου του 2007 ότι το δημόσιο θα πρέπει να διατηρήσει ένα μικρό ποσοστό στον Ο.Τ.Ε., της τάξης του 5% με 10%, τότε ο Ο.Τ.Ε. δεν ήταν εθνικής στρατηγικής σημασίας εταιρεία; Μήπως αγνοούσε τότε ο κύριος Υπουργός ότι ένας θεσμικός επενδυτής, αύξανε σταδιακά τη συμμετοχή του στο μετοχικό κεφάλαιο του Ο.Τ.Ε.; 
      Το άρθρο που προτείνετε, κυρίες και κύριοι συνάδελφοι της Συμπολίτευσης, είναι αμφίβολης αποτελεσματικότητας. Οι χειρισμοί της Κυβέρνησης έχουν ήδη μειώσει την περιουσιακή αξία του Ο.Τ.Ε., του ελληνικού δημοσίου και των μετόχων. Έχουν διασύρει τη χώρα σε διεθνείς επενδυτές. Είναι σχεδόν βέβαιο ότι αν ψηφιστεί το άρθρο που προτείνει η Κυβέρνηση, θα υπάρξουν αιτήσεις αποζημίωσης από θεσμικούς επενδυτές. 
      Σύμφωνα με όλους τους εμπειρογνώμονες και έγκριτους νομικούς είναι σχεδόν βέβαιο ότι θα καταπέσει το άρθρο αυτό στο Ευρωπαϊκό Δικαστήριο, εάν προσβληθεί. Και έχουμε πρόσφατη νομολογία για την Ιταλία, την Ισπανία και την Πορτογαλία. Πιο σημαντικό, όμως, είναι το γεγονός ότι η Κυβέρνηση δεν θέλει να διασφαλίσει τον ουσιαστικό έλεγχο των εταιρειών εθνικής στρατηγικής σημασίας από το ελληνικό δημόσιο. Απλώς εξυπηρετεί άλλες σκοπιμότητες. Αν ήθελε να κάνει αυτό, θα έπρεπε να δεχθεί την τροπολογία που καταθέσαμε. Θα έπρεπε να δεσμευθεί ότι το δημόσιο θα κρατήσει τουλάχιστον στην κατοχή του το ποσοστό των μετοχών που σήμερα έχει. Θα έπρεπε στον Ο.Τ.Ε. να δεχθεί ότι το ποσοστό που απαιτείται για την άσκηση των δικαιωμάτων της «μεγάλης μειοψηφίας», όπως λέγεται, χρειάζεται να είναι περισσότερο από 20%, γι’ αυτές τις μεγάλες εταιρείες. Εμείς προτείνουμε 25%. Θα έπρεπε να δεχθεί για όλες τις επιχειρήσεις που προσφέρουν υπηρεσίες κοινής ωφέλειας και είναι εθνικής στρατηγικής σημασίας, να απαιτείται η προηγούμενη έγκριση της Επιτροπής Αποκρατικοποιήσεων του ν.3049/2002,  αν οι μέτοχοι που έχουν αποκτήσει δικαίωμα ψήφου, από 20% και άνω του συνολικού μετοχικού κεφαλαίου, θέλουν να ασκήσουν αυτά τα δικαιώματα ψήφου. Αυτές τις τρεις διατάξεις συμπεριλαμβάνει η δική μας τροπολογία.
      Στην τροπολογία που καταθέσαμε, κυρίες και κύριοι συνάδελφοι, προτείνουμε η συμμετοχή του ελληνικού δημοσίου, επί του μετοχικού κεφαλαίου του Ο.Τ.Ε., να παραμείνει τουλάχιστον στο ποσοστό που είναι σήμερα, δηλαδή να μη μειωθεί κάτω από το 28% των μετά ψήφου μετοχών της εταιρείας. Προτείνουμε στις ανώνυμες εταιρείες, οι οποίες προσφέρουν υπηρεσίες κοινής ωφέλειας και είναι εθνικής στρατηγικής σημασίας, να καθορίζεται ότι για την άσκηση των δικαιωμάτων της «μεγάλης μειοψηφίας» απαιτείται αριθμός μετόχων που εκπροσωπούν το 1/4 του καταβεβλημένου μετοχικού κεφαλαίου.  Επίσης, στις εταιρείες αυτές, εάν μέτοχοι, μόνοι τους ή από κοινού, θέλουν να αποκτήσουν δικαιώματα ψήφου από 20% και άνω του συνολικού μετοχικού κεφαλαίου, τότε για να τα ασκήσουν στη γενική συνέλευση των μετόχων, απαιτείται προηγούμενη έγκριση της διυπουργικής Επιτροπής Αποκρατικοποιήσεων. 
      Γι’ αυτό έχουμε καταθέσει, κυρίες και κύριοι συνάδελφοι, την τροπολογία. Γι’ αυτό ζητάμε από όλα τα κόμματα της Αντιπολίτευσης να στηρίξουν αυτήν την τροπολογία και γι’ αυτό ζητάμε από την Κυβέρνηση να την στηρίξει, αν πραγματικά επιθυμεί να προασπίσει τα συμφέροντα των επιχειρήσεων αυτών. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κατσέλη.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Κύριε Υπουργέ, «Ταμείο Επαιτείας» θα ήταν ο πιο ακριβής τίτλος του νέου ταμείου, σε μια Ελλάδα που μπήκε με πολλά όνειρα στην Ευρωπαϊκή Ένωση το 1981 και κατήντησε να έχει πάνω από δύο εκατομμύρια φτωχούς και μια ξεχαρβαλωμένη παραγωγική βάση.
      Έχω μπροστά μου το σημερινό «ΕΘΝΟΣ», το οποίο αναφέρεται στον Οργανισμό Ασφάλισης Ελευθέρων Επαγγελματιών. Την παραμονή της Πρωτοχρονιάς ο Οργανισμός αυτός πήρε 170.000.000 ευρώ από τα 200.000.000 ευρώ που δικαιούται το 2008. Προεισέπραξε δηλαδή αυτά που δικαιούται. 
      Ήδη η διοίκηση του Ταμείου, λέει, θέλει να πάρει προκαταβολικά 250.000.000 από τα 350.000.000 ευρώ που δικαιούται φέτος στο πλαίσιο της τριμερούς χρηματοδότησης. Ξέρετε γιατί θέλει να τα πάρει όλα αυτά τα λεφτά; Για να πληρώσει τις συντάξεις. Αυτή είναι, λοιπόν, η επανίδρυση του κράτους, αυτό είναι το κράτος που κληρονομήσατε από το ΠΑ.ΣΟ.Κ. και διαιωνίζεται σήμερα. 
      Φθάνουμε πλέον στα δύο εκατομμύρια τριακόσιες χιλιάδες φτωχούς σ’ αυτή τη χώρα, αφού η Κομισιόν αναφέρει ότι το 23% του ελληνικού πληθυσμού είναι φτωχοί. Σωστά επισημάνθηκε χθες ότι η Ελλάδα και η Ιρλανδία είναι χώρες με υψηλά ποσοστά φτωχών. Αυτό λέει η EUROSTAT. 
      Η Ιρλανδία, όμως, έχει μία δυναμική σφριγηλή οικονομία. Εκεί εγκαθίστανται επιχειρήσεις υψηλής τεχνολογίας, γίνονται επενδύσεις, ενώ στην Ελλάδα δεν επενδύει κανείς τίποτα. Οι επιχειρήσεις φεύγουν προς το βορρά και το νότο. Η φράση «ξένες άμεσες επενδύσεις στην Ελλάδα» είναι πράγματι το πιο γρήγορο ανέκδοτο της Ευρώπης.
      Η Κυβέρνηση προβλέπει αύξηση φορολογικών εσόδων κατά 6.000.000.000 το 2008. Άρα, προφανώς θα μπορούσαν να βρεθούν και κάποια παραπάνω ψίχουλα γι’ αυτό το ταμείο ντροπής και μιζέριας. Δεν είναι, όμως, μόνο το 6.000.000.000 ευρώ. 
      Σήμερα στο «ΕΘΝΟΣ» μαθαίνω ότι επιβάλλετε νέο φόρο 250.000.000 ευρώ για τα τσιγάρα, κάτι που πλήττει ιδιαίτερα την εγχώρια βιομηχανία. Οι πολυεθνικές τρίβουν τα χέρια τους. Η ελληνική καπνοβιομηχανία διαλύεται, διότι επιπροσθέτως πηγαίνετε στις Βρυξέλλες και εφαρμόζετε την τακτική της «ευρωμουγγαμάρας».
      Μπαίνετε μέσα στα συμβούλια των Υπουργών της Ευρωπαϊκής Ένωσης και δεν λέτε ότι εισάγουμε καπνά από οποιοδήποτε άλλο μέρος του κόσμου ξεριζώνοντας τα δικά μας καπνά και εξαθλιώνοντας τους παραγωγούς μας. Τώρα επιβάλλετε και φόρο 250.000.000 ευρώ, άρα λεφτά υπάρχουν. Όμως, αυτό το ταμείο ντροπής και μιζέριας παραμένει με την επιχορήγηση των 100.000.000 ευρώ. 
      Όμως, κύριε Υπουργέ, βρήκατε και 100.000.000 ευρώ για ολυμπιακά έργα το 2008. Αλήθεια αναλάβατε καμμία Ολυμπιάδα; Μήπως πήρατε την Ολυμπιάδα του 2016 και δεν το μάθαμε; Πώς περισσεύουν χρήματα για τα πάντα εκτός από τους φτωχούς αυτής της χώρας; 
      Μιλήσαμε για τον προϋπολογισμό. Το αναφέραμε ξανά και ξανά. Είπαμε για τα 100.000.000 ευρώ που υπάρχουν το 2008 για ολυμπιακά έργα. Τι είναι αυτά τα 35.000.000.000 δραχμές; Τι είναι αυτά τα χρήματα; Τι έργα φτιάχνετε; Για ποια διοργάνωση; 
      Ο κόσμος, κύριε Υπουργέ, βλέπει γύρω του εκατομμύρια να υπερίπτανται, επίσης κυβερνητικά στελέχη να ίπτανται και να πέφτουν από τα μπαλκόνια. Ο κόσμος αυτός ακούει για χαριστικές ρυθμίσεις, για εκατομμύρια ευρώ και για μιζέρια. Αυτά είναι τα κατορθώματα της Νέας Δημοκρατίας και του ΠΑ.ΣΟ.Κ. που έχουν οδηγήσει τους συνταξιούχους και τους μισθωτούς σ’ αυτή την απίστευτη μιζέρια. Ιδίως στους συνταξιούχους η σύνταξη να μην φθάνει ούτε για τις πρώτες δέκα ημέρες κάθε μήνα.
      Στο άρθρο 3 –επειδή βρισκόμαστε στην κατ’ άρθρο συζήτηση- δεν είναι καθόλου σαφές ποιοι είναι οι δικαιούχοι. Θα ωφεληθούν πραγματικά από αυτό το Ταμείο οι Έλληνες ή μήπως και κάποιοι άλλοι που ήλθαν στην Ελλάδα και μπορούν –εγώ σας λέω βάσιμα- να αποδείξουν ότι είναι φτωχοί και θα ωφελούνται από αυτό το Ταμείο; Οι Έλληνες πολίτες που ζουν και μεγαλώνουν τα παιδιά τους με χίλιες στερήσεις στην πατρίδα τους, θα έχουν μειωμένη ενίσχυση; Η πίτα πάλι θα είναι μικρότερη για τους Έλληνες. 
      Διάβασα το σημείωμα της Οικονομικής και Κοινωνικής Επιτροπής που επισημαίνει ότι το Ταμείο θα αφορά άτομα που κατοικούν νόμιμα στην Ελλάδα. Έτσι αναφέρει η Ο.Κ.Ε.. Να μας εξηγήσει κάποιος ποιοι θα είναι τέλος πάντων οι δικαιούχοι αυτού του Ταμείου. 
      Την έλλειψη, όμως, επαφής με την πραγματικότητα δείχνει η Κυβέρνηση και στα ετήσια έξοδα της οργανωτικής δομής του Ταμείου, τα οποία είναι απίστευτα. Φθάνουν τις 730.000 ευρώ. Η πρόκληση για τους φτωχούς αυτού του τόπου είναι τόσο έντονη, αν δει κανείς τις αμοιβές των πέντε μελών της λεγόμενης αυτοτελούς μονάδας έρευνας, ανάλυσης και τεκμηρίωσης του Ταμείου που δημιουργείται. Αυτό αναφέρεται στο άρθρο 4 παράγραφος 2.
      Οι αμοιβές τους φτάνουν τα 253.000 ευρώ, επαναλαμβάνω μόνο για πέντε άτομα. Και μιλάμε για ένα ταμείο κατά της φτώχιας, ενώ τα μέλη του διοικητικού συμβουλίου λαμβάνουν άλλες 224.000 ευρώ, λες και δεν θα μπορούσαν να είναι άμισθοι και να θεωρούν από πάνω και πολύ τιμητικό –και έτσι είναι- να μετέχουν σε ένα Ταμείο, το οποίο καταπολεμά, υποτίθεται, τη φτώχια.
      Αλλά εκτός όλων αυτών των αψυχολόγητων, βλέπουμε και άλλα 48.000 ευρώ που παίρνουν, λέει, ως πρόσθετο επίδομα οι ημέτεροι που θα αποσπάσετε σε αυτό το Ταμείο. Άρα, ούτε οι διοικούντες που ορίζονται από τον Υπουργό Οικονομίας, ούτε οι σύμβουλοί του, αλλά ούτε και οι αποσπασμένοι σε αυτό εργαζόμενοι θα είναι φτωχοί. Θα έχετε ένα Ταμείο της φτώχιας με πλούσιους εργαζόμενους, οι οποίοι θα παίρνουν τι; Αμοιβές από 30.000 ευρώ έως 50.000 ευρώ το χρόνο! Θα είναι, λοιπόν, πλούσιοι οι διοικούντες και πλούσιοι οι σύμβουλοι σε αυτό το Ταμείο, το οποίο υποτίθεται θα ασχολείται με τη φτώχια. Οι φτωχοί λοιπόν θα παίρνουν το πολύ 1.000 ευρώ το έτος και κάποιες από αυτές τις κεφαλές του Ταμείου θα παίρνουν το ίδιο ποσό σε μια βδομάδα! 
      Παντού, λοιπόν, βλέπει κανείς στο νομοσχέδιο τη σκιά της επαιτείας, πουθενά δεν βλέπει κανείς διαρθρωτικές πολιτικές, ούτε ορθολογικοποίηση της φορολογίας, ούτε πάταξη της φοροδιαφυγής, ούτε άρση των ανισοτήτων, ούτε φυσικά εντοπισμό της αδύνατης εργασίας με βάση την οποία αποκομίζουν μυθώδη κέρδη τα μεγάλα συμφέροντα, όπως όλοι ξέρουμε.
      Για όλα περισσεύουν χρήματα σε αυτήν τη χώρα, εκτός από τους συνταξιούχους, τους μισθωτούς και τους πολύτεκνους. Καταντήσαμε να είμαστε μια χώρα με δύο εκατομμύρια τριακόσιες χιλιάδες ανέργους, μια χώρα η οποία γερνάει, η οποία χάνει οκτώ ανθρώπους την ημέρα στους δρόμους, στα τροχαία, ενώ οι εθνικά ευαίσθητες περιοχές ερημώνουν, φεύγουν οι νέοι από εκεί και πραγματικά είναι ανατριχιαστικό το ότι πλησιάζει να γίνει πραγματικότητα η ρήση του αλήστου μνήμης εθνικιστή Προέδρου της Τουρκίας Οζάλ, ο οποίος είχε πει ότι «η δημογραφία θα λύσει το πρόβλημα του Αιγαίου».
      Έτσι, λοιπόν, η μιζέρια των μπλε και πράσινων που δεν βρίσκουν λεφτά και τσιγκουνεύονται τα κίνητρα για το τρίτο παιδί, αυτή η μιζέρια δεν υπάρχει όταν μιλάμε για το χρηματιστήριο, για τα ομόλογα, για τις προμήθειες, για τις υπερκοστολογήσεις έργων, ενώ χρειάζονται γενναία κίνητρα ακόμα και για το δεύτερο παιδί, ούτε καν για το τρίτο, για το δεύτερο παιδί χρειάζονται κίνητρα, προκειμένου να αντιμετωπιστεί η υπογεννητικότητα. Και εσείς τσιγκουνεύεστε τα αυτονόητα, δουλεύετε τους τρίτεκνους, οι δεσμεύσεις σας ως αντιπολίτευση δεν υλοποιούνται και έτσι οι τρίτεκνοι δεν εξομοιώνονται με τους πολύτεκνους. Και δεν παίρνετε τουλάχιστον παράδειγμα από τον Μακαριότατο Αρχιεπίσκοπο κ. Χριστόδουλο. Η σκέψη όλων μας είναι κοντά του αυτές τις ώρες. Σας θυμίζω ότι η Εκκλησία της Ελλάδος εδώ και χρόνια  δίνει 2.000.000 ευρώ το χρόνο στους τρίτεκνους χριστιανούς κατοίκους της Θράκης. 
      Να έρθω στο άρθρο 9. Μιλάμε για τον Ο.Δ.Η.Χ., αυτόν τον περίφημο Οργανισμό για τη Διαχείριση του Χρέους. Έχει δ.σ. του οποίου τα μέλη, τα οποία είναι κομματικοί ευγενείς διορισμένοι από εσάς, δεν έχουν αστική ευθύνη. Δρουν ανενόχλητοι και ατιμώρητοι. Πρωτοφανές, προκλητικό. Ρύθμιση προκλητική για ημετέρους που διαχειρίζονται το δημόσιο χρέος. 
      Έτσι, λοιπόν, βρισκόμαστε μπροστά στην ατολμία, σε μουχλιασμένες πρακτικές, παρωχημένες ιδέες, εξευτελιστική αντιμετώπιση σε φτωχούς, αλλά περήφανους ανθρώπους, οσμή φιλανθρωπίας προς επαίτες. Έτσι αντιμετωπίζει η Κυβέρνηση τα θύματα της δικιάς της πολιτικής και της πολιτικής του ΠΑ.ΣΟ.Κ., με αλαζονικό στιλ, με βολέματα ημετέρων στο δ.σ. αυτού του νέου Ταμείου και με την αμφιβολία για το τι θα προσφέρει και αν θα επιβιώσει αυτό το Ταμείο τέλος πάντων. Και επειδή όλο αυτό είναι αυτό που μπορέσατε να προτείνετε για χειμαζόμενους ανθρώπους, γι’ αυτό καταψηφίζουμε την κοροϊδία που προτείνετε και σας αφήνουμε να απολαύσετε μόνοι σας το μίζερο δημιούργημά σας. Σας ευχαριστώ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 47 μαθητές και μαθήτριες και 5 συνοδοί- καθηγητές από το 62ο Γυμνάσιο Αθηνών.
      Η Βουλή τους καλωσορίζει  και τους εύχεται καλή χρονιά και καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει η συνάδελφος κ. Μπουζάλη.
      ΠΑΡΑΣΚΕΥΗ ΜΠΟΥΖΑΛΗ: Αγαπητέ συνάδελφε, παρόλα όσα ακούσαμε χθες και σήμερα στη Βουλή για «ταμείο επαιτείας», υποκριτικό, για πολιτικές εντυπωσιασμού, για φιλοδωρήματα επιδόματα, ότι δεν αγγίζουμε τον πυρήνα του προβλήματος, όμως σήμερα συζητάμε για τη σύσταση Ταμείου Εθνικής Συνοχής.
      Και τούτο γιατί, αγαπητοί συνάδελφοι, η φτώχεια είναι ένα δυναμικό, πολυδιάστατο φαινόμενο, το οποίο συναντάται διαχρονικά σε όλες ανεξαιρέτως τις κοινωνίες, ανεπτυγμένες ή μη. Η διεθνοποίηση των οικονομιών, η ένταση του ανταγωνισμού, οι δημογραφικές αλλαγές, η αλληλεξάρτηση των αγορών, οι μεταβολές που υπήρξαν στις κοινωνικές δομές, ο χαρακτήρας του σημερινού κράτους πρόνοιας αλλά κι οι διαρκείς ζυμώσεις και μεταβολές στην αγορά εργασίας αποτελούν μερικούς από τους βασικούς παράγοντες που τροφοδοτούν την ενίσχυση του φαινομένου της φτώχειας στις μέρες μας.
       Ενδεικτικά να σας  αναφέρω κάποια στοιχεία σε παγκόσμιο επίπεδο. Σύμφωνα με τον Ο.Η.Ε., το πλουσιότερο 1% του παγκόσμιου πληθυσμού -κάτοικοι της Βόρειας Αμερικής και της Ευρώπης- συγκεντρώνει το 40% του παγκόσμιου πλούτου. Το πλουσιότερο 10% του παγκόσμιου πληθυσμού κατέχει το 85% του παγκόσμιου πλούτου και το φτωχότερο 50% του παγκόσμιου πληθυσμού κατέχει μόλις το 1% του παγκόσμιου πλούτου.
      Σε κοινοτικό επίπεδο σήμερα ζουν εβδομήντα οκτώ εκατομμύρια άνθρωποι, δηλαδή το 16% του πληθυσμού, σε κατάσταση φτώχειας, ενώ σύμφωνα με πρόσφατα στοιχεία του Ευρωβαρόμετρου, οι Ευρωπαίοι θεωρούν τη φτώχεια ως ένα πολύ διαδεδομένο πρόβλημα.
      Ειδικότερα σ’ ολόκληρη την Ευρωπαϊκή Ένωση οι πολίτες πιστεύουν πως στην περιοχή τους ένας στους τρεις ανθρώπους, δηλαδή το 30%, ζουν σε συνθήκες φτώχειας κι ένας στους δέκα αντιμετωπίζει εξαιρετικά μεγάλη φτώχεια. Σε όλα τα κράτη-μέλη ένα μέρος του πληθυσμού υφίσταται αποκλεισμό και στερήσεις και συχνά έχει περιορισμένη πρόσβαση σε βασικές υπηρεσίες και σε όλη την Ευρωπαϊκή Ένωση το 19% του συνόλου των παιδιών διατρέχει κίνδυνο φτώχειας και ένα στα δέκα ζουν σε νοικοκυριά στα οποία κανείς δεν εργάζεται. Συνεπώς καταλαβαίνουμε όλοι μας το μέγεθος του προβλήματος που υπάρχει ακόμα και στον υπόλοιπο κόσμο.
      Κυρίες και κύριοι συνάδελφοι, στην Ελλάδα το πρόβλημα της φτώχειας έχει λάβει τη δική του διάσταση. Τα τελευταία τριάντα χρόνια, ενώ υπήρξε στην Ελλάδα μια σημαντική οικονομική ανάπτυξη, η κατάσταση των οικονομικά ευπαθών ομάδων δεν παρουσίασε ανάλογη βελτίωση. Η συγκάλυψη του προβλήματος στο παρελθόν είχε ως αποτέλεσμα τη συντήρηση αλλά και τη διόγκωση αυτής της δυσάρεστης εικόνας, αφού πραγματικά απουσίαζαν συγκροτημένες πολιτικές αλλά κυρίως η πολιτική βούληση. 
      Αποτέλεσμα ήταν η όξυνση των κοινωνικών ανισοτήτων στην Ελλάδα, αφού, σύμφωνα και με πρόσφατη έρευνα που διεξήγαγε το Ε.Κ.Κ.Ε., το 20% του πληθυσμού της χώρας ζει στα όρια της φτώχειας. Στην κορυφή των κοινωνικών ανισοτήτων βρίσκονται οι περιφέρειες της Ηπείρου, με ποσοστό πληθυσμού κάτω από το όριο της φτώχειας κοντά στο 37%, της Στερεάς Ελλάδας με 32%, καθώς και της Πελοποννήσου και της δυτικής Ελλάδας με ποσοστό 31%. Το ετήσιο εισόδημα των νοικοκυριών αυτών δεν ξεπερνά τα 4.200 ευρώ έναντι των 9.400 ευρώ στη Γερμανία και 13.000 ευρώ στο Λουξεμβούργο. 
      Κυρίες και κύριοι συνάδελφοι, η Κυβέρνηση με το νέο νομοσχέδιο για το Εθνικό Ταμείο Κοινωνικής Συνοχής κάνει ένα ακόμη θετικό βήμα ενισχύοντας τη δημιουργία ενός αποτελεσματικότερου κοινωνικού κράτους, μιας δικαιότερης κοινωνίας, η οποία θα σέβεται και θα δίνει προτεραιότητα στον πολίτη. Άλλωστε στα τριάμισι χρόνια που πέρασαν η πολιτική μας κινήθηκε προς αυτή την κατεύθυνση. Υλοποιήθηκαν σημαντικές προτεραιότητες, οι οποίες νομίζω ότι έχουν αναφερθεί επαρκέστατα σ’ αυτή την Αίθουσα, για τη μείωση της ανεργίας, για την αύξηση του επιδόματος της ανεργίας, αλλά και για την ίδρυση του Ταμείου για τη στήριξη των ανέργων σε περιοχές που πραγματικά δοκιμάζονται από αποβιομηχάνιση κι έχουν υψηλά ποσοστά ανεργίας. 
      Όλες αυτές οι προσπάθειες, που πέρασαν μέσα από το μεταρρυθμιστικό μας πρόγραμμα, αποτελούν σημαντικά βήματα για την αντιμετώπιση της φτώχειας. Όμως σίγουρα δεν αρκούν και σίγουρα πρέπει να γίνουν ακόμη περισσότερα. 
      Οι στόχοι του νέου νομοθετικού πλαισίου είναι η δραστική μείωση του ποσοστού της φτώχειας μέσα στην επόμενη πενταετία, μέσα από τις δράσεις που θα χρηματοδοτεί το Ταμείο αλλά κι η βελτίωση της αποτελεσματικότητας των κοινωνικών δαπανών μέσα από στοχευμένη μεταφορά πόρων σ’ αυτούς που πραγματικά έχουν ανάγκη. 
      Ειδικότερα, τα βασικότερα σημεία που προβλέπονται από το νέο αυτό πλαίσιο είναι:
      Η ίδρυση του Εθνικού Ταμείου Κοινωνικής Συνοχής, το οποίο είναι νομικό πρόσωπο δημοσίου δικαίου, –κι εδώ, κύριε Υπουργέ, θεωρώ σημαντικό στην προτεινόμενη σύνθεση του διοικητικού συμβουλίου να συμμετέχουν και κοινωνικοί φορείς για το σχεδιασμό και την εφαρμογή των αντίστοιχων πολιτικών-, η  χρηματοδότηση προγραμμάτων ετήσιας εισοδηματικής ενίσχυσης ατόμων ή νοικοκυριών, που κατοικούν μόνιμα στην Ελλάδα και των οποίων το ετήσιο εισόδημα είναι χαμηλότερο από το όριο της φτώχειας στην Ελλάδα και η θέσπιση συγκεκριμένου προϋπολογισμού υποστήριξης του Ταμείου, το οποίο ξεκινά με αρχικό κεφάλαιο 500.000.000 ευρώ και θα φθάσει τα 2.000.000.000 ευρώ μέχρι το 2010. Κι εδώ επίσης, κύριε Υπουργέ, θεωρώ ότι θα πρέπει να υπάρξει πρόβλεψη για τους πόρους που μπορεί να προέρχονται από δωρεές, κληρονομιές ή και από κοινοτικούς πόρους. 
      Η χρηματοδότηση από το Ταμείο Ολοκληρωμένων Προγραμμάτων Εισοδηματικής Ενίσχυσης κατηγοριών δικαιούχων –τα προγράμματα αυτά θα καταρτίζονται με ευθύνη των Υπουργείων Απασχόλησης και Υγείας- η σύσταση ειδικής ομάδας έρευνας, ανάλυσης και τεκμηρίωσης που θα εισηγείται και θα αξιολογεί προτάσεις για την αντιμετώπιση της φτώχειας, η υλοποίηση της κυβερνητικής δέσμευσης για τη στήριξη των τρίτεκνων οικογενειών, καθώς προβλέπεται από την 1 Ιανουαρίου 2008 η χορήγηση σ’ αυτές του επιδόματος, το οποίο θα απαλλάσσεται από κάθε φόρο, τέλος, εισφορά ή κράτηση.
      Κυρίες και κύριοι συνάδελφοι, όλες οι δράσεις που εμπεριέχονται στις διατάξεις του νέου πλαισίου είναι στοχευμένες και αποτελούν κλειδί για την αντιμετώπιση του προβλήματος.
      Όμως, κύριε Υπουργέ, θα ήθελα να κάνω και κάποιες παρατηρήσεις. Στις 12 του περασμένου Δεκέμβρη η Ευρωπαϊκή Επιτροπή όρισε το 2010 ως ευρωπαϊκό έτος για την καταπολέμηση της φτώχειας και του κοινωνικού αποκλεισμού. Μέσα από μια εκστρατεία ύψους 17.000.000 ευρώ, η Κομισιόν σκοπεύει να επιβεβαιώσει έμπρακτα τη δέσμευσή της για την εξάλειψη της φτώχειας ως το 2010. 
      Ανάλογα, λοιπόν, με την πρωτοβουλία αυτή, θα πρέπει κι εμείς να κινηθούμε σε εθνικό επίπεδο, με βασικό εργαλείο το Ταμείο Κοινωνικής Συνοχής, για το οποίο μιλάμε σήμερα, να προωθούνται ολοκληρωμένα προγράμματα κοινωνικής και εργασιακής ένταξης των ευπαθών ομάδων του πληθυσμού με ευρύτερους αναπτυξιακούς προσανατολισμούς, οπότε δεν θα εξαντλείται η κυβερνητική πολιτική μόνο σε παροχές επιδοματικού τύπου ή απλές οικονομικές ενισχύσεις.
      Επιπλέον, η στρατηγική αυτή θα πρέπει να εστιάζει στις ανισότητες της κατανομής του εισοδήματος, στην εκτεταμένη φοροδιαφυγή, στην αδήλωτη εργασία, επιδιώκοντας έτσι την ενίσχυση της κοινωνικής συνοχής.
      Η μέτρηση των ανάλογων δεικτών και η καταπολέμηση των ανωτέρω φαινομένων, σε συνδυασμό με την εφαρμογή μιας πολιτικής που θα συνδυάζεται με την ανάπτυξη, την υγεία, την απασχόληση, την εκπαίδευση και την περιφέρεια, θα εξασφαλίσουν την ομαλή και δίκαιη πρόσβαση όλων των δικαιούχων στα αγαθά και τις υπηρεσίες.
      Συνεπώς, το νέο κυβερνητικό πλαίσιο θεωρώ ότι κινείται προς τη σωστή κατεύθυνση, αφού βάζει τα θεμέλια για τη δημιουργία μιας στρατηγικής που βασίζεται στην ανωτέρω λογική.
      Για το λόγο αυτό, καλώ όλους μας να υπερψηφίσουμε αυτή τη νομοθετική πρωτοβουλία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μπουζάλη.
      Το λόγο έχει ο κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ, κύριε Πρόεδρε. 
      Τα είπαμε βέβαια και χθες, κύριε Υπουργέ, το παρόν νομοσχέδιο είναι ένα νομοσχέδιο που θα τολμούσα να το πω αχαρακτήριστο. Απ’ όλα όσα έχει θέλω μόνο να ξεχωρίσω ένα πράγμα, διότι στο θέμα των τριτέκνων νομίζω ότι αναφέρθηκε από μέρους του κόμματός μου ο ειδικός των ειδικών στην Ελλάδα, ο κ. Αστέρης Ροντούλης, ο οποίος κατάφερε και ανέδειξε το θέμα και έμαθε η ελληνική κοινωνία επιτέλους ότι υπάρχουν και τρίτεκνοι. 
      Απ’ όλο, λοιπόν, αυτό το νομοσχέδιο θέλω να ξεχωρίσω ένα πράγμα, ότι επιλέξατε να πάρετε τους πόρους γι’ αυτό το Ταμείο Κοινωνικής Συνοχής –από πού νομίζετε;- από τα κεφάλαια που διατίθενται για την επιστημονική έρευνα στην Ελλάδα. Είμαστε η τελευταία χώρα στην Ευρώπη σε επιστημονική έρευνα και απ’ όλα τα πράγματα που έχει ο κρατικός προϋπολογισμός, απ’ όλες τις δράσεις που έχει ο κρατικός προϋπολογισμός, η Κυβέρνηση της Νέας Δημοκρατίας του Κώστα Καραμανλή και της επανιδρύσεως του κράτους επέλεξε να περικόψει τα χρήματα που δίνονται για την Ελλάδα του μέλλοντος! 
      Αν αυτό, κυρίες και κύριοι, λέγεται όραμα για νέα Ελλάδα και διάφορα άλλα ωραία επικοινωνιακά που βλέπαμε στην προεκλογική περίοδο, θα μου επιτρέψετε να σας πω ότι αυτή δεν είναι η νέα Ελλάδα, αυτός είναι ένας εφιάλτης. Και θα έπρεπε το σύνολο της επιστημονικής κοινότητας να το έχει κάνει πρώτο θέμα σε όλα τα δελτία ειδήσεων ότι απ’ όλα τα πράγματα στη χώρα, τολμήσατε να κόψετε από εκεί, για να δώσετε δήθεν στους φτωχούς!
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν ισχύει πάντως αυτό.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ισχύει.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν ισχύει. Σας το έχω πει και επιμένετε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εντάξει, θα μας το απαντήσετε. Και σας το έχω καταθέσει και σε γραπτή ερώτηση και μου το έφεραν δέκα καθηγητές από το πολυτεχνείο.
      Επειδή όμως προηγουμένως ετέθη από τον αγαπητό συνάδελφο του Κομμουνιστικού Κόμματος Ελλάδος ένα θέμα, όσον αφορά το Λαϊκό Ορθόδοξο Συναγερμό επί ιδεολογικής βάσεως, ξέρετε, αγαπητέ κύριε συνάδελφε, έχω τη γνώμη –και είναι επίκαιρη η συζήτηση στο Ταμείο κατά τη φτώχειας, διότι οι φτωχοί πρέπει κάποτε να έχουν εκπρόσωπο στην Ελλάδα και ενδεχομένως κάποιοι νόμιζαν για χρόνια ότι το Κ.Κ.Ε. ήταν αυτός ο εκπρόσωπος- ότι πρέπει να δούμε αν μπορεί και αν δικαιούται το Κομμουνιστικό Κόμμα Ελλάδας να κάνει συζητήσεις επί ιδεολογικού επιπέδου.
      Θα φέρω ένα γενικό παράδειγμα. Σ’ αυτή την Αίθουσα η κ. Λιάνα Κανέλλη, όταν γινόταν η συζήτηση για τις κάμερες, φώναζε και έλεγε «καλώ τους πολίτες να καταστρέφουν τις κάμερες». Και γύρναγε μετά και τα κανάλια και υπερασπιζόταν τη θέση της. Δεν ξέρω αν η κ. Κανέλλη ή εσείς έχετε δει την ταινία «Οι ζωές των άλλων» -ήταν ένα από τα αριστουργήματα της φετινής κινηματογραφικής περιόδου- όπου στην Ανατολική Γερμανία του Έρικ Χόνεκερ, ο ένας παρακολουθούσε τον άλλον! Εκείνοι, κατά τη γνώμη σας, καλώς παρακολουθούσε ο ένας τον άλλον ή κακώς; 
      Άρα σε ζητήματα ατομικής ελευθερίας θα μου επιτρέψετε να σας πω ότι ο ολοκληρωτισμός που υπήρξε στα κομμουνιστικά καθεστώτα είναι άνευ προηγουμένου. 
      Επιτρέψτε μου να σας πω και κάτι ακόμη, επί καθαρά πλέον οικονομικού επιπέδου, εφόσον μιλάμε για το Ταμείο κατά της φτώχειας. Πρόσφατα ήρθα από ένα ταξίδι στην Κομμουνιστική Κίνα. Εκεί διεπίστωσα  τις συνθήκες εργασίας. Επειδή ήμουν επιχειρηματίας πριν εκλεγώ Βουλευτής, ζήτησα να μάθω τις διαδικασίες όπου ένας ξένος επιχειρηματίας μπορεί να φτιάξει μια επιχείρηση στην Κομμουνιστική Κίνα. Μου είπαν, λοιπόν, ότι το κράτος, το κομμουνιστικό κράτος σου φέρνει εργάτες, τους πληρώνεις 100 δολάρια τον μήνα, δουλεύουν από τις 9 το πρωί έως τις 9 το βράδυ κάθε ημέρα, επτά ημέρες την εβδομάδα και δεν έχουν το δικαίωμα της απεργίας. Μου λύθηκε η απορία γιατί όλοι οι κεφαλαιοκράτες της γης επιλέγουν την Κομμουνιστική Κίνα για να φτιάχνουν τις επιχειρήσεις τους. Θα ήθελα μια καλή απάντηση και γι αυτό! 
      Αυτά είναι τα γενικά ιδεολογικά. Υπάρχουν όμως και ειδικότερα ιδεολογικά εδώ για την Ελλάδα, στα οποία το Κ.Κ.Ε., το οποίο συνηθίζει να εξαπολύει μύδρους προς πάσα κατεύθυνση, εκμεταλλευόμενο την ιδεολογική ασυλία που έχει επί χρόνια, για προφανείς λόγους και η οποία έχει τελειώσει από τις εκλογές του 2007 πρέπει να απαντήσει. Ίσως δεν το έχετε καταλάβει αυτό. Η εποχή της σιωπής προς το Κ.Κ.Ε. τελείωσε. Δεν έχετε απαντήσει, λοιπόν, σε ερωτήματα συγκεκριμένα, κύριε συνάδελφε του Κ.Κ.Ε.. Πρώτα θα απαντήσετε σε αυτά τα συγκεκριμένα ερωτήματα και μετά θα αρχίσετε να εξαπολύετε εκ νέου μύδρους. 
      Συγκεκριμένο, λοιπόν, ερώτημα. Το είπα και σε μία προηγούμενη ομιλία μου και χαρακτηρίστηκα προβοκάτορας από συναδέλφους του Κ.Κ.Ε., αλλά κανένας δεν απάντησε. Πήρατε χρήματα από τον «ΓΕΡΜΑΝΟ»; Ήσασταν μέτοχος της εταιρείας «ΓΕΡΜΑΝΟΣ» ναι ή όχι; Και πόσα χρήματα πήρατε; Και εάν πήρατε, πόσα μοιράσατε στους φτωχούς, όντες ιδεολογικά συνεπείς στην ιδεολογία σας;  
      ΔΗΜΟΣ ΚΟΥΜΠΟΥΡΗΣ: Σας ξαναλέω είστε προβοκάτορας…
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Θα απαντήσετε συνολικά!
      Δεύτερον, η «Κυριακάτικη Ελευθεροτυπία» αποκάλυψε πριν από ενάμισι χρόνο περίπου –μπορείτε να μπείτε στη σελίδα της «ΕΛΕΥΘΕΡΟΤΥΠΙΑΣ» και να βάλετε τις λέξεις-κλειδιά «Τυποεκδοτική», η εταιρεία του Κ.Κ.Ε.- για 1.000.000 ευρώ από τον τότε Υπουργό Ανάπτυξης κ. Σιούφα. Έγραψε λοιπόν, ότι η Κυβέρνηση  της «κακιάς» Δεξιάς έδωσε στην εταιρεία σας «Τυποεκδοτική Α.Ε.» 1.000.000 ευρώ. Και εγώ σας ερωτώ, κύριε συνάδελφε: Εσείς, ο ιδεολογικά συνεπής, δέχεστε από την Κυβέρνηση της «κακιάς» Δεξιάς –εάν βεβαίως είναι Δεξιά η Νέα Δημοκρατία, προς Θεού, δεν υπονοώ κάτι τέτοιο κύριε Υφυπουργέ, ξέρω ότι η λέξη «Δεξιά» στη Νέα Δημοκρατία τιμωρείται με κόκκινο πιπέρι από τον κ. Λούλη και τους άλλους, αλλά εν πάση περιπτώσει το λέω χαριτολογώντας- να παίρνετε 1.000.000 ευρώ για την επιχείρησή σας; Και τι σημαίνει αυτό σε επίπεδο πολιτικής πρακτικής προ των δημοτικών και νομαρχιακών εκλογών, όπου μπορώ να σας διαβεβαιώσω ότι όσοι συμμετείχαμε σε αυτές τις εκλογές, όπως και εγώ, διαπιστώσαμε απόλυτη υπόγεια στήριξη του Κ.Κ.Ε. στη Νέα Δημοκρατία; 
      Σας χαρακτήρισε σε αυτή την Αίθουσα εδώ  ο κ. Παπανδρέου, αριστερό ψάλτη της Νέας Δημοκρατίας. Δεν είστε αριστερός ψάλτης, είστε αριστερό θεμέλιο. Εάν θέλουν να ψάξουν οι δημοσιογράφοι με ποιον θα μπορούσε να συγκυβερνήσει η Νέα Δημοκρατία, αυτό είναι το Κ.Κ.Ε. χωρίς καμμία αμφιβολία. Δεν έχω προσωπικά καμμία αμφιβολία γι αυτό!
       Ακόμη και σήμερα, όπου όλα τα κόμματα της Αντιπολιτεύσεως καταψηφίζουμε το άρθρο 6, για να δείξουμε την ασυνέπεια του κυρίου Πρωθυπουργού στο θέμα των τριτέκνων και όλα τα κόμματα λέμε, όχι, σε αυτή την  τροπολογία για έναν και μόνο λόγο και όχι γιατί δεν θέλουμε να πάρουν κάποια χρήματα οι τρίτεκνοι, αλλά γιατί δεν δεχόμαστε να συνυπογράψουμε την κοροϊδία των τριτέκνων εκ μέρους του Κώστα Καραμανλή –αυτός είναι ο λόγος- το μόνο κόμμα, ως εκ θαύματος, που έχει το Εθνικό Κοινοβούλιο και δίνει συγχωροχάρτι στον Κώστα Καραμανλή, είναι το Κομμουνιστικό Κόμμα Ελλάδος. Σπουδαία αντιπολίτευση κάνετε!
      Λοιπόν, απαντήστε σε αυτά και όταν θα έχετε απαντήσει  σε αυτά, επί συγκεκριμένου, πόσα χρήματα πήρατε από τον ένα, πόσα χρήματα πήρατε από τον άλλο, τι τα κάνατε αυτά, τότε να έρθετε να μιλήσετε περί Λαϊκού Ορθοδόξου Συναγερμού και περί όλων των υπολοίπων. Μέχρι τότε σας δηλώνω ένα πράγμα, γιατί οι καλοί λογαριασμοί κάνουν τους καλούς φίλους: Συνηθίσατε επί δεκαετίες να κρίνετε τους άλλους και να μην κρίνεστε. Αυτή η εποχή τελείωσε. Ο Ελληνικός λαός έδωσε φωνή και στην άλλη πλευρά!
      Κύριε Υπουργέ, για να επιστρέψουμε σε εσάς. Εάν ο κύριος Πρωθυπουργός δεν έχει συνειδητοποιήσει πόσο σημαντικό είναι το δημογραφικό πρόβλημα της χώρας και δεν έχει καταλάβει ότι η απόδοση της πολυτεκνικής ιδιότητος στους τριτέκνους είναι μείζων εθνικός λόγος μεγάλης εθνικής σημασίας, που έχει να κάνει με την επιβίωση του έθνους, θα σας προσκαλούσα να πείτε στον αξιότιμο κύριο Πρωθυπουργό μας –όπως τον χαρακτήρισε ένας συνάδελφός μου- ένα πράγμα:
      Εάν δεν θέλει να ακούσει το Ροντούλη, ας μιμηθεί τον θείο του, τον Κωνσταντίνο Καραμανλή.
      Ο Κωνσταντίνος Καραμανλής, κύριε Υπουργέ, όταν ο δημογραφικός δείκτης στην Ελλάδα έπεσε, ενώ τότε η πολυτεκνική ιδιότητα ήταν σε όσους είχαν πέντε παιδιά, επειδή ήθελε να ενισχύσει το δημογραφικό δείκτη της χώρας, κατέβασε το επίπεδο της αποδόσεως της πολυτεκνικής ιδιότητας στα τέσσερα τέκνα, για να βοηθήσει -ο Κωνσταντίνος Καραμανλής ο αυθεντικός- το έθνος να επιβιώσει.
      Ο Κώστας Καραμανλής τώρα, ο ανιψιός, αν και παίρνει τις ψήφους, ως φορεύς του ονόματος του Κωνσταντίνου Καραμανλή, αρνείται να ακολουθήσει την πολιτική του Κωνσταντίνου Καραμανλή.
      Εμείς, λοιπόν, θα του πούμε: Εφόσον θέλετε να λέγεστε Καραμανλής -και Κώστας Καραμανλής!- και να είστε και αρχηγός του κόμματος που ίδρυσε ο Κωνσταντίνος Καραμανλής και να έχετε τα οφέλη αυτού του ονόματος, αξιότιμε κύριε Πρωθυπουργέ, ακολουθήστε και την πολιτική του θείου σας. Δώστε την πολυτεκνική ιδιότητα στους τριτέκνους, γιατί, όπως έχει γράψει η Βουλή των Ελλήνων στο ομόφωνο πόρισμα του 1993, είναι ο μόνος τρόπος για να αλλάξουμε τη δημογραφική ανάσχεση της χώρας.
      Φυσικά, θα καταψηφίσουμε αυτό το νομοσχέδιο σε όλα του τα άρθρα          -τονίζω, σε όλα τα άρθρα- γιατί εμείς είμαστε πραγματική Αντιπολίτευση στη Νέα Δημοκρατία και όχι γιαλαντζί.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Γεωργιάδη.
      Κύριε Υπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, επειδή αρκετοί συνάδελφοι χρησιμοποιούν το επιχείρημα ότι το Ταμείο Κοινωνικής Συνοχής θα χρηματοδοτηθεί από τους λογαριασμούς έρευνας, θα ήθελα να διευκρινίσω ότι οι λογαριασμοί έρευνας χρηματοδοτούνται από πόρους της Ευρωπαϊκής Ένωσης. Κατά συνέπεια, δεν υπόκεινται σε καμμία εισφορά, αφού εξαιρούνται ρητά με την περίπτωση γ’, της παραγράφου 1, του άρθρου 2.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΔΗΜΟΣ ΚΟΥΜΠΟΥΡΗΣ: Κύριε Πρόεδρε, μπορώ να έχω τον λόγο;
      ΠΡΟΕΔΡΕΥΩΝ (Γεώργιος Σούρλας): Ναι, βεβαίως. Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κουμπούρης έχει το λόγο.
      ΔΗΜΟΣ ΚΟΥΜΠΟΥΡΗΣ: Δεν είχα πρόθεση να απαντήσω, κύριε Πρόεδρε, γιατί απαντάμε, όταν πρόκειται να απαντήσουμε σε σοβαρές κριτικές.
      Όμως, θεωρώ ότι έπρεπε να πάρω το λόγο και να πω ότι οι συγκεκριμένες προβοκατόρικες, αντικομμουνιστικές, χυδαίες κορώνες του κ. Γεωργιάδη, δεν αξίζουν εκ μέρους του Κομμουνιστικού Κόμματος Ελλάδας καμμία απολύτως απάντηση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουμπούρη.
      ΔΗΜΟΣ ΚΟΥΜΠΟΥΡΗΣ: Και τον χαρακτηρίζουν.
      ΠΡΟΕΔΡΕΥΩΝ (Γεώργιος Σούρλας): Μάλιστα.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριοι Υπουργοί, κυρίες και κύριοι συνάδελφοι, άκουσα με προσοχή τους συναδέλφους της Αντιπολίτευσης και πρέπει να τους επισημάνω ότι πρέπει να αποκολληθούν από το σημερινό γλυκό τέλμα των ισορροπιών, της αδράνειας, του ανέξοδου λαϊκισμού.
      Κύριοι συνάδελφοι, θαύματα στη σημερινή εποχή δεν γίνονται. Δεν γίνονται θαύματα για να ανακουφίσουν την δυσπραγία, ούτε την ανέχεια, να περιορίσουν την αβεβαιότητα και να βγάλουν από τους ατραπούς της καθημερινότητας, της ανομίας, της κομπίνας πολλές φορές, της διαφθοράς, της πολιτικής υποκρισίας και της απληστίας.
      Κύριοι συνάδελφοι, ζητείται συναίνεση και πρέπει να σταθείτε στο ύψος των περιστάσεων. Η Κυβέρνηση στέκεται με σεβασμό και ενδιαφέρον απέναντι στα προβλήματα των πολιτών, στα μεγάλα προβλήματα του τόπου και προσπαθεί να καταλήξει σε λύσεις απολύτως πρακτικές και εφικτές. Χρειάζεται, όμως, η εφαρμογή αυτών των λύσεων, τη συνένωση όλων των υγιών και δημιουργικών δυνάμεων του τόπου και μέσα σ’ αυτές τις δυνάμεις είναι και οι υγιείς πολιτικές δυνάμεις.
      Εγώ πιστεύω, με τις ευχές του 2008, ότι το έτος αυτό θα είναι έτος συναίνεσης, τόλμης και λύσεων και μεγάλης αισιοδοξίας, γιατί ζητείται αισιοδοξία που είναι εκείνη η διέξοδος στο φόβο που προξενεί ο πεσιμισμός που αναπτύσσεται πολλές φορές εδώ μέσα.
      Κυρίες και κύριοι συνάδελφοι, τα σημαντικότερα ζητήματα που αντιμετωπίζουν οι σύγχρονες κοινωνίες είναι η φτώχεια και οι κοινωνικές ανισότητες, φαινόμενα που παρατηρούνται ακόμα και στις πλέον αναπτυγμένες κοινωνίες. Για να αντιμετωπιστεί το φαινόμενο των κοινωνικών ανισοτήτων δεν επαρκεί από μόνη της η οικονομική ανάπτυξη, αλλά χρειάζονται στοχευμένες, ουσιαστικές, ρεαλιστικές, εφικτές, πρακτικές λύσεις. 
      Στην Ελλάδα, οι κοινωνικές δαπάνες ως ποσοστό του Α.Ε.Π. είναι υψηλότερες από το μέσο ευρωπαϊκό όρο. Αντιμετωπίζουμε, όμως, ένα μεγάλο πρόβλημα, το πρόβλημα της χαμηλής αποτελεσματικότητας των κοινωνικών δαπανών, όπως αυτές θεσπίστηκαν από τις προηγούμενες κυβερνήσεις. Η αναποτελεσματικότητα των κοινωνικών αυτών δαπανών στην Ελλάδα αντανακλάται στο ποσοστό των ατόμων που ζουν κάτω από το όριο της φτώχειας μετά τις κοινωνικές μεταβιβάσεις, το οποίο παραμένει σταθερό, σύμφωνα με τα υπάρχοντα στοιχεία, περίπου στο 20% μέχρι το 2004. 
      Βασική αιτία της χαμηλής αποτελεσματικότητας των κοινωνικών δαπανών είναι το γεγονός ότι οι δαπάνες αυτές τα προηγούμενα χρόνια δεν ήταν στοχευμένες, εφικτά και πρακτικά εφαρμόσιμες και σε αυτούς οι οποίοι έχουν πραγματική ανάγκη. Γεγονός είναι ότι οι στοχευμένες πολιτικές πρέπει να εστιάζουν στις γυναίκες, τους ηλικιωμένους, τους άνεργους και τους οικονομικά μη ενεργούς. 
      Ένα άλλο βασικό στοιχείο είναι ότι τα περισσότερα από τα φτωχά νοικοκυριά δεν βρίσκονται πολύ χαμηλότερα από το όριο της φτώχειας, δηλαδή δεν είναι εξαιρετικά φτωχά. Το 50% των φτωχών οικογενειών είναι συγκεντρωμένο κοντά στο όριο της φτώχειας. Η σημασία αυτού του στοιχείου έγκειται στο ότι με μια σωστή πολιτική, στοχευμένη προσπάθεια, τα νοικοκυριά αυτά μπορεί να ξεπεράσουν το όριο της φτώχειας. 
      Η διακηρυγμένη πρόθεση της Κυβέρνησης είναι η αντιμετώπιση της πραγματικότητας, αντίθετα με ό,τι συνέβαινε μέχρι σήμερα. Δεν πρόκειται να συνεχίσει τις πρακτικές που εφαρμόστηκαν στο παρελθόν, με αποτέλεσμα αυτή η δυσάρεστη κατάσταση να διατηρείται, να διογκώνεται, λόγω της έλλειψης πολιτικής βούλησης και σοβαρών αποφάσεων. 
      Το παρόν σχέδιο νόμου, κυρίες και κύριοι συνάδελφοι, αποτελεί το πρώτο αποφασιστικό βήμα. Είναι ένα βήμα που δεν εξαλείφει άμεσα το πρόβλημα, θέτει όμως τις βάσεις για να αλλάξουν τα πράγματα προς το καλύτερο. Γιατί μια σύγχρονη κοινωνία οφείλει να έχει αλληλεγγύη των γενεών, να βοηθάει τα μέλη της που έχουν πραγματικά ανάγκη, ώστε να προχωράει μπροστά. 
      Η Νέα Δημοκρατία  και για του λόγου το αληθές έχει πάρει μέτρα ουσιαστικά, έχει πάρει μέτρα τα οποία βελτίωσαν, δεν έλυσαν το πρόβλημα, αλλά δεν έμεινε αδρανής. Η μείωση της ανεργίας είναι θεμελιώδης παράγοντας για την αντιμετώπιση της φτώχειας και μειώθηκε η ανεργία κατά τρεις εκατοστιαίες μονάδες. Αυξήθηκε το επίδομα ανεργίας, αυξήθηκε η σύνταξη του Ε.Κ.Α.Σ. και του Ο.Γ.Α., ιδρύθηκε Ταμείο στήριξης των ανέργων σε περιοχές που δοκιμάζονται από την αποβιομηχάνιση που προήλθε από οικονομικές πολιτικές άλλων κυβερνήσεων. Ενίσχυσε τη διαδικασία εύρεσης εργασίας σε συμπολίτες μας που ήταν κοντά στο όριο συνταξιοδότησης, στην ηλικία συνταξιοδότησης, αλλά δεν μπορούσαν να βρουν δουλειά. 
      Στην ίδια κατεύθυνση κινείται και το σχέδιο νόμου για την ίδρυση του Εθνικού Ταμείου Κοινωνικής Συνοχής, το οποίο πράγματι χρηματοδοτεί, με συγκεκριμένα αντικειμενικά κριτήρια, ολοκληρωμένα προγράμματα που πρόκειται να παρέχουν στοχευμένη εισοδηματική ενίσχυση σε όσους συμπολίτες μας έχουν πραγματικά ανάγκη, σε όσους δηλαδή βρίσκονται κάτω από το όριο της φτώχειας. 
      Όπως προκύπτει από έρευνα που είδε το φως της δημοσιότητας, σήμερα το 60% των Ελλήνων πιστεύει ότι τα σημαντικότερα μέτρα για την αντιμετώπιση της φτώχειας είναι η ίδρυση του Εθνικού Ταμείου και η λήψη στοχευμένων μέτρων για τους πραγματικά φτωχούς. 
      Στόχος του Ταμείου είναι η σημαντική μείωση του ποσοστού της φτώχειας μέσα στην επόμενη πενταετία. Και για να μπορέσει να εκπληρώσει τους σκοπούς του επιχορηγείται αμέσως με την ίδρυσή του με 100.000.000 ευρώ. Στα επόμενα χρόνια σταδιακά πρόκειται να ενισχυθεί με ποσό που ξεκινά από 500.000.000 ευρώ το 2008 και θα φθάσει, ετησίως, τα 2.000.000.000 ευρώ το 2011.
      Παράλληλα, προβλέπεται η σύσταση Ειδικής Ομάδας Έρευνας Ανάλυσης και Τεκμηρίωσης που θα εισηγείται και πρόκειται να αξιολογεί τις προτάσεις για την αντιμετώπιση της φτώχειας. Δεν πρόκειται απλά να δίνει ένα ποσό σε όποιον δηλώνει ότι είναι φτωχός. Θα υπάρχουν συγκεκριμένα κριτήρια, συγκεκριμένα προγράμματα, ουσιαστικές διαδικασίες.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι, μ’ αυτό το νομοσχέδιο πραγματοποιείται και η χορήγηση του πολυτεκνικού επιδόματος στις τρίτεκνες οικογένειες και είναι μια ιδιαίτερη και σημαντική πολιτική που έχει αποτελέσει δέσμευση της Κυβέρνησης, η οποία σήμερα υλοποιείται. Κάποιοι δεν την ψηφίζουν. Δηλαδή, λένε «όχι, να μη δοθούν;». Κάποιοι λένε ότι εφηύραν την τριτεκνία. Δυστυχώς, προσποιούνται απώλεια μνήμης. Πλέουν σε πελάγη ηθελημένης άγνοιας, όταν το επικαλούνται απ’ αυτό το Βήμα, γιατί η Κυβέρνηση της Νέας Δημοκρατίας είναι εκείνη η οποία μίλησε για την τρίτεκνη οικογένεια και έβαλε τους τρίτεκνους στον κοινωνικό ιστό.
      Επίσης, στο νομοσχέδιο περιλαμβάνονται διατάξεις για διαδικασίες αποκρατικοποίησης επιχειρήσεων που εκμεταλλεύονται εθνικά δίκτυα υποδομών. Είναι μία πρακτική που εφαρμόζεται σ’ ολόκληρη την Ευρωπαϊκή Ένωση και αποτελεί κεντρική πολιτική αυτής της Κυβέρνησης, χωρίς όμως να τίθεται σε κίνδυνο το εθνικό συμφέρον, καθώς φροντίζουμε να το θωρακίσουμε με διαδικασίες ελέγχου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, μπορεί το δημόσιο να παραμένει ο μεγάλος ασθενής. Δεν πρόκειται, όμως, σε καμία περίπτωση να κάνουμε έκπτωση για την αντιμετώπιση της φτώχειας. Έχουν γίνει πολλά. Δεν σταματάμε εδώ, δεν εφησυχάζουμε, αλλά αντίθετα, επιταχύνουμε τις προσπάθειές μας, ενώ παράλληλα συνεχίζουμε την πολιτική εξάλειψης του δημοσιονομικού ελλείμματος. Μπορούν να γίνουν ακόμα περισσότερα πράγματα, για να έχουμε μία πιο δίκαιη, πιο ισόνομη πολιτεία και κοινωνία, για να αντιμετωπίσουμε τη φτώχεια και τον κοινωνικό αποκλεισμό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σ’ αυτά τα ζητήματα θα πρέπει όλοι να συναινέσουμε και να προχωρήσουμε μπροστά.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
      Το λόγο έχει ο κ. Τσιρώνης.
      ΔΗΜΗΤΡΙΟΣ ΤΣΙΡΩΝΗΣ: Κύριε Πρόεδρε, κυρίες και κύριοι συνάδελφοι, άκουσα με πάρα πολύ μεγάλη προσοχή τον εισηγητή της Πλειοψηφίας, τον κ. Δένδια, ο οποίος μέμφθηκε το ΠΑ.ΣΟ.Κ. για τη δήθεν αλλαγή της στάσης του, χθες το βράδυ εδώ στην Αίθουσα, στην Ολομέλεια, κατά τη συζήτηση επί της αρχής του σχετικού νομοσχεδίου για το Ταμείο Κοινωνικής Συνοχής. Επικαλέστηκε τη μικρή κοινοβουλευτική του εμπειρία και μας είπε ότι έμεινε έκπληκτος απ’ αυτό το γεγονός.
      Εγώ, με ακόμα πιο μικρή κοινοβουλευτική εμπειρία από τον κ. Δένδια, επί τρεισήμισι συνεχείς μήνες που βρίσκομαι στο ελληνικό Κοινοβούλιο, μένω καθημερινά έκπληκτος από τον πρόχειρο, αποσπασματικό, ευκαιριακό τρόπο με τον οποίο νομοθετεί η Κυβέρνηση που συνεχώς μας φέρνει να ψηφίσουμε φωτογραφικού χαρακτήρα διατάξεις.
      Θα αναφέρω σαν παράδειγμα, κύριε Υπουργέ, τη ρύθμιση που είχατε φέρει την τελευταία στιγμή σαν τροπολογία για το θέμα της ασφάλισης του προσωπικού της ALPHA BANK. Θα σας αναφέρω τις κάμερες και μία σειρά από άλλες ρυθμίσεις, τις οποίες φέρνετε πάντα την τελευταία στιγμή να νομοθετήσουμε. Αυτός είναι ο ευκαιριακός τρόπος με τον οποίο νομοθετεί σήμερα η Κυβέρνηση της Νέας Δημοκρατίας.
      Το παρόν νομοσχέδιο δεν έχει καμμία σχέση με την καταπολέμηση της φτώχειας. Οι περισσότεροι ομιλητές του ΠΑ.ΣΟ.Κ. και στην αρμόδια κοινοβουλευτική επιτροπή, αλλά και στην Ολομέλεια, δεν είχαν εκφράσει σε καμμία περίπτωση την αντίθεσή τους στα σχετικά άρθρα –τα άρθρα 1 έως 5, αλλά και το άρθρο 6 που αφορούσε τις τρίτεκνες οικογένειες- ως προς το χαρακτήρα αυτών των μέτρων. Απεναντίας θα έλεγα, είχαν τοποθετηθεί θετικά, με εξαίρεση ίσως το άρθρο 2, όπου κράτησαν κάποιες επιφυλάξεις για τους πόρους και τη χρηματοδότηση του Ταμείου Κοινωνικής Συνοχής και κυρίως για τους πόρους που αφαιρούνται από την έρευνα για να χρηματοδοτηθεί αυτό το Ταμείο.
       Και έκανε μία διευκρίνιση ο Υφυπουργός κ. Λέγκας πριν, ο οποίος μας είπε ότι δεν θα ληφθούν πόροι από τον Ειδικό Λογαριασμό που αφορούν την έρευνα. Ε, τότε, κύριε Υπουργέ, πάρτε πίσω την περίπτωση 1γ΄ του άρθρου 2, βγάλτε την, κάνετε σχετική τροπολογία και πετάξτε την έξω από το νομοσχέδιο, αν θέλετε πραγματικά να μην πάρετε τους πόρους από την έρευνα.
      Πώς μπορούμε, κύριοι συνάδελφοι, να ψηφίσουμε ένα σχέδιο νόμου που περιλαμβάνει χαριστικές και φωτογραφικές ρυθμίσεις για τις ξενοδοχειακές επιχειρήσεις; Πώς μπορούμε να το ψηφίσουμε στο σύνολό του, όταν το μόνο που λείπει από αυτό το σχέδιο νόμου είναι οι φωτογραφίες των ξενοδοχείων να αποτελούν αναπόσπαστο κομμάτι του; Μόνο οι φωτογραφίες λείπουν, να αναρτήσετε στο παρόν σχέδιο νόμου, για να ξέρει τουλάχιστον και το Ελληνικό Κοινοβούλιο για ποια ξενοδοχεία και για ποιους επιχειρηματίες νομοθετούμε. 
      Πώς είναι δυνατόν, κυρίες και κύριοι συνάδελφοι, να ψηφίσουμε στο σύνολό του ένα σχέδιο νόμου με το οποίο μας φέρνετε μία ρύθμιση για τον Ο.Τ.Ε., με την οποία είμαστε ριζικά αντίθετοι και για την οποία δεν μπήκατε καν στον κόπο να ακούσετε με προσοχή και τις δικές μας προτάσεις και ιδέες, με βάση την τροπολογία που κατέθεσαν οι Βουλευτές του ΠΑ.ΣΟ.Κ.; 
      Εάν πραγματικά, κυρίες και κύριοι συνάδελφοι, θέλατε να σχεδιάσετε και να καταπολεμήσετε τη φτώχεια και να συστήσετε αυτό το Ταμείο Κοινωνικής Συνοχής, τότε το πρώτο που θα έπρεπε να κάνετε ήταν να καλέσετε σε διάλογο όλους τους εμπλεκόμενους φορείς, την κοινωνία των πολιτών, τα πολιτικά κόμματα και όλους τους αρμόδιους. Να κάνατε μία συζήτηση για το πώς θα αναδιανείμουμε πιο δίκαια και πιο αποτελεσματικά το εισόδημα στους Έλληνες πολίτες. 
      Τι κάνετε επί τέσσερα συνεχή χρόνια τώρα; Δεν αναδιανέμετε το εισόδημα σε βάρος των χαμηλών και μεσαίων εισοδημάτων και σε όφελος των μεγάλων εισοδηματικών τάξεων; Αυτό δεν κάνετε; Δεν επιβάλλατε τώρα στον τελευταίο Προϋπολογισμό που ψηφίσατε νέους φόρους 6,2 δισεκατομμύρια ευρώ, τους οποίους φορτώνετε στις πλάτες των χαμηλών και μεσαίων εισοδηματικών στρωμάτων; Δεν φορολογείτε με μόλις 25% τα διανεμόμενα κέρδη των επιχειρήσεων, όταν τα μεσαία εισοδήματα φορολογούνται με κλίμακα 39%; Εσείς δεν είστε που καταργήσατε το φόρο μεγάλης ακίνητης περιουσίας και επιβάλλατε αυτό το ενιαίο τέλος κατοχής για τα ακίνητα που επιβαρύνει τους μικροϊδιοκτήτες; 
      Γιατί δεν λαμβάνετε μέτρα κατά της ακρίβειας, αφού θέλετε να προστατεύσετε του φτωχούς; Γιατί δεν λαμβάνετε μέτρα κατά της κερδοσκοπίας στην αγορά που έχει πάρει μεγάλες διαστάσεις το τελευταίο διάστημα; Ο πληθωρισμός σας έχει ξεφύγει από κάθε έλεγχο. Έχει ξεπεράσει το 4% και ενδεχομένως θα σας ξεφύγει και πιο πολύ. Και αν συνεχιστούν οι ανατιμήσεις του πετρελαίου, τις οποίες χρησιμοποιείτε συνεχώς ως άλλοθι για να επιτρέπετε στους κερδοσκόπους να λειτουργούν με ασυδοσία στην αγορά, τότε δεν έχει να περιμένει τίποτα κανένας Έλληνας φορολογούμενος και κανένας απλός πολίτης, στον οποίο δεν κάνουμε τίποτα άλλο, παρά να τον γυρίζουμε σε παλαιότερες εποχές. 
      Είχατε πει ότι θα χρηματοδοτούσατε το Ταμείο με 2.000.000.000 ευρώ μέχρι το 2011 και μόλις με 100.000.000 ευρώ το 2008. Γιατί δεν το χρηματοδοτείτε γενναία αυτό το Ταμείο; Γιατί παίρνετε τους πόρους  από την έρευνα; Να καθίσουμε να συζητήσουμε. Εάν πραγματικά θέλουμε να καταπολεμήσουμε τη φτώχεια, να  βρούμε τους απαραίτητους πόρους και να τους δώσουμε πραγματικά σ’ αυτούς που το έχουν ανάγκη. Και σε ποια στοιχεία θα βασιστούμε; Στα στοιχεία της Ε.Σ.Υ.Ε.; Ποιας Ε.Σ.Υ.Ε.; Αυτής που μας έκανε αναπροσαρμογή του Α.Ε.Π. στο 25% και στο τέλος η Ευρωπαϊκή Επιτροπή αμφισβήτησε όλα αυτά τα στοιχεία; Με ποια στοιχεία, δηλαδή, θα κατανείμουμε τους φτωχούς και θα δώσουμε, λέει, από το 60% του διαθέσιμου εισοδήματος και κάτω; Δεν ξέρω. Εγώ αμφιβάλλω πάρα πολύ.  Αυτή η ρύθμιση, αυτό το σχέδιο νόμου έχει σκοπό να εξυπηρετήσει τις προεκλογικές ανάγκες της Νέας Δημοκρατίας των επόμενων εθνικών εκλογών.
      Άρθρο 6. Δεν είχατε υποσχεθεί εξομοίωση των τρίτεκνων οικογενειών με τις πολύτεκνες οικογένειες; Αποτελούν εξομοίωση αυτές οι ρυθμίσεις που φέρατε; Γιατί εξαπατάτε για ακόμη μία φορά τις τρίτεκνες οικογένειες; Με την πολιτική σας, κύριοι συνάδελφοι της Νέας Δημοκρατίας και κύριε Υπουργέ, δημιουργείτε νέες γενιές, νέες στρατιές νεόπτωχων στην ελληνική κοινωνία.
      Αν θέλετε πραγματικά να καταπολεμήσετε τη φτώχεια, αλλάξτε πολιτική και αναδιανείμετε το εισόδημα με πιο δίκαιο τρόπο. Το παρόν σχέδιο νόμου δεν αποτελεί εθνικό σχέδιο για την καταπολέμηση της φτώχειας.
      Όσοι επισκεφθήκαμε στις γιορτές τις εκλογικές μας περιφέρειες, γυρίσαμε πίσω απογοητευμένοι από τη φτώχεια και την ανέχεια, η οποία μαστίζει την ελληνική περιφέρεια και τελευταία λαμβάνει διαστάσεις επιδημίας. Οι πολίτες της υπαίθρου αισθάνονται ανασφάλεια για το σήμερα και το αύριο των οικογενειών τους. Οι μεγαλύτεροι δε, αισθάνονται ότι ο χρόνος γυρίζει πίσω, σε παλαιότερες εποχές της φτώχειας και της ανέχειας της δεκαετίας του ’40 και της δεκαετίας του ’50. Εκεί οδηγείτε, εκεί επιστρέφετε με την πολιτική σας τη σύγχρονη Ελλάδα που σας παραδώσαμε μόλις πριν από τέσσερα χρόνια. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κι εμείς ευχαριστούμε τον κ. Τσιρώνη.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων πενήντα μαθήτριες και μαθητές και τρεις συνοδοί καθηγητές από το Γυμνάσιο Βραχναίικων  Αχαΐας. 
      Η Βουλή τους καλωσορίζει. Τους εύχεται «καλή χρονιά και καλές σπουδές». 
      (Χειροκροτήματα απ’ όλες τις πτέρυγες της Βουλής)
      Το λόγο έχει η συνάδελφος κ. Βάσω Παπανδρέου. 
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε ένα νομοσχέδιο με βαρύγδουπο τίτλο, «Καταπολέμηση της φτώχειας», αλλά δυστυχώς χωρίς περιεχόμενο. 
      Πράγματι, πρόκειται για ένα σοβαρό θέμα και θα χρειαζόταν σοβαρή αντιμετώπιση. Παρά την τεράστια πρόοδο, η οποία έχει σημειωθεί και στη χώρα μας, αλλά κυρίως διεθνώς, στην παραγωγή αγαθών και υπηρεσιών και στις τεχνολογικές εξελίξεις, ταυτόχρονα επισημαίνεται παντού η αύξηση των ανισοτήτων και μεταξύ των χωρών, αλλά και μέσα στις ίδιες τις χώρες. 
      Η αντιμετώπιση αυτού του θέματος χρειάζεται ένα ολοκληρωμένο πρόγραμμα και όχι μόνο πολιτικές κοινωνικών παροχών. Δεν αντιμετωπίζεται με επικοινωνιακά «τρικ», όπως είναι το συγκεκριμένο νομοσχέδιο, και με επιδοματικές πολιτικές. Χρειάζεται προσπάθεια διερεύνησης και εντοπισμού των αιτίων της φτώχειας, ώστε να μπορέσουμε να την καταπολεμήσουμε, να υπάρχουν σοβαροί δείκτες, ώστε να γίνεται αξιολόγηση και παρακολούθηση της εξέλιξης και, κυρίως, χρειάζεται ενιαία στόχευση όλων των μέτρων, κάτι που απαιτεί ενιαίο σχεδιασμό ώστε να έχουμε συνολικό αποτέλεσμα. 
      Εδώ έχουμε μία επικοινωνιακού τύπου αντιμετώπιση. Επειδή υπάρχει μία ζοφερή πραγματικότητα για τη Νέα Δημοκρατία, επικαλέστηκε την καταπολέμηση της φτώχειας, ενός τεράστιου προβλήματος, ενώ ταυτόχρονα με την πολιτική της δημιουργεί και ενισχύει αυτό το πρόβλημα. 
      Το θέμα της φτώχειας θα πρέπει να αντιμετωπίζεται με μία διπλή διάσταση: Η μία είναι η κατασταλτική διάσταση, με την οποία πρέπει να αντιμετωπίζονται οι άμεσες ανάγκες και τα προβλήματα πολιτών. Κυρίως, όμως, η διάσταση που θα πρέπει να χαρακτηρίζει την πολιτική μας πρέπει να είναι προληπτική. Δηλαδή χρειάζονται πολιτικές ελαχιστοποίησης των ανισοτήτων και μείωσης της περιθωριοποίησης ορισμένων ομάδων πληθυσμού που αντιμετωπίζουν προβλήματα. Βλέπουμε συνεχώς ότι τα τελευταία χρόνια αυτές οι ομάδες του πληθυσμού διευρύνονται και αυξάνονται. Χρειάζονται στοχευμένες και συνολικές πολιτικές. 
      Έχουμε σήμερα ένα νομοσχέδιο με πέντε άρθρα που αναφέρεται στο θέμα της φτώχειας, χωρίς συγκεκριμένο σχεδιασμό και στόχευση, χωρίς πόρους και χωρίς συγκεκριμένες πολιτικές. Υπάρχουν και άλλα πέντε άρθρα, τα οποία αναφέρονται σε διάφορα άλλα θέματα που τα συμπεριέλαβε στο ίδιο νομοσχέδιο, γιατί φαίνεται ότι και η Νέα Δημοκρατία δεν αισθάνεται πολύ άνετα με αυτές τις ρυθμίσεις που θέλει να κάνει. 
      Κυρίες και κύριοι συνάδελφοι, η ελληνική κοινωνία πλέον δεν παραπλανιέται με επικοινωνιακά «τρικ». Έχει αρχίσει να αηδιάζει με τη διάσταση μεταξύ λόγων και πράξεων και να γυρίζει την πλάτη στην πολιτική. Γι’ αυτό όλοι έχουμε ευθύνη να αντιμετωπίσουμε αυτό το θέμα και να είμαστε πιο ειλικρινείς και πιο συνεπείς με αυτά που λέμε.
      Δεν πρόκειται να κοροϊδέψουμε τους Έλληνες πολίτες και να τους αποσπάσουμε για ακόμα μία φορά την ψήφο με ψευδείς υποσχέσεις. Γι’ αυτό και το ενδιαφέρον των πολιτών είναι πάρα πολύ μικρό για ό,τι συζητάμε εμείς εδώ μέσα.
      Ενώ η Νέα Δημοκρατία προτείνει αυτό το νομοσχέδιο, ταυτόχρονα ακολουθεί μία πολιτική που ενισχύει τις ανισότητες. Έχουμε τη φορολογική πολιτική που αυξάνει τις ανισότητες, που κάνει αναδιανομή εισοδήματος από τους  πολλούς στους λίγους. 
      Έχουμε τον Προϋπολογισμό που ψήφισε πριν από λίγες εβδομάδες που προβλέπει αύξηση των εσόδων κατά 6.000.000.000 ευρώ από τα φυσικά πρόσωπα για το 2008.
      Έχουμε το νομοσχέδιο που συζητάμε για την κατάργηση του Φόρου Μεγάλης Ακίνητης Περιουσίας και επιβολή φόρου κατοχής σε όλα τα ακίνητα, στους μικρούς και τους μεγάλους ιδιοκτήτες, άρα επιβάρυνση των χαμηλών εισοδημάτων. 
      Έχουμε την κατάργηση του φόρου κληρονομιάς. Φόρος κληρονομιάς υπάρχει σε όλες τις αναπτυγμένες χώρες και είναι ένα μέσο αναδιανομής εισοδήματος από τους λίγους στους πολλούς. Αντίθετα, εδώ χαρίζουμε χρήματα στους λίγους και επιβαρύνουμε συνεχώς τους πολλούς. 
      Έχουμε την ακρίβεια. Έχουμε τη Νέα Δημοκρατία να εγκρίνει αυξήσεις στη Δ.Ε.Η. πρωτοφανείς στα χρονικά, αλλά και σε πολλά άλλα προϊόντα. Έχουμε μία συρρίκνωση του εισοδήματος μεγάλης κατηγορίας πολιτών -επομένως δεν  ενισχύεται η ομάδα των πολιτών που αντιμετωπίζει έντονα προβλήματα επιβίωσης- και ταυτόχρονα μείωση δαπανών για την υγεία, την παιδεία και τις κοινωνικές παροχές. 
      Δεν συνδυάζεται αυτή η πολιτική σας με την καταπολέμηση της φτώχειας. Η φτώχεια δεν πρόκειται να καταπολεμηθεί με τη μείωση των δημοσίων επενδύσεων -άρα τη μείωση της απασχόλησης- με τη μείωση των δαπανών που ενισχύουν κυρίως τα χαμηλά και μεσαία εισοδήματα και την επιβάρυνσή τους με επιπλέον φόρους. 
      Πέρα από το επικοινωνιακό αυτό «τρικ», το οποίο δεν νομίζω να έχει και καμμία απήχηση, γιατί όπως είπα οι πολίτες πλέον έχουν συνειδητοποιήσει την κοροϊδία από πλευράς της Νέας Δημοκρατίας, υπάρχουν και ορισμένες άλλες ρυθμίσεις, όπως αυτή που αφορά τις τρίτεκνες οικογένειες. Και εδώ πάλι υπάρχει μία αποσπασματική αντιμετώπιση, πέραν του ότι δεν υλοποιούνται οι προεκλογικές υποσχέσεις της Νέας Δημοκρατίας. Το δημογραφικό πρόβλημα δεν αντιμετωπίζεται με επιδοματικές πολιτικές. Χρειάζεται μία συνολική πολιτική. Και έχουμε και άλλες ρυθμίσεις-φωτογραφίες είτε αφορούν τα ξενοδοχεία, είτε άλλους τομείς. Και υπάρχει και η περίφημη τροπολογία για τον Ο.Τ.Ε. 
      Κυρίες και κύριοι συνάδελφοι, εδώ φαίνεται το αλαλούμ της πολιτικής της Νέας Δημοκρατίας. Ξεκίνησε με το να ιδιωτικοποιήσει τα πάντα, να ξεπουλήσει τη δημόσια περιουσία. Σε πάρα πολλές περιπτώσεις η ιδιωτικοποίηση έγινε με αδιαφανείς διαδικασίες. Και στο θέμα του Ο.Τ.Ε., όταν έφερε τη ρύθμιση για τη μείωση της συμμετοχής του δημοσίου είχαμε αντιδράσει, διότι ο Ο.Τ.Ε. είναι στρατηγικής σημασίας τομέας και οι τηλεπικοινωνίες είναι βασικός τομέας και για την ανάπτυξη μιας χώρας, αλλά και για την άσκηση εξωτερικής πολιτικής. 
      Η Νέα Δημοκρατία τότε προσπαθούσε να βρει στρατηγικό επενδυτή. Δεν μπόρεσε, ξεπούλησε τις μετοχές του Ο.Τ.Ε., αλλά στο δρόμο βρήκε ότι κάποια κεφάλαια πήραν ποσοστό που τους έδινε δικαιώματα να ασκήσουν και ουσιαστικό έλεγχο στον Ο.Τ.Ε., κάτι το οποίο δεν το ήθελε η Νέα Δημοκρατία. Και είχαμε τις δημόσιες απειλές εκ μέρους και της MARFIN, αλλά και του Υπουργείου Οικονομικών. Ο ένας απειλούσε τον άλλον δημοσίως. Ο ένας ότι θα ζητήσει έκτακτη γενική συνέλευση για να δει το τι έχει γίνει στον Ο.Τ.Ε., στις αγοραπωλησίες και τα δάνεια που είχε συνάψει ο Ο.Τ.Ε.. Το Υπουργείο Οικονομικών απήντησε με διαρροές ότι θα μειώσει το ποσοστό από το 20% στο 19,99%.
      Κι αυτό δεν ήταν τυχαίο. Γιατί το 19,99% σημαίνει ότι η MARFIN δεν μπορούσε να συμπεριλάβει σύμφωνα με τα δημόσια λογιστικά πρότυπα, το 20%, των κερδών του Ο.Τ.Ε. στους δικούς της ισολογισμούς και άρα θα έδειχνε μόνο τις δαπάνες για την αγορά των μετοχών του Ο.Τ.Ε., πράγμα που πιθανόν να είχε πρόβλημα με τους Άραβες. Έτσι, μέσω των δημόσιων απειλών έγιναν συναλλαγές κάτω από το τραπέζι. Ο μεν Υπουργός δέχθηκε το 20% ώστε να εξυπηρετήσει τη MARFIN να εγγράψει το 20% των κερδών, η δε MARFIN δέχθηκε να μην προχωρήσει στον έλεγχο του δανείου που είχε συνάψει ο Ο.Τ.Ε., αλλά και των διαφόρων αγοραπωλησιών που είχε κάνει ο Ο.Τ.Ε. 
      Το ερώτημα είναι: Ο Ο.Τ.Ε. και οι δημόσιες επιχειρήσεις είναι χρήματα του μπαμπά σας που τα διαχειρίζεστε όπως θέλετε; Κάνετε συναλλαγές κάτω από το τραπέζι και φέρνετε μία τροπολογία εδώ για να νομιμοποιήσετε αυτά τα οποία έχετε συμφωνήσει;
      Κυρίες και κύριοι συνάδελφοι, ο Ο.Τ.Ε. είναι ένα δείγμα της πολιτικής της Νέας Δημοκρατίας χωρίς σχεδιασμό, χωρίς στόχους, αλλά και χωρίς εθνική συνείδηση. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπανδρέου.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, θα εστιάσω την προσοχή μου ιδιαίτερα στα πρώτα άρθρα, στη σύσταση του Εθνικού Ταμείου Κοινωνικής Συνοχής και στα μέτρα ενίσχυσης των τριτέκνων. 
      Θα ξεκινήσω με το ερώτημα, αν υπάρχει φτώχια στην Ελλάδα. Νομίζω ότι σ’ αυτό το ερώτημα είναι κοινός τόπος ότι ναι, υπάρχει φτώχια. Και να δούμε μετά τους ποσοτικούς και ποιοτικούς δείκτες που χαρακτηρίζουν τη φτώχια στην πατρίδα μας.
      Όπως κι αν ορίσουμε αυτή τη φτώχια, όποιον δείκτη κι αν χρησιμοποιήσουμε, είτε το 60% του μέσου εισοδήματος, είτε τους δείκτες κοινωνικής ανισότητας, είτε τα όρια επισφάλειας, σημασία έχει ότι το ποσοστό φτώχιας είναι περίπου 20%. Και οι ποιοτική δείκτες δείχνουν ότι πλήττονται κυρίως οι φτωχές πολυμελείς οικογένειες, οι φτωχές μονογονεϊκές οικογένειες, όπου διπλασιάζονται ή τριπλασιάζονται τα ποσοστά φτώχιας.
      Για τα αίτια, γιατί οδηγούμαστε στη φτώχια, υπάρχουν διαφορετικές προσεγγίσεις. Το Κ.Κ.Ε. έχει μία άλλη αντίληψη και όσο πηγαίνουμε προς τα δεξιά υπάρχουν διαφορετικές αντιλήψεις.
      Στο τι θα κάνουμε για την αντιμετώπιση του φαινομένου της φτώχιας, αν θα το αφήσουμε έτσι, ερχόμαστε εδώ με ένα νομοσχέδιο, το οποίο βάζει ένα νόμο «πλαίσιο». Ένα νόμο «πλαίσιο» που ουσιαστικά βάζει τις κατευθυντήριες γραμμές για το Ταμείο Κοινωνικής Συνοχής. Μπορεί να διαφωνήσουμε σε πολλά και στους πόρους. Αν όμως πλησιάσουμε τους κοινωνικούς επιστήμονες, το χώρο του κοινωνικού δικαίου, όλους αυτούς οι οποίοι ασχολούνται με τα προβλήματα της φτώχιας, αν δούμε τις εκθέσεις του Ι.Σ.Τ.Α.Μ.Ε., του δικού σας Ινστιτούτου του ΠΑ.ΣΟ.Κ. -το οποίο ασχολήθηκε επιμελώς με συγκεκριμένες προτάσεις, που αναζήτησε και τα αίτια της φτώχιας, τα χαρακτηριστικά της φτώχιας και έκανε και συγκεκριμένες προτάσεις- αν δούμε τις εκθέσεις του δικού μας Ινστιτούτου «Κωνσταντίνος Καραμανλής», αν δούμε άλλα ινστιτούτα, θα δούμε ότι συγκλίνουν ουσιαστικά όλα και στα αίτια και στην αποτύπωση του φαινομένου. Κι αν θέλετε, στη διάγνωση τα πάμε πάρα πολύ καλά. Όλοι συμφωνούμε πάνω κάτω και στους παθογενετικούς μηχανισμούς. Υπάρχουν κάποιες ενστάσεις για το τι μέτρα θα λάβουμε και πως θα λάβουμε αυτά τα μέτρα.
      Και εδώ αξίζει να δει κάποιος -γιατί ουδείς αναφέρθηκε στη γνώμη της Ο.Κ.Ε. (Οικονομικής και Κοινωνικής Επιτροπής)- ποιοι υπογράφουν αυτή τη γνώμη της Ο.Κ.Ε.: έγκριτοι επιστήμονες. Και φυσικά ο Κωνσταντίνος Παπαντωνίου, Πρόεδρος της Ο.Κ.Ε., συμφώνησε κατ’ αρχάς στην ανάγκη δημιουργίας του Ταμείου Κοινωνικής Συνοχής και όλη η Επιτροπή. Αξίζει, λοιπόν, να θυμηθούμε τα ονόματα των μελών της Ο.Κ.Ε.: Χαράλαμπος Κεφάλας, Νικόλαος Σκορίνης, Δημήτριος Βουλγαράκης, Κωνσταντίνος Παπαντωνίου, Νικόλαος Λιόλιος και Δημήτρης Οικονομίδης και τους εμπειρογνώμονες. Γιατί και οι εμπειρογνώμονες του κοινωνικού δικαίου -λίγοι μεν, σήμερα τους χρησιμοποιήσαμε εμείς και είμαι σίγουρος ότι είχαν χρησιμοποιηθεί και επί κυβέρνησης ΠΑ.ΣΟ.Κ. και θα χρησιμοποιηθούν και στο μέλλον πάλι από το ΠΑ.ΣΟ.Κ., γιατί ο χώρος του κοινωνικού δικαίου είναι συγκεκριμένος, δεν έχει το εύκολο κέρδος του ποινικού δικαίου ή άλλων μορφών δικαίου- είναι συγκεκριμένοι επιστήμονες, οι οποίοι ασχολούνται με συγκεκριμένες προτάσεις, τις οποίες και εμείς τις αξιοποιούμε και φυσικά και εσείς τις αξιοποιείτε κατάλληλα. Άρα, λοιπόν, συμφωνούμε για την ανάγκη ίδρυσης του Εθνικού Ταμείου Κοινωνικής Συνοχής και ακούστηκε η αναγκαιότητα από υπεύθυνα χείλη και από το κόμμα της Αξιωματικής Αντιπολίτευσης. 
      Το άρθρο 3 αφορά τα προγράμματα, γιατί ακούστηκαν εδώ μέσα πολλά. Το νομοσχέδιο είναι εξαιρετικά «larging», αφήνει περιθώρια να δουλέψουμε κι εμείς σήμερα -και εσείς, αν σας το επιτρέψει ο ελληνικός λαός, αύριο να χρησιμοποιήσετε αυτό το νόμο-πλαίσιο, το Ταμείο Κοινωνικής Συνοχής- με υπεύθυνα προγράμματα.  Σας κατέθεσα και κατά τη διάρκεια της συζήτησης του Προϋπολογισμού δυο τόμους. Σας καταθέτω και πάλι σήμερα με CD-ROM αυτούς τους δυο τόμους, να δείτε τα συγκεκριμένα προγράμματα τα οποία υπάρχουν, τα οποία επεξεργαστήκαμε με τους κατάλληλους κοινωνικούς επιστήμονες, τους οποίους, επαναλαμβάνω, χρησιμοποιήσατε εσείς χθες, τους χρησιμοποιούμε εμείς σήμερα και θα τους χρησιμοποιήσετε και εσείς αύριο, γιατί είναι συγκεκριμένοι. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν CD-ROM, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επειδή ακούστηκαν πολλά εδώ μέσα και πολλοί προσπάθησαν να μας δώσουν και μαθήματα ιδεολογίας φιλελευθερισμού, αν θέλετε,  να πούμε σ’ αυτούς που θυμήθηκαν και τον ακραίο νεοφιλελευθερισμό -εκεί τα πάνε πάρα πολύ καλά, πετυχαίνουν τις εξετάσεις- ότι δεν τα πάνε καλά στον κοινωνικό φιλελευθερισμό. Θα τους υπενθυμίσω ότι οι ίδιες κραυγές ακούστηκαν και στη Γερμανία στις μεγάλες καταστροφές, στις μεγάλες πλημμύρες της Ανατολικής Γερμανίας, της Δρέσδης τότε, όπου ο υποψήφιος Καγκελάριος και Πρόεδρος της Χριστιανοκοινωνικής Ένωσης Βαυαρίας,  Στόιμπερ όταν τον ρώτησε ο Σρέντερ  «πού θα βρούμε τα χρήματα», ο Στόιμπερ είπε «Στα υπερκέρδη των τραπεζών». Και είδαν να κατρακυλούν τα ποσοστά του κατά 10% και να χάνει τότε τις εκλογές στη Γερμανία. 
      Θα υπενθυμίσω, λοιπόν, σ’ αυτούς να ξαναδιαβάσουν την ιστορία και να δουν ότι σ’ αυτό το νομοσχέδιο, εκτός από τον άκρατο φιλελευθερισμό, υπάρχει και ο κοινωνικός φιλελευθερισμός, όπου όλοι συμφωνήσαμε λίγο πολύ εδώ μέσα και από το χώρο του ΠΑ.ΣΟ.Κ., ακόμη και από όλα τα κόμματα ουσιαστικά, ότι οι κοινωνικές δαπάνες είναι αναποτελεσματικές, ότι χρειάζεται να ενισχυθεί η αναποτελεσματικότητα των κοινωνικών δαπανών μέσω παροχών επιδοματικού τύπου. Αρκεί όμως αυτό; Αρκεί μία μακροοικονομική προσέγγιση της κοινωνικής πολιτικής; Γιατί ξέρετε ότι, αν προσεγγίσουμε μόνο έτσι μακροοικονομικά την κοινωνική πολιτική, που δεν θεωρείται πάντοτε συμβατή με τον υπέρτερο στόχο της λειτουργίας του κοινωνικού κράτους, δεν φτάνει αυτό, πρέπει να περιλαμβάνει μία εθνική στρατηγική σε αυτόν τον τομέα, σύνθετα ολοκληρωμένα προγράμματα κοινωνικής και εργασιακής ένταξης των ευπαθών ομάδων του πληθυσμού. Και  σας καταθέτω εδώ ότι έχουμε συγκεκριμένα προγράμματα κι έχουμε αναλύσει όλα τα μοντέλα κοινωνικής πολιτικής και στήριξης και καταπολέμησης της φτώχιας σε όλη την Ευρώπη (σκανδιναβικό μοντέλ, κεντροευρωπαϊκό μοντέλο, αγγλοσαξονικό μοντέλο, μεσογειακό μοντέλο), τις προτάσεις νόμων, τα τελευταία σχέδια νόμων   (πορτογαλικό, ιταλικό) για το ελάχιστο εγγυημένο εισόδημα, την πρόταση νόμου του ΠΑ.ΣΟ.Κ. για το εγγυημένο εισόδημα, την πρόταση νόμου επίσης του ΣΥ.ΡΙΖ.Α για το εγγυημένο εισόδημα. Αναλύθηκαν τα υπέρ και τα κατά, ώστε προγράμματα πλέον αξιοπρεπούς διαβίωσης να μπορούν να επιχορηγηθούν, να χρηματοδοτηθούν από αυτό το Ταμείο της Κοινωνικής Συνοχής. Αυτό το Εθνικό Ταμείο Κοινωνικής Συνοχής τέτοια προγράμματα θέλει να ενισχύσει ουσιαστικά. Αν θα μπείτε στον κόπο να διαβάσετε αυτά τα προγράμματα, θα δείτε ότι απευθύνονται σε πρόσωπα ηλικίας από δεκαοκτώ έως εξήντα πέντε ετών, ή όταν πρόκειται για ανήλικους με εξαρτώμενα από αυτούς μέλη, απευθύνεται σε πρόσωπα ικανά προς εργασία, ή σε πρόσωπα που για ιδιαίτερους λόγους, όπως άτομα με αναπηρία, άτομα που πάσχουν από σοβαρές ασθένειες, δεν μπορούν να εργαστούν.
      Η υπαγωγή όλων αυτών γίνεται με συγκεκριμένες προϋποθέσεις όπως με τον τόπο κατοικίας τους και με εισόδημα του δικαιούχου. Οι παροχές δεν είναι ανταποδοτικού χαρακτήρα και καταβάλλονται σε μηνιαία βάση για την αντιμετώπιση των τρεχουσών αναγκών των δικαιούχων. Η χορήγηση των παροχών αυτών είναι απεριόριστη μέχρι οι περιστάσεις να μην το απαιτούν άλλο, δηλαδή να μπορέσουν αυτοί να εργαστούν, να μπορέσουν να αλλάξουν το οικογενειακό και οικονομικό τους «status».
       Όλα αυτά περιλαμβάνονται μέσα σε αυτά τα προγράμματα. Και στο κάτω-κάτω της γραφής, εάν δεν είστε ευχαριστημένοι με αυτά τα προγράμματα -τα οποία επαναλαμβάνω ότι δεν είναι δική μας δουλειά, αλλά τα έκανε το Εθνικό Κέντρο Κοινωνικών Ερευνών, τα έκαναν έγκριτοι επιστήμονες από τον κοινωνικό χώρο, τον χώρο του κοινωνικού δικαίου- ερχόμενοι στην εξουσία αύριο να κάνετε νέα προγράμματα τα οποία να τα εντάξετε στο Εθνικό Ταμείο Κοινωνικής Συνοχής, σύγχρονα προγράμματα αξιοπρεπούς διαβίωσης, σύγχρονα προγράμματα για να καλυφθούν αυτές οι ευπαθείς ομάδες του πληθυσμού, οι οποίες με μαθηματική ακρίβεια οδηγούνται στον κοινωνικό και πολιτικό αποκλεισμό.
       Γι’ αυτό, το Εθνικό Ταμείο Κοινωνικής Συνοχής είναι μία ανάγκη. Το λέει όχι μόνο η Οικονομική και Κοινωνική Επιτροπή της πατρίδας μας, το λένε έγκριτοι κοινωνικοί επιστήμονες, το λένε οι άνθρωποι του κοινωνικού δικαίου στην πατρίδα μας. Είναι ένα έλλειμμα στο Κοινωνικό Δίκαιο, το οποίο το καλύπτουμε με αυτό το Ταμείο Κοινωνικής Συνοχής. Ένας νόμος πλαίσιο ουσιαστικά, ο οποίος δίνει τη δυνατότητα υλοποίησης ολοκληρωμένων προγραμμάτων ενός εθνικού προγράμματος καταπολέμησης της φτώχειας στην πατρίδα μας. 
      Όσον αφορά στο θέμα των πολυτεκνικών επιδομάτων τα οποία δίδονται στους τριτέκνους από 1 Ιανουαρίου 2008, ακούστηκε κι εδώ η θεωρεία του «όλων ή τίποτα». Ή θα τα δώσετε όλα, η θα εξομοιώσετε τους τριτέκνους με τους πολυτέκνους, ή μη δίδετε τίποτα. 
      Και στην πρόταση νόμου την οποία είχαμε καταθέσει το 2003, είχαμε πει ότι θα γίνει σταδιακή εξομοίωση των τριτέκνων με τους πολύτεκνους, σύμφωνα με τη δημοσιονομική κατάσταση της χώρας. Υπάρχει πρόταση νόμου, πρόταση που υπέγραφε και ο κ. Σιούφας και ήμουν μεταξύ των υπογραφόντων, ο τρίτος υπογράφων. Γνωρίζουμε πολύ καλά τι έλεγε αυτή η πρόταση νόμου, την οποία είχαμε καταθέσει τότε. Δώσαμε τριάντα δύο μέτρα με το ν. 3454, για άλλους σημαντικά, για άλλους ασήμαντα, για άλλους κάτι άλλαξε στη ζωή τους. Γιατί για άλλους δεν είναι τίποτα τα δύο χιλιάρικα με τη γέννηση του τρίτου παιδιού και για άλλους είναι τα έξοδα του μαιευτηρίου ή κάποια σημαντικά έξοδα. Ή ακόμα, η απαλλαγή από τα τέλη ταξινόμησης του αυτοκινήτου, πλήρης απαλλαγή από 1/1/2008 για άλλους δεν σημαίνει τίποτα, γιατί μπορούν με την ίδια ευκολία να αγοράζουν αυτοκίνητο με ή χωρίς τέλη ταξινόμησης. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, συντομεύετε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτά τα τριάντα δύο μέτρα πιστεύω ότι κάτι είναι για τους τριτέκνους, όπως και η επέκταση του πολυτεκνικού επιδόματος, το οποίο σημαίνει στην πράξη 200.000.000 ευρώ, τα οποία βγαίνουν από τον κρατικό προϋπολογισμό υπέρ των τρίτεκνων οικογενειών. 
      Θέλω να πιστεύω ότι στα άρθρα για το Εθνικό Ταμείο Κοινωνικής Συνοχής, αλλά και στο άρθρο 6, το οποίο αφορά την επέκταση των πολυτεκνικών επιδομάτων και τις τρίτεκνες οικογένειες, το νομοσχέδιο αυτό θα τύχει της στήριξης της μεγάλης πλειοψηφίας του Κοινοβουλίου και ιδιαίτερα του κόμματος της Αξιωματικής Αντιπολίτευσης. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο πρώην Πρόεδρος της Βουλής, κ. Απόστολος Κακλαμάνης, έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αναφέρομαι σε όσα ο εισηγητής, ο Κοινοβουλευτικός μας Εκπρόσωπος και οι άλλοι αγορητές του ΠΑ.ΣΟ.Κ. εξέθεσαν για το νομοσχέδιο αυτό. Θα ήθελα όμως να υπογραμμίσω το γεγονός ότι όπως εξετέθη από το Βήμα, δεν είναι βέβαιο -και υπάρχουν πολλά κενά και για λόγους κοινωνικούς ειδικότερα στη χώρα μας- το πώς θα προκύψουν τα συγκεκριμένα άτομα που θα τύχουν αυτής, της ως αυτήν την ώρα τουλάχιστον σκιώδους προστασίας που επαγγέλλεται το πρώτο τμήμα αυτού του νομοσχεδίου. Είναι μία συγκεκριμένη πρόταση, η οποία υπήρξε από την πλευρά της Εθνικής Συνομοσπονδίας των ατόμων με αναπηρία, κατηγορίας πολιτών που είναι πολύ εύκολη η διαπίστωση και η διάκριση των ευπόρων από τους απόρους και με την πρόσθετη μάλιστα επιβάρυνση της αναπηρίας.
      Ζητήθηκε να προβλεφθεί ένας ειδικός λογαριασμός στο πλαίσιο αυτού του Ταμείου. Νομίζω ότι το αρμόδιο Υπουργείο και ο μόλις κατελθών από το Βήμα κ. Υπουργός, εάν είχε συγκεκριμένη πολιτική σε ό,τι αφορά τον κόσμο των ατόμων με αναπηρία, θα είχε σ’ αυτό το σημείο θετική ανταπόκριση απ’ όλες τις πτέρυγες της Βουλής, αν είχε διαλάβει στο νομοσχέδιο κάποια πρόνοια γι’ αυτό το θέμα.
      Κύριε Πρόεδρε, ο λόγος για τον οποίο ζήτησα να μιλήσω είναι άλλος και τον θεωρώ πολύ πιο σοβαρό και πρέπει να μας απασχολήσει. Αυτήν τη στιγμή συγκλονίζεται η χώρα από ένα σκάνδαλο, όχι μία σκανδαλολογία, αλλά από ένα σκάνδαλο που έχει όλα τα στοιχεία της αδιαφάνειας και άλλων παρεπομένων που πηγάζουν πάντοτε από την αδιαφάνεια και συνδέονται με την αδιαφάνεια στη λειτουργία της πολιτείας.
      Το Κοινοβούλιό μας έχει καθήκον να αντιμετωπίζει σε ό,τι το αφορά και όπως μπορεί το θέμα της αδιαφάνειας που συνδέεται με τη μάστιγα της χώρας που είναι η διαφθορά στο Δημόσιο. Διαφθορά που επεκτείνεται και μαστίζει ολόκληρη την ελληνική κοινωνία. Όταν το Κοινοβούλιό μας συνεχίζει, κύριε Πρόεδρε, να νομοθετεί, εννοώ με τις αλλαγές του Συντάγματος και του Κανονισμού, πλέον οι επισπεύδοντες Υπουργοί για όποιο έργο θεωρούν ότι πραγματοποιούν, μπορούν να έχουν νομοσχέδια, νόμους ψηφισμένους από τη Βουλή μέσα σε δύο-τρεις εβδομάδες. Δεν το καταλαβαίνω αυτό, εάν δεν υπάρχει πράγματι πρόβλημα αδιαφάνειας και άλλων πραγμάτων στη σκέψη των Υπουργών που έρχονται και νομοθετούν μ’ αυτόν τον τρόπο. Δεν καταλαβαίνω γιατί αυτό υποτίθεται ότι θεωρείται ως μέγα επίτευγμα της Κυβερνήσεως. 
      Εμείς το ψηφίσαμε το Ταμείο αυτό, αλλά δεν μπορούμε να ψηφίσουμε όλα αυτά που ουσιαστικά απαρτίζουν αυτό το νομοσχέδιο. Διότι αν η Κυβέρνηση πίστευε ότι κάνει μία τομή μ’ ένα κοινωνικό μέτρο σημασίας, πέρα από το γεγονός ότι θα είχαν προβλεφθεί συγκεκριμένοι και ουσιαστικοί όροι, θα αποτελούσε αυτό το νομοσχέδιο μοναδικό θέμα πολυήμερης συζήτησης στη Βουλή. Θα ήταν προς όφελος της Κυβερνήσεως και της απούσης τώρα Πλειοψηφίας. Τι καλύτερο από το να λέγατε στον ελληνικό λαό ότι εσείς δεν είστε οι νεοφιλελεύθεροι, που σας κατηγορούμε με βάση τα έργα σας φυσικά, αλλά ότι έχετε κοινωνική ευαισθησία, ότι «ρέπετε» και προς το σοσιαλισμό; Ο Υπουργός Οικονομίας και Οικονομικών κινδυνεύει να χαρακτηριστεί «σοσιαλμανής» όπως ο αείμνηστος Παναγής Παπαληγούρας. Δεν καταλαβαίνω, πραγματικά, τι νόημα έχει, όπως άκουσα, η ανάρτηση στο Υπουργείο Οικονομίας και Οικονομικών επί ημερών κατεδάφισης οποιασδήποτε έννοιας όχι απλώς σοσιαλισμού, αλλά κοινωνικής πολιτικής. Κύριε Αλογοσκούφη, για σας τα λέω. Είναι κάτι για το οποίο στο νεκροταφείο της Κορίνθου του μακαρίτη του Παπαληγούρα τα κόκαλα δεν θα στέκονται στη θέση τους και δεν ξέρω τι είπατε κατά τη σχετική τελετή. Είχα πάει στην Κόρινθο στο άγαλμα που παρουσιάσαμε κι εκεί νόμιζα ότι κοιμάται τον αιώνιο ύπνο.
      Κύριε Πρόεδρε, στο θέμα των τριτέκνων, για το οποίο μόλις τώρα μας μίλησε ο κύριος Υπουργός, αν για το δημογραφικό πρόβλημα της χώρας, για τις πολύτεκνες, για τις τρίτεκνες οικογένειες είχατε πολιτική, δεν θα βάζατε τσόντα σε αυτό το νομοσχέδιο αυτό το άρθρο 5. Θα φέρνατε ένα νομοσχέδιο, θα το παίρνατε σε τρεις βδομάδες και θα λέγατε «να μία Κυβέρνηση που ενδιαφέρεται για το μέλλον αυτού του τόπου, για την αντιμετώπιση της υπογεννητικότητας, για όλα αυτά».
      Το πρόβλημά σας, λοιπόν, είναι τα επόμενα, κύριε Πρόεδρε. Εδώ νομοθετούμε για συνεταιρισμούς, νομοθετούμε για αεροδρόμια, νομοθετούμε για Ο.Τ.Ε., νομοθετούμε για τους εμίρηδες του Κουβέιτ, νομοθετούμε για οτιδήποτε άλλο – και αυτό είναι η ουσία. Και ο ελληνικός λαός δεν πληροφορείται για τι νομοθετούμε.
      Περίμενα μία απάντηση σε αυτό που κατήγγειλε ο κ. Πάγκαλος, ο Κοινοβουλευτικός μας Εκπρόσωπος, ότι εδώ είναι φωτογραφικές διατάξεις. Φοβούμαι ότι νομοθετούμε με έναν τρόπο, ο οποίος συνεργεί στην αδιαφάνεια. Ούτε στην επιτροπή θα δόθηκε δυνατότητα να καταλάβουμε τι υπάρχει πίσω απ’ αυτές τις διατάξεις και ούτε φυσικά εδώ στην Ολομέλεια.
      Αν είναι κάποιοι, οι οποίοι γνωρίζουν πραγματικά –ίσως γιατί έχουν πλουσιότερες από μένα οικονομικές και άλλες γνώσεις- τι σημαίνουν αυτές οι διατάξεις, τις οποίες ο κ. Πάγκαλος αποκάλεσε χωρίς αντίκρουση από την Κυβέρνηση, προσωπικές διατάξεις, ας μας πουν. Χρησιμοποίησε μάλιστα ο κ. Πάγκαλος και μία συγκεκριμένη έκφραση. Εγώ δεν το ήξερα ότι «μπαλαμούτι» σημαίνει κάτι που βρομάει εγκαίρως και από μακριά.
      Όπως καταλαβαίνετε, δεν μπορούμε να συνεχίσουμε να νομοθετούμε έτσι. Κι επειδή το θέμα το έχω θέσει κι άλλες φορές, δεν καταλαβαίνω ειλικρινώς. Διότι την Κυβέρνηση, αυτά που λέω, αν θέλει να νομοθετεί με διαφάνεια, όχι μόνο δεν την βλάπτουν, αλλά θα την ωφελούσαν. Εκτός, εάν θέλει να νομοθετεί αδιαφανώς, για τους λόγους που εκείνη γνωρίζει, αλλά που αρχίζει και το πανελλήνιο να αντιλαμβάνεται, γιατί έχει παραμυρίσει η υπόθεση αυτή.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Οικονομίας και Οικονομικών κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, δεν υπάρχει καμμία αμφιβολία ότι έμπειροι κοινοβουλευτικοί άνδρες, όπως είναι ο πρώην Πρόεδρος της Βουλής και ο Κοινοβουλευτικός Εκπρόσωπος της Αξιωματικής Αντιπολίτευσης, δεν μπορούν να ισχυρίζονται αυτά τα οποία ισχυρίζονται για την αλλαγή στάσης που αποφάσισε έναντι αυτού του νομοσχεδίου η Αξιωματική Αντιπολίτευση. Εάν αλλάξατε γνώμη, πείτε «αλλάξαμε γνώμη». Όλα τα άλλα είναι «προφάσεις εν αμαρτίαις».
      Η αρχή του νομοσχεδίου είναι σαφής. Είναι η σύσταση του Εθνικού Ταμείου Κοινωνικής Συνοχής. Είναι μία πολύ μεγάλη μεταρρύθμιση στον τρόπο που λειτουργεί το κοινωνικό κράτος στη χώρα μας. Διότι μέσω αυτού του Ταμείου και της χρηματοδότησης που προβλέπεται και για το 2008 και για τα επόμενα χρόνια θα μπορέσουμε να αντιμετωπίσουμε με αποτελεσματικότητα ένα μεγάλο κοινωνικό πρόβλημα, το πρόβλημα της φτώχειας, που πάρα τις δαπάνες που γίνονται, δεν αντιμετωπίστηκε τα προηγούμενα χρόνια.
      Δεν αντιμετωπίστηκε επί των χρόνων του ΠΑ.ΣΟ.Κ. και τα τελευταία στοιχεία που έχουμε για τη φτώχεια, για το 2004, αναφέρονται στα αποτελέσματα της πολιτικής που άσκησε επί πολλά χρόνια η σημερινή Αξιωματική Αντιπολίτευση, όταν ήταν Κυβέρνηση.
      Αυτή είναι η αρχή του νομοσχεδίου. Και υπάρχουν και κάποιες άλλες διατάξεις, όπως συμβαίνει σε πολλά νομοσχέδια, οι οποίες συζητήθηκαν στη διαρκή επιτροπή και συζητήθηκαν με επάρκεια. Διότι όλες αυτές οι διατάξεις είχαν κατατεθεί μαζί με το νομοσχέδιο και συζητήθηκαν μαζί με το νομοσχέδιο. Ήταν γνωστές σε όλους.
      Είναι κάποιες ρυθμίσεις και αναπτυξιακού χαρακτήρα που αφορούν τον επενδυτικό νόμο και ειδικότερα τον τουριστικό κλάδο και τη διαχείριση της πολιτικής των αποκρατικοποιήσεων, ώστε να αποφύγουμε φαινόμενα επιθετικών κινήσεων από κερδοσκοπικά κεφάλαια, είτε είναι κεφάλαια εγχώρια είτε είναι κεφάλαια εξωτερικού, και να μπορέσουμε να έχουμε έλεγχο σε επιχειρήσεις στρατηγικής σημασίας.
      Γιατί ασφαλώς υπάρχει ένα κοινοτικό ζήτημα κι έχει διατυπωθεί αυτή η διάταξη για τις επιχειρήσεις που διαχειρίζονται δίκτυα, με έναν τρόπο, ο οποίος να είναι όσο το δυνατόν κοντύτερα και στη νομολογία και στην κρατούσα άποψη που υπάρχει στην Ευρωπαϊκή Ένωση. Δεν κάνουμε πλήρη απαγόρευση. Λέμε, ότι για να μπορέσει κάποιος να αποκτήσει ένα ποσοστό που φθάνει το 20% ή το ξεπερνά, χωρίς την έγκριση της Διυπουργικής Επιτροπής Αποκρατικοποιήσεων, δεν μπορεί να το κάνει. Θα χρειαστεί η έγκριση της Διυπουργικής Επιτροπής Αποκρατικοποιήσεων, ώστε να μπορούμε να ελέγξουμε τη διαδικασία γι’ αυτές τις επιχειρήσεις. Και δεν είναι βεβαίως φωτογραφική αυτή η διάταξη. Είναι μία διάταξη που αφορά και τον Ο.Τ.Ε., αφορά και όλες τις επιχειρήσεις που διαχειρίζονται δίκτυα και στις οποίες θα επικεντρωθεί το πρόγραμμα αποκρατικοποιήσεων της χώρας μας τα επόμενα χρόνια.
       Είναι μία διάταξη θεσμικού χαρακτήρα, έχουμε κάνει όσο το δυνατόν την προεργασία που πρέπει στο ευρωπαϊκό επίπεδο, για να έχουμε μία κατ’ αρχάς άποψη. Έχει βεβαίως σταλεί αυτή η διάταξη στην Ευρωπαϊκή Ένωση και πιστεύουμε ότι μέσα στο κλίμα που υπάρχει στην Ευρωπαϊκή Ένωση σήμερα, η Ελλάδα πρωτοπορεί, διότι εισάγει μία διάταξη, την οποία θέλουν να εισάγουν και στη Γερμανία και σε άλλες μεγάλες χώρες της Ευρωπαϊκής Ένωσης, όπως είναι η Γαλλία, ακριβώς για να αντιμετωπιστούν τα προβλήματα που υπάρχουν στην παγκόσμια οικονομία.
      Δεν καταλαβαίνω γιατί ενοχλεί αυτή η διάταξη. Είναι μία θεσμική διάταξη. Άλλωστε η Αξιωματική Αντιπολίτευση κατέθεσε μία διάταξη, η οποία έχει αντιγράψει τη διάταξη που υπάρχει στο νομοσχέδιο, κατά το 50%. Το δε υπόλοιπο 50% που δεν έχει υπογραφεί, είναι κι αυτό σημαντικό στοιχείο, ότι χρειάζεται η άδεια της Κυβέρνησης, για να μπορέσει να υπάρξει εταιρικός μετασχηματισμός εταιρειών, ακόμη κι αν αποκτηθεί το 20%, για να μη μπορέσουν κάποιοι, οι οποίοι θα αγοράσουν μεγάλα ποσοστά σε επιχειρήσεις που διαχειρίζονται δίκτυα και οι οποίες έχουν στρατηγική σημασία, να κάνουν βραχυχρόνια κερδοσκοπικά παιχνίδια. Αυτή είναι η φύση της διάταξης, δεν καταλαβαίνω γιατί υπάρχουν αντιρρήσεις. Δεν καταλαβαίνω, όμως, ακόμη πιο πολύ, γιατί υπάρχει  αντίρρηση για την ενίσχυση των φτωχών νοικοκυριών. Και θα απολογείστε για πολλά χρόνια στον ελληνικό λαό, για το γεγονός ότι αρνείστε τη ψήφιση σ’ αυτό το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Δεν λέτε αλήθεια, όμως, στη Βουλή. Το ταμείο το ψηφίζουμε, το άλλο δεν ψηφίζουμε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΘΕΟΔΩΡΟΣ ΠΑΓΚΑΛΟΣ: Το λόγο παρακαλώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ο κύριος Υπουργός είχε την ατυχή έμπνευση, να προσπαθήσει να δικαιολογήσει τα αδικαιολόγητα. Μας ενημέρωσε για τον τίτλο του νομοσχεδίου, τον οποίο ο καθένας μπορεί να διαβάσει, αλλά ξέχασε να μας πει ότι τα πέντε πρώτα άρθρα, τα οποία αφορούν το σκοπό του νομοσχεδίου, περιλαμβάνονται σε μιάμιση σελίδα μονάχα και ακολουθούν δυόμιση σελίδες, περί εντελώς ασχέτων προς τον τίτλο του νομοσχεδίου και τον υποτιθέμενο σκοπό του, πολλά από αυτά τα οποία είναι εξόχως ύποπτα, κύριε Υπουργέ. Και επ’ αυτού, συνεχίζετε να μην απαντάτε.
       Και βεβαίως η κορύφωση αυτής της τακτικής, ήταν η εισαγωγή και ενσωμάτωση στο κείμενο του νομοσχεδίου, της γνωστής τροπολογίας για τη γνωστή και εξελισσόμενη υπόθεση Μ. Βγενόπουλου-Ο.Τ.Ε., για την οποία πιστεύω θα έχουμε πολλές και έντονες συζητήσεις στο μέλλον και στη Βουλή, αλλά πιστεύω, ότι και στο πλαίσιο της Κυβέρνησης της ίδιας και της κυβερνητικής παράταξης, θα υπάρξουν σοβαρά προβλήματα. Μην κάνουμε, λοιπόν,  εδώ τους αφελείς, διότι και ο κ. Κακλαμάνης κι εγώ, είμαστε προφανώς εμπειρότατοι, αλλά και ο κύριος Υπουργός δεν είναι κανένας μαθητευόμενος μάγος, πολλά χρόνια στη Βουλή έχει φοιτήσει.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν αντιλαμβάνομαι το εξής: το ΠΑ.ΣΟ.Κ. δεν γνωρίζει τον Κανονισμό της Βουλής; Δεν γνωρίζει ότι όταν ψηφιστούν κάποιες διατάξεις στην επιτροπή, ενσωματώνονται στο σώμα του νομοσχεδίου και όταν έρθει στην Ολομέλεια, είναι ενσωματωμένες στο σώμα του νομοσχεδίου; Ο κ. Κακλαμάνης είμαι βέβαιος ότι το γνωρίζει. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πιστεύω ότι και ο κ. Πάγκαλος το γνωρίζει.
       Όταν, λοιπόν, μόλις χθες ο εισηγητής της Αξιωματικής Αντιπολίτευσης, έλεγε ότι ψηφίζει την αρχή του νομοσχεδίου και πολλοί άλλοι συνάδελφοι από τη Αξιωματική Αντιπολίτευση, έλεγαν ότι ψηφίζουν την αρχή του νομοσχεδίου, δεν τα ήξεραν αυτά; Προφανώς τα ήξεραν.
      ΘΕΟΔΩΡΟΣ ΠΑΓΚΑΛΟΣ: Δεν είχατε ενσωματώσει την τροπολογία.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Προφανώς αλλάξατε γνώμη. Πείτε ότι αλλάξατε γνώμη και όλα τα άλλα είναι προφάσεις εν αμαρτίαις.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επειδή αναφέρθηκε…
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε, επειδή αναφέρθηκε στον Κανονισμό.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, σε σας απευθύνομαι.
      Φέρατε ένα νομοσχέδιο για την ίδρυση αυτού  του Ταμείου. Εμείς ψηφίσαμε την αρχή σ’ ό,τι αφορά την ίδρυση αυτού του Ταμείου. Είναι απαράδεκτο να κάνετε αυτού του είδους την τοποθέτηση, εσείς που οφείλετε να είσθε υπεύθυνος κρατικός λειτουργός, Υπουργός Εθνικής Οικονομίας. Θα κάνετε τρικ μέσα στη Βουλή;
      Τα άλλα όμως τι σχέση έχουν με την αρχή του νομοσχεδίου; Ο Ο.Τ.Ε., τα αεροδρόμια, οι συνεταιρισμοί. Έξι άρθρα στο νομοσχέδιο αυτό, μέσα σε δυόμιση σελίδες, είναι άσχετα με την αρχή του νομοσχεδίου που καταθέσατε. Θα φανεί στη συνέχεια, κύριε Πρόεδρε, όταν θα έρθει η ώρα να ψηφίσουμε επί των άρθρων, όπου εμείς θα ψηφίσουμε τα άρθρα που αφορούν το Ταμείο Συνοχής αλλά βεβαίως, δεν θα ψηφίσουμε αυτά που «μυρίζουν».
      Λυπάμαι, γιατί όταν σας απευθύνεται από τον Κοινοβουλευτικό Εκπρόσωπο της Αξιωματικής Αντιπολίτευσης από το Βήμα της Βουλής τέτοια κατηγορία, εσείς αντί να απαντήσετε σ’ αυτό, παίζετε με τα λόγια και λέτε ότι υπαναχωρούμε. Θα δείτε, λοιπόν, και στα άρθρα του Ταμείου Συνοχής ότι ψηφίζουμε. 
      Καταψηφίζουμε όμως αυτά που σωστά αναφέρθηκαν, δηλαδή τα παιχνίδια που κάνετε με τον Ο.Τ.Ε. και όλα τα άλλα που προσετέθησαν προφανώς αδιαφανώς. Γι’ αυτό, κύριε Πρόεδρε, επανέλαβα ότι πρέπει κάποτε επιτέλους και στη Διάσκεψη των Προέδρων να το δούμε αυτό το θέμα. Αλλιώς θα υποχρεώσετε την Αντιπολίτευση –η Κυβέρνηση, όχι εσείς- να μη συμμετέχει πλέον σε διαδικασίες που περνούν από τις επιτροπές, για διατάξεις που αποτελούν αυτοτελή νομοσχέδια, χωρίς να υπάρχει ούτε επείγον χαρακτήρας ούτε πρόβλημα για την Κυβέρνηση, αφού μπορεί με βάση το νέο Κανονισμό, να τα περάσει όλα αυτά μέσα σε δεκαπέντε μέρες. 
      Γιατί να μη συζητηθούν στη Βουλή, αλλά να κρυβόμαστε πίσω από το Ταμείο Συνοχής; Αυτό το σκάνδαλο που μαστίζει σήμερα τη χώρα, θα πρέπει να κάνει προσεκτικότερη, τουλάχιστον, από εδώ και πέρα την Κυβέρνηση. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εγώ παρατηρώ μία τρίτη αλλαγή στη στάση της Αξιωματικής Αντιπολίτευσης. Τώρα ψηφίζει την αρχή του νομοσχεδίου…
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει, εντάξει!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …την οποία καταψήφισε χθες, αλλά καταψηφίζει τα άρθρα. Μπορούσατε από την αρχή να πείτε «ψηφίζουμε την αρχή του νομοσχεδίου και θα καταψηφίσουμε όλα τα υπόλοιπα άρθρα».
      ΠΡΟΕΔΡΕΥΩΝ (Γεώργιος Σούρλας): Επιτέλους, να έρθει και η σειρά της κ. Ξενογιαννακοπούλου…
      ΑΠΟΣΤΟΛΟΣ ΚΑΚΛΑΜΑΝΗΣ: Την εξευτελίσατε την αρχή.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, υπάρχει ένα θέμα.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πάγκαλε, πρέπει όμως να προχωρήσουμε.
      ΘΕΟΔΩΡΟΣ ΠΑΓΚΑΛΟΣ: Υπάρχει και το θέμα του Προεδρείου του Σώματος, διότι ο κύριος Υπουργός διέπραξε το εξής: Ανεφέρθη στον Κανονισμό της Βουλής και είπε ότι τυπικά επιτρέπεται αυτό. Εσείς όμως ξέρετε πολύ καλά ότι αν τυπικά αυτό επιτρέπεται, ουσιαστικά αποδοκιμάζεται.
      Και επί προεδρίας του κ. Κακλαμάνη -επειδή μου λέγατε τι έκανα εγώ με τον κ. Κακλαμάνη- έχω προσπαθήσει να περάσω σε νομοσχέδια –διότι το Υπουργείο Εξωτερικών ήταν ένα Υπουργείο που με δυσκολία νομοθετούσε- δεκάδες διατάξεων τις οποίες απέρριπτε και μου επέστρεφε για να μη σημειώνεται αυτό το φαινόμενο νομοθετικής ασυναρτησίας και κυκεώνα, που σημειώνεται με αυτά τα πολυσυλλεκτικά νομοσχέδια τα οποία φέρνει η Κυβέρνηση.
      Είναι ευθύνη της Κυβέρνησης, αλλά πρέπει κάποτε το Προεδρείο της Βουλής, να επισημάνει στην Κυβέρνηση το σωστό τρόπο συμπεριφοράς. Κύριε  Υπουργέ, εκτός από τον τύπο, υπάρχει και η ουσία των πραγμάτων και η συμπεριφορά σας είναι εξόχως αντικοινοβουλευτική.
      ΠΡΟΕΔΡΕΥΩΝ (Γεώργιος Σούρλας): Επειδή είμαστε πολλά χρόνια, δεκαετίες στη Βουλή, ξέρουμε ότι τα καταφέρατε πολλές φορές να περάσετε και τέτοιες περιπτώσεις και καλά είναι να συζητάμε το να βελτιωθούμε περισσότερο.
      (Θόρυβος από την πτέρυγα του ΠΑ.ΣΟ.Κ.)
      Αντιλαμβανόμαστε το ενδιαφέρον και την αγωνία του κ. Κακλαμάνη, που είναι από τους παλιότερους κοινοβουλευτικούς. Αυτά να τεθούν στη Διάσκεψη των Προέδρων και να πάρουμε αποφάσεις.
      Ήρθε επιτέλους η σειρά της κ. Ξενογιαννακοπούλου, που καρτερικά περιμένει περίπου μιάμιση ώρα.
      Ορίστε, κυρία Ξενογιαννακοπούλου.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι νέα και θα πρέπει να έχει υπομονή!
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε Πρόεδρε.
      Νομίζω, κυρίες και κύριοι συνάδελφοι, ότι ο κύριος Υπουργός, ο κ. Αλογοσκούφης, δεν μπορεί να καταλάβει τη θέση του ΠΑ.ΣΟ.Κ., γιατί δεν θέλει να καταλάβει τη θέση του ΠΑ.ΣΟ.Κ. και γιατί επίσης προσπαθεί να δικαιολογήσει τα αδικαιολόγητα. 
      Κατά την προσφιλή στάση της Κυβέρνησης της Νέας Δημοκρατίας, συνεχίζει και κάνει αντιπολίτευση στο ΠΑ.ΣΟ.Κ. και καλεί το ΠΑ.ΣΟ.Κ. να απολογηθεί, όταν θα πρέπει ο κύριος Υπουργός και η Κυβέρνηση να απολογηθούν πρώτα απ’ όλα, γιατί με την πολιτική τους όλα αυτά τα χρόνια, έχουν οδηγήσει πραγματικά σε αδιέξοδο τον ελληνικό λαό.
      Κι έχουμε συνεχώς διεύρυνση της νέας φτώχειας και διεύρυνση των κοινωνικών ανισοτήτων με στοιχεία, κύριε Υπουργέ, της ίδιας της Ευρωπαϊκής Ένωσης.
      Θα έπρεπε να απολογηθεί, γιατί έρχεται με το βαρύγδουπο τίτλο της «Σύστασης ενός Εθνικού Ταμείου Κοινωνικής Συνοχής», να αντιμετωπίσει μ’ έναν τρόπο επιφανειακό κι αποσπασματικό ένα τόσο μεγάλο κοινωνικό πρόβλημα. Bέβαια θα έπρεπε ο ίδιος να εξηγήσει καλύτερα, όταν χθες στην ομιλία του ομολόγησε ότι ο βασικός στόχος αυτού του νομοσχεδίου, δεν είναι να αντιμετωπίσει, πραγματικά, τις κοινωνικές ανισότητες και τη διεύρυνση της φτώχειας, αλλά να βελτιώσει τη στατιστική, να βελτιώσει τους δείκτες της οικονομίας και όταν, όπως μας είπε με κυνικό τρόπο χθες -μέσα απ’ αυτές τις διατάξεις της νομοθετικής πρωτοβουλίας της Κυβέρνησης- ο στόχος είναι μ’ αυτά τα 1.000 ευρώ το χρόνο, να μπορέσουμε να βελτιώσουμε κάπως τα στατιστικά στοιχεία όσον αφορά τη φτώχεια. Δεν είναι αυτός ο τρόπος για να αντιμετωπίσουμε ούτε την ανάπτυξη ούτε την κοινωνική ευημερία. 
      Και επειδή ακούσαμε και τους Υφυπουργούς προηγουμένως και τον κ. Λέγκα το πρωί να κατηγορεί το ΠΑ.ΣΟ.Κ. για παλινωδία ως προς τη στάση του, θα έλεγα, κύριε Υπουργέ και κύριοι Υφυπουργοί, ότι αν κάπου αποτυπώνεται μια παλινωδία όσον αφορά την πολιτική, διγλωσσία και ανακολουθία, είναι περίτρανα στο άρθρο 11, που έχει ενσωματωθεί την τροπολογία σας όσον αφορά τον Ο.Τ.Ε.. Εδώ, λοιπόν, θα πρέπει εσείς να έρθετε και να απολογηθείτε στον ελληνικό λαό. Γιατί όταν μιλάτε για συνέχεια και νέα γενιά αποκρατικοποιήσεων, όπως μας δηλώσατε χθες υπερήφανα στη Βουλή, μιλάτε για τη συνέχεια της περίφημης, ψευδεπίγραφης μεταρρύθμισης, που τελικά είδαμε να μετατρέπει κερδοφόρες επιχειρήσεις, όπως τον Ο.Τ.Ε. και τη Δ.Ε.Η., σε ζημιογόνες, για να εξυπηρετηθούν οι δικοί σας σχεδιασμοί. Είδαμε ότι εσείς εννοείτε εκποίηση του δημόσιου πλούτου και φυσικά υπονόμευση του δημόσιου συμφέροντος. Είδαμε ότι εννοείτε υπονόμευση της συλλογικής αυτονομίας και εργαζομένους δύο ταχυτήτων. Είδαμε ότι εννοείτε να καταθέτετε τα όπλα όσον αφορά τη διεκδίκηση των θεμάτων που αφορούν την Ολυμπιακή και είδαμε, συνολικά, ότι η περίφημη αυτή μεταρρύθμιση, κύριε Υπουργέ, –που απ’ ό,τι φαίνεται δεν σας ευχαριστεί να τα ακούτε- δεν είναι τίποτε άλλο, από εκποίηση του δημόσιου πλούτου και διευθέτηση ιδιωτικών ολιγοπωλίων και συμφερόντων. 
      Και επειδή αναφέρθηκε ο κύριος Υπουργός χθες στην πολιτική του ΠΑ.ΣΟ.Κ. όσον αφορά τον Ο.Τ.Ε. –θα έλεγα, κύριε Υπουργέ και κύριοι Υφυπουργοί, ότι καλό θα ήταν να ακούτε και τη γνώμη της Αντιπολίτευσης, εφόσον σας διακατέχει η δημοκρατική ευαισθησία- θα έλεγα ότι το ΠΑ.ΣΟ.Κ. είναι περήφανο, γιατί μετέτρεψε τον Ο.Τ.Ε. πραγματικά σ’ έναν εθνικό πρωταθλητή, ο οποίος είχε σχέσεις και επενδύσεις στην ευρύτερη γεωγραφική μας περιοχή, γιατί μπόρεσε κι έσπασε το ιδιωτικό ολιγοπώλιο -που είχατε επίβάλει εσείς, με την κυβέρνηση Μητσοτάκη- στην κινητή τηλεφωνία ιδρύοντας την «COSMOTE», πράγμα που φυσικά οδήγησε στο να πέσουν οι τιμές στην κινητή τηλεφωνία στη χώρα μας μέσα από υγιή ανταγωνισμό και φυσικά θεσμοθέτησε ασφαλιστικές δικλίδες, για να εξασφαλιστεί ο έλεγχος του δημοσίου στον όμιλο του Ο.Τ.Ε. και το δημόσιο συμφέρον.
      Κι επειδή μιλάτε a la carte πάντα για την Ευρωπαϊκή Ένωση και ακούσαμε προηγουμένως και τον κ. Αλογοσκούφη να λέει -αλλά και χθες το είπε- ότι τάχα εσείς είστε πρωτοπόροι με την τροπολογία αυτή, στο να μπορέσετε να εξασφαλίσετε το δημόσιο συμφέρον, θα θέλαμε να σας υπενθυμίσουμε, για άλλη μια φορά ότι, εσείς στην Ευρωπαϊκή Ένωση έχετε μια τελείως διαφορετική αντίληψη. Η δική σας αντίληψη, είναι το να μη δίνετε μάχη, να χρησιμοποιείτε λογική του μονοδρόμου ως άλλοθι τις ευρωπαϊκές αποφάσεις για να επιβάλετε μια νεοφιλελεύθερη, στυγνή πολιτική στη χώρα μας και στον ευρύτερο δημόσιο τομέα. Επίσης δεν έχετε καθόλου ασχοληθεί, όπως έχουν κάνει όλες οι προοδευτικές δυνάμεις στην Ευρωπαϊκή Ένωση και στο Ευρωπαϊκό Κοινοβούλιο, για να κατοχυρωθεί επιτέλους και στο πλαίσιο της ευρωπαϊκής εσωτερικής αγοράς, το δικαίωμα κι ένα σαφές καθεστώς για τις δημόσιες υπηρεσίες.
      Γιατί ακριβώς στην Ευρωπαϊκή Ένωση, η απελευθέρωση της αγοράς δεν σημαίνει ξεπούλημα. Σημαίνει κανόνες ανταγωνισμού, σημαίνει ένας δημόσιος τομέας, που μπορεί και πρέπει να έχει λόγο και σημαίνει κατοχύρωση του δημόσιου συμφέροντος. 
      Και τώρα όσον αφορά την περίφημη τροπολογία, αναφέρθηκε προηγουμένως εκτενώς και η συνάδελφος κ. Κατσέλη, επειδή κόπτεσθε κάτω από τον πανικό ή από την υποκρισία για να δείξετε ότι ενδιαφέρεστε, όσον αφορά το μέλλον του Ο.Τ.Ε.. Παρουσιάζετε, λοιπόν, αυτήν την τροπολογία στο άρθρο 11 του νομοσχεδίου και κόπτεσθε όσον αφορά τις επιχειρήσεις στρατηγικής σημασίας και το δημόσιο συμφέρον. Εγώ, λοιπόν, θα ήθελα να σας ρωτήσω, κύριοι Υφυπουργοί: Τελικά όταν εσείς καταλύατε τις ασφαλιστικές δικλίδες που είχαν θέσει οι κυβερνήσεις του ΠΑ.ΣΟ.Κ., τότε δεν σας ενδιέφερε το δημόσιο συμφέρον; Όταν καταλύατε την ανάγκη, να έχει το δημόσιο, τουλάχιστον, μέχρι 33% και την ασφαλιστική δικλείδα του 5%, δεν σας ενδιέφερε το δημόσιο συμφέρον; Όταν εσείς ξεπουλούσατε πρόσφατα το τελευταίο πακέτο του 10% των μετοχών και τότε σύσσωμη η Αντιπολίτευση σας έλεγε ότι υπάρχει κίνδυνος και ότι διολισθαίνει ο Ο.Τ.Ε., εσείς τότε δεν ενδιαφερόσασταν για το δημόσιο συμφέρον; Όταν νομοθετούσατε την τροποποίηση του ν.2190 για τις ανώνυμες εταιρείες, τότε γιατί δεν προβλέψατε, αφού τόσο πολύ κόπτεσθε για τις επιχειρήσεις στρατηγικής σημασίας, μια ειδική ρύθμιση όσον αφορά αυτές τις επιχειρήσεις; Γιατί ακριβώς, δεν ήταν η πολιτική σας και δεν ήταν ο στόχος σας. Και δεν νομίζω ότι υπάρχει μεγαλύτερη ομολογία για την πραγματική επιδίωξη αυτής της Κυβέρνησης, από τη δήλωση του αρμόδιου Υπουργού του κ. Αλογοσκούφη τον περασμένο Σεπτέμβριο, όταν είχε πει δημόσια και ήταν και προεκλογική περίοδος, ότι για την Κυβέρνηση είναι αρκετό, το δημόσιο να κρατήσει τον έλεγχο του Ο.Τ.Ε. ανάμεσα στο 5% και στο 10%. Αυτή είναι η πολιτική σας για τον Ο.Τ.Ε., αυτή είναι η πολιτική για τον ευρύτερο δημόσιο τομέα και τις επιχειρήσεις στρατηγικής σημασίας.
      Αν, λοιπόν, όντως ενδιαφέρεστε αυτήν τη στιγμή να σταματήσει ο κατήφορος, να κατοχυρωθεί ο δημόσιος έλεγχος έστω σ’ αυτό το 28% που έχετε οδηγήσει την κατάσταση, να υπάρξει πραγματικά περιφρούρηση όσον αφορά τις επιχειρήσεις στρατηγικής σημασίας, ιδού η Ρόδος, ιδού και το πήδημα, αγαπητοί κύριοι Υφυπουργοί της Κυβέρνησης. Δεχθείτε την τροπολογία του ΠΑ.ΣΟ.Κ., η οποία σε αυτό το δυσμενές πλαίσιο που έχετε οδηγήσει τον Ο.Τ.Ε., έρχεται και ξαναβάζει αυτές τις ασφαλιστικές δικλίδες. Αλλά είμαστε σίγουροι ότι δεν θα την αποδεχθείτε, γιατί φυσικά είναι άλλοι οι στόχοι σας. Εμείς, όμως, θα συνεχίσουμε και τους στόχους σας να αποκαλύπτουμε, αλλά και μαζί με τους εργαζόμενους και τον ελληνικό λαό, θα αγωνιστούμε για την αποτροπή αυτής της πολιτικής. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σαχινίδης.
      ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, τέσσερα χρόνια τώρα ο επικοινωνιακός λόγος της Νέας Δημοκρατίας, ενσωματώνει μία τρομακτική αντίφαση σ’ ό,τι αφορά τα επιτεύγματα της οικονομικής της πολιτικής. Λέει η Νέα Δημοκρατία ότι η χώρα μας έχει υψηλούς ρυθμούς οικονομικής ανάπτυξης, από τους υψηλότερους στην Ευρώπη. Ταυτόχρονα, όμως, από τις στατιστικές προκύπτει ότι παρά την ανάπτυξη που έχουμε στη χώρα, έχουμε τη δεύτερη μεγαλύτερη αναλογία στην Ευρωπαϊκή Ένωση ως προς το ποσοστό του πληθυσμού που βρίσκεται σε συνθήκες φτώχειας. Αλήθεια πώς το ερμηνεύετε αυτό; Πώς συμβαίνει η χώρα να παράγει πλούτο, να παράγει νέο εισόδημα, αλλά τελικά αυτό, να μην καταλήγει στον έναν από τους τέσσερις Έλληνες; 
      Εγώ, κύριε Υπουργέ, δεν θέλω να υποστηρίξω ότι επί ΠΑ.ΣΟ.Κ. δεν υπήρχε φτώχεια. Θέλω να ελέγξω τι κάνατε αυτά τα τέσσερα χρόνια. Θέλω να μας πείτε τι παραλάβατε από το ΠΑ.ΣΟ.Κ., τι πετύχατε στα τέσσερα αυτά χρόνια που είσαστε στην εξουσία. Είδατε κάποια πρόοδο; Όχι. Αναρωτηθήκατε γιατί; Μήπως επειδή δεν υπάρχουν μέτρα κοινωνικής πολιτικής; Υπάρχουν. Μήπως γιατί δεν υπάρχουν πόροι; Υπάρχουν. Τι συμβαίνει, λοιπόν, με τις πολιτικές σας; Ένα πράγμα είναι σίγουρο. Οι πολιτικές σας είναι αναποτελεσματικές. 
      Να ξεκαθαρίσουμε, όμως, και κάτι. Άκουσα το συνάδελφο του ΛΑ.Ο.Σ. τον κ. Βορίδη, να υποστηρίζει ότι ο καπιταλισμός δεν παράγει φτώχεια. Κύριε Βορίδη, το γεγονός ότι σε χώρες που επικαλέσθηκαν ως σύστημα οργάνωσης το σοσιαλισμό υπάρχουν φτωχοί, αυτό δεν σημαίνει ότι το καπιταλιστικό σύστημα δεν παράγει φτώχεια. Η φτώχεια, είναι ενδημικό φαινόμενο στον καπιταλισμό από την εμφάνισή του μέχρι σήμερα.
      Για να δείτε τι συνέβαινε στο παρελθόν, σας παραπέμπω στο μνημειώδες έργο του Ένγκελς για την κατάσταση της εργατικής τάξης στην Αγγλία. Για το τι συμβαίνει σήμερα, σας παραπέμπω στους άστεγους της Αμερικής, οι οποίοι έχουν χάσει το σπίτι τους εξαιτίας της χρηματοοικονομικής κρίσης, η οποία έχει ξεσπάσει.
      Ο καπιταλισμός είχε και έχει εξασφαλίσει τρομακτικά περιθώρια ανάπτυξης. Είχε και έχει τρομακτικά περιθώρια ανάπτυξης, αλλά είχε και έχει ενσωματωμένες φοβερές καταστροφικές δυνάμεις. Και όταν αυτές οι δυνάμεις απελευθερώνονται, τότε χώρες ολόκληρες βυθίζονται στο χάος. 
      Κοιτάξτε τι έγινε μετά από κάθε χρηματοοικονομική κρίση. Κοιτάξτε τι έγινε στο παρελθόν στην Αμερική μετά το κραχ, στη Σκανδιναβία στις αρχές της δεκαετίας του ’90, όταν απελευθέρωσε το χρηματοοικονομικό της σύστημα, στη Νοτιοανατολική Ασία στο τέλος της δεκαετίας του ’90, στην Αργεντινή και αλλού.
      Η παγκοσμιοποίηση και οι συνέπειές της, έχουν ξεσηκώσει πολλούς από τους δυσπραγούντες του πλανήτη. Πριν από εκατό χρόνια τα σοσιαλιστικά κόμματα στην Ευρώπη, στο δίλλημα μεταρρύθμιση ή επανάσταση, συνειδητά επέλεξαν τη μεταρρύθμιση. 
      Σήμερα τα σοσιαλιστικά κόμματα, ανάμεσα στο μονόδρομο του οικονομικού φιλελευθερισμού που προβάλλετε εσείς, ή στη διαμαρτυρία χωρίς προοπτική που προβάλλουν πολλοί από την Αριστερά, επιλέγουν έναν άλλον δρόμο. Επιλέγουμε τη δημιουργία του κράτους πρόνοιας, που προστατεύει όσους βρίσκονται σε δύσκολες συνθήκες. 
      Η σοσιαλδημοκρατία σήμερα, αγωνίζεται να διαμορφώσει συνθήκες για ίση πρόσβαση των πολιτών στην υγεία και στην παιδεία. Αγωνιζόμαστε για ίσες ευκαιρίες. Καταπολεμάμε τους παράγοντες που οδηγούν σε δημιουργία θυλάκων φτώχειας. Χτίζουμε πολιτικές, για να βγάλουμε τους ανθρώπους που βιώνουν τις συνθήκες φτώχειας! Αυτά ως προς τον σοσιαλισμό και τον καπιταλισμό.
      Ευελπιστούμε όμως από τους πολιτικούς του ΛΑ.Ο.Σ., να μας πουν αυτοί ποιο ακριβώς οικονομικό σύστημα υποστηρίζουν. Διότι στα λόγια των Βουλευτών της παράταξης του ΛΑ.Ο.Σ., βρίσκεις απ’ όλα γενικά και τίποτα ειδικά. Πείτε μας τι πρεσβεύετε για την κοινωνική και οικονομική οργάνωση της φτώχειας. 
      Είστε υπέρ της καταπολέμησης της φτώχειας, ακόμη και όταν αφορά Έλληνες πολίτες, όπως είναι για παράδειγμα οι μουσουλμάνοι της Θράκης ή οι τσιγγάνοι; Είστε υπέρ της καταπολέμησης της φτώχειας, ακόμη και όταν αφορά τους οικονομικούς μετανάστες που είναι εγκατεστημένοι στη χώρα μας; Με ποιες μορφές πολιτικής και κοινωνικής οργάνωσης αισθάνεστε ιδεολογική συγγένεια ή ταύτιση; 
      Τώρα για να επανέλθουμε στο νομοσχέδιο, κύριε Υπουργέ και κύριοι Υφυπουργοί, σ’ ό,τι αφορά το άρθρο 2, ορίζεται ότι οι πόροι προέρχονται από τους ειδικούς λογαριασμούς. Θυμάμαι τον κ. Αλογοσκούφη ως Βουλευτή Αντιπολίτευσης, να επιμένει ότι όταν έρθει η Νέα Δημοκρατία στην εξουσία, θα καταργήσει τους ειδικούς λογαριασμούς! 
      Τώρα εσείς νομοθετείτε ότι οι πόροι για το Ταμείο της φτώχειας θα είναι ειδικοί λογαριασμοί; Δεν θα τους καταργήσετε τελικά; Γιατί αυτό το νομοσχέδιο αυτό μας λέει έμμεσα.
      ΑΠΟΣΤΟΛΟΣ ΚΑΚΛΑΜΑΝΗΣ: Άλλαξε γνώμη.
      ΦΙΛΙΠΠΟΣ ΣΑΧΙΝΙΔΗΣ: Επίσης μας είπατε ότι από τα 100.000.000 ευρώ θα φθάσουμε στα 2.000.000.000 ευρώ. Μπορείτε να μας πείτε γι’ αυτήν τη διαδικασία; Πώς θα γίνει αυτό; Δηλαδή πόσα χρήματα θα μπαίνουν στο Ταμείο; Ξεκινώντας από τα 100.000.000 ευρώ που βάζετε φέτος, πότε θα φθάσουμε στα 2.000.000.000 ευρώ; 
      Φτώχεια και Ο.Τ.Ε., τι σχέση μπορεί να έχει; Τελικά φαίνεται ότι έχει. Μετά από τέσσερα χρόνια, όμως, δεν μπορούμε να καταλάβουμε. Παρακολουθούμε τις πολιτικές σας. Ο Ο.Τ.Ε. είναι «ασημικό της οικογένειας»; Εσείς, κύριε Υπουργέ, κατηγορούσατε τις κυβερνήσεις του ΠΑ.ΣΟ.Κ., όταν αναφερόσασταν στις πολιτικές μας για τον Ο.Τ.Ε., όταν αναφερόσασταν στις πολιτικές μας για τη Δ.Ε.Η. ότι ξεπουλάμε τα «ασημικά της οικογένειας».
      Ο Ο.Τ.Ε. –σας ερωτώ- είναι «ασημικό της οικογένειας» ή όχι; Είναι επιχείρηση στρατηγικού ενδιαφέροντος ή όχι; Σήμερα μας λέτε ότι είναι. Όταν δηλώνατε στις 16 Αυγούστου ότι το δημόσιο θα πρέπει να διατηρήσει ένα ποσοστό της τάξης του 5%-10%, τι ακριβώς πιστεύατε, κύριε Υπουργέ; 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Εμείς είχαμε θωρακίσει νομικά την παρουσία του δημοσίου στον Ο.Τ.Ε.. Εσείς ανοίξατε την κερκόπορτα, γιατί έχετε στο μυαλό σας συγκεκριμένο αγοραστή! 
      Μόλις όμως ανατράπηκαν τα σχέδιά σας, μόλις εμφανίστηκε ο κ. Βγενόπουλος, μόλις εμφανίστηκαν οι Άραβες, θέλετε να βάλετε φραγμούς, όχι γιατί αλλάξατε άποψη για το χαρακτήρα που πρέπει να έχει ο Ο.Τ.Ε., όχι γιατί πιστεύετε ότι τα «ασημικά της οικογένειας» δεν πρέπει να τα χαρίζουμε, αλλά γιατί πραγματικά σας έπιασαν στον ύπνο οι Άραβες, σας έπιασε στον ύπνο ο Βγενόπουλος. 
      Εκθέσατε την επιχείρηση, εκθέσατε τη χώρα και την εκθέτετε με την τροπολογία αυτή, γιατί δεν θα μπορέσει να σταθεί στην Ευρωπαϊκή Ένωση, αν κάποιος κάνει προσφυγή! Αποδεικνύεται ότι βρίσκεστε σε αδιέξοδο. Οι πολιτικές σας βρίσκονται σε αδιέξοδο. Λίγους μόνο μήνες μετά την έξοδο από το καθεστώς της δημοσιονομικής προσαρμογής, η χώρα κινδυνεύει να παραβιάσει εκ νέου το όριο του 3% για το δημοσιονομικό έλλειμμα. 
      Οι πολιτικές σας παράγουν φτώχεια. Εντείνουν τις κοινωνικές ανισότητες. Γι’ αυτό και εμείς καταψηφίζουμε το νομοσχέδιο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο ζήτησε ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ., ο κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      Πόσο χρόνο θα χρειαστείτε, κύριε Πρόεδρε;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Θα χρειαστώ ένα εικοσάλεπτο τουλάχιστον.
      Κυρίες και κύριοι συνάδελφοι, η Κυβέρνηση έχει βαριά ευθύνη για την τραγική πορεία της χώρας μας σήμερα. Έκρηξη της ακρίβειας, έκρηξη του υπερδανεισμού των νοικοκυριών, η νέα γενιά των εργαζομένων των 700 ευρώ, οι ανασφάλιστοι, οι κρατικοδίαιτοι άνεργοι-εργαζόμενοι στα «STAGE», η τραγική εγκατάλειψη των πυρόπληκτων περιοχών, η έλλειψη κατεύθυνσης για την αγροτική και κτηνοτροφική μας οικονομία, η απαξίωση του ασφαλιστικού συστήματος, η απαξίωση των θεσμών, η κατάπτωση αξιών.
      Η χώρα μας θεωρείται σήμερα μία από τις πιο απαισιόδοξες στον κόσμο. Η χώρα του εθελοντισμού, των Ολυμπιακών Αγώνων του 2004, χάνεται σήμερα στο βόρβορο των κυβερνητικών σκανδάλων. Γιατί; Διότι αποφασίσατε να κυβερνήσετε για να βολέψετε «ημετέρους», δικούς σας, ένα κύκλωμα συμφερόντων, χωρίς καμμιά ευαισθησία για το δημόσιο συμφέρον, το συμφέρον του πολίτη, το συμφέρον των νοικοκυριών, το συμφέρον των εργαζομένων, των συνταξιούχων, των ανθρώπων της παραγωγής. Χωρίς εθνικό σχέδιο. Η αντίληψη που κυριαρχεί σήμερα είναι: «Κάνουμε το παν για να εκμεταλλευτούμε την εξουσία, το δημόσιο χρήμα, τον δημόσιο πλούτο, για να εξυπηρετούμε τους λίγους, τους ισχυρούς, τους «ημέτερους», τους δικούς μας».
      Ακούγονται αυτές οι κουβέντες βαριές, αλλά, δυστυχώς, είναι αληθινές. Δυστυχώς επιβεβαιώνονται και υπερβαίνουν όσες διαπιστώσεις κάναμε εμείς, το Πανελλήνιο Σοσιαλιστικό Κίνημα, πριν από τρεις μήνες, λίγο πριν από τις εκλογές.
      Για όλα αυτά τα φαινόμενα, οι πολιτικές ευθύνες ανήκουν πλέον στον Πρωθυπουργό. Επιπλέον, στην περίπτωση του σκανδάλου που συγκλονίζει αυτές τις μέρες τη χώρα μας, είναι ηθικά και πολιτικά υποχρεωμένος, να δώσει ο ίδιος εντολή στο συνεργάτη του να διευκολύνει τη δικαιοσύνη.
      (Χειροκροτήματα από την πτέρυγα του ΠΑ.ΣΟ.Κ.)
      Ο Πρωθυπουργός δεν μπορεί να κρύβεται πίσω απ’ αυτήν τη συνεχή ηθικοπλαστική ρητορεία. Τα σκάνδαλα είναι υπαρκτά. Η διαφθορά στην Κυβέρνηση έχει πάρει διαστάσεις επιδημίας και όλο και περισσότερο αναδεικνύεται η πολιτική εμπλοκή του Μαξίμου στις υποθέσεις αυτές, όπου μεγάλες ευθύνες φαίνεται, και έχουν, στενοί συνεργάτες του Πρωθυπουργού.
      Έχετε ευθύνη για την πορεία της χώρας. Και η πορεία είναι κατηφορική. Εμείς, το ΠΑ.ΣΟ.Κ., θα σταματήσουμε τον κατήφορο, αλλά σταματήστε και εσείς να κρύβεστε από τις ευθύνες σας.
      (Χειροκροτήματα από την πτέρυγα του ΠΑ.ΣΟ.Κ.)
      Όμως και σήμερα, έχουμε ένα παράδειγμα σ’ αυτήν τη συζήτηση που κάνουμε για τον Ο.Τ.Ε.. Ένα ακόμα παράδειγμα της πολιτικής αντίληψης της Νέας Δημοκρατίας.
      Το 2004, η Κυβέρνηση ανακοινώνει ότι θέλει να πουλήσει σημαντικό μέρος του μετοχικού κεφαλαίου που κατέχει το δημόσιο στον Ο.Τ.Ε. και να εκχωρήσει τη διοίκηση.
      Το 2005, προωθεί την εθελουσία έξοδο του προσωπικού του Ο.Τ.Ε.. Τελικό κόστος: πάνω από 1.000.000.000 ευρώ. Στόχος: η εξαγορά του Ο.Τ.Ε..
      Το 2006, η θυγατρική του Ο.Τ.Ε., COSMOTE, κρατικοποιεί ουσιαστικά τα καταστήματα «ΓΕΡΜΑΝΟΣ». Το τίμημα ήταν 1,6 δισεκατομμύρια ευρώ.
      Αλλοπρόσαλλη και αντιφατική η πολιτική, με οσμή σκανδάλου που καλύπτει όλη τη χώρα, αλλά η Κυβέρνηση, ως συνήθως, δεν ξέρει τίποτα. Στο μεταξύ ο οργανισμός πάει από το κακό στο χειρότερο, η ποιότητα των υπηρεσιών που παρέχει ο Ο.Τ.Ε. στους καταναλωτές υποχωρεί συνεχώς και βεβαίως, δύο χαρακτηριστικά παραδείγματα, είναι ο χρόνος της νέας σύνδεσης και της αποκατάστασης βλαβών.
      Το προσωπικό του Ο.Τ.Ε. αυξάνεται, αλλά πώς; Στο καθεστώς το γνωστό, το πελατειακό, το κομματικό, της πλήρους αδιαφάνειας, χωρίς σχεδιασμό και βεβαίως και με χρήση πολυδαίδαλων εργασιακών σχέσεων, δηλαδή, τη μέθοδο της μίσθωσης εργαζομένων. 
      Και όλα αυτά, ενώ ταυτόχρονα δεν υπάρχει  κανένας στρατηγικός σχεδιασμός για τον οργανισμό. Σε μια εποχή που, με αυτές τις νέες τεχνολογίες, υπάρχει σ’ όλες τις χώρες της Ευρωπαϊκής Ένωσης σημαντικός στρατηγικός σχεδιασμός και νέες δυναμικές εξελίξεις στον κλάδο αυτό.
      Το 2007, ο Ο.Τ.Ε. απορροφά τη θυγατρική του ΟΤΕΝΕΤ, και εξαγοράζει, επίσης, τη θυγατρική «COSMOTE». Στόχος πια να αλλάξει την κακή εικόνα των αποτελεσμάτων του. Χωρίς σχέδιο, με αλλοπρόσαλλες πολιτικές, με αδιαφανείς στόχους, με υπόγειες διαδρομές συμφερόντων, η Κυβέρνηση εκθέτει τον Ο.Τ.Ε. και μάλιστα τον εκθέτει και με προσπάθεια επιθετικής εξαγοράς. Και ξέρετε ότι με τον έλεγχο του 20%, αποκτά κανείς δικαιώματα μειοψηφίας. 
      Στον Ο.Τ.Ε., μόλις η MIC απαίτησε εμπλοκή στις αποφάσεις του οργανισμού και μετά από τη γενική κατακραυγή, η Κυβέρνηση προχώρησε σε μια νομοθετική πρωτοβουλία. Αυτή η νομοθετική πρωτοβουλία, δεν είναι τίποτε άλλο από μια απεγνωσμένη προσπάθεια να κερδίσει κάποιο χρόνο, να επιχειρήσει να αναζητήσει εκ νέου στρατηγικό επενδυτή. Ποιον; Σε ποιον το είχαν υποσχεθεί; Τι σχεδιασμό έχουν κάνει; Ουδείς γνωρίζει. 
      Και πάλι η αλλοπρόσαλλη πολιτική της Νέας Δημοκρατίας ζημιώνει τη χώρα, ζημιώνει το δημόσιο συμφέρον. Οι χειρισμοί της έχουν μειώσει την περιουσιακή αξία της εταιρείας, έχουν βλάψει σοβαρά τα συμφέροντα του ελληνικού δημοσίου και των μετόχων, έχουν φέρει μεγάλη σύγχυση στην αγορά, διασύρουν τη χώρα στους διεθνείς επενδυτικούς κύκλους, υπονομεύουν ακόμα και την ίδια την προσπάθειά της, για αναζήτηση στρατηγικού επενδυτή.
      Τα έργα και οι ημέρες της Κυβέρνησης της Νέας Δημοκρατίας μιλάνε από μόνα τους. Το ίδιο συμβαίνει και στη Δ.Ε.Η.. Στέρησε η Κυβέρνηση από τη Δ.Ε.Η. την κερδοφορία. Ήταν μία εταιρεία κερδοφόρα. Την έκανε προβληματική. Αύξησε, επίσης, κατά 25% τα τιμολόγια μέσα σε τριάμισι χρόνια. Γιατί; Διότι η Κυβέρνηση αποφάσισε να επιβαρύνει τον καταναλωτή. Δηλαδή αυτός, καλείται να πληρώσει την κερδοφορία, ιδιωτικών επιχειρήσεων που θέλουν να μπουν στην ελεύθερη, νέα αγορά, που θα έπρεπε να υπάρχει υγιής ανταγωνισμός, αλλά επιδοτεί ο καταναλωτής με αυτόν τον τρόπο τον ιδιώτη επιχειρηματία. Αυξάνοντας την τιμή, δίνουμε εύκολα και γρήγορα κέρδη σ’ αυτούς τους ιδιώτες επιχειρηματίες. 
      Και δεν φτάνει αυτό, αλλά τώρα ετοιμάζεται να εκχωρήσει με αποικιοκρατικούς όρους τη Δ.Ε.Η., σε ευρωπαϊκή εταιρεία ή να τη διασπάσει σε πέντε-έξι μικρότερες εταιρείες, να τις βάλει στο Χρηματιστήριο και να τις πουλήσει μία προς μία.
      Φτωχαίνετε τον πολίτη, φτωχαίνετε την Ελλάδα. Πληγώνετε την Ελλάδα. Σας είναι αδιάφορο ποιο είναι το δημόσιο συμφέρον, ποιο είναι το συμφέρον του πολίτη. Και σ’ αυτό, διαφέρουμε. Εμείς υπηρετούμε το δημόσιο συμφέρον, εμείς υπηρετούμε τον πολίτη. Και οι κυβερνήσεις του ΠΑ.ΣΟ.Κ., πέτυχαν να μετασχηματίσουν τις δύο μεγαλύτερες και στρατηγικές επιχειρήσεις της χώρας, τον Ο.Τ.Ε. και τη Δ.Ε.Η., από κρατικές εταιρείες μονοπωλιακού χαρακτήρα, σε ανταγωνιστικές επιχειρήσεις της αγοράς, με ισχυρή εξωστρέφεια, με σημαντικές προοπτικές ανάπτυξης, με αξιόλογες επιδόσεις, με επιδόσεις σ’ όλη την ευρύτερη γεωγραφική περιοχή. 
      Πρώτο αποτέλεσμα αυτής της στρατηγικής ήταν η υψηλή κερδοφορία. Και τι σήμαινε αυτό για τον καταναλωτή; Σήμαινε ότι μπορούσαμε και κρατούσαμε χαμηλά τα τιμολόγια για τον πολίτη. Αυτό που εσείς δεν κάνετε. Αυτό που σήμερα αισθάνεται στο πετσί της η νοικοκυρά, το νοικοκυριό στη χώρα μας. 
      Δεύτερο αποτέλεσμα της δικής μας πολιτικής, ήταν η εμπιστοσύνη που έδειξαν ισχυρά διεθνή κεφάλαια, που στήριξαν την προοπτική των δύο εταιρειών, γνωρίζοντας εκ των προτέρων ότι ο έλεγχός τους ήταν θεσμικά κατοχυρωμένος στο δημόσιο. Ναι, ο έλεγχος του δημοσίου, σ’ αυτήν την περίπτωση, ήταν εγγύηση και όχι μειονέκτημα γι’ αυτές τις επιχειρήσεις. Πετύχαμε τότε να δημιουργήσουμε συνθήκες ανάπτυξης ιδιωτικών επενδύσεων και υγιούς ανταγωνισμού. Πετύχαμε, γιατί οδηγός μας ήταν το συμφέρον του πολίτη, του καταναλωτή, το δημόσιο συμφέρον.
      Δεν είμαστε ίδιοι, φίλες και φίλοι. Η Κυβέρνηση Καραμανλή, όχι μόνο ακύρωσε τη θωράκιση αυτών των στρατηγικών οργανισμών έναντι οποιασδήποτε επιβουλής, αλλά τους έκανε και ζημιογόνους. Τους μετέτρεψε, έτσι, σε εύκολη λεία για τα ξένα συμφέροντα. Ο Ο.Τ.Ε., όπως και η Δ.Ε.Η., καλύπτουν, με καθολική υπηρεσία, κρίσιμες ανάγκες των πολιτών. Αποτελούν επιπλέον και βασικούς μοχλούς ανάπτυξης της εθνικής οικονομίας. Είναι και οι δύο αυτές εταιρείες, κρίσιμης σημασίας για το αύριο της ελληνικής ανάπτυξης και οικονομίας. Ο μεν Ο.Τ.Ε. στα θέματα υψηλής τεχνολογίας, στις τηλεπικοινωνίες, όπου γίνεται μια κοσμογονία υπηρεσιών, καινοτομιών και νέων τεχνολογικών εξελίξεων και από την άλλη η Δ.Ε.Η., που θα μπορούσε να παίξει καθοριστικό ρόλο για την «πράσινη» ανάπτυξη, τις εναλλακτικές πηγές ενέργειας, τις ήπιες μορφές ενέργειας, εκείνες που μπορούν να μας οδηγήσουν σ’ ένα νέο τομέα κερδοφόρας ανάπτυξης ειδικά για την Ελλάδα, προστατεύοντας ό,τι έχουμε πολυτιμότερο, το περιβάλλον μας και την παράδοσή μας. Γι’ αυτό και έχουμε προτείνει την εκπόνηση ενός στρατηγικού, επιχειρησιακού και αναπτυξιακού προγράμματος και για τον Ο.Τ.Ε. και για τη Δ.Ε.Η.
      Όμως αυτός ο ρόλος, διασφαλίζεται μόνο όταν οι αποφάσεις ελέγχονται από το δημόσιο, όταν οι αποφάσεις ελέγχονται –αν θέλετε- από τον ίδιο τον ελληνικό λαό μέσω της Κυβέρνησης, μέσω των θεσμών της δημοκρατίας. Διασφαλίζεται, μόνο όταν ελέγχεται η καταστατική μειοψηφία. Γι’ αυτό, με την τροπολογία που κατέθεσε το ΠΑ.ΣΟ.Κ. και που συζητάμε, απαγορεύεται η πώληση του 28% που ελέγχει σήμερα το δημόσιο και διασφαλίζεται η διατήρηση του μάνατζμεντ από αυτό. Είναι το ελάχιστο που μπορούμε σήμερα να κάνουμε, για να υπερασπίσουμε το δημόσιο πλούτο, το δημόσιο συμφέρον, που η Κυβέρνηση κακοποιεί βάναυσα. 
      Κυρίες και κύριοι συνάδελφοι, η Κυβέρνηση δεν μπορεί πια, ούτε να ελέγξει ούτε να εγγυηθεί το οτιδήποτε για τον πολίτη. Βλέπουμε ψέματα και υποκρισία παντού. Βλέπουμε παιχνίδια με τις λέξεις, συγκάλυψη της πραγματικότητας. Είναι χαρακτηριστικό ότι την περίοδο που με τις πολιτικές σας παράγεται συστηματικά η φτώχεια, φέρνετε στη Βουλή νομοσχέδιο για το Ταμείο κατά της φτώχειας, μόνο που το Ταμείο είναι άδειο. 
      Εμείς απέναντι σ’ έναν ακόμα μηχανισμό, αυτό το μηχανισμό του πελατειακού κράτους, δεσμευόμαστε για εγγυημένο επίπεδο διαβίωσης. Εσείς, φτωχαίνετε τον πολίτη με τη φορολογική λεηλασία των μισθών. Φτωχαίνετε την Ελλάδα με το ξεπούλημα στρατηγικών τομέων. Εμείς, εγγυόμαστε ένα φορολογικό σύστημα δίκαιης αναδιανομής και προστασίας των βασικών κοινωνικών δικαιωμάτων του πολίτη, της παιδείας, της υγείας, της πρόνοιας, της σύνταξης, της ποιότητας ζωής. 
      Ο Πρωθυπουργός ζητάει συζήτηση στη Βουλή για το ασφαλιστικό. Αφού κατανάλωσε τρεις Υπουργούς, εκ των οποίων οι δύο αποπέμφθηκαν, υπό το βάρος των σκανδάλων. Στη συζήτηση αύριο στη Βουλή, περιμένουμε να μας πει επιτέλους αλήθειες, να μη συγκαλύπτει και πάλι.
      Να μας πει, για τις σκανδαλώδεις ρυθμίσεις χρεών εταιρειών και τραπεζών σε βάρος του Ι.Κ.Α.. Να μας πει, γιατί τέσσερα χρόνια δεν έχουμε μια σοβαρή μελέτη για το ασφαλιστικό σύστημα. Να μας πει, γιατί χρωστάει ακόμα η Κυβέρνηση στα ταμεία και να μας πει επιτέλους, ποια ταμεία αγόρασαν δομημένα ομόλογα, τι έχουν χάσει και πότε θα επιστρέψουν τα λεφτά στα ταμεία του ελληνικού λαού. 
      (Χειροκροτήματα από την πτέρυγα του ΠΑ.ΣΟ.Κ.)
      Αλήθεια, ποιος είναι ο απολογισμός του έργου σας αυτό το τελευταίο τρίμηνο; Φέρατε μία πρόταση για την ενοποίηση των ασφαλιστικών ταμείων των μηχανικών, των γιατρών και των δημοσιογράφων. Στόχος σας, η διαχείριση και ουσιαστικά η υφαρπαγή των αποθεματικών τους. Κανένας εκσυγχρονισμός, καμμία βιώσιμη λύση. 
      Αφήσατε την ακρίβεια να οργιάζει στην αγορά και τον Έλληνα καταναλωτή να πληρώνει τα ίδια προϊόντα από μία έως τρεις φορές ακριβότερα από τους άλλους Ευρωπαίους πολίτες. Ασχολείστε μόνο με τη διευθέτηση και εξυπηρέτηση συμφερόντων και ισχυρών. 
      Όσο για τη διαφθορά, η χώρα μας έχει πάρει τον κατήφορο. Έχουμε «σεμνά και ταπεινά», καθημερινό δελτίο σκανδάλων: από τις βίλες που χτίζονται με άδεια αναψυκτηρίου, τις κρυφές συμφωνίες με μεγάλες ξένες εταιρείες, μέχρι τις παράξενες παραιτήσεις σε διοικητικά συμβούλια και, βεβαίως, τις δραματικές απόπειρες αυτοκτονίας. 
      Το μόνο που απομένει πια στην Κυβέρνηση της Νέας Δημοκρατίας, είναι η συγκάλυψη των σκανδάλων. Ψάχνει σανίδα σωτηρίας. Ξέρετε πώς; Λέγοντας «όλοι ίδιοι είμαστε». Προσπαθεί, δηλαδή, να μας πείσει ότι αυτά που βλέπουμε, είναι φαινόμενα φυσιολογικά και καθημερινά. Αυτά που βλέπουμε, αγαπητοί συνάδελφοι, ούτε φυσιολογικά είναι, ούτε καθημερινά είναι. Είναι ένα αίσχος για τη χώρα μας, είναι αίσχος για την πολιτική ζωή, είναι υπονόμευση της δημοκρατίας, είναι ένας γρήγορος κατήφορος για την ίδια τη Νέα Δημοκρατία. Θέλει η Νέα Δημοκρατία να παρασύρει και εμάς σ’ αυτόν τον κατήφορο. Ψάχνει συνενόχους. Δεν θα βρείτε συνενόχους σε μας, κύριοι της Νέας Δημοκρατίας!
      (Χειροκροτήματα από την πτέρυγα του ΠΑ.ΣΟ.Κ.)
       Δεν θα σας περάσει! Δεν θα περάσει η νεοσυντηρητική αυτή αντίληψη που καλλιεργεί η Νέα Δημοκρατία και τα όποια φιλικά προς εσάς μέσα ενημέρωσης και κάποια άλλα κόμματα που τη σιγοντάρουν, ότι δεν υπάρχει άλλος δρόμος. Κάθε εύκολη, απαξιωτική ισοπέδωση του παρελθόντος και συσχέτιση με τα σημερινά σκάνδαλα, συγκαλύπτει τις ευθύνες αυτής της Κυβέρνησης. Είναι συγχωροχάρτι στην Κυβέρνηση της Νέας Δημοκρατίας και είναι πράσινο φως να συνεχίζει τα ίδια, την ίδια αντιλαϊκή, πελατειακή πολιτική, την ίδια αντίληψη του κράτους-λάφυρο. 
      (Χειροκροτήματα από την πτέρυγα του ΠΑ.ΣΟ.Κ.)
      Εμείς, όχι μόνο καταδικάζουμε αυτά τα φαινόμενα στα λόγια, αλλά έχουμε και την πολιτική βούληση να εξαλείψουμε αυτά τα φαινόμενα στην πράξη. Προτείνουμε βαθιές τομές και στο πολιτικό σύστημα. Βαθιές τομές στο κράτος, στη σχέση του κράτους με τον πολίτη, με τα μέσα ενημέρωσης, με τους ιδιώτες, με τα κόμματα. 
      Εάν υπάρχει ευθύνη μας για το χθες, δεν είναι ότι δεν κυβερνήσαμε σωστά. Σωστά κυβερνήσαμε και φέραμε τη χώρα μπροστά. Είναι, ίσως, ότι δεν αλλάξαμε αυτό το σύστημα, αυτήν την Ελλάδα μας, αρκετά. Δεν αλλάξαμε δομές στο κράτος και το πολιτικό σύστημα και, αυτό, καλούμαστε να κάνουμε τώρα. Και αυτό σήμερα πρεσβεύει το ΠΑ.ΣΟ.Κ. Καλούμαστε να αλλάξουμε βαθειά τις δομές του πολιτικού μας συστήματος. 
      (Χειροκροτήματα από την πτέρυγα του ΠΑ.ΣΟ.Κ.)
      Είχα και είχαμε προειδοποιήσει τη Νέα Δημοκρατία από το 2004. Μόλις αναλάβατε την εξουσία, σας πρότεινα και προτείναμε να συνεργαστούμε, για να εξασφαλίσουμε τη διαφάνεια, να «χτυπήσουμε» τη διαφθορά ή, όπως τη λέγατε εσείς, τη διαπλοκή. Μας γυρίσατε την πλάτη. 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Πανελληνίου Σοσιαλιστικού Κινήματος)
      Τελειώνω, κύριε Πρόεδρε. 
      Εμείς, καταθέσαμε προτάσεις και τότε. Προχθές, καταθέσαμε και μία άλλη πρόταση για την αυτονομία της πολιτικής, για το εκλογικό σύστημα. Παλαιότερα, είχαμε καταθέσει πρόταση για τη διαφάνεια. Απλές προτάσεις. Θα σας πω μία απλή πρόταση. Να δημοσιεύονται όλες οι αποφάσεις των Υπουργών, των γενικών γραμματέων, των κυβερνητικών στελεχών στο διαδίκτυο. Όλες οι αποφάσεις! 
      (Χειροκροτήματα από την πτέρυγα του ΠΑ.ΣΟ.Κ.)
      Θα μπορούσε να είχε ελεγχθεί εδώ και χρόνια το Υπουργείο Πολιτισμού για τις μεγάλες ατασθαλίες, αν αυτό το ακολουθούσατε. Όμως, δεν τον θέλετε -και δεν σας πιστεύει πια ο ελληνικός λαός- αυτόν τον έλεγχο! Διότι δεν μπορείτε να αυθαιρετείτε, όταν υπάρχει διαφάνεια και έλεγχος. 
      Να ξεκαθαρίσω, λοιπόν, ότι η δεύτερη ευκαιρία που σας έδωσε ο ελληνικός λαός, δεν αποτελεί ούτε άλλοθι ούτε πλυντήριο πολιτικών και ποινικών ευθυνών. Για κανέναν. Ορθώς δεν σας πιστεύει πια ο λαός. Συγκαλύπτετε τα σκάνδαλα, αλλά έχετε γίνει και μέρος του προβλήματος των σκανδάλων. Είστε πια εστία και μέρος του προβλήματος. 
      Μας λέτε, επίσης, ότι στέλνετε στη δικαιοσύνη τα σκάνδαλα που αποκαλύπτονται. Μόνο που για εσάς, δικαιοσύνη, είναι κάποιοι συγκεκριμένοι εγκάθετοι δικαστικοί λειτουργοί. Ευτυχώς που μετριούνται στα δάκτυλα του ενός χεριού! 
      (Χειροκροτήματα από την πτέρυγα του ΠΑ.ΣΟ.Κ.)
      Αυτοί έχουν ταχθεί να υπηρετούν όχι τη δικαιοσύνη, αλλά την Κυβέρνηση. Μάλιστα, θα έλεγα, όχι την Κυβέρνηση, αλλά την κυβερνητική παράταξη. Αυτό δεν αποτελεί μόνο σκάνδαλο. Αποτελεί υπονόμευση των δημοκρατικών μας θεσμών. Και καλώ την τάξη των δικαστικών λειτουργών, να αντισταθούν και να ανατρέψουν αυτήν τη φαύλη λειτουργία των δημοκρατικών μας θεσμών στο χώρο της δικαιοσύνης! 
      (Χειροκροτήματα από την πτέρυγα του ΠΑ.ΣΟ.Κ.)
      Τι γίνεται, κύριοι, με την υπόθεση των υποκλοπών; Τι γίνεται, κύριοι, με τις υποθέσεις των σκανδάλων των ομολόγων; Τι γίνεται με τα πορίσματα του κ. Ζορμπά; Τι γίνεται με το «ΓΕΡΜΑΝΟ», με την Επιτροπή Ανταγωνισμού και τους λεγόμενους «κουμπάρους»; Η Κυβέρνηση είναι ανίκανη και δεν θέλει να εγγυηθεί τη διαφάνεια, τη λειτουργία των θεσμών και το δημόσιο συμφέρον;
       Είναι προφανές σε όλους πια, ότι το πλοίο ταξιδεύει ακυβέρνητο, χωρίς πυξίδα. Διότι αυτή η Κυβέρνηση, απλώς δεν είχε ποτέ τη μία και μόνη πυξίδα που όφειλε. Αυτή που θα έπρεπε να οδηγεί την πορεία της, το συμφέρον της χώρας, το δημόσιο συμφέρον, το συμφέρον του πολίτη. Εμείς θα βρεθούμε κοντά στον πολίτη, θα υπερασπιζόμαστε τα δικαιώματά του, κάθε μέρα και κάθε ώρα, ξέροντας ότι υπάρχει άλλος δρόμος. 
      Σας ευχαριστώ. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δεκαέξι μαθητές και μαθήτριες και τέσσερις συνοδοί-δάσκαλοι από το Σχολείο Δεύτερης Ευκαιρίας Λαμίας. 
      Τους καλωσορίζουμε στη Βουλή των Ελλήνων.
      (Χειροκροτήματα από όλες τις πτέρυγες της Βουλής)
      Το λόγο τώρα έχει ο Υπουργός Οικονομίας και Οικονομικών κ. Γιώργος Αλογοσκούφης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, φοβάμαι ότι ατύχησε ο Αρχηγός της Αξιωματικής Αντιπολίτευσης, επιλέγοντας τη συζήτηση ενός πολύ σοβαρού θεσμικού νομοσχεδίου για την αντιμετώπιση…
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Παρακαλώ, κυρίες και  κύριοι συνάδελφοι του ΠΑ.ΣΟ.Κ.! Σας παρακαλώ θερμά! Με συγχωρείτε, κύριε Υπουργέ. 
      Ο Αρχηγός της Αξιωματικής Αντιπολίτευσης ακούστηκε με θρησκευτική ευλάβεια στην Αίθουσα. Παρακαλώ πάρα πολύ να σεβαστείτε τον ομιλητή που βρίσκεται ενώπιόν σας. Θερμή παράκληση!
      Συνεχίστε, κύριε Υπουργέ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, φοβάμαι ότι ατύχησε με πολλούς τρόπους σήμερα ο Αρχηγός της Αξιωματικής Αντιπολίτευσης. Επέλεξε τη συζήτηση ενός πολύ σοβαρού θεσμικού νομοσχεδίου για την αντιμετώπιση ενός από τα μεγαλύτερα προβλήματα που αντιμετωπίζει η κοινωνία μας, του προβλήματος της φτώχειας και των κοινωνικών ανισοτήτων, προκειμένου να κάνει μια παράσταση για τις τηλεοπτικές κάμερες, όπως συνηθίζει και να αποχωρήσει από την Αίθουσα. 
      Αυτό που απέδειξε με την ομιλία του, είναι ότι το εκκρεμές που χαρακτηρίζει την πολιτική της Αξιωματικής Αντιπολίτευσης, καλά κρατεί. Επανέλαβε τα ίδια χιλιοειπωμένα και αστήρικτα επιχειρήματα. Εξακολουθεί να αντιπολιτεύεται όσον αφορά εισηγμένες επιχειρήσεις χωρίς στοιχεία ή με παραποιημένα στοιχεία, διότι όταν αναφέρθηκε στο μισό περίπου της ομιλίας του στην πολιτική της διοίκησης του Οργανισμού Τηλεπικοινωνιών Ελλάδας, παραγνώρισε ότι αυτή η συγκεκριμένη πολιτική, η πολιτική της εξυγίανσης του Οργανισμού Τηλεπικοινωνιών Ελλάδας, του Ο.Τ.Ε., οδήγησε στο διπλασιασμό της αξίας του οργανισμού. Ένας οργανισμός που παρέπαιε το 2004, μετά από τα προγράμματα εξυγίανσης που εφάρμοσε η διοίκηση του οργανισμού σε συνεργασία με τους εργαζομένους και παρά τις τότε παρεμβάσεις της Αξιωματικής Αντιπολίτευσης, που αποδοκίμασε μια ιστορική συμφωνία μεταξύ των εργαζομένων και της τότε διοίκησης για την εξυγίανση του οργανισμού, οδήγησε σ’ ένα πρόγραμμα εθελουσίας εξόδου, το οποίο βελτίωσε τα οικονομικά του οργανισμού. 
      Ο οργανισμός εξακολουθεί και λειτουργεί ανταγωνιστικά, με πολύ μεγάλη ανταγωνιστικότητα. Έχουν μειωθεί σημαντικά τα τιμολόγια για τους Έλληνες καταναλωτές. Η διείσδυση της ευρυζωνικότητας, που ήταν στο μηδέν το 2004, έχει ανέβει σε ποσοστά που είναι αξιοπρεπή, δηλαδή στο 9% του πληθυσμού από το 0,1%, που ήταν το 2004. Βεβαίως, έρχεται σήμερα χωρίς κανένα στοιχείο και υποστηρικτικό υλικό να επαναλάβει διάφορους αστήρικτους ισχυρισμούς. 
      Ξέχασε τι έλεγε για την Εθνική Τράπεζα και την εξαγορά τότε της FINANSBANK, την οποία κατηγορούσε ως περίπου καταστροφή για την Εθνική Τράπεζα, ενώ αποδείχθηκε ακριβώς το αντίθετο. Μίλησε για πολιτική εξωστρέφειας, όταν το ΠΑ.ΣΟ.Κ. βρίσκεται απέναντι σε κάθε πρωτοβουλία και, βεβαίως, ξεχνά, όταν μιλά για την πρόοδο του τόπου, ότι σε κάθε πρωτοβουλία της Κυβέρνησης για την υλοποίηση του προγράμματός της, για το οποίο την ψήφισε ο ελληνικός λαός, το ΠΑ.ΣΟ.Κ. βρίσκεται αντίθετο. 
      Βρέθηκε αντίθετο στο νόμο για τη φοροδιαφυγή, που ψηφίστηκε πριν από μερικούς μήνες. Βρέθηκε αντίθετο στο νόμο για τη διαχείριση του Εθνικού Στρατηγικού Πλαισίου Αναφοράς, του νέου κοινοτικού πλαισίου για την περίοδο 2007-2013. Δεν βρήκε να πει μια καλή κουβέντα για το γεγονός ότι εγκρίθηκαν τα επιχειρησιακά προγράμματα του νέου Εθνικού Στρατηγικού Πλαισίου Αναφοράς πρώτα ανάμεσα στην Ευρωπαϊκή Ένωση. Βρέθηκε αντίθετο το ΠΑ.ΣΟ.Κ. στο νόμο για την αύξηση των συντάξεων. Βρίσκεται αντίθετο –γιατί γίνεται η συζήτηση σήμερα στην επιτροπή- στο νομοσχέδιο για τη μεταρρύθμιση της φορολογίας των ακινήτων. Και το άκρον άωτον, βεβαίως, του εκκρεμούς που χαρακτηρίζει την πολιτική του, είναι οι παλινωδίες που είδαμε αυτές εδώ τις ώρες στο νομοσχέδιο που συζητούμε για το Ταμείο Κοινωνικής Συνοχής, που αποφάσισε να το ψηφίσει επί της αρχής, μετά να το καταψηφίσει επί της αρχής και μετά να διευκρινίσει ότι η καταψήφιση επί της αρχής, στην ουσία είναι ψήφιση επί της αρχής. 
      Αυτά δεν συνεισφέρουν ούτε στην αξιοπιστία της Αξιωματικής Αντιπολίτευσης, αλλά πολύ φοβάμαι –και αυτό είναι που μας απασχολεί- ούτε στην αξιοπιστία του πολιτικού κόσμου. 
      Ο Αρχηγός της Αξιωματικής Αντιπολίτευσης, μίλησε για δήθεν άρνηση της Κυβέρνησης να συνεργαστεί με την Αξιωματική Αντιπολίτευση για την αντιμετώπιση των προβλημάτων της διαφθοράς και διαπλοκής. Μα, συνέβη ακριβώς το αντίθετο. Όλοι θυμόμαστε την πρόσκληση που απηύθυνε ο Πρωθυπουργός στον Αρχηγό της Αξιωματικής Αντιπολίτευσης, να υπάρξει μια από κοινού στάση των κομμάτων εξουσίας στη χώρα μας για την αντιμετώπιση αυτών των θλιβερών φαινομένων και ποτέ δεν υπήρξε ανταπόκριση. Ερχόμαστε εδώ να κάνουμε το άσπρο μαύρο; Έτσι θεωρούμε τη Βουλή; Έτσι θεωρούμε τους Βουλευτές; Θεωρούμε ότι δεν  υπάρχει μνήμη, ότι όλα έχουν ξεχαστεί και ότι μπορεί κάποιος απ’ αυτό εδώ το Βήμα να ισχυρίζεται ό,τι θέλει; 
      Μίλησε, επίσης –και αυτό ήταν το μεγαλύτερο θεσμικό ατόπημα- εναντίον της ελληνικής δικαιοσύνης. Κατηγόρησε την ελληνική δικαιοσύνη για συμπεριφορά κομματική και για συμπεριφορά πολιτική. Τι του έφταιγε; Του έφταιγε η ελληνική δικαιοσύνη, που δεν μπόρεσε ο Αρχηγός της Αξιωματικής Αντιπολίτευσης να συγκροτήσει ένα νόμιμο και συνταγματικά σωστό ψηφοδέλτιο επικρατείας; Αυτό του έφταιγε; Του έφταιγε η ελληνική δικαιοσύνη, η οποία του υπέδειξε ότι θα έπρεπε η συγκρότηση του ψηφοδελτίου επικρατείας στις προηγούμενες εκλογές να είναι σύμφωνη με το Σύνταγμα της χώρας; Του έφταιγε η ελληνική δικαιοσύνη, που απέλυσε τον πρώην γενικό διευθυντή του ΠΑ.ΣΟ.Κ. για τα σκάνδαλα που είχαν γίνει στη διαχείριση, όταν εβρίσκετο επικεφαλής ταμείου; Του έφταιγε η ελληνική δικαιοσύνη; 
      Η σημερινή Κυβέρνηση, σε αντίθεση με τις προηγούμενες κυβερνήσεις, έχει αποφασίσει ότι κάθε θέμα που ανακύπτει, το οποίο αφορά σε παράνομες συμπεριφορές, θα παραπέμπεται εκεί που πρέπει, στην ελληνική δικαιοσύνη. Έχουμε απόλυτη εμπιστοσύνη στην ελληνική δικαιοσύνη και καλά θα κάνει το ΠΑ.ΣΟ.Κ. να επιδείξει και αυτό σεβασμό στους θεσμούς, στην ανεξάρτητη ελληνική δικαιοσύνη και να σταματήσει τις κούφιες απειλές προς τους δικαστικούς.
      Κυρίες και κύριοι συνάδελφοι, η Κυβέρνηση προχωρά με συνέπεια και με αποτελεσματικότητα στην υλοποίηση του προγράμματός της. Και είναι πολύ σημαντικό με όλους τους νόμους που ψηφίστηκαν το προηγούμενο διάστημα, μετά τις εκλογές, να ψηφιστεί και ο νόμος για την αντιμετώπιση της φτώχειας και του κοινωνικού αποκλεισμού. Είναι προφάσεις εν αμαρτίαις τα επιχειρήματα, τα οποία ακούγονται από την Αξιωματική Αντιπολίτευση για να μην καταψηφίσει αυτό το σχέδιο νόμου. Θα είναι μεγάλο βάρος για την ιστορία της Αξιωματικής Αντιπολίτευσης το γεγονός ότι όταν ήρθε στη Βουλή ένα σχέδιο νόμου για την αντιμετώπιση της φτώχειας, η Αξιωματική Αντιπολίτευση ήταν και για μια ακόμη φορά απούσα και αρνητική.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επειδή, κατά την ελληνική συνταγματική τάξη, ο Αρχηγός της Αξιωματικής Αντιπολίτευσης είναι και παράγων του πολιτεύματος, αναμφίβολα η πρώτη του ομιλία, με την έναρξη μιας καινούργιας χρονιάς, αναμενόταν με ιδιαίτερο ενδιαφέρον.
      Λυπάμαι γιατί η πρώτη ομιλία με την έναρξη του 2008 του Αρχηγού της Αξιωματικής Αντιπολίτευσης και Προέδρου του ΠΑ.ΣΟ.Κ. κ. Γεωργίου Παπανδρέου προκάλεσε, επιτρέψτε μου να πω, στη μεγάλη πλειοψηφία των συναδέλφων στην Αίθουσα, αισθήματα θλίψης και απογοήτευσης. 
      Ο Πρόεδρος του ΠΑ.ΣΟ.Κ. ξεκίνησε πάρα πολύ άσχημα, διότι επέλεξε ένα νομοθέτημα κατά της φτώχειας, μια ουσιαστική θεσμική παρέμβαση για τη συγκρότηση του Εθνικού Ταμείου Κοινωνικής Συνοχής, που θα προσφέρει πολλά στον αγώνα που καταβάλλει η Κυβέρνηση για να μειωθούν οι κοινωνικές ανισότητες στην Ελλάδα. Επέλεξε, λοιπόν, αυτό το τόσο σημαντικό θέμα ως πεδίο για να επιδοθεί σε μια απαράδεκτη εκστρατεία κατασυκοφάντησης, εξύβρισης του Πρωθυπουργού Κώστα Καραμανλή και της ανεξάρτητης δικαιοσύνης.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Με τα όσα είπε, προκύπτει σαφώς ότι το ΠΑ.ΣΟ.Κ. δυστυχώς επιχειρεί για μια ακόμη φορά, με πρωτοβουλία της ηγεσίας του, να μεταφέρει την εσωκομματική κρίση που το μαστίζει, στην καρδιά του πολιτικού και κοινοβουλευτικού συστήματος.
      Ιδού, λοιπόν, κυρίες και κύριοι συνάδελφοι, πώς σκέπτεται και πώς ενεργεί η ηγετική ομάδα του ΠΑ.ΣΟ.Κ.. Αντιφάσεις, δολιχοδρομίες, παραδοξότητες. Το πρωί εμφανίζονται ως θιασώτες της κλασικής σχολής του νεοφιλελευθερισμού, μαθητές του Χάγιεκ, του Άνταμ Σμιθ, του Ρικάρντο. Το μεσημέρι μεταμφιέζονται σε οπαδούς της κλασικής ευρωπαϊκής σοσιαλδημοκρατίας. Και το βράδυ, αφού ρίξουν κλεφτές ματιές σε ορισμένα κλασικά συγγράμματα του μαρξισμού-λενινισμού, υποδύονται τα στελέχη της Κομσομόλ.
      Είναι πλέον ξεκάθαρο και προέκυψε και από τη συζήτηση που προηγήθηκε, τη σημερινή και τη χθεσινή, αλλά κυρίως από τα όσα αποκαλυπτικά είπε στην ομιλία του ο Πρόεδρος του ΠΑ.ΣΟ.Κ., ότι το ΠΑ.ΣΟ.Κ. αναζητούσε από την αρχή προσχήματα για να μην ψηφίσει αυτό το νομοσχέδιο.
      Παρ’ ότι αυτό που θα ακουστεί φαίνεται εκ πρώτης όψεως αντιφατικό, θα έλεγα ότι τελικά η ηγετική ομάδα του ΠΑ.ΣΟ.Κ., με το να μην ψηφίσει το νομοσχέδιο για τη συγκρότηση του Εθνικού Ταμείου Κοινωνικής Συνοχής κατά της φτώχειας, αποδεικνύεται εξαιρετικά συνεπής όχι στις προθέσεις, αλλά στα αποτελέσματα της πολιτικής των κυβερνήσεων του ΠΑ.ΣΟ.Κ., υπέρ των πλουσίων και σε βάρος των οικονομικά αδυνάτων.
      Σας θυμίζω ότι το φαινόμενο της νέας φτώχειας, των νεοπτώχων και το φαινόμενο των πλουτησάντων με ταχύτατους ρυθμούς στην Ελλάδα, το φαινόμενο δηλαδή των νεόπλουτων, είναι φαινόμενα καθαρά, που προήλθαν από την εποχή του εκσυγχρονισμού του κ. Σημίτη και των κυβερνήσεων του ΠΑ.ΣΟ.Κ..
      Νεόπτωχοι και νεόπλουτοι, αυτήν την εικόνα συγκρότησε η πολιτική του ΠΑ.ΣΟ.Κ. στην οικονομία και την κοινωνία στα χρόνια που άσκησαν οι κυβερνήσεις του ΠΑ.ΣΟ.Κ. την εξουσία, κακά τα ψέματα. Και αυτό αποτελεί μια αναπόδραστη πραγματικότητα για τους συναδέλφους του ΠΑ.ΣΟ.Κ.. Και ασφαλώς, δεν φταίει ο απλός Βουλευτής του ΠΑ.ΣΟ.Κ., ο οποίος υφίσταται στις διάφορες φάσεις και στα διάφορα σημεία καμπής, τους τακτικισμούς και τις επιλογές της ηγετικής ομάδας.
      Αλλά η αλήθεια είναι μία: Κυρίες και κύριοι συνάδελφοι, η ελληνική κοινωνία επί των ημερών των κυβερνήσεων του ΠΑ.ΣΟ.Κ., είτε θέλουν τα μέλη της ηγετικής ομάδας του κινήματος να το δεχθούν είτε όχι, έγινε ταξικότερη, είχαμε διεύρυνση των κοινωνικών ανισοτήτων. Το δείχνουν όλοι οι δείκτες.
      Οι χαμηλές συντάξεις, οι συντάξεις πείνας είναι προϊόν των κυβερνήσεων του ΠΑ.ΣΟ.Κ.. Οι χαμηλοί μισθοί, οι μισθοί πείνας είναι προϊόν των κυβερνήσεων του ΠΑ.ΣΟ.Κ.. Η ανεργία, που έφτασε σε δυσθεώρητα ύψη –στο 11,3% την κληρονομήσαμε το Μάρτη του 2004- είναι προϊόν των κυβερνήσεων του ΠΑ.ΣΟ.Κ.. Οι ταξικές επιλογές και η διεύρυνση των ταξικών ανισοτήτων στην παιδεία και την υγεία είναι προϊόν των κυβερνήσεων του ΠΑ.ΣΟ.Κ.. Η ακρίβεια που μαστίζει την ελληνική οικογένεια και τα μισθοσυντήρητα ελληνικά νοικοκυριά, έχει τις ρίζες της στην εποχή των κυβερνήσεων του ΠΑ.ΣΟ.Κ. και στις πολιτικές των κυβερνήσεων του ΠΑ.ΣΟ.Κ..
      Η Νέα Δημοκρατία, με την πολιτική της, από την πρώτη στιγμή έσπευσε να δημιουργήσει νέο πλούτο. Γιατί; Γιατί γνωρίζει ότι αμέσως μετά –και αυτό κάνουμε τώρα- μέσα από διαδικασίες αναδιανομής, το κοινωνικό μέρισμα πρέπει να φτάσει και θα φτάσει στην πόρτα της κάθε ελληνικής οικογένειας, που έχει ανάγκη από το προϊόν αυτού του κοινωνικού μερίσματος και έχει καθήκον το κράτος να το αποδώσει.
      Πολύ γρήγορα: Αποδώσαμε τις κρατήσεις του Λ.Α.Φ.Κ.Α., τις οποίες είχε αρνηθεί να αποδώσει η Κυβέρνηση του ΠΑ.ΣΟ.Κ., λίγες βδομάδες πριν πέσει, το Φλεβάρη του 2004. Υποσχεθήκαμε αυξήσεις στο Ε.Κ.Α.Σ. και στην κατώτατη σύνταξη του Ο.Γ.Α.. Τις δώσαμε. Υποσχεθήκαμε αυξήσεις στο επίδομα ανεργίας. Τις δώσαμε.
      Συγκροτούμε το Εθνικό Ταμείο Κοινωνικής Συνοχής, με πρώτο κονδύλι τα 500.000.000 ευρώ. Στη διετία θα φτάσει τα 2.000.000.000 ευρώ, για να μπορέσει ακριβώς να αξιοποιήσει μέτρα κοινωνικής πολιτικής, με στοχευμένες πολιτικές υπέρ αυτών που τα έχουν πραγματικά ανάγκη. Και η κορωνίδα της πολιτικής για την τρέχουσα δεύτερη κυβερνητική θητεία, είναι η θεσμοθέτηση της εθνικής κατώτατης σύνταξης.
      Λυπάμαι πολύ, γιατί ο Αρχηγός της Αξιωματικής Αντιπολίτευσης χρησιμοποίησε αυτό το Βήμα, για να εξαπολύσει αυτήν τη θλιβερή εκστρατεία κατασυκοφάντησης και εξύβρισης του Πρωθυπουργού Κωνσταντίνου Καραμανλή και της ελληνικής δικαιοσύνης.
      Μετέτρεψε έτσι το Βήμα της Βουλής σε άμβωνα κηρύγματος κομματικής και πολιτικής μισαλλοδοξίας, αντί να συνταχθεί στο πλευρό της Κυβέρνησης, για να αντιμετωπίσουμε τα κοινωνικά φαινόμενα, όπως το φαινόμενο της νέας φτώχειας, που, όπως είπαμε, η έντασή του αποτελεί κυρίως προϊόν των κυβερνήσεων του ΠΑ.ΣΟ.Κ. και να ανοίξουμε ένα δρόμο, για να έχουμε στην Ελλάδα περισσότερο αποτελεσματικό και παραγωγικό κοινωνικό κράτος.
      Με την ευκαιρία, πριν κλείσω, να ξεκαθαρίσουμε και κάτι ακόμα, γιατί ακούστηκαν πολλά και για ένα θέμα, το οποίο μονοπωλεί σχεδόν το ενδιαφέρον της επικαιρότητας αυτές τις τελευταίες βδομάδες.
      Η Κυβέρνηση δεν έχει να φοβηθεί τίποτα στην υπόθεση Ζαχόπουλου, να το ξεκαθαρίσουμε. Γι’ αυτό έχουμε ζητήσει –και θα το επαναλάβω κατά τον πλέον κατηγορηματικό τρόπο απ’ αυτό το Βήμα- να προχωρήσει η έρευνα της δικαιοσύνης και η όποια άλλη έρευνα και να φωτίσει όλες τις τυχόν υπάρχουσες σκοτεινές γωνίες.
      Όπως είπα και προχθές, η πρώτη εντύπωση που έχω εγώ –και μιλάω ως πρόσωπο, ως μέλος του Εθνικού Κοινοβουλίου- είναι ότι πρόκειται για ένα ανθρώπινο δράμα και –ας μην είμαστε υποκριτές- για μια ακραία εκδήλωση του ανθρωπίνου πάθους, που δημιουργεί σύνδρομα προσωπικής αυτοκαταστροφής. Εάν έχει και άλλες «ουρές» και άλλες απολήξεις και άλλη διάσταση, αν αφορά διαχειριστικά, επιλήψιμα θέματα, να το βρει η δικαιοσύνη. Και θα το βρει η δικαιοσύνη μέχρι το τέλος.
      Η Κυβέρνηση δεν έχει να φοβηθεί τίποτα. Τίποτα δεν αγγίζει τον Πρωθυπουργό Κώστα Καραμανλή. Ό,τι και να κάνει το ΠΑ.ΣΟ.Κ., οι ύβρεις, οι συκοφαντίες χαλυβδώνουν τον Καραμανλή και δείχνουν πόσο ψηλά είναι ο Πρωθυπουργός στη συνείδηση του Έλληνα και της Ελληνίδας, που με την ψήφο τους στις εκλογές του Σεπτέμβρη επαναβεβαίωσαν την εμπιστοσύνη τους στο πρόσωπό του. 
      Καλό, λοιπόν, είναι να σταματήσει αυτός ο πόλεμος κατασυκοφάντησης. Καλό είναι να αναλάβει και η ηγεσία του ΠΑ.ΣΟ.Κ. τις προσωπικές πολιτικές της ευθύνες. Να προχωρήσουμε στο έργο υπέρ του ελληνικού λαού, να αξιοποιήσουμε αυτήν τη νέα χρονιά, με τη βοήθεια του Θεού, για να φανούμε περισσότερο αξιόπιστοι και περισσότερο αποτελεσματικοί στο έργο, το οποίο μας ανέθεσε στην Αίθουσα αυτή, αλλά και εκτός της Αίθουσας ο ελληνικός λαός. Για τα υπόλοιπα θα κριθούμε. 
      Δεν αποτελεί διέξοδο στην εσωκομματική κρίση του ΠΑ.ΣΟ.Κ. και στην κρίση ηγεσίας και αμφισβήτησης που αντιμετωπίζει ο Πρόεδρός του Γεώργιος Παπανδρέου, οι συνεχείς επιθέσεις κατά του Κώστα Καραμανλή. Ο Πρωθυπουργός, η Κυβέρνηση, οι Βουλευτές της Νέας Δημοκρατίας θα συνεχίσουμε το έργο μας, εξυπηρετώντας τα καθημερινά προβλήματα του Έλληνα και της Ελληνίδας. 
      Καλή χρονιά, καλό κουράγιο σε όλους μας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Παναγιωτόπουλε. 
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Δήμος Κουμπούρης για οκτώ λεπτά.
      ΔΗΜΟΣ ΚΟΥΜΠΟΥΡΗΣ: Ευχαριστώ, κυρία Πρόεδρε.
      Κυρία Πρόεδρε, κυρίες και κύριοι συνάδελφοι, θα ήθελα να μιλήσω πολύ συγκεκριμένα για τις ευθύνες των κυβερνήσεων πάνω στο ζήτημα κυρίως του Ο.Τ.Ε., που συζητείται αυτήν την ώρα στη Βουλή με το νομοσχέδιο που συζητάμε. 
      Γίνεται εδώ μια προσπάθεια αντιπαράθεσης ανάμεσα στο ΠΑ.ΣΟ.Κ. και στη Νέα Δημοκρατία. Και τα δύο κόμματα είναι υπεύθυνα για την κατάσταση αυτή, γιατί έχουν ως στρατηγική επιλογή, την επιλογή στήριξης του μεγάλου κεφαλαίου, που καθορίζει την πολιτική τους απέναντι στις Δ.Ε.Κ.Ο., απέναντι στους εργαζόμενους, απέναντι στα λαϊκά στρώματα της κοινωνίας. 
      Η αλήθεια είναι ότι από τις αρχές της δεκαετίας του ’90, άρχισαν οι προσαρμογές του Ο.Τ.Ε. στη λογική της ελεύθερης αγοράς με το ν. 2057/1994. Άρχισε η σταδιακή μετοχοποίηση του Ο.Τ.Ε., για να δοθεί το 51% το 2000 με τη μετοχοποίηση που έγινε. Από το 1996 αρχίζουν οι αλλαγές στο γενικό κανονισμό προσωπικού, για να ανατραπούν οι εργασιακές σχέσεις και να εφαρμοστούν τα προγράμματα οικειοθελών αποχωρήσεων. 
      Αποτέλεσμα αυτών, αλλά και των κατοπινών αλλαγών από τις κυβερνήσεις του ΠΑ.ΣΟ.Κ. και της Νέας Δημοκρατίας, είναι το ότι μειώθηκαν οι εργαζόμενοι, από είκοσι δύο χιλιάδες μόνιμοι το 1996 σε έντεκα χιλιάδες συνολικά οι αορίστου χρόνου και οι επινοικιαζόμενοι. Οι πρώτες θυγατρικές που δημιουργήθηκαν με αποσπάσεις κομματιών του Ο.Τ.Ε. και άλλες αποσπάσεις έργου, εφάρμοσαν ελαστικές μορφές απασχόλησης με την αθρόα χρησιμοποίηση εργολάβων και εργαζομένων με επινοικίαση. Από το 1999 στις θυγατρικές εργάζονταν τουλάχιστον τέσσερις χιλιάδες πεντακόσιοι επινοικιαζόμενοι εργαζόμενοι με μειωμένους μισθούς, μειωμένα ασφαλιστικά δικαιώματα και δυσμενέστατες εργασιακές σχέσεις. Η κατάσταση άλλαξε αρνητικότατα για όλους τους εργαζόμενους. Οι επιπτώσεις στα λαϊκά στρώματα είναι μεγάλες, αφού από το 1996 εφαρμόστηκε η χρονοχρέωση, με αποτέλεσμα τη φαινομενική μείωση του μέσου όρου χρέωσης, ενώ στην πραγματικότητα το μέσο νοικοκυριό επιβαρύνεται μέχρι έξι φορές παραπάνω, παρ’ ότι μέσα σ’ αυτήν την Αίθουσα ακούστηκε από τον Αρχηγό της Αξιωματικής Αντιπολίτευσης ότι τα τιμολόγια κρατήθηκαν σταθερά.
      Οι χειρισμοί της Επιτροπής Τηλεπικοινωνιών, με τη μείωση της αστικής μονάδας και την αύξηση του παγίου, διευκόλυναν τα κέρδη των παρόχων -είναι ο ν. 2648/2000 και ο ν. 3429/2005- και το ποσοστό του κράτους στον Ο.Τ.Ε. έπεσε κάτω από το 33%, με δυνατότητα παραχώρησης και του 100%. Με το ν.3522/2006 καταργείται ο γενικός κανονισμός προσωπικού και ταυτόχρονα η μονιμότητα και άλλων εργαζομένων σε όλες τις Δ.Ε.Κ.Ο. 
      Έρχεται σήμερα η Κυβέρνηση και φέρνει μια καινούργια τροπολογία, η οποία είναι ακριβώς στην ίδια λογική, θέλοντας βεβαίως να δείξει φιλολαϊκό πρόσωπο η Κυβέρνηση. Στην ουσία δεν πρόκειται γι’ αυτό. Πρόκειται για μια τροπολογία που  δείχνει, τάχα, ότι ενδιαφέρεται και ότι το κράτος κρατά το ενδιαφέρον του δημοσίου τομέα γι’ αυτές τις μετοχές -πράγμα που μπορεί να γίνει και σε άλλες Δ.Ε.Κ.Ο.- αφού στην ουσία πρόκειται και εδώ το κράτος να παίξει το ρυθμιστικό του ρόλο ανάμεσα στις αντιθέσεις των μονοπωλίων και των συγκεκριμένων κλάδων, αλλά και των μονοπωλίων γενικότερα, για να στηρίξει τα συμφέροντα της αστικής τάξης και αυτή είναι η ουσία. 
      Στην Ευρωπαϊκή Ένωση έχουμε -γιατί εμφανίζεται ότι αυτό γίνεται μόνο στη χώρα μας- παρόμοια φαινόμενα. Άλλοτε το κράτος έπαιζε το ρόλο του, με το 100% των μετοχών αυτών των επιχειρήσεων στο δημόσιο τομέα, σήμερα, όμως, η ανταγωνιστικότητα της αγοράς του υπαγορεύει να παίζει αυτόν το ρόλο μ’ αυτές τις μετοχές. Πρόκειται, δηλαδή, για χειροτέρευση της κατάστασης και για τους εργαζόμενους και για τις επιχειρήσεις, με στόχο την αύξηση των κερδών του μεγάλου κεφαλαίου, που θα έχει αντανάκλαση και στην επιδείνωση της ασφάλειας των τηλεπικοινωνιών στη χώρα μας, αλλά και στην επιδείνωση της κατάστασης των λαϊκών στρωμάτων από τις αυξήσεις. 
      Η ουσία είναι ότι η απελευθέρωση της αγοράς είναι εχθρική για τα λαϊκά στρώματα της κοινωνίας και αυτό σήμερα δεν μπορείτε να το κρύψετε. Μπορούσατε ίσως κάποτε, σήμερα όμως τα αποτελέσματα είναι απτά και έχουν σχέση και με τη φτώχεια που συζητάμε και με όλα τα προβλήματα και με τη χειροτέρευση της θέσης των εργαζομένων. 
      Η δική μας θέση είναι καθαρή. Από την αρχή εμείς –και δικαιωθήκαμε- είπαμε: «Ούτε μία μετοχή στους ιδιώτες». Και φυσικά οι θέσεις μας είναι: Αυτές οι επιχειρήσεις να ανήκουν κατά 100% στο δημόσιο, στα πλαίσια  βέβαια μιας  λαϊκής οικονομίας που θα υπηρετεί τα συμφέροντα των εργαζομένων και του λαού, με λαϊκή εξουσία. Αυτή η λύση είναι συμφέρουσα για τα λαϊκά στρώματα, αυτή η λύση είναι συμφέρουσα για τους εργαζόμενους. Όλα τα άλλα και όλα αυτά που ειπώθηκαν, είναι –επιτρέψτε μου την έκφραση- για το θεαθήναι και δεν έχουν καμμία σχέση με την προάσπιση των συμφερόντων των εργαζομένων. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Και εγώ σας ευχαριστώ, κύριε συνάδελφε. 
      Εάν δεν υπάρχει Κοινοβουλευτικός Εκπρόσωπος που θέλει να μιλήσει, παρακαλώ τον Υφυπουργό κ. Λέγκα να πάρει το λόγο.
      Κύριε Υφυπουργέ, έχετε το λόγο για οκτώ λεπτά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε. 
      Κυρίες και κύριοι συνάδελφοι, να ευχηθώ και εγώ με τη σειρά μου να έχουμε μία καλή και δημιουργική χρονιά και προσωπικά σε όλους τους συναδέλφους υγεία και προσωπική ευτυχία. Να ευχηθώ ακόμη η Εθνική μας Αντιπροσωπεία αυτήν τη χρονιά να πάρει τις καλύτερες αποφάσεις επ’ ωφελεία των πολιτών και της πατρίδας μας. Και αυτό φαίνεται να γίνεται με τις πρώτες αποφάσεις που θα πάρει το Εθνικό μας Κοινοβούλιο για το 2008, με την ψήφιση του παρόντος νομοσχεδίου, το οποίο κάνει πράξη ακόμη μία δέσμευση της Νέας Δημοκρατίας, η οποία αφορά την ενίσχυση των συμπολιτών μας που χρειάζονται στήριξη, με στόχο τη δημιουργία ενός δικτύου ασφάλειας, το οποίο θα οδηγεί σ’ ένα αξιοπρεπές επίπεδο διαβίωσης. 
      Εδώ θα μου επιτρέψετε να σημειώσω την πρωτοφανή παλινδρόμηση αξιοπιστίας που έχει να κάνει με τη συνεχώς μεταβαλλόμενη θέση του ΠΑ.ΣΟ.Κ.. Η δικαιολογία της αλλαγής της στάσης του ΠΑ.ΣΟ.Κ. λόγω της ενσωμάτωσης της τροπολογίας για τον Ο.Τ.Ε. στο σώμα του νομοσχεδίου τουλάχιστον δεν δείχνει σοβαρότητα, γιατί απλά, την ώρα που ο εισηγητής και οι άλλοι συνάδελφοι του ΠΑ.ΣΟ.Κ. δήλωναν τη συμφωνία τους επί της αρχής του νομοσχεδίου, η τροπολογία αυτή ήταν ενσωματωμένη στο συζητούμενο νομοσχέδιο. Και ήταν ενσωματωμένη από την αρχή της συζήτησης, γι’ αυτό και ζητάμε επαρκείς εξηγήσεις. 
      Η δικαιολογία, επίσης, ότι έχουν διανεμηθεί άλλα κείμενα στα οποία δεν είναι ενσωματωμένη η τροπολογία του Ο.Τ.Ε., δεν μπορεί να λέγεται. Γιατί όλοι έχουμε μπροστά μας το σχέδιο νόμου, όπως αυτό διαμορφώθηκε στην αρμόδια Διαρκή Επιτροπή Οικονομικών Υποθέσεων και μάλιστα, αυτή η έκδοση έχει ημερομηνία 14 Δεκεμβρίου. Από τις 14 Δεκεμβρίου, η τροπολογία αυτή, με την αυτόματη διαδικασία που προβλέπεται από τον Κανονισμό της Βουλής και από το Σύνταγμα, αποτελεί το άρθρο 11 του νομοσχεδίου, κάτι άλλωστε που επιβεβαιώνουν τόσο ο εισηγητής της Αξιωματικής Αντιπολίτευσης, όσο και οι υπόλοιποι συνάδελφοι του ΠΑ.ΣΟ.Κ. με τις συνεχείς αναφορές στο άρθρο 11, το οποίο προσετέθη για να συμπεριλάβει την τροπολογία του Ο.Τ.Ε.. 
      Θα ήταν άκομψο, κυρίες και κύριοι συνάδελφοι, να καταθέσω στα Πρακτικά το σχέδιο νόμου, που όλοι μας έχουμε στα χέρια μας. Θα προκαλέσω ωστόσο να κατατεθεί, εάν υπάρχει, άλλη έκδοση, η οποία υποτίθεται ότι παραπλάνησε τους συναδέλφους του ΠΑ.ΣΟ.Κ. και τους οδήγησε να λένε «ναι» μέχρι τις δώδεκα το βράδυ κατά τη χθεσινή συνεδρίαση και μετά τα μεσάνυχτα να λένε «όχι».
      Πέραν των ανωτέρω, είμαι σίγουρος ότι γνωρίζουν οι συνάδελφοι του ΠΑ.ΣΟ.Κ. ότι οι τροπολογίες, μετά την ψήφισή τους στην αρμόδια επιτροπή, ενσωματώνονται αυτομάτως στον κορμό του νομοσχεδίου, το οποίο έρχεται για συζήτηση στην Ολομέλεια.  
      Κυρίες και κύριοι συνάδελφοι, γίνεται σαφές ότι η παρέμβαση που επιδιώκει το υπό ίδρυση Εθνικό Ταμείο Κοινωνικής Συνοχής, δεν αφορά ούτε περιγράφει ένα καθεστώς φιλανθρωπίας ούτε βεβαίως επιδιώκει την επέκταση του υφιστάμενου συστήματος κοινωνικής προστασίας, το οποίο σήμερα περιορίζεται στην κάλυψη κάποιων εξαιρετικών περιπτώσεων βιολογικής εξαθλίωσης. 
      Στόχος είναι η καταπολέμηση του διαρθρωτικού προβλήματος της φτώχειας, αλλά και η αντιμετώπιση των συνεπειών της. Και αυτό γιατί, όπως έχει αποδειχθεί, οι οριζόντιες προσεγγίσεις των προνοιακών προγραμμάτων εισοδηματικής στήριξης που λειτουργούσαν αλλά και λειτουργούν μέχρι σήμερα, εμφανίζουν μειωμένη αποτελεσματικότητα εξαιτίας των αρχών της επικουρικότητας, αλλά και της εξατομίκευσης αρχών που θα εξασφάλιζαν την επικέντρωση των πόρων σε φτωχά άτομα και νοικοκυριά, λαμβάνοντας παράλληλα υπόψη την αναπτυξιακή πολιτική, τις πολιτικές απασχόλησης, τις πολιτικές της υγείας, της στέγασης, της μητρότητας. 
      Εδώ θα πρέπει να πούμε ότι μία τέτοια προσέγγιση, η οποία ουδόλως είναι στατιστική, όπως κακώς υποστηρίχτηκε από  ορισμένους συναδέλφους, δεν είναι μία εύκολη υπόθεση. Γιατί τα κριτήρια που χρησιμοποιούνται για την προσέγγισή τους και σύνθετα είναι και σε πολλές περιπτώσεις είναι αλληλοαναιρούμενα. Γιατί, για παράδειγμα, το κριτήριο της κοινωνικής συνοχής συχνά έρχεται σε σύγκρουση με το κριτήριο της οικονομικής βιωσιμότητας. Το κριτήριο της κοινωνικής δικαιοσύνης συχνά έρχεται σε σύγκρουση με το κριτήριο της πολιτικής σκοπιμότητας, το αναπτυξιακό κριτήριο έρχεται σε σύγκρουση με το κριτήριο της άμεσης ανακούφισης.
      Επιπλέον, κανείς δεν μπορεί να παραβλέψει τις διάφορες στρεβλώσεις που έχουν αναπτυχθεί σε όλα σχεδόν τα εφαρμοζόμενα συστήματα κοινωνικής πρόνοιας. Αναφέρω ενδεικτικά τη σημαντική στρέβλωση που αφορά στη δημιουργία εξάρτησης από τα προνοιακά επιδόματα για ένα τμήμα του πληθυσμού, με αποτέλεσμα την αναπαραγωγή, αλλά και τη διαιώνιση της φτώχειας. Επίσης, την άλλη στρέβλωση που αφορά στο ύψος των επιδομάτων, το οποίο μπορεί να δημιουργήσει αντικίνητρα, αποθαρρύνοντας τη συμμετοχή στην αμειβόμενη απασχόληση.
      Γι’ αυτό, κυρίες και κύριοι συνάδελφοι, ως ευρωπαϊκός στόχος έχει τεθεί –και αυτό βεβαίως είναι αυταπόδεικτο- η άμβλυνση του παθητικού χαρακτήρα των επιδοματικών πολιτικών του παραδοσιακού συστήματος κοινωνικής πρόνοιας, με παρεμβάσεις που θα οδηγούν στην αποφυγή της καθήλωσης από το φαύλο κύκλο της επιδοματικής εξάρτησης.  Είναι αυτό που ονομάζεται με άλλα λόγια «παγίδα της φτώχειας», η οποία ανακυκλώνει τον κοινωνικό αποκλεισμό και εγκλωβίζει το λήπτη των επιδοματικών παροχών σ’ ένα καθεστώς σταδιακής απομάκρυνσης από τη συμμετοχή στην οικονομική και κοινωνική ζωή.
      Κυρίες και κύριοι συνάδελφοι, σ’ όλο σχεδόν τον κόσμο τα συστήματα κοινωνικής προστασίας αντιμετωπίζουν σε διεθνές επίπεδο μία σειρά από προκλήσεις. Επισημαίνουμε τη διεθνοποίηση των οικονομιών, την αύξηση του παγκόσμιου ανταγωνισμού, τις δημογραφικές αλλαγές μ’ ό,τι αυτό βεβαίως συνεπάγεται στη δομή της απασχόλησης, της υγείας, αλλά και της μακροχρόνιας φροντίδας. Επισημαίνουμε ακόμη τις αλλαγές στον κόσμο της εργασίας με τον πολλαπλασιασμό των νέων μορφών απασχόλησης, τα υψηλά επίπεδα ανεργίας, αλλά και τις ευρείες μεταναστευτικές ροές. 
      Οι παραπάνω προκλήσεις αναμφισβήτητα δημιουργούν μία σειρά από νέους κινδύνους, που σχετίζονται με τη φτώχεια και τον κοινωνικό αποκλεισμό. Παράλληλα, ωθούν τους πολίτες στην αυξημένη ζήτηση κοινωνικών υπηρεσιών υψηλής ποιότητας, αλλά και προστασίας. 
      Κυρίες και κύριοι συνάδελφοι, στη χώρα μας, πέρα από τις παραπάνω προκλήσεις, έχουμε κάποιες ιδιαιτερότητες. Μαζί με την ανάγκη της διατήρησης της δημοσιονομικής σταθερότητας, υφίσταται η ανάγκη διεύρυνσης της κοινωνικής προστασίας. Μαζί με την ανάγκη της διατήρησης των υψηλών ρυθμών ανάπτυξης, προκύπτει η ανάγκη για μείωση της ανεργίας, η ανάγκη για αύξηση της απασχόλησης, η ανάγκη για ισότητα των ευκαιριών. Μαζί με την εξάλειψη των περιφερειακών ανισοτήτων, προκύπτει η ανάγκη των επενδύσεων σε ανθρώπινο κεφάλαιο, η ενίσχυση της κοινωνικής συνοχής, η καταπολέμηση των διακρίσεων, του κοινωνικού διαχωρισμού, αλλά και της κοινωνικής πόλωσης. 
      Είναι σαφές ότι ο ρόλος της κοινωνικής προστασίας στην αντιμετώπιση αυτών των προκλήσεων, είναι ευρύτερος από την παθητική αντιμετώπιση των κοινωνικών προβλημάτων. Γι’ αυτό και ως γενικός μας στόχος έχει τεθεί η διαμόρφωση αυτού του συστήματος κοινωνικής προστασίας, που θα απαντά στις προκλήσεις του παρόντος και του μέλλοντος, που θα καλύπτει επαρκώς τις ανάγκες του πληθυσμού, αλλά και θα διακρίνεται από ένα τρίτο στοιχείο, που δεν είναι άλλο από τη βιωσιμότητα σε βάθος χρόνου.
      Κυρίες και κύριοι συνάδελφοι, δεν πρέπει ωστόσο να παραβλέπουμε ένα σημαντικό πρόβλημα. Εμείς βεβαίως έχουμε το θάρρος, αλλά και την ευθυκρισία να το λέμε. Οι κοινωνικές δαπάνες, ως ποσοστό του Α.Ε.Π., είναι σχεδόν ισοδύναμες με το μέσο ευρωπαϊκό όρο. Το ποσοστό φτώχειας στη χώρα μας είναι πολύ υψηλότερο, γεγονός που θα μπορούσε να αποδοθεί στα διαρθρωτικά προβλήματα που αντιμετωπίζει το σύστημα κοινωνικής προστασίας, αλλά και στην αποτελεσματικότητά του. 
      Κυρίες και κύριοι συνάδελφοι, κλείνοντας θα ήθελα να επισημάνω γι’ ακόμα μία φορά τη συνέπεια της Κυβέρνησης απέναντι στις δεσμεύσεις της και κυρίως σ’ αυτές που αναφέρονται στις ευαίσθητες κοινωνικές ομάδες. Στόχος μας σε κάθε περίπτωση είναι η δημιουργία ενός πιο αποτελεσματικού κοινωνικού κράτους μέσα από το απόθεμα που δημιουργεί μία δυναμική ανάπτυξη. Διαρκής στόχος μας είναι μία πιο δίκαιη κοινωνία μέσα από μία δυναμική κοινωνία και προς αυτήν την κατεύθυνση εντείνουμε συνεχώς τις προσπάθειές μας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Κι εμείς ευχαριστούμε, κύριε Υπουργέ.
      Έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών:
      Α. «Κύρωση του Μνημονίου Κατανόησης για τη Συνεργασία μεταξύ των Διπλωματικών Ακαδημιών και Ινστιτούτων των Υπουργείων Εξωτερικών των κρατών-μελών του Οργανισμού Οικονομικής Συνεργασίας Ευξείνου Πόντου».
      Β. «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και της Γενικής Γραμματείας του Συνδέσμου Αραβικών Κρατών».       
      Επιστρέφουμε στον κατάλογο των ομιλητών.
      Το λόγο έχει ο κ. Μαγκριώτης για οκτώ λεπτά.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Η Κυβέρνηση πρέπει να εγκαταλείψει τα παιχνίδια, γύρω από τον Κανονισμό της Βουλής, γιατί έτσι δεν μπορεί να καλύψει τα τεράστια κενά και τα λάθη της πολιτικής της. Δεν μπορεί να καλύψει τη συγκυρία και την επικαιρότητα που έχει καλυφθεί με ένα γκρίζο σύννεφο που δημιουργεί η πολιτική της, η οικονομική και κοινωνική πολιτική της και βεβαίως η διαχείριση της εξουσίας και του δημοσίου  χρήματος, από τα κυβερνητικά και κρατικά στελέχη.
      Να μιλήσουμε επί της ουσίας του νομοθετήματος που έχετε φέρει και όχι γύρω από τους τύπους, από τους οποίους προσπαθείτε να καλυφθείτε, γιατί στην ουσία δεν έχετε τίποτα να πείτε και τίποτα να υπερασπιστείτε ή στην καλύτερη περίπτωση ελάχιστα, ενώ στους τύπους  νομίζετε πως όλα είναι επικοινωνία, όλα μπορούν να αντιστραφούν και όλα μπορούν να παρουσιαστούν μέσα από τους παραμορφωτικούς φακούς της προπαγάνδας σας.
      Άκουσα τον Κοινοβουλευτικό Εκπρόσωπο της Νέας Δημοκρατίας να λέει πως ο Πρωθυπουργός και η Κυβέρνηση τίποτα δεν έχει να φοβηθεί, όλα είναι στο φως και ρωτάμε: Αλήθεια, πού το είδε το φως η Κυβέρνηση; Βοηθά, στο να χυθεί άπλετο φως σε όλες αυτές τις υποθέσεις τις δύσθυμες που ταλαιπωρούν καθημερινά την ελληνική κοινωνία και το πολιτικό σύστημα και έχουν καταστήσει την ίδια δέσμιο αυτής της νοοτροπίας της συγκάλυψης, γιατί δεν έχει τη γενναιότητα να πει την αλήθεια και να κοιτάξει κατάματα τον πολίτη. Διότι μόνο μ’ αυτόν τον τρόπο θα λυτρώσει το πολιτικό σύστημα και  θα λυτρωθεί και η ίδια, γιατί δεν παίρνει τα μηνύματα της κοινωνίας. Γιατί συνεχώς, φέρνει και επαναφέρει τη λογική του συμψηφισμού, φέρνει και ξαναφέρνει το παρελθόν μπροστά, με υπαρκτά και ανύπαρκτα προβλήματα. Αυτός ο  χρόνος έχει κλείσει για σας, αγαπητοί κύριοι της Κυβέρνησης, και τώρα οι πολίτες ψάχνουν να δουν τα μάτια σας, να ζητήσουν τη συγγνώμη μας, δεν την ακούν, όμως, δεν την βλέπουν.
      Κύριοι της Κυβέρνησης και πάλι με ένα βαρύγδουπο τίτλο, ως συνήθως,  επικοινωνιακού αποκλειστικά χαρακτήρα, φέρατε ένα νομοθέτημα, το ονομάσατε Εθνικό Ταμείο Κοινωνικής Συνοχής. Εγώ, όταν ακούω αυτήν τη λέξη, εθνικό ή εθνικός, εκτός από τον Εθνικό Πειραιώς, πίσω απ’ όλα τα άλλα, αρχίζω και πονηρεύομαι για την Κυβέρνηση, γιατί και την Ολυμπιακή κάποτε τη λέγατε εθνικό αερομεταφορέα, όμως, βιαστήκατε να  την κλείσετε και να την ξεπουλήσετε, εδώ και πολλά χρόνια και φυσικά την οδηγήσατε στη σκάλα του κακού.
      Έτσι, λοιπόν, κι αυτό το Ταμείο, μ’ αυτόν το βαρύγδουπο τίτλο, ουσιαστικά δεν τον χρηματοδοτείτε. Αυτές είναι οι διαφωνίες και οι επιφυλάξεις μας. Δεν τον χρηματοδοτείτε. Δεν του δίνετε δηλαδή, τα χρήματα εκείνα, τις πολιτικές και τους μηχανισμούς, για να μπορέσουν να απαντήσουν, έστω και μερικώς, στο πρόβλημα της φτώχειας. Γι’ αυτό, λοιπόν, αφαιρέστε τους βαρύγδουπους τίτλους και ας συζητήσουμε επί της ουσίας. Διαφορετικά είναι ένα άδειο πουκάμισο το νομοθέτημα που έχετε φέρει στη Βουλή.
      Η Νέα Δημοκρατία, κύριοι της Κυβέρνησης, βλέπει τη φτώχεια, ως στατιστικό μέγεθος και στην εισηγητική έκθεση, αλλά και οι αγορητές της Νέας Δημοκρατίας, μας είπαν πως πάρα πολλοί φτωχοί στην Ελλάδα είναι στα όρια του εθνικού στατιστικού ορίου της φτώχειας. Άρα με μία ενίσχυση 1000 ευρώ το χρόνο, θα περάσουν πάνω από το όριο και λύθηκε το πρόβλημα της φτώχειας στη χώρα. Αυτή είναι η αίσθηση και η αντίληψη της φιλανθρωπίας που έχετε για την κοινωνική πολιτική, για την προνοιακή πολιτική, για το κράτος-πρόνοιας και την κοινωνία αλληλεγγύης. Είναι μία συντηρητική βαθιά πολιτική που έχουν όλα τα παραδοσιακά δεξιά κόμματα διαχρονικά. Δεν έχει καμμία σχέση με τη βαθιά προοδευτική αντίληψη της κοινωνικής δικαιοσύνης και του κράτους-πρόνοιας. Μία αντίληψη που θέλει να βοηθά τα αδύναμα στρώματα, τους αδύναμους πολίτες, τις ευπαθείς ομάδες του πληθυσμού, να ζουν έναν αξιοπρεπή βίο και ταυτόχρονα να τους δίνει τη δυνατότητα των ίσων ευκαιριών, να κερδίζουν ένα μερίδιο κι αυτοί στην παραγωγική, κοινωνική και οικονομική ζωή της χώρας. Δεν θέλουν να ζουν πολλοί από τους πολίτες -οι περισσότεροι απ’ αυτούς, ιδιαίτερα της νεότερης ηλικίας- με τα επιδόματα φτώχειας του κράτους. Αυτή είναι η αλήθεια και η πραγματικότητα και εκεί θέλετε να τους καθηλώσετε παγιδευμένους στα προνοιακά επιδόματα του κράτους, διαρκώς και διαχρονικά φτωχούς, για να αναπαράγετε την πελατειακή σας αντίληψη του φιλάνθρωπου κράτους και της φιλάνθρωπης παράταξης. 
      Πλούτος παράγεται στη χώρα, κυρίες και κύριοι συνάδελφοι, και το γνωρίζουμε όλοι. Βεβαίως, έχει σημασία από πού παράγεται ο πλούτος, γιατί ο πλούτος που παράγεται τα τελευταία χρόνια, είναι κυρίως από τα κονδύλια της Ευρωπαϊκής Ένωσης, που τελειώνουν όπως ξέρετε τα επόμενα χρόνια και φυσικά από τα δάνεια τα στεγαστικά, τα καταναλωτικά και τα δάνεια των επιχειρήσεων. Είναι μια δανειακή ανάπτυξη. Συντηρείτε τεχνητά την αγορά σε ένα επίπεδο λειτουργίας. Έχει πιάσει οροφή αυτή η πολιτική, όπως ξέρετε και στις άλλες χώρες και γι’ αυτό βρίσκονται μπροστά σε μεγάλα κραχ, σε μεγάλες υφέσεις και σε εκτόξευση της ανεργίας και της φτώχειας, ακόμη και οι πιο ισχυρές και ανεπτυγμένες χώρες του κόσμου, όπως οι Ηνωμένες Πολιτείες της Αμερικής. 
      Χειριστήκατε τακτικά βραχυχρόνια την οικονομία, βρίσκοντας ευκαιριακά μοχλούς χρηματοδότησης μέσα από το δανεισμό.
      Κατηγορείτε εμάς για δανειακή πολιτική, για κοινωνικό κράτος που κτίστηκε με δανεισμό τη δεκαετία του ’80. Καλώς ο Ανδρέας Παπανδρέου σ’ ένα βαθμό έκτισε με τον εξωτερικό και εσωτερικό δανεισμό το κοινωνικό κράτος, το Ε.Σ.Υ., τα Κ.Α.Π.Η., τα σχολεία και μια σειρά άλλες πολιτικές γιατί ετούτη η χώρα ήταν μια χώρα τριτοκοσμική και όφειλε η ελληνική κοινωνία, οι έχοντες και κατέχοντες, αυτοί που μπορούσαν να σηκώσουν στοιχειωδώς τα φορολογικά βάρη και πολύ περισσότερο οι πλούσιοι, να πληρώσουν για το κοινωνικό αυτό κράτος, γιατί επί δεκαετίες αποκόμιζαν πλούτη και εισοδήματα εις βάρος του συνόλου της κοινωνίας και ιδιαίτερα των πιο αδύναμων ομάδων του πληθυσμού. Και μεμψιμοιρείτε, λες και αυτό το δημόσιο χρέος δεν το πληρώνουν πάλι οι ίδιες κοινωνικές ομάδες με τις πολιτικές λιτότητας που ακολουθήσατε κατά κόρον εσείς και σ’ ένα βαθμό, για μια περίοδο και εμείς. Ε οφείλουμε λοιπόν, αυτές τις κοινωνικές τάξεις και τα στρώματα να τα στηρίξουμε και να τους δώσουμε τις ίδιες ευκαιρίες που έχουν και τα παιδιά των άλλων κοινωνικών ομάδων, των εύπορων κοινωνικών ομάδων. Αυτή είναι μια προοδευτική πολιτική αγαπητοί φίλοι της Κυβέρνησης.
      Όμως, χρηματοδοτείτε το Ταμείο Συνοχής με 100.000.000 ευρώ από τον κρατικό προϋπολογισμό και 300.000.000 ευρώ περίπου από κωδικούς τους οποίους αφαιρείτε από τη χρηματοδότηση του πολιτισμού, του περιβάλλοντος και του αθλητισμού. Δεν είναι, δηλαδή, χρηματοδότηση πρόσθετη από τον κρατικό προϋπολογισμό. Να γιατί σας λέμε ότι είναι ένα άδειο πουκάμισο το Ταμείο Συνοχής που συγκροτείται, γι’ αυτό του βάζετε το βαρύγδουπο τίτλο του «Εθνικού Ταμείου Κοινωνικής Συνοχής». Και λέτε ότι σε τέσσερα χρόνια, θα φτάσουμε στα 2.000.000.000 ευρώ. Μα, αυτοί οι κωδικοί συγκεντρώνουν σταθερά ποσά -σας το λέει και το Γενικό Λογιστήριο και η εισηγητική έκθεση- που έχουν μικρά ανεβοκατεβάσματα. Από πού, λοιπόν, θα βρεθεί το άλλο 1.500.000.000 ευρώ τα επόμενα χρόνια για να φθάσουμε στα 2.000.000.000 ευρώ ετησίως; Γιατί δεν το δηλώνετε; Γιατί δεν δεσμεύεστε; Του χρόνου, δηλαδή, που θα πρέπει να πάμε στο 1.000.000.000 ευρώ από πού θα καταβληθούν;
      Τα ποσά αυτά είναι πενιχρά. Για ελάχιστα φιλοδωρήματα επαρκούν πέρα από τη λανθασμένη αντίληψη αυτής της πολιτικής.
      Μόνο εάν ένα μέρος από τα κερδοσκοπικά έσοδα που έχει εισπράξει το κράτος -και με τα οποία στοιχειωδώς κρατάτε τα ελλείμματα- από τις αυξήσεις των τιμών των καυσίμων, γύρω από τις οποίες χύνετε «κροκοδείλια δάκρυα» -γιατί από τις αυξήσεις των τιμών των καυσίμων χάνει η οικονομία και η κοινωνία, τα κρατικά ταμεία με κάθε κυβέρνηση πλουτίζουν- δώσετε στην κοινωνική πολιτική, στην προνοιακή πολιτική, τότε και το Ταμείο Κοινωνικής Συνοχής αποκτά ένα ελάχιστο βάθος και βάρος για να μην είναι «άδειο πουκάμισο», για να μην είναι αποκλειστικά ένα επικοινωνιακό τρικ. 
      Ευχαριστώ κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο συνάδελφος κ. Ευθυμίου.
      ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, πρόκειται για μια συζήτηση στη Βουλή όπου ο ελληνικός λαός θα ευχόμουν να μπορούσε να παρακολουθήσει στην πληρότητά της. Και υπό κανονικές συνθήκες θα έλεγε κανείς ότι ο ελληνικός λαός θα έπρεπε να την παρακολουθήσει γιατί η Κυβέρνηση αποφάσισε να ασκήσει πολιτικές κατά της φτώχειας. Αλλά στην πραγματικότητα, η συζήτηση που κάνουμε είναι η υπεκφυγή του προβλήματος του πώς ορίζει καν η Κυβέρνηση αυτή τη φτώχεια και πώς αντιλαμβάνεται την ελληνική κοινωνία με το σύνολο της πολιτικής της, διότι ξεκινά από την παραδοχή ότι ορίζει ως φτωχούς όσους αναγνωρίζει η Ευρωπαϊκή Επιτροπή, 2.200.000 Έλληνες -που συμφωνεί και η έρευνα του Εθνικού Κέντρου Κοινωνικών Ερευνών- που έχουν εισόδημα κάτω από το 60% του μέσου εισοδήματος.
      Αυτό σημαίνει ότι η Κυβέρνηση επιλέγει τη λογική της κοινωνίας των 2/3. Εμφανίζει, δηλαδή, την Ελλάδα να είναι μία ώριμη ευρωπαϊκή χώρα στην οποία τα 2/3 της κοινωνίας ευημερούν και το 1/3 της κοινωνίας, αυτό που η Ευρωπαϊκή Επιτροπή αναγνωρίζει ως φτωχούς, αυτό μόνο που έχει το πρόβλημα. 
      Πριν απ’ όλα μόνο και μόνο αυτή η μεθοδολογική επιλογή θα μπορούσε να κάνει τον ελληνικό λαό να συνειδητοποιήσει τι είδους Κυβέρνηση έχει και τι είδους πολιτικές της Κυβέρνησης παρουσιάζονται, όπως ακριβώς παρουσίαζαν κάποτε οι αποικιοκράτες ως αμοιβές των ιθαγενών τις χάντρες και τα δαχτυλίδια και τα καθρεφτάκια. 
      Διότι κάθε ελληνικό νοικοκυριό γνωρίζει, κάθε Έλληνας γνωρίζει πια ότι η ελληνική κοινωνία με τις πολιτικές της Νέας Δημοκρατίας έχει οδηγηθεί στο αντίστροφο ευρωπαϊκό, είναι κοινωνία του 1/3 που μπορεί να νιώθει ένα αίσθημα ασφάλειας και κατοχύρωσης στη ζωή και τα υπόλοιπα 2/3 της ελληνικής κοινωνίας –όχι μόνο οι φτωχοί όπως τους ορίζουμε, αλλά η ραχοκοκαλιά του μικρού και μεσαίου νοικοκυριού- γονατίζει κάτω από το βάρος της οικονομικής και κοινωνικής πολιτικής της Κυβέρνησης της Νέας Δημοκρατίας.
      Μόνο και μόνο ο ορισμός της φτώχειας, όπως τον επέλεξε η Κυβέρνηση είναι το πρώτο απαράδεκτο βήμα, δηλαδή να κλείνει τα μάτια και να συγκαλύπτει την οικονομική και κοινωνική αλήθεια που βιώνει η μεγάλη πλειοψηφία της ελληνικής κοινωνίας. Το δεύτερο είναι η ίδια η σύλληψη. Ακόμα και αν δεχόμαστε ότι το πρόβλημα αφορά μόνο το 1/3 της ελληνικής κοινωνίας η σύλληψη ενός Εθνικού Ταμείου Κοινωνικής Συνοχής, όπως εκφράζεται από την κυβερνητική πρόθεση σ’ αυτό το θλιβερό νομοσχέδιο, είναι η επισημοποίηση της λογικής της φιλανθρωπίας, διότι μία χώρα, όπως πέτυχαν άλλες ευρωπαϊκές χώρες, όταν άσκησαν με συνέπεια επί μακρό χρόνο σοσιαλιστικές πολιτικές, κατοχυρώνει τους πολίτες με τη συνολική ανάπτυξη του κοινωνικού κράτους, όταν δηλαδή εξασφαλίζει υψηλό εισόδημα, όταν εξασφαλίζει πλήρη απασχόληση και όταν δίνει στα δημόσια αγαθά τη δημόσια δωρεάν παιδεία, τη δημόσια δωρεάν υγεία, το κράτος πρόνοιας και το ασφαλιστικό σύστημα, το εγγυάται με μία αναδιανομή του πλούτου. Το εγγυάται ταυτόχρονα με μία υγιή αναπτυξιακή πολιτική, ώστε να υπάρχει πίσω απ’ αυτό μία σταθερή πηγή χρηματοδότησης.
      Αγαπητοί συνάδελφοι, ζούμε μία μοιραία Κυβέρνηση και είναι πράγματι εξαιρετικό να μπορεί κανείς να διακρίνει ποιος είναι ο πιο μοιραίος Υπουργός αυτής της Κυβέρνησης. Είναι προφανές ότι ο μοιραίος Υπουργός είναι ο κ. Αλογοσκούφης. Ο Υπουργός που μόλις πριν λίγο όχι απλώς επιχειρηματολόγησε με τον αρνητικό τρόπο που άκουσαν όλοι όσοι ήταν παρόντες, αλλά ταυτόχρονα έχει και τον κυνισμό να αποδίδει τις δικές του πολιτικές καθ’ οιονδήποτε τρόπο σε μια μορφή συγγένειας με τις πολιτικές του ΠΑ.ΣΟ.Κ.. 
      Βεβαίως, σ’ αυτό το θέμα ο κ. Αλογοσκούφης βρίσκει συμπαραστάτη.  Και άλλα κόμματα σ’ αυτήν τη Βουλή θέλουν να διαδώσουν στον ελληνικό λαό την πεποίθηση ότι όλοι είναι ίδιοι και ακολουθούνται οι ίδιες πολιτικές. Αλλά μια και σήμερα ο κ. Αλογοσκούφης επέλεξε για άλλη μια φορά να χρησιμοποιήσει τον Ο.Τ.Ε. ως παράδειγμα θα είναι αιώνιο όνειδος όσα είπε σήμερα στη Βουλή, προασπίζοντας την πολιτική του για τον Ο.Τ.Ε..  Και είναι διπλό όνειδος για όσους επιχειρούν να εμφανίσουν την πολιτική του ΠΑ.ΣΟ.Κ. για τον Ο.Τ.Ε. ως το 2004 πως έχει οποιαδήποτε συνάφεια με όσα ακολουθούνται σήμερα. Θέλω και πρέπει ο ελληνικός λαός να θυμάται ότι το ΠΑ.ΣΟ.Κ. από το 1994 ως το 2004 άσκησε μια πολιτική για τον Ο.Τ.Ε. που προήγαγε το δημόσιο χαρακτήρα του, διασφαλίζοντας το πακέτο των μετοχών στο δημόσιο και το μάνατζμεντ, εξαπλώνοντας τον Ο.Τ.Ε. στα Βαλκάνια και τη Νοτιοανατολική Ευρώπη με στρατηγικό ρόλο, με πέντε θυγατρικές επιχειρήσεις, όλες επιτυχείς που σήμερα αποτελούν όλες τα λεγόμενα asset του Ο.Τ.Ε., με την άδεια στην «COSMOTE» που ο κ. Μητσοτάκης είχε προσδιορίσει μόνο για δύο ξένες εταιρείες και το ΠΑ.ΣΟ.Κ. έβαλε τον Ο.Τ.Ε. στον ανταγωνισμό.
      Και είναι ακριβώς η επανάληψη του τότε επικεφαλής της Επιτροπής Οικονομικών Εμπειρογνωμόνων κ. Αλογοσκούφη, επί Μητσοτάκη. Τώρα το επαναλαμβάνει με τον κ. Καραμανλή. Τότε ο κ. Μητσοτάκης επιδίωξε να πουλήσει τον Ο.Τ.Ε. το 1993 έναντι 500.000.000 δολαρίων. Θα πούλαγε τον Ο.Τ.Ε. για να πάρει το ελληνικό δημόσιο εφάπαξ 500.000.000 δολάρια. Το ανέκοψε το ΠΑ.ΣΟ.Κ.. Και πρέπει να γνωρίζει ο ελληνικός λαός ότι χάρη στις πολιτικές του ΠΑ.ΣΟ.Κ. το 1994 -2004 ο Ο.Τ.Ε., που θα τον πούλαγε η Νέα Δημοκρατία με τον κ. Αλογοσκούφη τότε και τον κ. Μητσοτάκη έναντι 500.000.000 δολαρίων απέφερε στο ελληνικό δημόσιο το 1994 -2004 7.500.000.000 ευρώ κέρδη, που όλα διατέθηκαν στην κοινωνική πολιτική. Τι σχέση έχει λοιπόν, κύριοι Υπουργοί της Νέας Δημοκρατίας, το ξεπούλημα του Ο.Τ.Ε. με ονοματεπώνυμο που επιχειρείτε; Τι σχέση έχει το ότι πέρυσι τέτοια εποχή ο κ. Αλογοσκούφης με μια τροπολογία είκοσι δύο λέξεων κατάργησε τις νομοθετικές ρυθμίσεις του ΠΑ.ΣΟ.Κ. προκειμένου να τον πουλήσετε ως παλιοσίδερα;
      Και σήμερα έχετε τον κυνισμό -όταν επανέρχεστε, όχι γιατί σας ενδιαφέρει ο δημόσιος χαρακτήρας του Ο.Τ.Ε., αλλά επειδή δεν σας βγήκαν τα συμφέροντα με το ονοματεπώνυμο που θέλατε για να καταλήξει ο Ο.Τ.Ε- να κάνετε μια ανάσχεση του ξεπουλήματος ώσπου να σας έρθει το ονοματεπώνυμο που θέλετε. Είναι δυνατόν στο ελληνικό Κοινοβούλιο να αναρωτιέται κανείς γιατί απαξιώνεται η πολιτική όταν σ’ αυτά τα διαυγή, κρυστάλλινα δεδομένα έρχεστε και αντί να απολογείστε, αντί να αισχύνεστε, μιλάτε για ταυτότητες πολιτικών του ΠΑ.ΣΟ.Κ. και της Νέας Δημοκρατίας;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κυρία Πρόεδρε, λέγοντας ότι σε μια συνέντευξή μου το Μάιο του 2004 είχα πει ότι «ο καραμανλισμός ως διακυβέρνηση είναι το ανώτατο στάδιο του αβραμοπουλισμού» και λυπάμαι διότι πράγματι, τέσσερα χρόνια μετά, το μόνο που έχει κάνει αυτή η Κυβέρνηση είναι να ακολουθεί την τακτική του πρώτου διδάξαντος, του Δημήτρη Αβραμόπουλου: να ντύνει το τίποτα με χρυσόσκονη. Και σήμερα ντύσατε το θέμα της φτώχειας με μια χρυσόσκονη που δεν αξίζει σε τόσο σοβαρό θέμα, σε τόσο σοβαρό ζήτημα να εμφανίζεται ως κυβερνητικό νομοσχέδιο. Γι’ αυτό θα το καταψηφίσουμε και πολιτικά και ηθικά κι έτσι πρέπει να γίνει.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Διαμαντοπούλου. Δεν είναι εδώ. 
      Επομένως το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
      Παρακολουθήσαμε πριν από λίγο μια μάταιη προσπάθεια του Υπουργού Οικονομίας, του κ. Αλογοσκούφη –επιδίδεται σ’ αυτό το σπορ- να βρει ψόγο στη στάση μας, στη στάση του ΠΑ.ΣΟ.Κ., και να αναδείξει μάλιστα αντιφάσεις στη θέση μας. Και στις θέσεις μας γενικά, αλλά και ειδικά στη θέση μας γι’ αυτό το νομοσχέδιο.
       Θέλω να πω ότι οι αντιφάσεις και η ασυνέπεια χαρακτηρίζουν την πολιτική σας. Αυτό συμβαίνει. Είναι μια πολιτική η οποία παράγει συστηματικά τη φτώχεια, διευρύνει τις ανισότητες, οδηγεί όλο και περισσότερους σε κοινωνικό αποκλεισμό και ωθεί τα νοικοκυριά σε καθεστώς οικονομικής δυσπραγίας. 
      Και προσπαθείτε με ένα άδειο ουσιαστικά Ταμείο, το Ταμείο Κοινωνικής Συνοχής –προφανώς εις μάτην- να αντιμετωπίσετε τη φτώχεια. 
      Αυτό είναι που λέμε, κύριε Υπουργέ –και κάνετε πως δεν το καταλαβαίνετε. Λέμε ότι η αντιμετώπιση της φτώχειας θέλει κάτι παραπάνω από εισοδηματικές ή επιδοματικές και μάλιστα μη εγγυημένες ενισχύσεις και προϋποθέτει, πριν από όλα, πολιτική πρόληψης, αποτροπής του κοινωνικού αποκλεισμού και προπάντων, κάτι που δεν σας διακρίνει, συνέπεια και συνοχή σε όλες τις πολιτικές που έχουν σχέση με το εισόδημα των πολιτών και τα κοινωνικά αγαθά. Οι δικές σας πολιτικές δεν είναι σε συνάρτηση, δεν είναι σε συνοχή, είναι πολιτικές οι οποίες –όπως είπα- αναπαράγουν τις ανισότητες.
      Επί των ημερών σας και η ψαλίδα των εισοδημάτων άνοιξε. Επί των ημερών σας και τα δημόσια αγαθά κοστίζουν για τον πολίτη όλο και περισσότερο. Επί των ημερών σας, με την ακρίβεια και η αγοραστική αξία των νοικοκυριών έχασε μηνιαίως τρεις περίπου εκατοντάδες ευρώ.
      Όσον αφορά το Ταμείο, πέρα από τα 100.000.000 ευρώ που θα δοθούν στην αρχή, δεν έχει διασφαλισμένους και εγγυημένους πόρους από τον κρατικό προϋπολογισμό. Δεν υπάρχουν δεσμεύσεις, επίσης, όσον αφορά τα προγράμματα που θα εφαρμόσετε και τις στοχευμένες, όπως λέτε, παρεμβάσεις.
      Μας είπε προηγουμένως, ο κύριος Υφυπουργός Υγείας, ότι έχετε προγράμματα και μάλιστα είναι σε CD-ROM, το οποίο και κατέθεσε. Το ζήτημα, όμως, είναι ότι δεν υπάρχει καμμία δέσμευση στη νομοθετική ρύθμιση για την εφαρμογή αυτών των προγραμμάτων. Αυτή είναι η ουσία. Γι’ αυτό μίλησα για «άδειο πουκάμισο», για άδειο Ταμείο ουσιαστικά. 
      Κι εμείς είπαμε ακόμα, κύριοι Υπουργοί –και μην προσπαθείτε να διαστρεβλώνετε τις θέσεις του ΠΑ.ΣΟ.Κ.- ότι παρ’ όλα αυτά και παρά τις αντιρρήσεις, μιας και πρόκειται για βοήθεια σε κοινωνικά στρώματα και σε συμπολίτες μας που έχουν ανάγκη, δεν καταψηφίζουμε αυτές τις ρυθμίσεις. Άλλο το θέμα του νομοσχεδίου, όπως διαμορφώθηκε με τις άσχετες διατάξεις, με φωτογραφικές διατάξεις και με την ενσωμάτωση της τροπολογίας για τον Ο.Τ.Ε.. 
      Θέλουμε, λοιπόν, να σας πούμε να μη βαυκαλίζεστε ότι με ένα ουσιαστικά, όπως είπα, άδειο Ταμείο, θα αντιμετωπίσετε τη φτώχεια. Όταν μάλιστα η πολιτική σας, εισοδηματική και φορολογική, ανοίγει την ψαλίδα των ανισοτήτων. Στην τετραετία σας έχουμε μια συνεχή φοροεπιδρομή στα μικρά και μεσαία εισοδήματα και όλη η τετραετία σας ταυτίζεται με περισσότερους φόρους για τους πολλούς και μεγαλύτερες φοροελαφρύνσεις για τους λίγους. 
      Ακόμα και οι αλλαγές στη φορολογία ακινήτων –συζητούμε το νομοσχέδιο στην Επιτροπή Οικονομικών Υποθέσεων- εντείνουν τις ανισότητες, απαλλάσσουν μεγαλοϊδιοκτήτες και επιβαρύνουν τους μικρούς! 
      Ανατρέπουν δε –αυτό κάνουν οι αλλαγές στη φορολογία των ακινήτων- τη συνταγματικά κατοχυρωμένη αρχή της αναλογικότητας των βαρών. Οι πολίτες –λέει το άρθρο 4 παράγραφος 5 του Συντάγματος- πρέπει να προσφέρουν στα δημόσια βάρη, ανάλογα με τις δυνατότητές τους.
      Άρα, από τη μια μεριά έχουμε επί μέρους πολιτικές και τη συνολική σας πολιτική, η οποία παράγει φτώχεια, διευρύνει ανισότητες και από την άλλη έρχεστε σήμερα, ως στάχτη στα μάτια, μ’ ένα ουσιαστικά άδειο Ταμείο, να μας πείτε ότι έχουμε πολιτική αντιμετώπισης της φτώχειας.
      Ε, όχι! Σ’ αυτό τουλάχιστον θα πρέπει να είμαστε καθαροί, να λέμε τα πράγματα με το όνομά τους. Αυτό λέει το ΠΑ.ΣΟ.Κ. και παρ’ όλα αυτά, όπως σας είπα, δεν αντιτίθεται σ’ αυτές τις διατάξεις, στις συγκεκριμένες ρυθμίσεις. Και έρχεστε και μας κατηγορείτε και από πάνω.
      Σας είπαμε ακόμα –και σας το είπε και ο κ. Πάγκαλος και ο κ. Κακλαμάνης- «ως πού θα πάει αυτό το βιολί;», το να ενσωματώνονται, δηλαδή, σε νομοσχέδια άσχετες διατάξεις, φωτογραφικές διατάξεις και τροπολογίες. Ψηφίσαμε την Αναθεώρηση του Συντάγματος πριν μερικά χρόνια, αλλάξαμε τον Κανονισμό της Βουλής για να σταματήσουμε αυτή –την καθιερωμένη πρακτική, που ήταν ουσιαστικά υποβάθμιση της ποιότητας του νομοθετικού έργου. Να αναβαθμίσουμε, με άλλα λόγια, την ποιότητα του νομοθετικού έργου αυτό ήταν ο στόχος.
      Εσείς συνεχίζετε με επιστροφή στο παρελθόν. Και θα πρέπει πραγματικά και το κόμμα μου –και το λέω καθαρά- σε τέτοιες περιπτώσεις πλέον να βάλει όρο. Αν ενσωματώνονται στο νομοσχέδιο άσχετες διατάξεις πραγματικά θα πρέπει να αποφασίσει και να έχει ως αρχή να μην ψηφίζει επί της αρχής τα νομοσχέδια. Κάποτε πρέπει να αναγκαστείτε να αλλάξετε τακτική. 
      Στο λίγο χρόνο που μου απομένει θα αναφερθώ εν συντομία και στην τροπολογία για τον Ο.Τ.Ε.. Τρέχετε και δεν φθάνετε. Πάτε να μαζέψετε τα ασυμμάζευτα εσείς οι οποίοι με άνεση λέγατε –ο κύριος Υπουργός το είπε, από τα επίσημα χείλη του ακούστηκε- και 5% και 10% να είναι το ποσοστό του δημοσίου στον Ο.Τ.Ε. δεν μας πειράζει. Τώρα, λοιπόν, τρέχετε και δεν φθάνετε. Δεν φθάσαμε εδώ τυχαία. Φθάσαμε με τις πράξεις και παραλείψεις σας. Κινδυνεύει να   χαθεί   ο   έλεγχος  στον Ο.Τ.Ε.  με την  επιθετική  εξαγορά -βρεθήκατε μπροστά σ’ αυτό το αδιέξοδο- και φέρατε απεγνωσμένα αυτήν την τροπολογία. Και φθάσαμε εδώ με δικές σας πράξεις και παραλείψεις διότι όλη η πολιτική σας για τις Δ.Ε.Κ.Ο. και τις στρατηγικής σημασίας επιχειρήσεις ήταν μια πολιτική ανικανότητας και αφροσύνης. Τη Δ.Ε.Η. μετατρέψατε από κερδοφόρα επιχείρηση σε προβληματική, στον Ο.Τ.Ε. φθάσατε να χάσουμε τον έλεγχο και στην Ολυμπιακή όχι μόνο παραδοθήκατε αμαχητί στην Ευρωπαϊκή Ένωση αλλά ουσιαστικά συνεργάζεστε και απεργάζεστε το λουκέτο. 
      Ιδιαίτερα, λοιπόν, στον Ο.Τ.Ε. τι κάνατε; Ήρατε όλο το προστατευτικό πλαίσιο που υπήρχε επί των κυβερνήσεων του ΠΑ.ΣΟ.Κ. και όσον αφορά το 33.3% του δημοσίου με το ν. 2843/2000 και για το όριο 5% στα δικαιώματα των μετόχων εκτός δημοσίου, που προσδιορίζονταν με το ν. 2257/94. Είχαμε προβλέψει αυτές τις εξελίξεις όταν ψηφίζατε τους νόμους. Εσείς τότε κωφεύατε και λέγατε αυτά που λέγατε.
      Είναι σαφείς, λοιπόν, οι κυβερνητικές σας ευθύνες. Ο Ο.Τ.Ε. δεν είναι μια οποιαδήποτε ανώνυμη εταιρεία. Είναι μια εταιρεία στρατηγικής σημασίας για τα εθνικά συμφέροντα και εμείς πιστεύουμε ότι θα πρέπει να μείνει ο έλεγχος στο δημόσιο. Η μεγαλύτερη ζημιά κοντολογίς που έχετε κάνει στη χώρα την τετραετία που κυβερνάτε είναι η αποδυνάμωση της παραγωγικής βάσης της χώρας, είναι ο αφελληνισμός της ελληνικής οικονομίας. Την ώρα που οι άλλοι Ευρωπαίοι συνεταίροι μας κάνουν προσπάθειες και στηρίζουν επιχειρήσεις εθνικούς πρωταθλητές εσείς ουσιαστικά οδηγείτε και τις στρατηγικής σημασίας  Δ.Ε.Κ.Ο. σε αφανισμό και σε ξένα χέρια. Άξιος ο μισθός σας! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κυρία Πρόεδρε, με το προτεινόμενο σχέδιο νόμου «Σύσταση Εθνικού Ταμείου Κοινωνικής Συνοχής» έρχεται η Κυβέρνηση με συνέπεια να υλοποιήσει την προεκλογική της δέσμευση να κάνει ένα βήμα για την αντιμετώπιση της φτώχειας και του κοινωνικού αποκλεισμού. Είναι μια ουσιαστική θεσμική παρέμβαση που στόχο έχει τη μείωση των κοινωνικών ανισοτήτων με τη χρηματοδότηση ολοκληρωμένων προγραμμάτων που θα έχουν στοχευμένη εισοδηματική ενίσχυση σε φτωχά και πολύ φτωχά νοικοκυριά, σε κατηγορίες δικαιούχων βάσει συγκεκριμένων αντικειμενικών κριτηρίων. 
      Στόχος των δράσεων που χρηματοδοτεί το Ταμείο είναι η μείωση του ποσοστού της φτώχειας στο επίπεδο του 15% μέσα στην επόμενη πενταετία και στο πλαίσιο αυτό το Ταμείο θα χρηματοδοτεί τα επόμενα χρόνια σταδιακά με ποσά που θα φθάσουν ετησίως τα 2.000.000.000 ευρώ ώστε να υπάρχει η δυνατότητα ενίσχυσης με 1000 ευρώ ανά φτωχό πολίτη κατ’ έτος. 
      Κυρίες και κύριοι συνάδελφοι, πρωταρχικός στόχος της οικονομικής και κοινωνικής πολιτικής μας είναι η ενίσχυση της κοινωνικής συνοχής, της κοινωνικής αλληλεγγύης και της κοινωνικής δικαιοσύνης. Από την 1η του χρόνου αυξήθηκαν όπως δεσμευθήκαμε το Ε.Κ.Α.Σ., το κατώτατο επίδομα ανεργίας και οι συντάξεις του Ο.Γ.Α.. Με το νέο προϋπολογισμό, ξεκινάει η χρηματοδότηση του Εθνικού Ταμείου Κοινωνικής Συνοχής που σε βάθος τετραετίας, θα φθάσει τα 2.000.000.000 ευρώ το χρόνο. Με το ίδιο σχέδιο νόμου από την 1η του χρόνου χορηγείται στις τρίτεκνες οικογένειες το πολυτεκνικό επίδομα. Από το 2009 καθιερώνεται η κατώτατη εθνική σύνταξη που θα υπερβαίνει το όριο της φτώχειας με εισοδηματικά κριτήρια.
      Σκοπός μας είναι να διασφαλίσουμε μια καλύτερη προοπτική για ολόκληρη την κοινωνία. Και αυτό είναι χρέος μας. Και στο χρέος αυτό είμαστε αποφασισμένοι να ανταποκριθούμε με συνέπεια και υπευθυνότητα.
      Έρχομαι, κύριε Υπουργέ, στην τροπολογία που αφορά την έκτακτη αρωγή του κράτους σε οικογένειες που υπέστησαν καταστροφές από πλημμύρες, που έπληξαν το Νοέμβριο του 2007 ορισμένους νομούς της χώρας. Το Νοέμβριο του 2007, συγκεκριμένα στις 17 Νοεμβρίου, ορισμένα δημοτικά διαμερίσματα του Νομού Σερρών επλήγησαν από πλημμύρες, με αποτέλεσμα να υποστούν καταστροφές κατοικίες και οικοσκευές.
      Ζητούμε να χορηγηθεί εφάπαξ οικονομική ενίσχυση 3.000 ευρώ σε κάθε οικογένεια μονίμου κατοίκου σ’ αυτές τις πληγείσες περιοχές του Νομού Σερρών από αυτές τις πλημμύρες του Νοεμβρίου.
      Πιστεύω ότι λόγοι ίσης μεταχείρισης και δικαιοσύνης επιβάλλουν την ενίσχυση και αυτών των οικογενειών που υπέστησαν καταστροφές από ακραία καιρικά φαινόμενα, όπως είναι οι πλημμύρες.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Λεονταρίδη.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Μάλιστα, κύριε Υπουργέ, μπορείτε να έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Σχετικά με την παρατήρηση που έχει κάνει ο κ. Λεονταρίδης για τους πλημμυροπαθείς του νομού του, θα ήθελα να πληροφορήσω το Σώμα ότι ναι, στο Υπουργείο μας έχει γίνει κάποια αναφορά για περιορισμένο αριθμό πλημμυροπαθών στο Νομό Σερρών. Βεβαίως, ορισμένες από τις ζημιές είναι μικρότερες από το ποσό των 3.000 ευρώ και αυτό είναι ένα ζήτημα που μας προβληματίζει, με ποιο τρόπο θα μπορέσουμε να κάνουμε μια τέτοια παρέμβαση.
      Είναι ένα θέμα το οποίο θα εξετάσουμε και θα δούμε με ποιο τρόπο θα μπορέσουμε να το αντιμετωπίσουμε, ώστε να καλύψουμε ενδεχομένως κι αυτούς οι οποίοι έχουν ζημιές κάτω από το ποσό των 3.000 ευρώ.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, είναι περίπου τριάντα-τριάντα πέντε οικογένειες.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Είναι ένα ζήτημα το οποίο θα εξετάσουμε, κύριε Λεονταρίδη.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Δεν μπορώ να σας δώσω το λόγο, κύριε συνάδελφε.
      ΕΥΣΤΑΘΙΟΣ ΚΟΥΤΜΕΡΙΔΗΣ: Είναι ένα θέμα που αφορά…
      ΠΡΟΕΔΡΕΥΟΥΣΑ (Έλσα Παπαδημητρίου): Δεν γίνεται, κύριε συνάδελφε. Δεν έχω τη δυνατότητα βάσει του Κανονισμού.
      Η κ. Σκραφνάκη έχει το λόγο.
      ΜΑΡΙΑ ΣΚΡΑΦΝΑΚΗ: Με τη νέα χρονιά, εύχομαι σε όλους σας και σε όλους τους Έλληνες χρόνια πολλά και καλή χρονιά.
      Κύριε Υπουργέ, κυρίες και κύριοι συνάδελφοι, το σχέδιο νόμου που συζητούμε σήμερα αφορά ένα υπαρκτό κοινωνικό πρόβλημα, το πρόβλημα της φτώχειας, που είναι από τα σημαντικότερα των σύγχρονων κοινωνιών.
      Στη χώρα μας, ένας στους πέντε συνανθρώπους μας ζει κάτω από το όριο της φτώχειας, δηλαδή, με εισόδημα κατώτερο του 60% του μέσου εθνικού εισοδήματος. Κανείς δεν μπορεί να αγνοήσει το πρόβλημα το οποίο είναι οξύ και πρέπει να γίνει εθνική υπόθεση. Οφείλει η πολιτεία να το αντιμετωπίσει, καταρτίζοντας ένα ολοκληρωμένο στρατηγικό σχέδιο για την καταπολέμηση της φτώχειας με την εφαρμογή προγραμμάτων κατά του κοινωνικού αποκλεισμού των οικονομικών και κοινωνικών ανισοτήτων που προκαλούν τη φτώχεια.
      Έρχεστε σήμερα μ’ αυτή τη νομοθετική σας πρωτοβουλία να δώσετε ένα βοήθημα το οποίο, όμως, δεν μπορεί να λύσει το πρόβλημα της φτώχειας. Είναι δυνατόν μόνο με την ενίσχυση των 2,7 ευρώ την ημέρα που προτίθεστε να δώσετε, να βελτιωθούν οι όροι ζωής των οικονομικά ασθενέστερων και να υπάρξει άμβλυνση του φαινομένου της φτώχειας; Η φτώχεια δεν μπορεί να αντιμετωπιστεί με ένα μεμονωμένο μέτρο πενιχρής εισοδηματικής ενίσχυσης, σαν αυτό που προτείνετε, αλλά απαιτείται μια σύνθετη, στοχευμένη παρέμβαση σε πολλά επίπεδα.
      Πρώτον, οφείλετε να λάβετε μέτρα κατά της ανεργίας των νέων. Το κράτος οφείλει να βρίσκει δουλειά και να δημιουργεί θέσεις εργασίας για την καταπολέμηση της ανεργίας των νέων που είναι βασική αιτία της φτώχειας.
      Δεύτερον, οφείλετε να ασκήσετε μια πολιτική στέγης, προκειμένου να ενισχυθούν τα χαμηλότερα οικονομικά στρώματα, των οποίων το εισόδημα εξανεμίζεται για την εξασφάλιση στέγης.
      Τρίτον, οφείλετε να ακολουθήσετε πολιτική ενίσχυσης των μισθών και των συντάξεων, οι οποίοι πρέπει, επιτέλους, κάποτε να συγκλίνουν με τους αντίστοιχους ευρωπαϊκούς.
      Τέταρτον, οφείλετε να λάβετε μέτρα για την ενίσχυση του εισοδήματος των αγροτών, το οποίο πλήττεται από την άνοδο του κόστους παραγωγής και την καθήλωση των τιμών στα αγροτικά προϊόντα.
      Πέμπτον, οφείλετε να λάβετε μέτρα για να μειώσετε τις δαπάνες των νοικοκυριών για την παιδεία και την υγεία.
      Τέλος, οφείλετε να ελέγξετε την ακρίβεια η οποία σήμερα έχει λάβει ανεξέλεγκτες διαστάσεις.
      Γνωρίζετε ότι τα νοικοκυριά έχουν πνιγεί από την υπερχρέωση και ότι πάνω από 94.000.000.000 ευρώ είναι τα χρέη τους προς τις τράπεζες; Γνωρίζετε ότι κάθε οικογένεια έχει αυξήσει το δανεισμό της κατά 10.000 ευρώ για να μπορέσει να καλύψει τις στοιχειώδεις ανάγκες της; Αντί να λάβετε μέτρα, με την πολιτική σας αφήνετε την κερδοσκοπία να οργιάζει και την ακρίβεια που καλπάζει στα βασικά είδη διατροφής και τις υπηρεσίες των Δ.Ε.Κ.Ο. να ροκανίζει τα εισοδήματα. 
      Η οικονομική σας πολιτική έχει δημιουργήσει μια νέα φτώχεια, νέους αποκλεισμούς κι έχει οδηγήσει στην ανέχεια μεγάλα τμήματα του ελληνικού πληθυσμού. Αν δεν δοθεί η δέουσα προσοχή, το πρόβλημα της φτώχειας θα έχει οδυνηρές συνέπειες για την κοινωνική συνοχή, την οποία δυστυχώς υπονομεύετε διαρκώς με την πολιτική σας.
      Το Εθνικό Ταμείο Κοινωνικής Συνοχής που διαφημίσατε προεκλογικά είναι μόνο ένα επικοινωνιακό τέχνασμα, ένα πρόχειρο και επιφανειακό πόνημα, με πλήθος νομικών ασαφειών. 
      Το πρόβλημα της φτώχειας αντιμετωπίζεται με το παρόν νομοσχέδιο ως επί μέρους πρόβλημα φιλανθρωπίας παρά ως ένα στρατηγικό θέμα πολιτικής, αφού απουσιάζει παντελώς ο σχεδιασμός μιας εθνικής στρατηγικής καταπολέμησης της φτώχειας. Το νομοσχέδιο περιλαμβάνει μόνο αοριστίες και ασάφειες ως προς τον κύκλο των δικαιούχων, τα κριτήρια του προσδιορισμού τους και τα ποσά που θα τους χορηγηθούν.
      Η Κυβέρνηση ζητά με το νομοσχέδιο να δώσει η Βουλή λευκή επιταγή στον Υπουργό Οικονομικών, προκειμένου να προσδιορίσει ο ίδιος ποιες κατηγορίες φτωχών θα ενισχύονται και με ποια ποσά. Η βιωσιμότητα δε του Ταμείου δεν εξασφαλίζεται, καθώς δεν προβλέπεται η χρηματοδότησή του με καθιέρωση πάγιας, ετήσιας εισφοράς από τον κρατικό προϋπολογισμό. Υπό αυτές τις προϋποθέσεις, η σύσταση του Ταμείου από μόνη της είναι αμφίβολο αν θα μπορέσει να εκπληρώσει το στόχο που θέτει η Κυβέρνηση για μείωση του ποσοστού της φτώχειας από 20% σε 15% μέσα σε μια πενταετία.
      Κυρίες και κύριοι συνάδελφοι, στο σχέδιο νόμου υπάρχει διάταξη για τους τρίτεκνους η οποία μπορεί να είναι σε θετική κατεύθυνση, φαίνεται όμως για άλλη μια φορά ότι η Κυβέρνηση δεν τηρεί τις υποσχέσεις της. Και αναφέρομαι στην υπόσχεση που είχε δώσει στις τρίτεκνες οικογένειες να εξισωθούν με τους πολύτεκνους. Εάν η Κυβέρνηση θέλει να πείσει ότι είναι μέλημά της η επίλυση του δημογραφικού προβλήματος, τότε πρέπει να προχωρήσει σε ενεργητικά μέτρα στήριξης της οικογένειας και στην εξίσωση των τρίτεκνων οικογενειών με τις πολύτεκνες.
      Θέλω, κυρίες και κύριοι συνάδελφοι, να υπενθυμίσω απ’ αυτό το Βήμα ότι η Νέα Δημοκρατία καταψήφισε την πρόταση νόμου που συζητήθηκε στη Βουλή το 2005 για το ελάχιστο εγγυημένο εισόδημα με το αιτιολογικό ότι αδυνατεί ο κρατικός μηχανισμός να καταγράψει τους δικαιούχους. Τι έχει αλλάξει άραγε από τότε μέχρι σήμερα; Επανιδρύσατε, κύριοι, το κράτος κι έχετε τη δυνατότητα να εντοπίσετε, ποιοι μπορούν να είναι δικαιούχοι του πενιχρού αυτού ποσού των 2,7 ευρώ ημερησίως ή μήπως τελικά προτείνετε ένα σχέδιο νόμου, γνωρίζοντας εκ των προτέρων ότι δεν πρόκειται να αλλάξει το πρόβλημα της φτώχειας;
      Είμαι υποχρεωμένη, κύριε Υπουργέ, να επισημάνω όλες αυτές τις αδυναμίες που αποδεικνύουν την έλλειψη από μέρους της Κυβέρνησης μιας στρατηγικής για την αντιμετώπιση της φτώχειας και του κοινωνικού αποκλεισμού.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε.
      Παρακαλώ τον κ. Αθανάσιο Πλεύρη να πάρει το λόγο.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε.
      Όταν έχουμε ένα τόσο σημαντικό νομοσχέδιο που περιλαμβάνει μία σειρά από θέματα που αφορούν κυρίως τους φτωχούς, το πρώτο πράγμα που μας έρχεται στο μυαλό είναι γιατί είμαστε αναγκασμένοι ως Κοινοβούλιο να κάνουμε ένα τέτοιο νομοσχέδιο. Γιατί κάποιοι που κυβέρνησαν αυτήν εδώ τη χώρα, την οδήγησαν να έχει ένα τέτοιο ποσοστό ανθρώπων κάτω από το όριο της φτώχειας που να χρειάζεται να βρίσκουμε μέτρα που ουσιαστικά είναι ασπιρίνες σε μία ανίατη ασθένεια;
      Γνωρίζετε πάρα πολύ καλά –και το είπαν όλοι εδώ- ότι αυτό δεν είναι πρόσωπο κοινωνικής πολιτικής. Δεν είναι πρόσωπο κοινωνικής πολιτικής ότι δίνουμε ένα χαρτζιλίκι σε κάποιους ανθρώπους. Μπορείτε να καταλάβετε ότι για να υπάρξει πρόοδος στο θέμα της φτώχειας, πρέπει επιτέλους να δείτε τους τρόπους εκείνους με τους οποίους θα γίνει δίκαιη ανακατανομή του πλούτου. Και όταν μιλάμε για ανακατανομή του πλούτου, δεν εννοούμε την ανακατανομή που θέλουν άλλα κόμματα τα οποία έχουν πάρει μεγάλα ποσά πουλώντας εταιρείες και τα οποία είναι τα πιο πλούσια από όλα τα κόμματα εδώ μέσα στο Κοινοβούλιο και ομιλούν για μία θεωρητική ανακατανομή του πλούτου. Εμείς λέμε με τα νέα δεδομένα που υπάρχουν, πώς θα μπορέσουμε να κάνουμε την ανακατανομή του πλούτου κατά τέτοιο τρόπο, ώστε τα χαμηλά στρώματα πραγματικά να έχουν τις ευκαιρίες να ξεφύγουν απ’ αυτή τη ζώνη στην οποία βρίσκονται.
      Αυτό μπορεί να γίνει με μία ανάπτυξη της χώρας, μία ανάπτυξη που ευαγγελίζεται τόσο το ΠΑ.ΣΟ.Κ., όσο και η Νέα Δημοκρατία, χωρίς να μας λένε το πώς. Έχουμε κουραστεί να λέμε σ’ αυτό εδώ το Κοινοβούλιο ότι στόχος μας είναι η ανάπτυξη, η πρόοδος, το όραμα. Άκουσα και τον Αρχηγό της Αξιωματικής Αντιπολίτευσης που είπε: «θα κάνουμε τομές». Δεν θέλουμε τις αυθαίρετες έννοιες, που δεν έχουν κάποιο περιεχόμενο. Θέλουμε τις λύσεις. Ποιες είναι αυτές οι τομές; Ποιο είναι αυτό το όραμα; Ποιες είναι αυτές οι λύσεις; Ποια είναι αυτή η ανάπτυξη; 
      Ζητήσατε την ψήφο του ελληνικού λαού για μεταρρυθμίσεις. Ποιες είναι αυτές οι μεταρρυθμίσεις; Οι μεταρρυθμίσεις είναι να κάνετε ένα ταμείο φτώχειας, το οποίο ουσιαστικά θα αφήσει πάλι αυτούς τους ανθρώπους στην κατάσταση που είναι; Εύλογα θα αναρωτηθείτε «δηλαδή, διαμαρτύρεστε; Κάτι κάνουμε. Δίνουμε κάποια λεφτά, δεν μπορούμε να δώσουμε παραπάνω.». 
      Αυτό που θέλω να πω είναι ότι, πρώτον, έχουμε φθάσει σ’ αυτό το σημείο διότι κάποιες πολιτικές που είτε βαφτίστηκαν σοσιαλιστικές είτε βαφτίστηκαν φιλελεύθερες είτε οτιδήποτε άλλο, οδήγησαν τη χώρα σε αδιέξοδα, με αποτέλεσμα να έχουμε ανθρώπους κάτω από το όριο της φτώχειας –και αυτό είναι το πρώτο ζητούμενο- και, δεύτερον, εάν θέλετε πραγματικά να κάνετε κάτι, μην κάνετε κάτι που θα το χρησιμοποιήσετε επικοινωνιακά για να ζητήσετε πάλι την ψήφο του ελληνικού λαού, αλλά κάντε κάτι που πραγματικά θα βοηθήσει αυτούς τους ανθρώπους. Κι αν μου πείτε ότι αυτός είναι ο προϋπολογισμός και δεν μπορείτε να κάνετε τίποτα, θα σας απαντήσουμε ότι εσείς έχετε την πίτα και αν δεν ξέρετε να κάνετε τη μοιρασιά, φύγετε να την κάνουν κάποιοι άλλοι. Δεν μπορούν οι ελληνικές τράπεζες αυτή τη στιγμή να έχουν τις χειρότερες υπηρεσίες σε όλον τον κόσμο και να κερδίζουν τα περισσότερα χρήματα. Δεν είναι δυνατόν πέντε, έξι οικογένειες να διοικούν την Ελλάδα.
      Αυτή είναι μία πραγματικότητα. Και το «σεμνά και ταπεινά» που ευαγγελιστήκατε, το είδαμε. Σεμνά και ταπεινά, αλλά η πραγματικότητα είναι ότι ο κόσμος στην καθημερινότητά του δεν είδε καμία αλλαγή, από την αλλαγή που ήρθε επί κυβερνήσεων ΠΑ.ΣΟ.Κ..
      Κατά την άποψή μου, το μεγαλύτερο θέμα που αναπτύσσεται στο νομοσχέδιο και στο οποίο, αν θέλετε, δεν δόθηκε η ανάλογη βαρύτητα, είναι το θέμα των τριτέκνων. Δεν θέλω να το αντιμετωπίσω αυτό το θέμα ως μία άλλη παροχή σε κάποιους ανθρώπους. Αυτή τη στιγμή, η Ελλάδα αντιμετωπίζει ένα πρόβλημα, το δημογραφικό. Πραγματικά, αν θέλουμε να μιλήσουμε για εθνικά προβλήματα, το μείζον εθνικό πρόβλημα της Ελλάδας είναι το δημογραφικό. 
      Όταν η Γαλλία έφθασε σε κατάσταση να χτυπήσει ελαφρώς το καμπανάκι, έγιναν πραγματικές τομές, ώστε σήμερα, αυτή τη στιγμή, η τεκνοποιία στη Γαλλία να βρίσκεται σ’ ένα ικανοποιητικό σημείο. Αυτή τη στιγμή, στην Ελλάδα ο δείκτης είναι γύρω στο 1. Για να μπορέσει ένα έθνος να διατηρήσει τον πληθυσμό του, πρέπει να έχει δείκτη 2,1. Και οι αναλυτές σας ξέρουν καλύτερα από εμένα τι θα πει δείκτης 1. Θα πει ότι γεννιέται ένα παιδί ανά ζευγάρι, δηλαδή ανά χίλια άτομα γεννιούνται πεντακόσια παιδιά.
      Αυτό σημαίνει ότι τα πεντακόσια παιδιά θα γεννήσουν διακόσια πενήντα και πάει λέγοντας, μέχρι να εξαφανιστούμε ή μέχρι, τέλος πάντων, να μειωθούμε επικίνδυνα. Μπορεί κάποιοι μ’ αυτό να θεωρούν ότι κινδυνολογούμε ή οτιδήποτε άλλο, αλλά εγώ ξέρω ότι όταν άλλες ευρωπαϊκές χώρες αντιμετώπισαν αυτό το πρόβλημα, «έβαλαν το μαχαίρι στο κόκαλο». 
      Αυτή τη στιγμή, δεν είναι δυνατόν να μην έχετε αντιληφθεί ότι με δείκτη 1, ο τρίτεκνος είναι πολύτεκνος. Τι πρέπει να γίνει δηλαδή για να γίνει ο τρίτεκνος πολύτεκνος; Να φθάσουμε στο δείκτη 0 και να μη γεννιούνται καθόλου άνθρωποι στην Ελλάδα; Αυτό επιθυμείτε; 
      Παράλληλα, μπορώ να καταλάβω ίσως σε νομικό επίπεδο γιατί το επίδομα δίνεται και σε κάποιους άλλους ανθρώπους, όπως για παράδειγμα σε πολίτες της Ευρωπαϊκής Ένωσης που τέλος πάντων λόγω τού ότι δεν μπορεί να υπάρχουν διαφορές λόγω ιθαγένειας δεν μπορούμε και να το αποφύγουμε, αλλά πραγματικά αυτό που μου φάνηκε λίγο κωμικό και μάλλον φαίνεται ότι διαπνέει την ατμόσφαιρα όλου του νομοσχεδίου είναι ότι θα δίνεται και στους Ελβετούς. Διότι αυτή τη στιγμή, όπως ξέρετε, η οικογένεια προστατεύεται από το Σύνταγμα είτε σας αρέσει είτε όχι, ως θεμέλιος λίθος του έθνους. Έτσι προστατεύεται η οικογένεια και αν θέλετε, μπορείτε να δείτε το Σύνταγμα.
      Συνεπώς, για να προστατεύσετε τους τρίτεκνους, δεν χρειάζεται να προστατεύσετε τους πολίτες του Λιχνενστάιν που κατοικούν στην Ελλάδα, της Ελβετίας και της Σουηδίας και του ευρωπαϊκού οικονομικού χώρου.
      Πιστεύουμε ότι όλα αυτά τα νομοσχέδια που φέρνετε, στην πραγματικότητα αποσκοπούν σ’ έναν και μόνο στόχο. Αποσκοπούν στο να δικαιολογήσετε τη σκληρή, στυγνή, αντιλαϊκή καπιταλιστική πολιτική που εφαρμόζετε μ’ ένα υποτιθέμενο κοινωνικό πρόσωπο. 
      Πιστεύω ότι έχετε τη γνώση και την ευθύνη να αντιληφθείτε ότι αυτό το σχέδιο νόμου δεν λύνει κανένα απολύτως πρόβλημα. Και όχι απλώς δεν λύνει κανένα πρόβλημα, αλλά ουσιαστικά εμπαίζει την κατάσταση στην οποία  βρίσκονται ορισμένοι άνθρωποι. Και σίγουρα γι’ αυτό ευθύνεστε εσείς, ευθύνονται οι προηγούμενες Κυβερνήσεις, αλλά οπωσδήποτε δεν ευθύνεται ο ελληνικός λαός.
      Τέλος, όσον αφορά αυτήν την περίφημη τροπολογία, ας είμαστε ειλικρινείς. Αν φέρετε έναν πρωτοετή φοιτητή και του δείξετε τι έχετε κάνει, θα σας πει ότι στο οποιοδήποτε δικαστήριο στην Ευρώπη αυτό θα πέσει. Δεν μπορώ να καταλάβω γιατί το κάνατε, από τη στιγμή που ξέρετε ότι θα πέσει. 
      Τι έπρεπε να είχατε κάνει; Έπρεπε να είχατε διασφαλίσει τον Ο.Τ.Ε., ώστε να μην τον πάρει ο ιδιώτης. Από τη στιγμή που μπήκατε στο παιχνίδι της ελεύθερης οικονομίας σε στρατηγικές επιχειρήσεις, τότε παίζετε σ’ αυτούς τους κανόνες. Και το 28% που έχετε, δεν μπορεί να κυβερνά έναντι του 72%, διότι εσείς το φέρατε αυτό. Τώρα, αν πιστεύετε ότι με κάποιες τροπολογίες θα μπορέσετε να λύσετε το πρόβλημα, έχετε το προηγούμενο του βασικού μετόχου. Μην συνεχίσετε, λοιπόν, να εκτίθεστε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε  συνάδελφε.
      Κύριοι συνάδελφοι, συνεχίζουμε με τους ομιλητές που έχουν γραφτεί για προτασσόμενη δευτερολογία. 
      Το λόγο έχει ο κ. Ηλίας Φωτιάδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, είμαι και εγώ στον κατάλογο για να μιλήσω και όχι για προτασσόμενη δευτερολογία.
      ΠΡΟΕΔΡΕΥΟΥΣΑ (Έλσα Παπαδημητρίου): Συγνώμη, κύριε  Σγουρίδη, αλλά δεν προήδρευα και μαθαίνω ότι ήταν εγγεγραμμένοι με άδεια του Προεδρείου οι κ.κ. Φωτιάδης, Χάιδος, Σγουρίδης, Στρατάκης. Όπως βλέπετε, οι τρεις ανήκουν στο κόμμα σας.
      ΗΛΙΑΣ ΦΩΤΙΑΔΗΣ: Κύριε συνάδελφε, θέλετε να παραιτηθώ και να μη μιλήσω; Κύριε  Σγουρίδη, είμαστε από χθες το βράδυ, αλλά μείναμε πολύ αργά, γιατί βλέπετε υπάρχει μεγάλο ενδιαφέρον του λαού γι’ αυτά τα θέματα.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Φωτιάδη, σας παρακαλώ ξεκινήστε την εισήγησή σας.
      ΗΛΙΑΣ ΦΩΤΙΑΔΗΣ: Ξεκινάω, κυρία Πρόεδρε.
      Κυρία Πρόεδρε, κυρίες και κύριοι συνάδελφοι, εύχομαι ο καινούργιος χρόνος να είναι ευλογημένος για όλους μας. 
      Ο σημαντικός Βρετανός συγγραφέας του 17ου αιώνα Τζόναθαν Σουίφτ υπογράμμιζε ότι «κανένας δεν είναι τόσο τυφλός όσο αυτός που δεν θέλει να βλέπει». Αυτή ακριβώς η φράση θα έλεγα ότι συμπυκνώνει τον εθελοτυφλισμό της Αξιωματικής Αντιπολίτευσης, η οποία αν και κυβερνούσε τον τόπο για μια εικοσαετία, χωρίς ποτέ να τολμήσει να κοιτάξει κατάματα τις τεράστιες κοινωνικές ανισότητες που δημιούργησε η πολιτική της, έρχεται σήμερα δυστυχώς να ξεδιπλώσει την άγονη κριτική της απέναντι σε μία Κυβέρνηση που είχε από την πρώτη στιγμή το κουράγιο να πάρει ρηξικέλευθες αποφάσεις για ένα καλύτερο μέλλον για τους Έλληνες πολίτες.
      Μία από τις πλέον σημαντικές δεσμεύσεις που έχει αναλάβει να υλοποιήσει η Κυβέρνηση της Νέας Δημοκρατίας, είναι άμεσα συνυφασμένη με τη δημιουργία των απαραίτητων δομών που θα θωρακίσουν την κοινωνική συνοχή και δικαιοσύνη και θα βελτιώσουν ουσιαστικά το βιοτικό επίπεδο ευαίσθητων ομάδων του πληθυσμού, που μέχρι σήμερα βιώνουν έντονα τη σκληρή καθημερινότητα. Η βασική αυτή προτεραιότητα, η οποία αποτελεί τον ακρογωνιαίο λίθο της προσπάθειας της νέας διακυβέρνησης, βρίσκει σήμερα την εφαρμογή της στο σχέδιο νόμου για τη σύσταση Εθνικού Ταμείου Κοινωνικής Συνοχής, που με αίσθημα ευθύνης φέρνει προς ψήφιση στην Ολομέλεια το Υπουργείο Οικονομίας και Οικονομικών. Δυστυχώς, τα προηγούμενα χρόνια η ελληνική πολιτεία δεν είχε δώσει την απαιτούμενη προσοχή στα μείζονα προβλήματα που βίωνε ένα σημαντικό κομμάτι της, το οποίο αισθανόταν και συνεχίζει να αισθάνεται μέρα με την ημέρα ανίσχυρο πιόνι στη σκακιέρα μιας πραγματικότητας που δεν μπορεί να ελέγξει.
      Οι σύγχρονες κοινωνίες δεν έχουν απαλλαγεί δυστυχώς από τη φτώχια. Γι’ αυτό αποτελεί χρέος μιας κυβέρνησης να σταθεί δίπλα τους και να μεριμνά γι’ αυτούς. Κι αυτό ακριβώς πράττουμε. Σήμερα με υπευθυνότητα και μεθοδικότητα, πιστοί στις προεκλογικές μας εξαγγελίες. Γνωρίζοντας πλέον ότι έχουμε μια υγιή οικονομία, που μπορεί επιτέλους να αρχίσει να ανταποκρίνεται με μεγαλύτερη επάρκεια στις κοινωνικές απαιτήσεις. Γιατί, η σοβαρή δουλειά που έχει γίνει από τον Υπουργό κ. Αλογοσκούφη και το άξιο επιτελείο του, δεν έχει φέρει μόνο εντυπωσιακά αποτελέσματα στο νοικοκύρεμα αρχικά και μετέπειτα στη θεαματική βελτίωση δεικτών και αριθμών. Εδώ δεν ευημερούν μόνο οι δείκτες και οι αριθμοί, ευημερούν και οι άνθρωποι, ευημερεί και οι ελληνικός λαός, όπως ξέρετε. Παράλληλα, αυτή η σοβαρή δουλειά είναι απόλυτα στοχευμένη στην υπηρεσία του απλού συμπολίτη μας και ιδιαίτερα στη μεγαλύτερη προστασία των ασθενέστερων τάξεων.
      Με το παρόν σχέδιο νόμου η ελληνική πολιτεία έρχεται να αντιμετωπίσει με πυγμή το μείζον πρόβλημα των κοινωνικών ανισοτήτων, επιχειρώντας μετάβαση από τις γενικές κοινωνικές δαπάνες, σε δαπάνες που εστιάζονται σε φτωχά και πολύ φτωχά νοικοκυριά. 
      Το Εθνικό Ταμείο Κοινωνικής Συνοχής προβλέπεται να χρηματοδοτεί ολοκληρωμένα προγράμματα που θα ενισχύουν οικονομικά συγκεκριμένες κατηγορίες δικαιούχων βάσει αντικειμενικών κριτηρίων με σαφή στόχο τη μείωση του ποσοστού της φτώχιας στα επίπεδα του 15% μέσα στα επόμενα πέντε χρόνια. Για το λόγο αυτό οι χρηματοδοτήσεις που προβλέπονται για το Ταμείο, θα αγγίζουν ετησίως τα 2.000.000.000 ευρώ, προκειμένου να μπορεί να ενισχυθεί ο κάθε φτωχός πολίτης με το ποσό των 1.000 ευρώ κατ’ έτος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η πρόβλεψη αυτή αποτελεί ανάσα ανακούφισης για τον άνεργο, το χαμηλοσυνταξιούχο, τον πολύτεκνο, τον άπορο, οι οποίοι θα γνωρίζουν πλέον ότι η αρωγή της πολιτείας είναι συνεχής. 
      Ως Βουλευτής ενός περήφανου νομού, του Νομού Ημαθίας, που εδώ και μια δεκαπενταετία βρίσκεται σε μια διαρκώς φθίνουσα οικονομική πορεία, βιώνω καθημερινά το πρόβλημα αυτών των ανθρώπων και την αγωνία, ιδιαίτερα των κατοίκων της πόλης μου, της Νάουσας, η οποία τόσα χρόνια ταλαιπωρήθηκε. Κι όμως ήρθε η Κυβέρνηση αυτή να λύσει το πρόβλημα των ανέργων της Νάουσας με μία περίφημη τροπολογία πριν από ένα χρόνο. Γνωρίζω καλά πως πάρα πολλοί συνάνθρωποί μας, συντοπίτες μου, εξαιτίας των λανθασμένων αυτών επιλογών των προηγούμενων κυβερνήσεων παλεύουν ενάντια στην ανεργία, ενάντια στην ακρίβεια, ενάντια στις δύσκολες συνθήκες της καθημερινότητας, χωρίς να έχουν τα απαραίτητα εφόδια για να ανταπεξέλθουν. 
      Σεβόμενος τον αγώνα και την προσπάθεια αυτών των ανθρώπων, αισθάνομαι δικαιωμένος που πλέον θα γνωρίζουν πως η Κυβέρνηση σήμερα είναι σε συνεχή μάχη με τα προβλήματά τους, σκύβει μπροστά στις ανάγκες τους και εφαρμόζει καίρια μέτρα, για να ανακουφιστούν τα αδιέξοδά τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γιατί για τη Νέα Δημοκρατία αυτή είναι η ουσία της πολιτικής…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, με τη συναίνεση του Σώματος σας έδωσα ήδη ενάμισι λεπτό.
      ΗΛΙΑΣ ΦΩΤΙΑΔΗΣ: Και έχει ακόμη μεγαλύτερη αξία –προσέξτε- όταν τέτοιες μεγαλεπήβολες προσπάθειες πετυχαίνονται, όχι από κράτη που διαθέτουν τεράστια οικονομικά μεγέθη, αλλά από ένα κράτος που πρόσφατα μόνο κατάφερε να επιστρέψει σε μία χρηστή οικονομική διαχείριση, η οποία δίνει πια θετικά πρόσημα. 
      Εξάλλου, είναι καιρός να αντιληφθείτε, κύριοι της Αντιπολίτευσης, ότι η πρόθεση και η καλή βούληση, όταν συνδυάζεται με το αίσθημα ευθύνης απέναντι στο συνάνθρωπό μας, ξεπερνάει σε αξία το οικονομικό μέρος της προσφοράς, επειδή ακριβώς προέρχεται από το υστέρημά μας. 
      Και εδώ θα αναφερθώ, κύριε Πάγκαλε, που είστε εσείς ενημερωμένος σε αυτά τα θέματα...
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, ολοκληρώστε. 
      ΗΛΙΑΣ ΦΩΤΙΑΔΗΣ: …στο Ευαγγέλιο που έλεγε, όταν πήγαιναν όλοι στο γαζοφυλάκιο και έβαζαν οι πλούσιοι τα χρυσάφια και πήγε μία χήρα και έβαλε δύο λεπτά και οι μαθητές ρωτούσαν το Χριστό: τι άραγε συνέβη; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Φωτιάδη, κάνετε κατάχρηση της προσοχής του Σώματος. 
      ΗΛΙΑΣ ΦΩΤΙΑΔΗΣ: Και τους είπε: «Αληθώς λέγω υμίν ότι η χήρα αυτή πλείον πάντων έβαλεν», διότι έβαλε περισσότερα, διότι έδωσε από το υστέρημά της. 
      Αυτό κάνει σήμερα η Κυβέρνηση. Αφού, η οικονομική κατάσταση είναι δύσκολη, φτάσαμε στο σημείο να προστατεύουμε τους ανθρώπους. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Φωτιάδη. 
      ΗΛΙΑΣ ΦΩΤΙΑΔΗΣ: Η Κυβέρνηση της Νέας Δημοκρατίας και ο Πρωθυπουργός πρεσβεύουν ένα κράτος που στέκεται δίπλα στον πολίτη σε κάθε βήμα του. Σε αυτό το ξεκίνημα όλοι μαζί να είμαστε συνοδοιπόροι. Και νομίζω, με όλη τη συμπάθεια που σας έχω και την αγάπη, είναι καιρός κάποια στιγμή και εσείς και ξέρω ότι από μέσα σας το νιώθετε…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ πολύ.
      ΗΛΙΑΣ ΦΩΤΙΑΔΗΣ: Γιατί τα προβλήματα του τόπου, όπως ξέρετε, δεν έχουν χρώματα, αλλά απαιτούν λύσεις. Και νομίζω ότι θα είμαστε όλοι συνοδοιπόροι. 
      Γι’ αυτό, με αίσθημα ευθύνης υπερψηφίζω το παρόν σχέδιο νόμου. Και ευχαριστώ πολύ για την αγάπη σας και για την ανοχή σας. Να είστε καλά. 
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Χειροκροτήματα από όλες τις πτέρυγες, κύριε Φωτιάδη. 
      ΗΛΙΑΣ ΦΩΤΙΑΔΗΣ: Μα, εγώ τους αγαπάω όλους και το ξέρουν. 
      ΠΡΟΕΔΡΕΥΟΥΣΑ (Έλσα Παπαδημητρίου): Το καταφέρατε πάλι.
      Παρακαλώ τον κ. Σγουρίδη να έρθει στο Βήμα. 
      ΠΑΝΑΓΙΩΤΗΣ ΣΓΟΥΡΙΔΗΣ: Θα μιλήσω από τη θέση μου, κυρία Πρόεδρε. Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Θα δείξω την ίδια ανοχή. 
      ΠΑΝΑΓΙΩΤΗΣ ΣΓΟΥΡΙΔΗΣ: Ο αγαπητός κ. Φωτιάδης είναι ένας εξαίρετος συνάδελφος, με πολύ πάθος για την εκλογική του περιφέρεια και όλοι γνωρίζουμε πόσο αγαπάμε τις εκλογικές μας περιφέρειες και πόσο πραγματικά θέλουμε να τους βοηθήσουμε και χειροκροτούμε τους συναδέλφους που παλεύουν για τα προβλήματα των περιφερειών τους. 
      Κατηγόρησε ο Κοινοβουλευτικός Εκπρόσωπος της Νέας Δημοκρατίας, αλλά και ο Υπουργός Οικονομίας και Οικονομικών το ΠΑ.ΣΟ.Κ. ότι μεταμφιέζεται. Όλοι, όμως, γνωρίζουν ποιος μεταμφιέζεται το πρωί φιλελεύθερος, το μεσημέρι νεοφιλελεύθερος και το βράδυ σεληνιάζεται με σοσιαλμανία. Είστε εσείς. Πετάτε μερικά ψίχουλα στους εργαζόμενους και σε αντιστάθμισμα «από το υστέρημα της χήρας», χαρίζετε 1.000.000.000 ευρώ στους μετόχους των εταιρειών και στις τράπεζες. Σείετε τη σημαία ότι επιστρέφετε τα χρήματα του Λ.Α.Φ.Κ.Α., αφού το καταργήσατε, αλλά δεν μιλάτε ότι ο πληθωρισμός και η ακρίβεια έχει αφαιρέσει το εισόδημα από τα ελληνικά νοικοκυριά. Δεν λέτε, ποιες πολιτικές οδήγησαν στο άνοιγμα της ψαλίδας ανάμεσα στις τάξεις της ελληνικής κοινωνίας. Και δεν λέτε, ποιος δημιούργησε τις στρατιές των νεοπτώχων. Και νεόπτωχοι, για να δώσουμε τον ακριβή ορισμό, κύριοι συνάδελφοι, είναι αυτοί οι οποίοι είχαν δημιουργήσει μία στρωμένη εργασία, είχαν τη δουλειά τους και ενώ είχαν τις υποχρεώσεις τους, έμειναν άνεργοι. Κλείσανε πολλές επιχειρήσεις, ειδικά στο Βόρειο Ελλάδα και έμειναν στρατιές ανέργων. Και σε αντιστάθμισμα, προσπαθήσατε με κάποιο άλφα ή βήτα τρόπο να μας οδηγήσετε να απολογηθούμε ότι εμείς, ενώ στην αρχή ψηφίσαμε το νομοσχέδιο επί της αρχής, το πήραμε πίσω. 
      Όμως, θα ήθελα να σας πω? ήταν εν γνώσει μας ότι θα ενσωματώνατε την τροπολογία αυτή για τον Ο.Τ.Ε.; Όχι. Και εν τοιαύτη περιπτώσει, το πρώτο κομμάτι του νομοσχεδίου που όλοι οι συνάδελφοι είπαν, παρ’ ό,τι κινείται στην κατεύθυνση της φιλανθρωπίας και όχι στην κατεύθυνση των πολιτικών που θα είναι κοινωνικές και θα βγάλουν τους Έλληνες πολίτες από το όριο της φτώχειας, εμείς θα το ψηφίζαμε. 
      Αλλά εσείς την ενσωματώσατε στο νομοσχέδιο και γι’ αυτό  δεν το ψηφίσαμε  επί της αρχής, όπως θα υποβάλλουμε αίτηση ονομαστική ψηφοφορία για το άρθρο αυτό. 
      Μιλάτε για πισωγυρίσματα. Εγώ σας ερωτώ: Ο Υπουργός Οικονομίας και Οικονομικών κ. Αλογοσκούφης όταν έλεγε: «δεν θα έχουμε και αντίρρηση αν μείνει μόνο το 5% στο κράτος για τον Ο.Τ.Ε.», δεν ήξερε ότι από τις 13.05.2003 η Επιτροπή Ευρωπαϊκών Κοινοτήτων ήταν εναντίον της Ισπανίας, της Μεγάλης Βρετανίας και της Ιρλανδίας και επίσης από τις 04.06.2002 εναντίον του Βελγίου και της Πορτογαλικής Δημοκρατίας; Αυτά δεν τα ήξερε όταν το έλεγε; Και εκ των αποφάσεων αυτών οδηγήθηκε το Δ.Ε.Κ. να πει μετά ότι πρέπει να λαμβάνονται υπ’ όψιν οι ανησυχίες των κρατών, που δικαιολογούνται από το γεγονός ότι οι επιχειρήσεις αυτές δρουν σε στρατηγικούς τομείς και σε τομείς υπηρεσιών γενικού συμφέροντος. Δεν τα ήξερε αυτά ο Υπουργός όταν έλεγε: «δεν έχουμε αντίρρηση να κρατήσουμε και το 5%»; Μόλις εμφανίστηκε η «MARFIN», τότε αποφασίσατε -ίσως γιατί το ονοματεπώνυμο αυτό δεν σας άρεσε- να προχωρήσετε στην τροπολογία αυτή. 
      Εμείς εκ των προτέρων είπαμε ότι καταστρατηγήσατε αυτό που το ΠΑ.ΣΟ.Κ. είχε πει:  «το 33% των μετοχών να ανήκει στο ελληνικό δημόσιο για τον Ο.Τ.Ε.». Εσείς το καταργήσατε, το πήγατε στο 20%. Και λέγατε «και 5% να πάει δεν μας πειράζει». Τώρα, όμως, τα πήρατε πίσω. Είστε επικίνδυνοι, κύριε Υφυπουργέ, διότι με τα ήξεις-αφίξεις καταστήσατε τη χώρα αφιλόξενη σε ξένες επενδύσεις. Διότι τον ξένο επενδυτή δεν τον νοιάζει αν οι όροι είναι προς το συμφέρον, τον νοιάζει να υπάρχει σταθερό οικονομικό περιβάλλον. Εσείς κατά βάση καταστρέψατε το σταθερό οικονομικό περιβάλλον της μεταολυμπιακής Ελλάδας που δημιούργησε το ΠΑ.ΣΟ.Κ. και μας εγκαλείτε γιατί δεν ψηφίσαμε  την αρχή του νομοσχεδίου αυτού. 
      Φυσικά και δεν θα την ψηφίζαμε και δεν θα ψηφίσουμε καμία απόφαση δική σας, η οποία οδηγεί στο να υπάρξει ένα περιβάλλον που δεν βοηθάει οικονομικά τη χώρα μας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Σγουρίδη.
      Το λόγο έχει ο κ. Χρήστος Χάιδος.
      ΧΡΗΣΤΟΣ ΧΑΪΔΟΣ: Το νομοσχέδιο, εκτός από το βαρύγδουπο τίτλο, συνοδεύεται και με μεγάλες κουβέντες, όπως «καταπολέμηση της φτώχειας», «αντιμετώπιση της εξαθλίωσης», «αποτροπή του αποκλεισμού». Επικοινωνιακά τερτίπια, προπαγανδιστικά πυροτεχνήματα. Αυτή είναι η γενικότερη τακτική σας. Απ’ αυτή τη λογική διέπεται και το σημερινό νομοθέτημα, την οποία ακολουθείτε και προηγήθηκαν τυμπανοκρουσίες. Λησμονείτε, όμως, την ευρηματική και λαϊκή ρήση ότι «όσο αδειανός ο τενεκές, τόσο πιο πολύ βροντάει». Γιατί άδειο ουσιαστικού περιεχομένου, κενών συγκεκριμένων δράσεων είναι το σημερινό νομοθέτημα. Πόσο είναι το ποσοστό που θα παίρνει από τον προϋπολογισμό; Πότε θα αρχίσει η εφαρμογή των ρυθμίσεων; Ποιοι θα πάρουν την ενίσχυση; Πόσο θα είναι το ύψος που δικαιούνται; Αυτά παραμένουν αναπάντητα και προκαλούν εύλογες ανησυχίες για μεθόδευση, εξυπηρέτηση μικροκομματικών σκοπιμοτήτων. Επιφυλάξεις εκφράζει και η Ο.Κ.Ε.. 
      Άποψή μου είναι ότι αυτό το νομοσχέδιο είναι απόρροια της κυβερνητικής πολιτικής που χαρακτηρίζεται από πολιτικό καιροσκοπισμό «τάξε, τάξε, κάτι θα μείνει, δεν χάνεις τίποτε, γιατί υπάρχει περίπτωση να ξεχάσουμε και τα σκάνδαλα». Από κοινωνικό λαϊκισμό «όλοι θα πάρετε». Με εφευρέσεις ευσπλαχνίας, με  υποσχέσεις για επιδόματα φτώχειας και με προβολή φιλόπτωχης εικόνας για τους νεόπτωχους, προσπαθείτε να αποκρύψετε τις συνέπειες της οικονομικά νεοφιλελεύθερης πολιτικής, που εφαρμόζετε και τα αποτελέσματα που έχει αυτή για τα πλατιά λαϊκά στρώματα. 
      Αυτή η πολιτική, η νεοφιλελεύθερη, δεν καταπολεμάει τη φτώχεια, την εκκολάπτει, την εκτρέφει, την πολλαπλασιάζει. Φοβούνται οι πολίτες. Το δείχνουν και οι έρευνες ότι έξι στους δέκα θα βρεθούν σε κατάσταση φτώχειας. Επτά στους δέκα πιστεύουν ότι θα γίνουν φτωχότεροι. Αυτοί οι φόβοι δεν ξεριζώνονται με νομοθετήματα αόριστων διατάξεων και ρυθμίσεων αμφίβολης εφαρμογής, δεν διαλύονται με νομοσχέδια που μεταμορφώνουν τις προεκλογικές υποσχέσεις σε μετεκλογικά «θα». Οι πολίτες γνωρίζουν ότι είναι υποκριτική η στάση σας, διότι διαφορετικά θα δίνατε και το επίδομα θέρμανσης. Μην διαλαλείτε, λοιπόν, «σάπια θέλγητρα», όπως θα έλεγε και ο Σεφέρης. 
      Γνωρίζουν επίσης οι πολίτες, ότι τα κοινωνικά αγαθά των οργανισμών κοινής ωφέλειας έγιναν είδη πολυτέλειας. Φως, νερό, τηλέφωνο έφτασαν στα ύψη, για να ωφεληθούν οι λίγοι και οι ισχυροί που τους τα δωρίζετε. Και όταν χάνετε τον έλεγχο, φέρνετε τροπολογίες επί τροπολογιών. Είναι το άρθρο 11 για τον Ο.Τ.Ε.. Δεν πείθετε, γιατί θυμίζετε αυτόν που σκότωσε τους γονείς του και ζήτησε την επιείκεια γιατί είναι ορφανός. 
      Μετατρέψατε, για τον κόσμο, την επιβίωση σε μελαγχολική γιορτή, γιατί με το «φάτε μάτια ψάρια» δεν χορταίνουν. Δεν ξεγελάτε κανέναν. Είναι να απορεί κανείς πόσο εύκολα και γρήγορα αυξάνεται ο αριθμός των απόρων στις μέρες σας. Και αυτήν την εκφυλιστική κατάσταση που ανατροφοδοτεί η πολιτική σας δεν την αντιμετωπίζουν αποσπασματικά νομοθετήματα σαν αυτό που συζητούμε σήμερα. Επισημαίνω, ότι όλα τα μέλη του διοικητικού συμβουλίου και ο Πρόεδρος  του Ε.Τ.Α.Κ.Σ. διορίζονται από τον Υπουργό όπως φαίνεται από το άρθρο 4. Είναι συγκεντρωτικό και αυταρχικό, λοιπόν, το νομοσχέδιο.
      Όπως η πολιτική σας παράγει περισσότερα σκάνδαλα από αυτά που μπορείτε να συγκαλύψετε, έτσι δημιουργεί και περισσότερη φτώχεια από αυτήν που μπορείτε να καταπολεμήσετε. Και για να αντιμετωπιστεί η φτώχεια, χρειάζεται πίστη στο κοινωνικό κράτος. Εσείς όμως δεν πιστεύετε στο κοινωνικό κράτος, το θεωρείτε βαρύ στην ανάπτυξη και το αντιμετωπίζετε σαν «φτωχό συγγενή», που σας φορτώθηκε και θέλετε να τον ξεφορτωθείτε. Δεν θα ξεφορτωθείτε όμως τον κόσμο, ο οποίος εκφράζει την οργή του καθημερινά πλέον. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο τελευταίος ομιλητής, ο κ. Μανώλης Στρατάκης, έχει το λόγο για τέσσερα λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Κυρία Πρόεδρε, επί της αρχής τοποθετήθηκα χθες σε σχέση με το νομοσχέδιο. Πράγματι, διαπιστώνουμε ότι είναι ένα νομοσχέδιο που ενώ σύμφωνα με τον τίτλο του το κυρίως νομοσχέδιο περιέχει πέντε άρθρα που θα μπορούσαμε ανεχτικά να τα ψηφίσουμε, στην ουσία κατάντησε ένα νομοσχέδιο με 12 άρθρα. Όλα τα υπόλοιπα έχουν τη σκοπιμότητά τους και παίζουν στο επικοινωνιακό πεδίο που θέλει να παίξει η Κυβέρνηση, προκειμένου να περάσει μία άλλη αντίληψη, σε σχέση με αυτό που συμβαίνει στην πραγματικότητα. 
      Ενδεικτικό είναι, όχι μόνο αυτό που γίνεται με τις εγκαταλελειμμένες ξενοδοχειακές μονάδες και με την ένταξη τους στον αναπτυξιακό νόμο για να πάρουν πέραν των θαλασσοδανείων και κάποια άλλα χρήματα επιπλέον –κάποιοι «ημέτεροι» ασφαλώς θα υπάρχουν- αλλά και το παράδειγμα του άρθρου 11, που βλέπουμε ότι μπορεί σε αυτούς τους οργανισμούς το δημόσιο να έχει παραπάνω μετοχές, παρά το ότι αλλάξατε τα δεδομένα και φέρατε την κατάσταση εκεί που την φέρατε. Όμως, εκεί πραγματικά υπάρχει πρόβλημα. Προκύπτει από τη διατύπωση του άρθρου στις πρώτες σειρές του, που κάνει διαχωρισμό μεταξύ του δημοσίου και των άλλων μετόχων των εταιρειών αυτών, που είναι βέβαια δεδομένο ότι με βάση αυτήν τη διατύπωση και μόνο θα καταπέσει σε επίπεδο ευρωπαϊκής Ένωσης. 
      Όμως αυτά τα είπαμε χθες και θέλω να επαναλάβω ότι ένα τέτοιο νομοσχέδιο δεν μπορεί να το ψηφίσει, όχι μόνο η Αξιωματική Αντιπολίτευση, αλλά και κάθε ορθά σκεπτόμενος σε αυτήν την Αίθουσα. Διότι δεν είναι δυνατόν να αλληλοσυγκρουόμαστε, να λέμε άλλα χθες και άλλα σήμερα και άλλα ενδεχομένως να υπολογίζουμε ότι μπορούμε να εφαρμόσουμε αύριο. 
      Με αυτήν, λοιπόν, την λογική εμείς πράγματι και σωστά καταψηφίζουμε και τα άρθρα και το νομοσχέδιο, γι’ αυτό και κάνουμε και την ονομαστική ψηφοφορία. 
      Θα ήθελα, όμως, να αναφερθώ σε μία τροπολογία, την οποία έχω καταθέσει και η οποία είναι εμπρόθεσμη, με γενικό αριθμό 88 και ειδικό 32. 
      Ψηφίσαμε πριν από μερικές μέρες το νόμο που αφορά το Δ΄ Κοινοτικό Πλαίσιο Στήριξης. Θέλω να πιστεύω ότι αυτό που ζητάω με την τροπολογία, να ενταχθούν δηλαδή οι οργανισμοί ανάπτυξης δυτικής και ανατολικής Κρήτης σε αυτό το νομοσχέδιο για να μπορούν να αναλάβουν έργα του Δ’ Κοινοτικού Πλαισίου Στήριξης, είναι κάτι που βοηθά την ανάπτυξη και κυρίως την απορρόφηση κονδυλίων. 
      Θα ήθελα να τη δείτε με προσοχή, διότι έχουμε στην πράξη έναν έτοιμο φορέα, τον οποίο μπορούμε να αξιοποιήσουμε πάραυτα από την πρώτη στιγμή, προκειμένου να υλοποιήσουμε τα προγράμματα που θα ενταχθούν στο Δ΄ Κοινοτικό Πλαίσιο Στήριξης. Οι διατάξεις και η τροπολογία, όπως προστίθεται, νομίζω ότι είναι σε μία λογική εξυπηρέτησης της ανάπτυξης, αξιοποίησης υφισταμένων υπηρεσιών, αποφυγής δυσκολιών που δημιουργούνται στη σχέση των οργανισμών αυτών με τις άλλες υπηρεσίες. 
      Θα ήθελα να παρακαλέσω να δείτε αυτήν την τροπολογία με την πρέπουσα προσοχή, διότι όχι μόνο λύνει προβλήματα, αλλά στην πράξη βοηθά στο να υπάρξει γρήγορη απορρόφηση των κονδυλίων του Δ΄ Κοινοτικού Πλαισίου Στήριξης, για να μην έλθουμε στην κατάσταση που αντιμετωπίζουμε σήμερα σε σχέση με το Γ΄ Κοινοτικό Πλαίσιο Στήριξης όπου, ενώ είμαστε ένα χρόνο πριν από την ολοκλήρωσή του –δεν ξέρουμε αν θα δοθεί παράταση και πόση- από κει και πέρα βλέπουμε ότι υπάρχει ένα πολύ μεγάλο ποσοστό αναπορρόφητων κονδυλίων, τα οποία βέβαια στο τέλος υπάρχει κίνδυνος να χαθούν κιόλας.
      Σ’ αυτήν, λοιπόν, την κατεύθυνση εμείς θέλουμε μ’ αυτήν την τροπολογία να συνδράμουμε στην αξιοποίηση των κονδυλίων και κυρίως στη σωστότερη και ορθολογικότερη λειτουργία των οργανισμών αυτών, που αν δεχθείτε αυτήν την πρόταση τροπολογίας που κάνουμε, θα μπορέσουν πράγματι αυτοί οι οργανισμοί να παίξουν ακόμα περισσότερο τον αποτελεσματικό ρόλο που έχουν παίξει μέχρι σήμερα στην ανάπτυξη της Κρήτης και κυρίως στην εκπόνηση μελετών και στην υλοποίηση έργων, αλλά και στην παρακολούθηση και τη συντήρηση των έργων που γίνονται. Αυτό είναι, αν θέλετε, το μεγάλο πρόβλημα που υπάρχει με τα έργα που γίνονται σήμερα στην Ελλάδα και το βλέπουμε κατά κόρον με τις ολυμπιακές εγκαταστάσεις.
      Θα έλεγα, λοιπόν, για τελευταία φορά ότι θα πρέπει να κάνετε δεκτή αυτήν την τροπολογία, γιατί έτσι συμβάλλουμε ουσιαστικά στη σωστή αξιοποίηση του Δ΄ Κοινοτικού Πλαισίου Στήριξης.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ τον κύριο συνάδελφο.
      	Κηρύσσεται περαιωμένη η συζήτηση επί της ενότητας των άρθρων και των τροπολογιών του νομοσχεδίου και θα γίνει η ψήφισή τους χωριστά.
      	Ερωτάται το Σώμα: Γίνεται δεκτό το άρθρο 1 ως έχει; 
                 ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 1 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 2 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
                ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 2 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 3 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
                 ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 3 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 4 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
                 ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 4 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 5 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
                  ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 5 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 6 ως έχει;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 6 έγινε δεκτό ως έχει ομοφώνως.
      	Ερωτάται το Σώμα: Γίνεται δεκτό το άρθρο 7 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
                 ΘΕΟΔΩΡΟΣ ΠΑΓΚΑΛΟΣ: Κατά πλειοψηφία.
      	ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 7 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 8 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
                ΘΕΟΔΩΡΟΣ ΠΑΓΚΑΛΟΣ: Κατά πλειοψηφία.
      	ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 8 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 9 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
                 ΘΕΟΔΩΡΟΣ ΠΑΓΚΑΛΟΣ: Κατά πλειοψηφία.
      	ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 9 έγινε δεκτό ως έχει κατά πλειοψηφία.
      	Ερωτάται το Σώμα: Γίνεται δεκτό το άρθρο 10 ως έχει; 
                ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΘΕΟΔΩΡΟΣ ΠΑΓΚΑΛΟΣ: Κατά πλειοψηφία.
      	ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      	ΑΝΝΑ ΦΙΛΙΝΗ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 10 έγινε δεκτό ως έχει κατά πλειοψηφία.
      Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί του άρθρου 11 της οποίας το κείμενο έχει ως εξής:
      «Αθήνα, 9 Ιανουαρίου 2008
      Προς: Τον Πρόεδρο της Βουλής των Ελλήνων
      ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί του άρθρου 11 του σχεδίου νόμου, του Υπουργείου Οικονομίας και Οικονομικών «Σύσταση Εθνικού Ταμείου Κοινωνικής Συνοχής και άλλες διατάξεις».
1. Θεόδωρος Πάγκαλος
2. Ευστάθιος Κουτμερίδης
3. Λούκα Κατσέλη
4. Ιωάννης Μαγκριώτης
5. Δημήτριος Τσιρώνης
6. Φίλιππος Σαχινίδης
7. Μαρία-Ελίζα Ξενογιαννακοπούλου
8. Βασίλειος Κεγκέρογλου
9. Δημήτριος Λιντζέρης
10. Ιωάννης Δριβελέγκας
11. Γεώργιος Λιάνης
12. Κωνσταντίνος Καρτάλης
13. Δημήτριος Βαρβαρίγος
14. Γεώργιος Νικητιάδης
15. Κωνσταντίνος Βρεττός
16. Ιωάννης Διαμαντίδης
17. Μιχαήλ Παντούλας
18. Νικόλαος Ζωίδης
19. Σοφία Γιαννακά
20. Γιάννης Αμοιρίδης
21. Σοφία Σακοράφα
22. Θάλεια Δραγώνα
23. Μιχάλης Τιμοσίδης
24. Δημήτριος Ρέππας 
25. Μάρκος Μπόλαρης
26. Σούλα Μερεντίτη
27. Παναγιώτης Μπεγλίτης
28. Γιάννης Σκουλάς
29. Πέτρος Ευθυμίου
30. Χρήστος Χάιδος
31. Ηλίας Λυμπέρης
32. Λεωνίδας Γρηγοράκος
33. Παναγιώτης Σγουρίδης
34. Μιχάλης Κατρίνης
35. Γιάννης Δημαράς
36. Ροδούλα Ζήση
37. Βάσω Παπανδρέου
38. Ηλίας Καρανίκας
39. Βασίλης Έξαρχος
40. Χατζή Οσμάν Αχμέτ
41. Σπυρίδων Κουβέλης
42. Απόστολος Κατσιφάρας
43. Γιώργος Παπαδημητρίου
44. Δημήτριος Κουσελάς»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Θεόδωρος Πάγκαλος. Παρών.
      Ο κ. Ευστάθιος Κουτμερίδης. Παρών.
      Η κ. Λούκα Κατσέλη. Παρούσα.
      Ο κ. Ιωάννης Μαγκριώτης. Παρών.
      Ο κ. Δημήτριος Τσιρώνης. Παρών.
      Ο κ. Φίλιππος Σαχινίδης. Παρών.
      Η κ. Μαρία-Ελίζα Ξενογιαννακοπούλου. Παρούσα.
      Ο κ. Βασίλειος Κεγκέρογλου. Παρών.
      Ο κ. Δημήτριος Λιντζέρης. Παρών.
      Ο κ. Ιωάννης Δριβελέγκας. Παρών.
      Ο κ. Γεώργιος Λιάνης. Παρών.
      Ο κ. Κωνσταντίνος Καρτάλης. Παρών.
      Ο κ. Δημήτριος Βαρβαρίγος. Παρών.
      Ο κ. Γεώργιος Νικητιάδης. Απών.
      Ο κ. Κωνσταντίνος Βρεττός. Απών.
      Ο κ. Ιωάννης Διαμαντίδης. Απών.
      Ο κ. Μιχαήλ Παντούλας. Παρών.
      Ο κ. Νικόλαος Ζωίδης. Παρών.
      Η κ. Σοφία Γιαννακά. Παρούσα.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς, διακόπτουμε τη συνεδρίαση για δέκα λεπτά, σύμφωνα με τον Κανονισμό.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΟΥΣΑ (Έλσα Παπαδημητρίου): Επαναλαμβάνεται η διακοπείσα συνεδρίαση.
      Κυρίες και κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3), θα λύσει τη συνεδρίαση για αύριο ημέρα Πέμπτη 10 Ιανουαρίου 2008 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, πρώτον ψήφιση επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Σύσταση Εθνικού Ταμείου Κοινωνικής Συνοχής και άλλες διατάξεις» και δεύτερον μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης «Αποχώρηση από την υπηρεσία δικαστικών λειτουργών».
      Λύεται η συνεδρίαση.
      Ώρα λήξης: 16.25’.
      Ο ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
      
ΟΛΟΜΕΛΕΙΑ  9/1/08	ΣΕΛ.3


