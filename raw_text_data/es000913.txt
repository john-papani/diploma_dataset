
ΣΥΝΕΔΡΙΑΣΗ ΛE'
Tετάρτη 13 Σεπτεμβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
Επικύρωση Πρακτικών, 
Β. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις", 2. Κατέθεση σχεδίων νόμων: α) Ο Υπουργός Οικονομικών κατέθεσε σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για τη συνεργασία και αμοιβαία συνδρομή μεταξύ των τελωνιακών τους διοικήσεων", β) Οι Υπουργοί Γεωργίας, Εξωτερικών και Οικονομικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για τη συνεργασία στον τομέα της κτηνιατρικής", γ) Οι Υπουργοί Εθνικής Οικονομίας και Οικονομικών, Εξωτερικών και Ανάπτυξης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αργεντινής για την προώθηση και αμοιβαία προστασία των επενδύσεων", 
3. Αίτηση ονομαστικής ψηφοφορίας Βουλευτών της Ν. Δημοκρατίας επί του άρθρου 8 του σχεδίου νόμου του Υπουργείου Εθνικής Οικονομίας, 
ΟΜΙΛΗΤΕΣ 
Επί του σχεδίου νόμου του Υπουργείου Εθνικής Οικονομίας: 
ΚΑΤΣΑΡΟΣ Ν., 
ΚΕΔΙΚΟΓΛΟΥ Β., 
ΚΩΣΤΟΠΟΥΛΟΣ Ν.Δ., 
ΜΑΝΤΕΛΗΣ Α., 
ΤΖΕΚΗΣ Α., 
ΦΩΤΙΑΔΗΣ Α. 
Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
Σ Υ Ν Ε Δ Ρ Ι Α Σ Η ΛΕ'
Τετάρτη 13 Σεπτεμβρίου 2000
-----------------
Αθήνα, σήμερα στις 13 Σεπτεμβρίου 2000, ημέρα Τετάρτη και ώρα 10.58' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12.9.2000 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΛΔ' συνεδριάσεώς του, της 12ης Σεπτεμβρίου 2000, σε ό,τι αφορά την ψήφιση στο σύνολο του σχεδίου νόμου: "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ").
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".
Το νομοσχέδιο ψηφίστηκε χθες επί της αρχής. 'Εχει τριάντα πέντε άρθρα κατανεμημένα σε τρία κεφάλαια.
Θα σας πρότεινα να συζητήσουμε σήμερα το Κεφάλαιο Α', που αφορά το χρηματιστήριο και στην αυριανή συνεδρίαση το κεφάλαιο που αφορά την ποντοπόρο ναυτιλία και κάποιες διατάξεις από το Κεφάλαιο Γ'.
Υπολογίζετε ότι θα πάρει χρόνο η συζήτηση για την ποντοπόρο ναυτιλία; Οι εισηγητές τι λένε; 
ΑΝΑΣΤΑΣΙΟΣ ΜΑΝΤΕΛΗΣ: Δεν νομίζω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Στο κεφάλαιο Γ' έχει ενσωματωθεί μια τροπολογία για τον ΟΤΕ κλπ., που υποθέτω ότι θα θέλει συζήτηση.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα μπορούσαμε αύριο, εκτός από το Κεφάλαιο Β', να συζητήσουμε και τα τρία πρώτα άρθρα του Κεφαλαίου Γ', διότι το Κεφάλαιο Γ' περιέχει πολλά διαφορετικά θέματα και τα άρθρα θα χρειαστούν επί μέρους συζήτηση. Οπότε έχω την αίσθηση ότι θα μπορούσαμε αύριο να συζητήσουμε μέχρι και το άρθρο 27 για τα θέματα του ΟΠΑΠ. Υπάρχουν τα θέματα της νέας οικονομίας, της Αγροτικής Τράπεζας, της "ΕΑΒ", υπάρχουν διάφορα άλλα θέματα μετά.
ΠΡΟΕΔΡΟΣ (Απόστολος Κακλαμάνης): Αυτά θα θέλουν περισσότερη συζήτηση. ΓΕΩΡΓΙΟΣ ΑΛΟΓΟΣΚΟΥΦΗΣ: Θα πρέπει να διευκρινίσει και η Κυβέρνηση, αν θα φέρει και άλλες τροπολογίες.
ΠΡΟΕΔΡΟΣ (Απόστολος Κακλαμάνης): Εκτός από την τροπολογία που κρατήσαμε την προηγούμενη φορά, που αφορά κάποιες δαπάνες του Υπουργείου Παιδείας, που είπαμε ότι θα συζητηθεί σ' αυτό το νομοσχέδιο, η Κυβέρνηση δεν έχει καταθέσει άλλη τροπολογία.
'Εχετε καταθέσει άλλη τροπολογία, κύριε Υπουργέ; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, κύριε Πρόεδρε. ΠΡΟΕΔΡΟΣ (Απόστολος Κακλαμάνης): Δεν υπάρχει ως αυτήν τη στιγμή καμιά άλλη τροπολογία.
Επαναλαμβάνω ότι υπάρχει από την προηγούμενη εβδομάδα η τροπολογία αυτή, που αφορά τις δαπάνες του Υπουργείου Παιδείας λόγω αρμοδιοτήτων που μεταφέρθηκαν από νομαρχιακές αυτοδιοικήσεις στην κεντρική υπηρεσία και αντιστρόφως, που πρέπει να καλυφθούν, διότι στο μεσοδιάστημα δεν είχε εκδοθεί το αντίστοιχο προεδρικό διάταγμα.
Κύριοι συνάδελφοι, ακούσατε τις προτάσεις για το πώς πρέπει να γίνει η συζήτηση.
Εγκρίνει το Τμήμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Τμήμα ενέκρινε ομόφωνα.
Προχωρούμε, λοιπόν, στη συζήτηση του Κεφαλαίου Α'.
Ο κ. Μαντέλης έχει το λόγο.
Μήπως θέλετε περισσότερο χρόνο από τα δέκα λεπτά; 
ΑΝΑΣΤΑΣΙΟΣ ΜΑΝΤΕΛΗΣ: 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, κύριοι συνάδελφοι, στο κεφάλαιο αυτό ρυθμίζονται τα ζητήματα του εκσυχρονισμού του χρηματιστηρίου, όπως ήδη συζητήσαμε επί της αρχής και θα μπορούσαμε να εντοπίσουμε εδώ τρεις επί μέρους υποενότητες που αφορούν το κεφάλαιο αυτό.
Είναι η υποενότητα της παροχής πιστώσεων για την αγορά μετοχών από μέλη του χρηματιστηρίου, για την εισαγωγή των επενδυτικών εταιρειών στο χρηματιστήριο, των Ε.Π.Ε.Υ. και, τέλος, για τον ειδικό διαπραγματευτή. (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 'Οσον αφορά την παροχή πιστώσεων, ήδη επισημάνθηκε ότι η παροχή πίστωσης από μέλη του χρηματιστηρίου για αγορά μετοχών δεν δημιουργεί αλλά ρυθμίζει μια υφιστάμενη κατάσταση, το λεγόμενο αέρα. Βάζει κανόνες οι οποίοι κύρια αποβλέπουν στο να προστατεύσουν τον ίδιο τον επενδυτή.
Ο βασικός κανόνας, ο οποίος τίθεται, καθορίζει ότι είναι βέβαια επιτρεπτή αυτή η παροχή της πίστωσης του δανείου, αλλά εφόσον υπάρχει μια ασφάλεια προερχόμενη από κινητές αξίες, από μετοχές ή ομόλογα δηλαδή, οι οποίες να καλύπτουν το δάνειο και επιπλέον να υπάρχει ένα περιθώριο 50%, το λεγόμενο αρχικό περιθώριο, το οποίο πρέπει να διατηρείται καθ' όλη τη διάρκεια των χρηματιστηριακών συναλλαγών σαν ένα περιθώριο ασφάλειας.
Απαγορεύεται ρητά η υποθήκη, η προσημείωση υποθήκης, οι εμπράγματες ασφάλειες, για να μη διακινδυνεύει ο επενδυτής ποτέ την ακίνητη περιουσία του.
Τώρα, ειδικά γι' αυτό το κεφάλαιο, θα ήθελα να επισημάνω ότι ταυτόχρονα περιορίζεται ο ρόλος των μελών του Χρηματιστηρίου Αξιών Αθηνών στην παροχή πιστώσεων μόνο για τις χρηματιστηριακές συναλλαγές. Απαγορεύεται δηλαδή ρητά η επέκταση των δραστηριοτήτων αυτών των χρηματιστηριακών εταιρειών σε άλλες πιστωτικές δραστηριότητες. Μόνο για το χρηματιστήριο. Και από την άλλη πλευρά, σαν αντίβαρο πάλι, οι τράπεζες υποχρεούνται να παρέχουν πιστώσεις, δάνεια, στα μέλη του Χρηματιστηρίου Αξιών Αθηνών, χωρίς να δημιουργούν διακρίσεις μεταξύ των μελών του, ιδιαίτερα αυτών που είναι θυγατρικές εταιρείες των ίδιων των τραπεζών.
Σ' αυτό το σημείο μόνο μια ειδική παρατήρηση θέλω να κάνω, που αφορά το περιθώριο. Το νομοσχέδιο προβλέπει τρεις κατηγορίες, θα λέγαμε, τρεις έννοιες περιθωρίου: Το αρχικό περιθώριο, αυτό το οποίο δημιουργείται με την έναρξη της συναλλαγής που γίνεται με μια σύμβαση, της οποίας ο τύπος καθορίζεται και εγκρίνεται ειδικά από την Επιτροπή Κεφαλαιαγοράς και πρέπει να είναι αυτό το αρχικό περιθώριο όπως είπαμε 50%. Υπάρχει το τρέχον, θα λέγαμε, περιθώριο, η τρέχουσα αξία του χαρτοφυλακίου. Είναι αυτό στο οποίο καθημερινά αποτιμάται η αξία του χαρτοφυλακίου ασφάλειας ανάλογα με την αξία των μετοχών που έχουν εκείνη την ημέρα. Και υπάρχει το διατηρητέο περιθώριο, εκείνο το οποίο είναι το ελάχιστο που πρέπει να υπάρχει σε κάθε περίπτωση και το οποίο διατηρητέο περιθώριο δεν καθορίζεται στο νόμο αλλά εξουσιοδοτείται η Επιτροπή Κεφαλαιαγοράς να το προσδιορίσει.
Η παρατήρηση, την οποία θέλω να κάνω και θα ήθελα ο κύριος Υπουργός να την εκτιμήσει, είναι ότι δίνεται εδώ η δυνατότητα να είναι άλλο το αρχικό περιθώριο και άλλο το διατηρητέο περιθώριο.
ΠΡΟΕΔΡΕΥΩΝ (Κωνσταντίνος Γείτονας): Δεν τεκμαίρεται αυτό, ότι πρέπει δηλαδή να είναι οπωσδήποτε το αρχικό περιθώριο; 
ΑΝΑΣΤΑΣΙΟΣ ΜΑΝΤΕΛΗΣ: 'Οχι.
ΠΡΟΕΔΡΕΥΩΝ (Κωνσταντίνος Γείτονας): Τότε να το δούμε, να το διευκρινίσει ο κύριος Υπουργός.
ΑΝΑΣΤΑΣΙΟΣ ΜΑΝΤΕΛΗΣ: Οι έννοιες δεν ταυτίζονται. Το διατηρητέο περιθώριο μάλιστα...
ΠΡΟΕΔΡΕΥΩΝ (Κωνσταντίνος Γείτονας): 'Οχι δεν ταυτίζονται οι έννοιες. Να πούμε, τεκμαίρεται ότι δεν μπορεί να είναι οπωσδήποτε μικρότερο του αρχικού περιθωρίου.
ΑΝΑΣΤΑΣΙΟΣ ΜΑΝΤΕΛΗΣ: Αυτή ακριβώς είναι η παρατήρησή μου, κύριε Πρόεδρε, ότι θα πρέπει να περιλάβουμε μια διάταξη, η οποία να λέει ότι το διατηρητέο περιθώριο δεν μπορεί να είναι μικρότερο του αρχικού. ΠΡΟΕΔΡΕΥΩΝ (Κωνσταντίνος Γείτονας): Αλλιώς δεν θα είχε νόημα το αρχικό.
ΑΝΑΣΤΑΣΙΟΣ ΜΑΝΤΕΛΗΣ: Ακριβώς, δεν έχει νόημα το αρχικό.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι αυτονόητο, αλλά να το δούμε.
ΠΡΟΕΔΡΕΥΩΝ (Κωνσταντίνος Γείτονας): Αυτό νομίζω, κύριε Υπουργέ, αλλά καλώς το θέτει ο εισηγητής, για να το διευκρινίσουμε.
ΑΝΑΣΤΑΣΙΟΣ ΜΑΝΤΕΛΗΣ: Πρόσεξα ιδιαίτερα, κύριε Υπουργέ, τις διατάξεις μία προς μία και είδα ότι ουδεμία σύνδεση γίνεται, λεκτική, γραμματική σύνδεση, του διατηρητέου περιθωρίου με το αρχικό περιθώριο. Και ταυτόχρονα, όταν μιλάει το νομοσχέδιο για το πώς προσδιορίζεται το διατηρητέο περιθώριο, κάνει μια παραπομπή σε απόφαση της Επιτροπής Κεφαλαιαγοράς που θα εκδοθεί.
Θεωρώ λοιπόν, η λογική λέει, και ίσως, όπως λέμε η ερμηνεία από το σκοπό του νόμου να μας οδηγήσει στο ίδιο αποτέλεσμα, γραμματικά όμως που το συζητάμε υποχρεωτικά εδώ στη Βουλή δεν υπάρχει αυτή η πρόβλεψη και γι' αυτό κάνω αυτήν την παρατήρηση.
Δεύτερη υποενότητα: εισαγωγή των επενδυτικών εταιρειών στο χρηματιστήριο, δηλαδή τα ίδια τα μέλη του χρηματιστηρίου να μπορούν μέσα απ' αυτές τις επενδυτικές εταιρείες, τις οποίες έχουν, να μπουν στο χρηματιστήριο. Η ενέργεια είναι αναμφίβολα θετική, θετικότατη.
Ξέρουμε ότι ήδη εισήχθη στο χρηματιστήριο και η επενδυτική εταιρεία του Χρηματιστηρίου Αθηνών. Επομένως πρέπει και οι χρηματιστηριακές εταιρείες, τα μέλη του χρηματιστηρίου που έχουν συνάψει, συγκροτήσει, που έχουν απαρτίσει τέτοιες επενδυτικές εταιρείες, να μπορούν να τις εισάγουν στο χρηματιστήριο.
Η παρατήρηση την οποία κάνω σ' αυτήν την υποενότητα είναι μια: ότι εδώ πέρα προβλέπεται με ειδική διάταξη ότι αυτές οι εταιρείες, που εισάγονται στο χρηματιστήριο, δεν επιτρέπεται να συμμετέχουν σε χρηματιστηριακές συναλλαγές, στη διαπραγμάτευση δικών της μετοχών ως ειδικοί διαπραγματευτές. Η απαγόρευση ισχύει μόνο για ειδικούς διαπραγματευτές.
Το επεσήμανα και κατά τη συζήτησή μας στη Διαρκή Επιτροπή ότι αυτό δεν το θεωρώ σωστό. Το θεωρώ μάλιστα -βέβαια η έκφραση είναι λίγο τραβηγμένη αλλά για να προσδιορίσω την ένταση της παρατήρησής μου τη χρησιμοποιώ- αδιανόητο. Δηλαδή, θεωρώ αδιανόητο μια εταιρεία να έχει εισάγει τις μετοχές της στο χρηματιστήριο και ταυτόχρονα να τις διαπραγματεύεται σε όλες τις χρηματιστηριακές συναλλαγές. Και η υπόδειξη την οποία κάνω είναι πολύ περισσότερο εμφανής, όταν μιλάμε για εν λευκώ εντολές που δίνει πολλές φορές ο επενδυτής στην επενδυτική εταιρεία, στο χρηματιστή, στο μέλος του χρηματιστηρίου.
'Οταν πηγαίνει ο επενδυτής στο μέλος του χρηματιστηρίου, του λέει ότι "έχω κάποιες οικονομίες, θέλω να μου αγοράσεις κάποιες καλές μετοχές στο χρηματιστήριο, δεν ξέρω εγώ ποιες είναι οι καλές μετοχές, εμπιστεύομαι εσένα". Αν δίνουμε τη δυνατότητα στο μέλος του χρηματιστηρίου να διαπραγματεύεται και τις δικές του μετοχές, θα μπορούσε να έχουμε φαινόμενα που οι πρώτες σε επιλογή ...
ΒΑΣΙΛΗΣ ΚΕΔΙΚΟΓΛΟΥ: Αυτό στην απλοελληνική λέγεται "διαπλεκόμενα".
ΑΝΑΣΤΑΣΙΟΣ ΜΑΝΤΕΛΗΣ: Δεν είναι ακριβώς ...
ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, κύριε Μαντέλη.
Κύριε Κεδίκογλου, έχετε τη δυνατότητα να μιλήσετε.
Υπενθυμίζω στους κυρίους συναδέλφους, με την ευκαιρία που σας διέκοψα, κύριε Μαντέλη, και με συγχωρείτε, ότι όσοι θέλουν να μιλήσουν στα άρθρα, πρέπει να εγγραφούν.
Παρακαλώ, συνεχίστε.
ΑΝΑΣΤΑΣΙΟΣ ΜΑΝΤΕΛΗΣ: Επομένως νομίζω ότι θα ήταν ξεκάθαρο, έστω κι αν οι χρηματιστές μεταξύ τους θα μπορούν να συνεννοούνται, όταν ο ένας αναλαμβάνει να υποστηρίξει τις μετοχές του άλλου, θα αναλαμβάνει και ένα ρίσκο, θα έχει και μια ευθύνη και επομένως σε αυτήν την περίπτωση θεωρώ ότι θα πρέπει να απαλειφθούν οι λέξεις "ως ειδικός διαπραγματευτής" στο τέλος της παραγράφου 6 του άρθρου 7.
Δηλαδή, αν βγάλουμε από το άρθρο 7 παράγραφος 6 τις τελευταίες λέξεις "ως ειδικός διαπραγματευτής", το πρόβλημα λύνεται, γιατί παραμένει η βασική έννοια ότι αυτές οι εταιρείες απαγορεύεται να συμμετέχουν στη διαπραγμάτευση των δικών τους μετοχών.
'Ερχομαι πάλι στο άρθρο 8 περί απορρήτου. 'Εγινε συζήτηση και στη Διαρκή Επιτροπή, έγινε μάλιστα και επί της αρχής συζήτηση. Νομίζω ότι η διατύπωση η οποία περιελήφθη κατά τη συζήτησή μας στη Διαρκή Επιτροπή, που διευκρινίζει ότι αυτά ισχύουν για το μέλλον, καθησυχάζει πρώτα απ'όλα τις ανησυχίες των συναδέλφων του Κοινοβουλίου.
Επίσης θέλω να τονίσω την αναγκαιότητα να υπάρχει χρηματιστηριακό απόρρητο παράλληλα με το τραπεζικό απόρρητο, το οποίο απόρρητο δεν είναι βέβαια απαραβίαστο, όπως ελέχθη. Δεν είναι δηλαδή κάτι το οποίο δεν ανοίγει με τίποτα. Το μόνο που χρειάζεται είναι απόφαση του δικαστικού συμβουλίου, όπως γίνεται με το τραπεζικό απόρρητο ...
ΒΑΣΙΛΗΣ ΚΕΔΙΚΟΓΛΟΥ: Για το τραπεζικό είναι απλά με εντολή του Εισαγγελέα;...
ΑΝΑΣΤΑΣΙΟΣ ΜΑΝΤΕΛΗΣ: 'Οχι, με απόφαση του δικαστικού συμβουλίου είναι το τραπεζικό απόρρητο. Εδώ έχουμε ακριβώς ταυτόσημη ρύθμιση με το τραπεζικό απόρρητο.
ΠΡΟΕΔΡΕΥΩΝ (Κωνσταντίνος Γείτονας): Εννοείται η άρση του απορρήτου, για να γίνει σαφές.
ΑΝΑΣΤΑΣΙΟΣ ΜΑΝΤΕΛΗΣ: Ακριβώς, η άρση του απορρήτου.
'Ερχομαι στον ειδικό διαπραγματευτή. Ο θεσμός του ειδικού διαπραγματευτή είναι απόλυτα θετικός και πιστεύω ότι θα συμβάλει σημαντικά στην ορθή λειτουργία του χρηματιστηρίου. Γιατί ο ειδικός διαπραγματευτής, κύριε Πρόεδρε, είναι το μέλος του χρηματιστηρίου, το οποίο έχει μια ειδική εντολή από τις εισηγμένες στο χρηματιστήριο εταιρείες να διαπραγματεύεται ειδικά τη δική της μετοχή. Αυτό δίνει την δυνατότητα στον ειδικό διαπραγματευτή από την αρχή της συνεδρίασης αλλά και κατά τη διάρκεια της συνεδρίασης, να προσδιορίζει για ποιες μετοχές ενδιαφέρεται και να προσδιορίζει ακόμα και τα όρια μέσα στα οποία ενδιαφέρεται, έτσι ώστε οι συναλλαγές να εξομαλύνονται κατά τη διάρκεια της συνεδρίασης εν όψει της πρόθεσης που υπάρχει, του ειδικού διαπραγματευτή, να πωλήσει ή να αγοράσει μετοχές για τις οποίες έχει την ειδική εντολή. Εννοείται -και νομίζω ότι πρέπει να ξεκαθαριστεί- ότι ο ειδικός διαπραγματευτής δεν μπορεί να είναι ένας αλλά πλείονες. Δηλαδή, όσοι ενδιαφέρονται και έχουν την ειδική εντολή ειδικά να διαπραγματευτούν, να έχουν δικαίωμα να το κάνουν.
ΒΑΣΙΛΗΣ ΚΕΔΙΚΟΓΛΟΥ: Από το κείμενο φαίνεται ότι είναι ένας διαπραγματευτής.
ΑΝΑΣΤΑΣΙΟΣ ΜΑΝΤΕΛΗΣ: Nομίζω ότι θα πρέπει να διευκρινισθεί, είτε στο κείμενο από τον κύριο Υπουργό είτε με δήλωσή του ερμηνευτική, η οποία να καταχωρισθεί στα Πρακτικά, γιατί νομίζω ότι από το σκοπό πάλι εδώ πέρα βγαίνει ως αυτονόητο. Καλό είναι να μην έχουμε αυτονόητα, να τα έχουμε γραμμένα. Αλλά, εν πάση περιπτώσει, εάν θέλει ο Υπουργός ή βάζει ότι διαπραγματευτές μπορεί να είναι ανάλογα με τις εντολές που υπάρχουν από τα μέλη του χρηματιστηρίου ή να υπάρξει μια δήλωσή σας, που να διευκρινίζει το ζήτημα ως ερμηνευτική δήλωση.
Κύριε Πρόεδρε, δεν έχω τίποτε άλλο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αυτό είναι πολύ σημαντικό.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός σημειώνει και θα απαντήσει. Γιατί όπως είπατε, κύριε Μαντέλη, θα είναι πολλοί για την ίδια συνεδρίαση, για τις ίδιες μετοχές; Θέλει μια διευκρίνιση αυτό το θέμα. Θα απαντήσει ο κύριος Υπουργός...
ΑΝΑΣΤΑΣΙΟΣ ΜΑΝΤΕΛΗΣ: Να μην το διευκρινίσω εγώ, καλό είναι να το διευκρινίσει ο κύριος Υπουργός.
ΠΡΟΕΔΡΕΥΩΝ (Κωνσταντίνος Γείτονας): Εγώ διευκολύνω τη συζήτηση.
Γι'αυτό πρέπει να το δει ο κύριος Υπουργός.
Ευχαριστώ, κύριε Μαντέλη.
Το λόγο έχει ο κ. Κωστόπουλος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το πρώτο κεφάλαιο, το οποίο διαπραγματεύεται θέματα παροχής πιστώσεων για τη διενέργεια χρηματιστηριακών συναλλαγών και την εισαγωγή των ΕΠΕΥ στο Χρηματιστήριο Αξιών Αθηνών, νομίζω ότι είναι ελλιπές.
'Οπως είπα και στη συζήτηση επί της αρχής χθες, έπρεπε το παρόν νομοσχέδιο να είναι πλήρες και ολοκληρωμένο, κύριε Υπουργέ. Τον Ιούλιο μήνα, όταν συζητούσαμε το προηγούμενο νομοσχέδιο, είχαμε πει -και μάλιστα είχε πει και ο πρόεδρος του Χρηματιστηρίου και είπε εκ των υστέρων και ο καινούριος πρόεδρος του Χρηματιστηρίου κ. Αλεξάκης και ο πρόεδρος της Επιτροπής Κεφαλαιαγοράς- ότι το καινούριο νομοσχέδιο, δηλαδή αυτό που συζητάμε τώρα, θα περιελάμβανε και τροποποιήσεις του ν. 2190, ώστε να υπήρχε η δυνατότητα ελέγχου της τύχης των κεφαλαίων, που έχουν αντληθεί από το χρηματιστήριο.
Ακούσαμε την προηγούμενη εβδομάδα από τον πρόεδρο της Επιτροπής Κεφαλαιαγοράς ότι από τα τεσσεράμισι τρισεκατομμύρια, τα οποία αντλήθηκαν τους τελευταίους δεκαοκτώ μήνες, μόνο το 1/3 έχει επενδυθεί. Τα υπόλοιπα 2/3 εξακολουθούν να είναι μετρητά. 'Εχουν επενδυθεί πιθανώς στο χρηματιστήριο, γιατί βλέπουμε σε πολλές εταιρείες, αντί κερδών ζημιές από λειτουργικές εργασίες και βλέπουμε κολοσσιαία κέρδη από χρηματιστηριακές πράξεις. Ακούμε και διαβάζουμε ότι πολλαπλασιάστηκαν οι τιμές στις αγορές οικοπέδων στη Μύκονο, γιατί δεν υπολογίζουν φαίνεται το εύκολο χρήμα. Το εύκολο χρήμα εύκολα και διατίθεται. Συνεπώς υπάρχει πράγματι εδώ ένα κενό, για το οποίο δεν είδα να απαντά η Κυβέρνηση, παρά τα πυρά τα οποία δέχθηκε χθες. Το πρώτο σκέλος είναι αυτό. Θα μπορούσε να είναι δεύτερο, αλλά το είπα πρώτο.
Το άλλο σκέλος είναι αυτό που παρατηρούμε στην εισαγωγή των μετοχών. 'Ολοι οοι επενδυτές του χρηματιστηρίου συζητούν από τα καφενεία μέχρι τους διαδρόμους της Βουλής να αντικειμενικοποιήσουν την είσοδο των εταιρειών στο χρηματιστήριο. Κάτι πρέπει να βρούμε, διότι, ενώ το χρηματιστήριο εξετάζει μόνο τύποις τα δελτία ενημερότητας, οι ανάδοχοι, οποίοι συντάσσουν τα δελτία ενημερότητας δεν έχουν καμία ευθύνη. Παρατηρήθηκε το φαινόμενο πριν από πέντε μέρες να σταματήσει η περαιτέρω εγγραφή εισαγωγής στο χρηματιστήριο μιας τεχνικής εταιρείας, διότι μας είπε ο πρόεδρος της Επιτροπής Κεφαλαιαγοράς ότι του έγιναν καταγγελίες. Δηλαδή και το Χρηματιστήριο και η Επιτροπή Κεφαλαιαγοράς δεν έχουν τη δυνατότητα να δουν αν αυτό το δελτίο ενημερότητος αντιπροσωπεύει και την ουσία; Μας απήντησε "όχι". Περίμενε, δηλαδή, τις καταγγελίες ο πρόεδρος της Επιτροπής Κεφαλαιαγοράς. Επαφιέμεθα, δηλαδή, στον πατριωτισμό κάποιων ανθρώπων, που πιθανόν να ήξεραν την εταιρεία, για να διαπιστώσουν ότι το δελτίο ενημερότητας ήταν αναληθές, για να μην πω ότι ήταν δόλια φτιαγμένο, ώστε και μεγάλα ποσά να εισάγει στο χρηματιστήριο και μεγάλη τιμή να πάρει από τη μετοχή, αφού είναι γνωστό ότι οι ανάδοχοι παίρνουν ποσοστό επί του συνόλου του ποσού και επί της τιμής της μετοχής. Αφού λοιπόν τα συμφέροντα του αναδόχου και της επιχειρήσεως είναι παράλληλα, άρα κάπου εκεί πρέπει να τους σταματήσουμε. Το χρηματιστήριο λέει ότι δεν έχει αρμοδιότητα, η Επιτροπή Κεφαλαιαγοράς λέει "εγώ δεν έχω καμία αρμοδιότητα, ακολουθώ ό,τι μου λέει το χρηματιστήριο", άρα επαναλαμβάνω ότι επαφιέμεθα στα κοινά συμφέροντα αναδόχου και επιχείρησης.
Πρέπει, κύριε Υπουργέ -κι έχετε άμεση, απόλυτη ευθύνη- να το σταματήσετε αυτό, να κόψετε τον ομφάλιο λώρο των κοινών συμφερόντων, που γίνεται σε βάρος και της ελληνικής οικονομίας, αλλά και των επενδυτών, των ανθρώπων που μέχρι σήμερα έχασαν αποταμιεύσεις μιας γενιάς. Στους δώδεκα μήνες που πέρασαν χάθηκαν οι αποταμιεύσεις μιας γενιάς υπέρ κάποιων "ξύπνιων", βοηθούσης βεβαίως και της Κυβερνήσεως και των οργάνων της.
Μας είχατε πει, κύριε Υπουργέ, ότι η κακή πορεία του χρηματιστηρίου -μας το λέγατε τον Ιούλιο και όλο το καλοκαίρι, με δηλώσεις του προέδρου της Επιτροπής Κεφαλαιαγοράς, του Υπουργού- είναι και απόρροια μη υπάρχουσας ρευστότητας και όλα τα δημοσιεύματα που αφήνατε να κυκλοφορούν το καλοκαίρι ήταν ότι θα φέρετε διατάξεις που θα ενισχύσουν τη ρευστότητα.
Και ισχυρίζεστε πράγματι ότι με τούτο εδώ το νομοσχέδιο έχετε ρευστότητα, γιατί παρέχεται η δυνατότητα με την εφαρμογή των margin accounts, των περιθωρίων δανεισμού που κάνουν οι χρηματιστηριακές εταιρείες προς τους πελάτες τους ότι πράγματι θα αυξηθεί η ρευστότητα. Εδώ έχω να κάνω μερικές παρατηρήσεις. Μόνα τους τα margin accounts, όπως τα παρουσιάζετε, δεν δημιουργούν ρευστότητα εάν δεν λειτουργήσουν παράλληλα και με τη δυνατότητα παροχής πίστωσης ή άλλης μορφής, όπως θα πω παρακάτω.
Δεύτερον, ενέχουν κινδύνους. Διότι εκεί που εφαρμόζονται -και εφαρμόζονται μόνο στην Αμερική και αυτό είναι το περίεργο, σε κανένα άλλο κράτος του κόσμου δεν εφαρμόζονται, στην Ευρώπη εφαρμόζονται μόνο για τα παράγωγα- δεν παρέχουν τη δυνατότητα ομαλής πορείας. Και λέω ότι ενέχουν κινδύνους, γιατί; 'Οποιος δεν έχει χρηματιστηριακή παιδεία, όταν αγοράσει τις μετοχές και δεν έχει τη δυνατότητα να συμπληρώσει την τυχόν διαφορά η οποία υπάρχει μεταξύ τρέχουσας τιμής και τιμής αγοράς, και τον καλέσει ο χρηματιστής και δεν έχει ρευστό, η πρώτη δουλειά την οποία κάνει ο χρηματιστής χωρίς να τον ρωτήσει περαιτέρω και χωρίς να πάρει τη γνώμη του είναι να ρευστοποιήσει μετοχές.
Εάν λοιπόν έχει την ατυχία ο επενδυτής να πάει το χρηματιστήριο προς τα κάτω, θα βρεθεί κάποια στιγμή χωρίς καμία μετοχή. Αυτό είναι το επικίνδυνο, γι' αυτό και λέω ότι ενέχει κινδύνους. Το ποσοστό κέρδους σ' αυτήν την περίπτωση είναι πολλαπλάσια μικρότερο από τη ζημιά την οποία μπορεί να υποστεί ο επενδυτής στη συγκεκριμένη περίπτωση.
Πρέπει να λειτουργήσει παράλληλα, όπως λειτουργεί και στην Αμερική, αν θέλουμε να αποδώσουμε τα margin accounts -και αυτές δεν είναι δικές μου απόψεις, είναι απόψεις ειδικών- με δανεισμό τίτλων, το short selling, που στη συγκεκριμένη περίπτωση δεν το προβλέπετε. Διότι χρηματιστηριακή συναλλαγή τι σημαίνει; Αγορά και πώληση. Δεν μπορεί να έχουμε αγορά με πίστωση χωρίς να υπάρχει πώληση με δυνατότητα παροχής πίστωσης σε τίτλους. Είναι ένα κομμάτι, το οποίο επεσήμανα και στην επιτροπή, αλλά είδα ότι δεν ελήφθη υπόψιν. Το λένε οι ειδικοί, το ισχυρίζονται όσοι ασχολούνται σε βάθος με το χρηματιστήριο και όσοι ξέρουν τι σημαίνει margin accounts και πώς λειτουργεί στις Ηνωμένες Πολιτείες.
Με το νομοσχέδιο καταργούν στην ουσία οι intradate συναλλαγές. Οι συναλλαγές αυτές παρέχουν ρευστότητα στην αγορά. Δεν έχουν κινδύνους. Εφαρμόζονται σε όλες τις οργανωμένες αγορές του κόσμου και στόχο έχουν να εξασφαλίσουν τη ρευστότητα. Είναι καθ' όλα νόμιμες και πρέπει να ρυθμίζονται οι σχέσεις χρηματιστού και πελάτη του με την ελευθέρα σύμβαση του αρθρου 361, την ελευθερία των συμβάσεων. Αυτήν την καταργείτε εσείς. Γιατί; Ποιος είναι ο λόγος; Σε όλα τα χρηματιστήρια του κόσμου ισχύει. 'Ηρθατε με την άλλη διάταξη -υποτίθεται- να βοηθήσετε, δίνετε μία ισχύ, ένα πόδι στο χρηματιστήριο και απο την άλλη πόρτα κόβετε το άλλο πόδι που ήταν πιο εύκολο και με λιγότερες διαδικασίες, γιατί εδώ βάζετε και διαδικασίες. Λέτε, προς εξασφάλιση συμφερόντων των επενδυτών. Αντί να τους εξασφαλίσετε, μάλλον ζημιά τους κάνετε.
Η ρύθμιση λοιπόν η οποία επιδιώκεται στο άρθρο 1, έχει ως επακόλουθο τη στρέβλωση του υγιούς ανταγωνισμού και τη δημιουργία κατευθυνόμενης οικονομίας που είναι έξω απο τη φύση της χρηματιστηριακής αγοράς και θα συμβάλει ελάχιστα στη διεθνή ανταγωνιστικότητα του χρηματιστηρίου και της αγοράς γενικότερα.
Το νομοσχέδιο δεν προβλέπει νομοθετική ρύθμιση για τη δυνατότητα χρηματοδότησης των μελών του χρηματιστηρίου από τα πιστωτικά ιδρύματα για την παροχή πιστώσεων στους πελάτες τους. Βεβαίως κάνει μία εξουσιοδότηση στην Επιτροπή Κεφαλαιαγορας και στον διοικητή της Τράπεζας της Ελλάδος, οι οποίοι θα ρυθμίσουν τον τρόπο και τους όρους δανειοδότησης.
Νομίζω όμως ότι είναι αυτό που λέω εξαρχής ότι οι διατάξεις του νομοσχεδίου είναι αντισυνταγματικές. Εδώ πρέπει να υπάρξει ρητή ρύθμιση που να προβλέπει την υποχρέωση των τραπεζών, να προβαίνουν σε παροχή δανείων προς τα μέλη του Χρηματιστηρίου Αξιών Αθηνών με τραπεζικά κριτήρια και με επιτόκια ειδικά θεσπισμένα από την Τράπεζα της Ελλάδος. Είναι μία διεθνής πρακτική, η οποία εφαρμόζεται σε όλες τις χώρες του εξωτερικού και στην Ευρώπη και στις Ηνωμένες Πολιτείες. Γιατί άλλως, αν δεν ρυθμισθεί έτσι, υπάρχει κίνδυνος αθέμιτου ανταγωνισμού μεταξύ των ΑΧΕ και των θυγατρικών ΑΧΕ των τραπεζών, αλλά και των ίδιων τραπεζών αφού με το νομοσχέδιο αυτό παρέχουμε τη δυνατότητα στις τράπεζες να διαπραγματεύονται στο χρηματιστήριο.
0οια, λοιπόν, τράπεζα θα δανειοδοτήσει και μάλιστα με καλούς όρους τον ισχυρό ανταγωνιστή της για να της παίρνει την πελατεία; Θα την τσακίσει, κύριε Υπουργέ, με αποτέλεσμα αντί να ενισχύσουμε τις ΑΧΕ στην ουσία θα τις κλείσουμε. Αν είναι αυτός ο στόχος σας προχωρήστε.
Τα άρθρα 3 και 4 του νομοσχεδίου λένε ότι θα διανειοδοτούναι αυτοί που έχουν υφιστάμενο χαρτοφυλάκιο. Μόνο αυτοί μπορούν να συνάπτουν πιστωτική σύμβαση. Δηλαδή να δανειοδοτηθούν από τις χρηματιστηριακές εταιρείες και να προβούν σε αγορά μετοχών με πίστωση, ενώ αποκλείονται οι κάτοχοι μετρητών. Και εδώ έχουμε το εξής φαινόμενο. Ο πρόεδρος της Επιτροπής Κεφαλαιαγοράς σας είπε να προσθέσετε στη διάταξη και μετρητά, το δεχτήκατε, όπως το δεχτήκαμε όλοι και βλέπω στις διορθώσεις στις τροπολογίες που έχετε ότι το παραπέμπετε στον διοικητή της Τράπεζας της Ελλάδας. Δεν κατάλαβα. Εμείς νομοθετούμε ή ο διοικητής της Τράπεζας της Ελλάδος θα νομοθετήσει; Είπαμε με τίτλους ενέχυρο αλλά και μετρητά. Σας το είπε ο πρόεδρος της Επιτροπής Κεφαλαιαγοράς. Εσείς αντί να το βάλετε στο νόμο, κάνατε διάταξη και το δίνετε δικαίωμα στο διοικητή της Τράπεζας της Ελλάδος. Προσέξτε το, διότι και ηθικά και νομικά δεν ισχύει αυτό.
'Ενα άλλο θέμα είναι το ότι βάζουμε τις ΑΧΕ στο χρηματιστήριο. Είναι το θέμα ετικό. Δεν λέει κανείς ότι δεν είναι θετικό και είναι προς τη σωστή κατεύθυνση και για να ενισχυθούν οικονομικά, αλλά και να οργανωθούν καλύτερα. Υπάρχει εδώ ένα άρθρο στο οποίο είχατε δεσμεύσει το 10% για κάθε μέτοχο, μετά πολύ σωστά το κάνατε 5% να μην μπορεί να πουλήσει τις μετοχές του για 24 μήνες. Να δεσμεύονται δηλαδή οι ιδιοκτήτες μετοχών να μην τις μεταβιβάσουν για εικοστέσσερις μήνες. Αλλά το λέτε γι' αυτούς που έχουν ποσοστό 5% και πάνω. 'Ενας που έχει 99% τι τον κάνετε; Λέτε όποιος έχει πάνω από 5% δεσμεύεται να μην πουλήσει τις μετοχές για είκοσι τέσσερις μήνες. 'Ενας, λοιπόν, που έχει τη γυναίκα του με 1% και είναι και ο ίδιος ιδιοκτήτης 99% αυτός δεν μπορεί να πουλήσει τις μετοχές του για δύο χρόνια. Κάποια εταιρεία που είναι πολυμετοχική και έχει είκοσι ή τριάντα μετόχους μπορούν να πουλήσουν τις μετοχές τους και μέχρι βέβαια ποσοστού 67%. Δέστε το γιατί δεν υπάρχει ισότητα όπλων. Είναι άλλα μέτρα για τους μεν και άλλα σταθμά για τους δε.
'Ενα άλλο θέμα που πρέπει να προσέξετε είναι ότ όταν μπαίνει στο χρηματιστήριο και αποκτά την ιδιότητα του μέλους η θυγατρική ΑΧΕ δεν σημαίνει ότι μπορεί να μπει και η μητρική εταιρεία, η τράπεζα. Αυτό θα πρέπει να το ξεκαθαρίσομε. Ας μπει η τράπεζα με άλλο τρόπο, όπως το ρυθμίζουν άλλοι κανόνες.
Κύριε Υπουργέ, επιμένω επειδή είναι ουσιαστικό, το θέμα. Πρέπει να δώσετε απάντηση. Εν πάση περιπτώσει αν δεν μπορείτε να το ρυθμίσετε, να μας απαντήσετε για να έχετε και την ευθύνη αυτών που θα κάνετε.
'Ενα άλλο σημείο. Λέτε ότι απαγορεύεται η διαπραγμάτευση των ιδίων μετοχών των χρηματιστηριακών εταιρειών. Και ο κίνδυνος είναι να μη γίνει κάποιο παιχνίδι. Σωστό είναι αυτό προς τη μία κατεύθυνση. Από την άλλη πλευρά όμως δεν νομίζετε ότι οι αντίπαλες εταιρείες οι οποίες θα διαπραγματεύονται τις μετοχές, τις δικές μου που υποτίθεται πως έχω μια ΑΧΕ ότι θα κάνουν και αυτές αθέμιτο ανταγωνισμό; Μήπως είναι λάθος το ότι δεν επιτρέπουμε να διαπραγματεύεται η εταιρεία τις ίδιες μετοχές της όταν μάλιστα σήμερα η Επιτροπή Κεφαλαιαγοράς μπορεί να παρακολουθεί αν γίνονται παιχνίδια στο χρηματιστήριο.
Εν παση περιπτώσει αν δεν αλλάξετε αυτό θα ισχύσει το ίδιο μέτρο και για τις τράπεζες; οι οποίες θα είναι μέλη του χρηματιστηρίου και θα διαπραγματεύονται τις δικές τους μετοχές; Δεν θα μπορεί δηλαδή η Τράπεζα Κύπρου, που ακούω ότι μπαίνει στο χρηματιστήριο και θα είναι και χρηματιστηριακή εταιρεία, να διαπαγματευθεί τις δικές της μετοχές; Για το θέμα του ειδικού διαπραγματευτή δεν θα ήθελα να πω πολλά, είναι ένα θέμα το οποίο καλώς εισάγεται και νομίζω ότι θα προσφέρει τουλάχιστον για κάποιες μετοχές που συνήθως μένουν στον πάτο χωρίς διαπραγμάτευση για διαφόρους λόγους είτε ειδικούς είτε γενικότερους. 'Ενα άλλο θέμα είναι αυτό για το οποίο μιλά σήμερα όλη η Ελλάδα. Είναι το θέμα του άρθρου 8, το οποίο αναφέρετει ότι αφαιρείται από τους εισαγγελείς και ανακριτές το δικαίωμα ελέγχου νομιμότητας των συναλλαγών στο χρηματιστήριο και το δίνουμε στα δικαστικά συμβούλια.
Είπε ο Υπουργός προχθές ότι έχει μία απορία, ότι εμείς δεν έχουμε εμπιστοσύνη στα δικαστικά συμβούλια. Ποιος το είπε αυτό; Σε όλη τη δικαιοσύνη έχουμε εμπιστοσύνη. Αλλά η Κυβέρνηση δεν έχει εμπιστοσύνη στους εισαγγελείς; Και αν δεν έχει εμπιστοσύνη στους εισαγγελείς, γιατί μας έχει ζαλίσει με το αν έχετε στοιχεία πηγαίνετέ τα στους εισαγγελείς; Είναι, λοιπόν, κατά τη γνώμη μου λάθος να θεωρείτε τους εισαγγελείς -τους καθ'ύλην αρμόδιους- και τους ανακριτές αναρμόδιους και να μην τους αφήνετε να κάνουν αυτοί τους ελέγχους. Γιατί; Καμία αντίρρηση να πάει στο δικαστικό συμβούλιο το θέμα, αλλά έτσι δεν θα υπάρξει αποτέλεσμα. Είναι γνωστό πόσο χρονοβόρο είναι η απονομή της δικαιοσύνης και αντιλαμβάνεστε πόσο χρονοβόρα είναι να πάρετε μία απόφαση από το δικαστικό συμβούλιο.
ΠΡΟΕΔΡΕΥΩΝ (Κωνσταντίνος Γείτονας): Νόμω αρμόδιοι πάντως και όχι φύσει αρμόδιοι.
ΒΥΡΩΝ ΠΟΛΥΔΩΡΑΣ: Είναι νομικός υπαινιγμός για το φυσικό δικαστή... ΔΗΜΗΤΡΙΟΣ Ν.ΚΩΣΤΟΠΟΥΛΟΣ: 'Ομως, κύριε Πρόεδρε, μια και το θέτετε, ήδη τα δικαστικά συμβούλια για να αποφασίσουν περί της νομιμότητας ή όχι των πράξεων, πρέπει να έχουν εισήγηση ή από τον εισαγγελέα ή από τον ανακριτή, δηλαδή από αυτούς που κάνουν ουσία την έρευνα ή από το δικαστήριο. Και νομίζω ότι έχουμε νομοτεχνικό θέμα εδώ, κύριε Υπουργέ, διότι τα δικαστήρια, όπως σας είπα και χθες, είναι ανώτερα από τα δικαστικά συμβούλια και επομένως πρέπει να το ρυθμίσετε.
Ο εισαγγελέας ασκεί την ποινική δίωξη και τα δικαστικά συμβούλια αποφαίνονται, όταν πρέπει να πάει η υπόθεση εκεί, γιατί πολλές φορές έχουμε και κατευθείαν παραπομπή στο δικαστήριο. Για μας, λοιπόν, θεωρείται απαράδεκτη αυτή η διάταξη.
Κατά τη γνώμη μου δεν έπρεπε καν να την εισηγηθείτε. Αν ήθελε να τη στηρίξει ο Υπουργός Δικαιοσύνης θα έπρεπε να ήταν εδώ ο Υπουργός Δικαιοσύνης και δεν θα έπρεπε να είναι αποσπασματική η διάταξη, αλλά να συμπεριλάβει πιθανόν, αν ήθελε να αλλάξει τη ποινική οικονομία και τον Ποινικό Κώδικα, και άλλα αδικήματα. Κατά την άποψή μου πρέπει να την πάρετε πίσω την διάταξη, εκτός εάν έχετε ήδη ενοχληθεί από τις πολλές παρεμβάσεις, του εισαγγελέα, οι οποίες μάλλον στο μέλλον θα γίνουν περισσότερες.
Δική μας άποψη είναι να αποσύρετε τη διάταξη αυτή, διότι είναι λάθος και τύποις και ουσία και, κατά τη γνώμη μου, είναι και ανήθικη. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριοι συνάδελφοι, είναι γεγονός ότι μέσα από το χρηματιστήριο έχουν αντληθεί τεράστια ποσά. Από τα τεσσεράμισι τρισεκατομμύρια δραχμές το 1/3 έχει επενδυθεί όπως μας έχει πει και η Επιτροπή Κεφαλαιαγοράς, αν και βέβαια αυτό το ποσό δεν μπορεί να το ελέγξει κανείς.
Επομένως ούτε το ενάμισι τρισεκατομμύριο, ούτε και τα τρία τρισεκατομμύρια μπορούν να ελεγχθούν. Και κατά τη γνώμη μας δεν θα μπορούσαν να ελεγχθούν, γιατί αυτό το νόημα έχει και το χρηματιστήριο. Το χρηματιστήριο, κατά τη δική μας άποψη, δεν το έχουν δημιουργήσει οι εργαζόμενοι ούτως ώστε να υπάρχουν και μηχανισμοί να προστατεύσουν τα συμφέροντά τους. Είναι γέννημα και δημιουργία των κεφαλαιοκρατών, προκειμένου από εκεί μέσα να αντλούν κεφάλαια. Και όταν αυτοί αντλούν κεφάλαια θα είναι κερδισμένοι και κάποιοι θα είναι χαμένοι. Φαίνεται δε από όλη την ιστορία του χρηματιστηρίου ότι χαμένοι είναι συνεχώς οι μικροεπενδυτές.
Γι'αυτό μας προκαλεί και εμάς περιέργεια, να υπάρχει και από πλευράς της Κυβέρνησης και από άλλες πλευρές η πρόταση, στο να υπάρχουν οι ελεγκτικές αρχές, ώστε να ελέγξουν που πηγαίνουν αυτά τα κεφάλαια.
Σ'αυτό το σημείο ο κ. Μάνος ήταν ειλικρινέστατος. Είπε ότι όσοι θέλουν τη λειτουργία του χρηματιστηρίου, θα πρέπει να το αφήσουν να λειτουργήσει ελεύθερα. Αυτή είναι μια σεβαστή άποψη του κ. Μάνου. Πραγματικά είναι ειλικρινέστατος.
Αναφορικά τώρα με το πρώτο κεφάλαιο που περιλαμβάνει τα άρθρα 1 έως 9, ρυθμίζονται οι διαδικασίες αγοράς με πίστωση μετοχών από τα μέλη του χρηματιστηρίου. Οι διατάξεις αυτές αφορούν βέβαια το περιθώριο για δανεισμό, τους όρους ενεχειρίασης των κινητών αξιών, τις διαδικασίες εκποίησης από μέλη του χρηματιστηρίου σε περίπτωση εκπρόθεσμης εξόφλησης του τιμήματος αγοράς κλπ.
Σ'αυτά τα κεφάλαια δεν γίνεται τίποτε άλλο κατά τη γνώμη μας παρά η νομιμοποίηση μιας παρανομίας που ίσχυε, προκειμένου δηλαδή να κατοχυρωθεί και το χρηματοπιστωτικό σύστημα από τυχόν κατάρρευση, που μπορεί να υπάρξει με το ισχύον καθεστώς. Επομένως η νομιμοποίηση αυτή γίνεται για να φέρει νέα ρευστότητα στο χρηματιστήριο, που βλέπουμε ότι ταλανίζεται από μεγάλη ρευστότητα. Δηλαδή θεσπίζεται ο δανεισμός "αέρα" και αυτό από τις χρημαστηριακές εταιρείες χρησιμοποιείται ως κράχτης για να εξασφαλιστούν μέσα απ' αυτήν τη διαδικασία και μεγαλοεπιχειρηματίες. Είναι ρυθμίσεις που στοχεύουν, κατά τη δική μας άποψη, στη διεύρυνση της κεφαλαιαγοράς και βέβαια στη συγκεντρωποίηση που γίνεται μεταξύ των εταιρειών.
Με τα συγκεκριμένα άρθρα δίνεται η δυνατότητα στα πιστωτικά ιδρύματα να έχουν αποθέματα δανεισμού και να επικρατήσουν έναντι των εταιρειών, που δεν έχουν ρευστότητα για τη συγκεκριμένη δουλειά.
Αναφορικά με το άρθρο 2 παράγραφος 3: Αναφέρει ότι ως πελάτης νοοείται κάθε φυσικό ή νομικό πρόσωπο. Δηλαδή -και επιμένουμε σ'αυτό το σημείο διότι είναι ουσιαστικό για μας- τα ασφαλιστικά ταμεία μ' αυτόν τον τρόπο μπορούν να αγοράζουν με πίστωση μετοχές και να παίζουν μέσα σ'αυτό το νέο κλίμα που δημιουργείται, μ'αυτήν την πίστωση τις ήδη μετοχές που έχουν. Πρόκειται για καθαρά κερδοσκοπικό παιχνίδι των ασφαλιστικών ταμείων.
Είναι πράγματι οδυνηρό τα αποθεματικά των ασφαλιστικών ταμείων, που είναι χρήματα των εργαζομένων και των συνταξιούχων, να παίζονται στο χρηματιστήριο και να επενδύονται στα αμοιβαία κεφάλαια. Μ'αυτόν τον τρόπο του δανεισμού διακινδυνεύουν ακόμα περισσότερο τα χρήματα.
Γι'αυτό, λοιπόν, ο Υπουργός Εργασίας, όπως τουλάχιστον είχε πει, έχει εγκρίνει από το Γενάρη μέχρι τον Απρίλη ένα ποσόν των δεκαεπτά δισεκατομμυρίων τριακοσίων εξήντα εκατομμυρίων (17.360.000.000) δραχμών για αγορά μετοχών. Δεν έχει δώσει όμως, παρ'όλο ότι του ζητήθηκε, το συνολικό ποσόν των χρημάτων των αποθεματικών, που έχει δοθεί από πέρυσι μέχρι σήμερα για την αγορά μετοχών ή αμοιβαίων κεφαλαίων.
Επίσης ο διοικητής του Ι.Κ.Α. προκλητικά σε αντιπροσωπεία των σωματείων των συνταξιούχων αρνήθηκε να δώσει οποιαδήποτε στοιχεία για τα επενδεδυμένα κεφάλαια των αποθεματικών.
Στο σημείο αυτό θέλω να τονίσω τις ευθύνες που έχουν και τα διορισμένα διοικητικά συμβούλια των ασφαλιστικών ταμείων. 'Ισως, αν θέλετε έχουν και ποινικές ευθύνες, γιατί είναι γεγονός ότι παίχτηκαν και χάθηκαν μεγάλα ποσά. Γιατί, κύριε Υπουργέ, δεν δίνετε εσείς τα μεγέθη; Ποιος θα πληρώσει για τη ζημιά που έγινε, για τα χρήματα που χάθηκαν; Εσείς σαν Κυβέρνηση ή τα διοικητικά συμβούλια των ταμείων; Σ'αυτό το σημείο, σαν Κ.Κ.Ε., έχουμε τονίσει κατ'επανάληψη ότι θα πρέπει να αποσυρθούν αυτά τα κεφάλαια. Κάτι ανάλογο είχε γίνει και με τα ομόλογα του δημοσίου που ήταν μια επένδυση και είχε κάποια ασφάλεια.'Ομως και εκεί, με τη μείωση των επιτοκίων οδηγείτε τον κόσμο ολόκληρο στο χρηματιστήριο και στα αμοιβαία κεφάλαια. Είχαμε ζητήσει, σαν Κ.Κ.Ε., να σταματήσει και αυτός ο διορισμός των υπαλλήλων από την Κυβέρνηση. Αυτά να περιέλθουν στους συνταξιούχους και στους εργαζομένους, που τα δικαιούνται και να διαχειριστούν αυτοί όπως πολύ καλά γνωρίζουν τον ιδρώτα και το μόχθο τους.
Στην παράγραφο 4 του ιδίου άρθρου λέγει ότι τα μέλη μπορούν να ορίζουν για την παροχή πιστώσεων αυστηρότερους όρους απ'αυτούς που αναφέρονται στα άρθρα 2 έως 6. Τι εννοεί όταν λέει ότι θα ζητήσουν αυστηρότερους όρους. 'Ακουσα μάλιστα τον εισηγητή του ΠΑ.ΣΟ.Κ. να αποκλείει ότι μπορεί να υποθηκεύεται και ακίνητη περιουσία. 'Αρα εδώ, με τους αυστηρότερους όρους, γιατί να μη ζητήσουν οι εταιρείες και τους τίτλους των ακινήτων, που έχουν οι επενδυτές στα χέρια τους; Γιατί δεν το εξηγείτε αυτό; Τι εννοεί η συγκεκριμένη παράγραφος; Στην παράγραφο 6 αυτή η προσθήκη μάλλον θέλει να γλυκάνει, κατά τη δική μας άποψη, τον πόνο των μικρών εταιρειών. Γιατί, εφόσον ισχύει το απόρρητο, που υπάρχει σε άλλη παράγραφο, δεν υπάρχει τρόπος ελέγχου της προνομιακής συμπεριφοράς της τράπεζας προς τη θυγατρική της χρηματιστηριακής εταιρείας. Μάλλον, κατά τη δική μας γνώμη, είναι κοροϊδία προς τις μικρές εταιρείες. Δείτε τη συγκεκριμένη προσθήκη και θα βγάλετε τα συμπεράσματα.
Το άρθρο 3 είναι για το χαρτοφυλάκιο ασφάλειας. Η παράγραφος 5 αναφέρεται στις κινητές αξίες, μετοχές, λοιπές αξίες με χαρακτηριστικά μετοχών, ομολογίες και λοιπές αξίες με χαρακτηριστικά ομολογιών κλπ., καθώς και κάθε άλλη ανταλλάξιμη αξία που ορίζεται ως κινητή αξία με απόφαση του διοικητικού συμβουλίου της Επιτροπής Κεφαλαιαγοράς. Ούτε εδώ διευκρινίζει τι εννοεί. Αφού έχουμε πάνω τις μετοχές, τις ομολογίες κλπ. τι είναι εκείνο που με απόφαση της Επιτροπής Κεφαλαιαγοράς θα ορίζεται ως κινητή αξία. Ούτε εδώ έχετε δώσει εξήγηση, παρ' ότι σας είχαμε ρωτήσει και στην επιτροπή. 'Οπως και στο άρθρο 5 παράγραφος 5 εδάφιο β' πιστεύουμε ότι προκειμένου να κατοχυρωθεί η αγορά με αέρα, κατέθεσαν στην εταιρεία και τίτλους σπιτιών, οικοπέδων, χωραφιών και άλλα οπότε αν υπάρξει μείωση που δεν καλύπτεται, να προχωρεί η εταιρεία και σε εκποίηση των στοιχείων αυτών. Βλέπουμε δηλαδή ότι κάτω από τέτοιες παραγράφους κρύβεται και αυτός ο κίνδυνος ακόμη.
Οι ρυθμίσεις για την προστασία γενικά του άρθρου 3 και 5, αφορούν τις εταιρείες και μάλιστα αυτές που το μέγεθος της κεφαλαιοποίησής τους θα τους δίνει δυνατότητες να λειτουργούν σαν δανειστές και δεν προστατεύουν το μικροεπενδυτή.
Για το άρθρο 6 είναι εξουσιοδοτήσεις που δίνονται στην κεφαλαιαγορά. Με το παρόν άρθρο δίνονται νέες εξουσιοδοτήσεις, κύριε Υπουργέ, στην Επιτροπή Κεφαλαιαγοράς, σε συνέχεια του προηγούμενου νομοσχεδίου, που είχαμε συζητήσει πριν από δύο μήνες. Και προκύπτει ένα σοβαρό ζήτημα, αν θέλετε και διαφάνειας. Γιατί όλοι γνωρίζουμε ότι το Δ.Σ. της κεφαλαιαγοράς το Δ.Σ. του χρηματιστηρίου και το Δ.Σ. του Χρηματιστηρίου Παραγώγων Αθηνών αποτελούνται από μέλη που ανήκουν είτε σε ιδιωτικές τράπεζες και χρηματιστηριακές εταιρείες είτε υπάρχει αντιπρόσωπος του ΣΕΒ είτε υπάρχουν αντιπρόσωποι των κρατικών εταιρειών. Δηλαδή αυτά τα πρόσωπα είναι συγχρόνως και ελεγκτές και ελεγχόμενοι. Επομένως υπάρχει ένα ζήτημα σοβαρό, κατά την άποψή μας, που θα έπρεπε να το δει και ολόκληρη η Βουλή. 'Ολες αυτές οι εξουσιοδοτήσεις γίνονται κυρίως για την εξασφάλιση του χρηματιστηριακού συστήματος και όχι του μικροεπενδυτή. 'Αρθρο 7. Οι ρυθμίσεις που αφορούν την εισαγωγή μετοχών Ε.Π.Ε.Υ. και Α.Χ.Ε.Π.Ε.Υ. στο χρηματιστήριο συνδέουν αμεσότερα τους χρηματιστηριακούς θεσμούς και την κεφαλαιαγορά.
Με την παράγραφο 3 και τα εδάφια β' και γ' προωθείται ξεκάθαρα η συγκεντρωποίηση στο χώρο των Α.Χ.Ε., αφού εξαιρούνται από την απαγόρευση του άρθρου 1. Επομένως δηλαδή συνειδητά η Κυβέρνηση με τον παρόντα νόμο λέει ότι το μεγάλο ψάρι θα φάει το μικρό μέσα στον τομέα αυτών των εταιρειών.
Στην παράγραφο 6 απαγορεύεται σε χρηματιστηριακή εταιρεία να συμμετέχει στη διαπραγμάτευση των δικών της μετοχών ως ειδικός διαπραγματευτής. Αυτός ο περιορισμός πιστεύουμε ότι είναι επιφανειακός και αν θέλετε και υποκριτικός. Γιατί όλοι νομίζουμε ότι μπορούν να διοχετεύουν τις πληροφορίες τους σε άλλες Α.Χ.Ε.Π.Ε.Υ με τις οποίες είναι σε συνεργασία.
Στην παράγραφο 7 με απόφαση της Επιτροπής Κεφαλαιαγοράς μπορεί να καθορίζονται ειδικοί όροι και περιορισμοί για τις εισηγμένες στο χρηματιστήριο Ε.Π.Ε.Υ. -μέλη του χρηματιστηρίου, αναφορικά με τους συντελεστές φερεγγυότητας, την κεφαλαιακή επάρκεια. Δηλαδή και πάλι το Δ.Σ. ανεξέλεγκτο θα αποφασίσει, καθορίζοντας ειδικούς όρους και περιορισμούς, χωρίς όμως να αναφέρει ποιους.
Είχαμε βάλει αυτήν την ερώτηση και στην επιτροπή αλλά δεν πήραμε συγκεκριμένη απάντηση. Φαίνεται δηλαδή ότι εξουσιοδοτείται η Επιτροπή Κεφαλαιαγοράς για ουσιαστικά ζητήματα που έχουν να κάνουν και με τη διαφάνεια.
'Ολο αυτό το κλίμα, κύριε Πρόεδρε, που καλλιεργείται, έχει χαρακτήρα, αν θέλετε, δολώματος των μικροεπενδυτών. Παραδείγματος χάρη, οι χρονικές δεσμεύσεις για πώληση μετοχών, πακέτου μετοχών, ρόλο ειδικού διαπραγματευτή στη σταθεροποίηση της τιμής της αγοράς.
Στο άρθρο 8, η προστασία των μεγάλων θεσμικών επενδυτών και της Επιτροπής Κεφαλαιαγοράς εξασφαλίζεται με το παρόν άρθρο. Στην παράγραφο 2, όπως αναφέρεται και στην εισηγητική έκθεση, ενσωματώνεται στο χρηματιστηριακό δίκαιο αυτό που έχει θεσπιστεί και στο τραπεζικό δίκαιο, δηλαδή είπαμε το απόρρητο.
Είναι ευνόητο και ξεκάθαρο και το τονίσαμε και στην επιτροπή, αλλά και στην κατ'αρχήν συζήτηση ότι τα απόρρητα των χρηματιστηριακών και τραπεζικών συναλλαγών ωφελούν όχι τους μικροεπενδυτές και τους μικροαποταμιευτές. Aυτοί δεν έχουν να κρύψουν τίποτα και από κανέναν. 'Αρα την προστασία των θεσμικών επενδυτών, ντόπιων και ξένων, δηλαδή των μεγαλοαποταμιευτών και των μεγαλοεπενδυτών, που πολλές φορές συνδέονται μεταξύ τους, προσφέρει η θέσπιση του απορρήτου. 'Ετσι με αυτόν τον τρόπο γίνεται, αν θέλετε, και η Βουλή, όλοι όσοι θα ψηφίσουν αυτό το συγκεκριμένο άρθρο, συνεργός στο ξέπλυμα των χρημάτων, που αποκτώνται από όχι νόμιμους τρόπους.
Η θέσπιση νόμου προστασίας της Επιτροπής Κεφαλαιαγοράς συνεχίζεται, γιατί πραγματικά δεν δίνει στοιχεία στις εισαγγελικές αρχές, απαγορεύει δηλαδή στην Επιτροπή Κεφαλαιαγοράς να δώσει στοιχεία σ' αυτόν τον εισαγγελέα, που θα τα ζητήσει. Αυτό δεν μας εκπλήσσει, έρχεται σε συνέχεια αν θέλετε και με το προηγούμενο νομοσχέδιο, που απάλλαξε από τις αστικές ευθύνες την Επιτροπή Κεφαλαιαγοράς. 'Εχει δηλαδή μία συνέχεια η νομική θωράκιση της Επιτροπής Κεφαλαιαγοράς, ούτως ώστε ασύδοτα με πλήρη αδιαφάνεια να πράττει αυτά που πράττει προς όφελος των κεφαλαιοκρατών. 'Αρθρο 9: Με το άρθρο αυτό και με την καθιέρωση του Ειδικού Διαπραγματευτή με τις προϋποθέσεις και τους όρους που επιβάλλει η Επιτροπή Κεφαλαιαγοράς καθώς και με τη σταθεροποίηση της τιμής της μετοχής έχει σκοπό τον εφησυχασμό των μικροεπενδυτών, δηλαδή την προσπάθεια παραπλάνησης.
'Οπως και με την παράγραφο 3, εδάφιο β', που δεν επιτρέπει στο μέλος του xρηματιστηρίου να ενεργεί ως Ειδικός Διαπραγματευτής εντός κύκλου συμμετέχοντας στη διαπραγμάτευση των δικών του μετοχών, όπως και εταιρειών που είναι συνδεδεμένες με αυτό. Και σ'αυτό το σημείο πάλι είναι προσχηματικό το μέτρο, ότι δήθεν δηλαδή υπάρχει διαφάνεια, όταν γνωρίζουμε ότι μπορεί αυτή η εταιρεία να συνεργαστεί με μία άλλη, που θα είναι Ειδικός Διαπραγματευτής και έτσι να διαφυλάξει τα συμφέροντα της πρώτης εταιρείας.
Με την παράγραφο 4, με την απόκτηση της ιδιότητας του μέλους του xρηματιστηρίου από Ε.Π.Ε.Υ. που δεν εδρεύουν ή δεν έχουν εγκατασταθεί στην Ελλάδα, γίνονται βήματα, κατά την άποψή μας, ενσωμάτωσης του xρηματιστηρίου στην ευρωενωσιακή αγορά. 'Ηδη και σ' αυτό το σημείο έχει παρθεί η απόφαση, όπως όλοι γνωρίζουμε -συμφωνούν όλοι- για τoν ενιαίο τρόπο κατάρτισης του ενημερωτικού δελτίου των εταιρειών. Γίνονται δηλαδή βήματα πλέον για τη δημιουργία ενός χρηματιστηρίου μέσα στην Ευρωπαϊκή 'Ενωση και αυτό το διαπιστώνουμε και από τις προτάσεις εξαγορών, που γίνονται μεταξύ μεγάλων χρηματιστηρίων της Ευρωπαϊκής 'Ενωσης.
Στο άρθρο 3 θα ήθελα να αναφερθώ. Η νέα προσθήκη του άρθρου 22α είναι τεχνολογικού εκσυγχρονισμού κλπ. Αυτά είναι καθαρά τεχνοκρατικά ζητήματα.
Πιστεύουμε δηλαδή, κύριε Πρόεδρε -και τελειώνω- ότι σε κάθε περίπτωση αυτό το πρώτο κεφάλαιο εκφράζει ρυθμίσεις και πολύ περισσότερο διατυπώνει διαδικασίες, οι οποίες αφορούν σε συμφέροντα κεφαλαιούχων και όχι μικροεπενδυτών. 'Αλλωστε και αυτή η έννοια του μικροεπενδυτή σκόπιμα χρησιμοποιήθηκε, παραπλανητικά. Χρησιμοποιήθηκε ως δόλωμα για την προσέλκυση των μικροαποταμιεύσεων και τον εγκλωβισμό τους στην υπηρεσία του μεγάλου κεφαλαίου. Για όλους αυτούς τους λόγους τους οποίους αναφέραμε και στην κατ'αρχήν συζήτηση, αλλά και τώρα στη συζήτηση επί των άρθρων, αντιλαμβάνεσθε ότι καταψηφίζουμε το πρώτο κεφάλαιο και έχουμε τελείως αντίθετη ιδεολογική άποψη για το xρηματιστήριο με τις άλλες πλευρές του Κοινοβουλίου.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Κύριε Υπουργέ, μόνο δύο συνάδελφοι έχουν ζητήσει το λόγο επί των άρθρων. Να προηγηθούν και να απαντήσετε μετά; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να προηγηθούν για να κλείσουμε.
ΠΡΟΕΔΡΕΥΩΝ (Κωνσταντίνος Γείτονας): Εντάξει.
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Υπουργός Οικονομικών κατέθεσε σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για τη συνεργασία και αμοιβαία συνδρομή μεταξύ των Τελωνειακών τους Διοικήσεων".
Επίσης οι Υπουργοί Γεωργίας, Εξωτερικών και Οικονομικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα της κτηνιατρικής".
Και τρίτον, οι Υπουργοί Εθνικής Οικονομίας και Οικονομικών, Εξωτερικών και Ανάπτυξης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αργεντινής για την προώθηση και αμοιβαία προστασία των επενδύσεων".
Παραπέμπονται στις αρμόδιες Διαρκείς Επιτροπές της Ολομέλειας.
Κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Κύριε Πρόεδρε, στα άρθρα του κεφαλαίου αυτού, όπως τα ανέπτυξαν και οι εισηγητές, νομίζω ότι δεν έχει κανείς να προσθέσει περισσότερα πράγματα. Θα ήθελα απλώς να τονίσω ότι ορισμένες παρατηρήσεις του κ. Κωστόπουλου θα πρέπει να ληφθούν υπόψη από τον Υπουργό.
Θα ήθελα παραλλήλως να κάνω μία γενικότερη παρατήρηρη. Η ενότητα των άρθρων αυτών αποβλέπουν στη διευκόλυνση ή στη συμπλήρωση της νομοθεσίας, όπως πολύ ορθά είπε και ο Υπουργός Εθνικής Οικονομίας, αυτών οι οποίοι συναλλάσσονται με το χρηματιστήριο, για να μη χρησιμοποιήσω τη λέξη "παίζουν" στο χρηματιστήριο.
Πολύ ολίγον συμβάλλουν εις την ρευστοποίησιν ή πολύ ολίγον συμβάλλουν εις την προστασίαν των επενδυτών. Ακόμα δε λιγότερο συμβάλλουν στην αξιολόγηση και στη ροπή του κοινού προς το χρηματιστήριο με την έννοια της αποταμίευσης.
Παρακολουθούμε τα τελευταία χρόνια ότι στα χρηματιστήρια η έννοια του μερίσματος συνεχώς και εξαφανίζεται. Η έννοια της αποταμίευσης, δηλαδή, συνεχώς και εξαφανίζεται. Ο καθένας παίρνει μία μετοχή με σκοπό μήπως ανέβει η τιμή της και πολλοί λίγοι ακόμα παίρνουν μετοχές μήπως μοιρασθούν και άλλες λόγω αποθεματικών και τις πωλήσουν.
Θα έπρεπε, λοιπόν, να συμπληρωθεί η νομοθεσία στο χρηματιστήριο και προς την κατεύθυνση της τόνωσης της αντίληψης του χρηματιστηρίου ως αποταμιεύσεως.
Είπε ο εισηγητής μας στην ομιλία του αρχικά ότι, ξέρετε, το Χρηματιστήριο δίνει το χρώμα της οικονομίας. Πράγματι, έτσι είναι. Αλλά το χρώμα της οικονομίας με την πορεία του Χρηματιστηρίου δυστυχώς γίνεται συνεχώς ωχρότερο. Και αν κανείς παρακολουθήσει και τελευταία κάποιο άρθρο που έχει γράψει ο Διοικητής της Τραπέζης της Ελλάδος στο τελευταίο δελτίο που εξέδωσε η Τράπεζα της Ελλάδος και αναφέρεται στις ανάγκες της ελληνικής οικονομίας από την πλευρά της προσφοράς, δηλαδή χρειάζεται αύξηση της προσφοράς, θα σταθεί πολύ σκεπτικά στην όλη πορεία της οικονομίας. Συνεχώς διαπιστώνουμε ότι η οικονομία μας διολισθαίνει συνέχεια προς μία μεταπρατική οικονομία, να γίνεται μία οικονομία υπηρεσιών. Και ένας από τους λόγους για τους οποίους ανέπτυξα τη θέση μου και την άρνησή μου και επέστησα την προσοχή της Κυβέρνησης σε τυχόν πώληση της βιομηχανίας της "ΛΑΡΥΜΝΑΣ ή "ΛΑΡΚΟ" είναι αυτός.
Η εικόνα της οικονομίας από την πλευρά του χρηματιστηρίου δεν αποδίδει.
'Ετσι, λοιπόν, έρχομαι, κύριε Υπουργέ, να εκφράσω μερικές σκέψεις, οι οποίες θα μπορούσαν να συμβάλουν σε έλξη κοινού προς το Χρηματιστήριο. Και ποιες είναι αυτές; Ποια είναι τα προβλήματα; Πρώτα-πρώτα το μεγάλο πρόβλημα είναι το λένινγκ. Το έχουν πει τα στελέχη του χρηματιστηρίου.
Ρώτησε ο Πρόεδρος της Βουλής κάποια μέρα που εξέταζε η Επιτροπή τον κ. Αλεξάκη, τι συμβαίνει και έχουμε αυτές τις μεγάλες αποστάσεις μεταξύ ονομαστικών τιμών μετοχών και τιμών διαπραγμάτευσης ή αυτά τα μεγάλα σκαμπανεβάσματα. Και αφοπλιστικός ο κ. Αλεξάκης απάντησε, οι ανάδοχοι κύριε Πρόεδρε. Οι ανάδοχοι, κύριε Πρόεδρε! Και σας λέω, κύριε Υπουργέ: Τώρα κατατρέχεται η κοινωνία μας από τις λέξεις "διαπλεκόμενα" και "διαπλεκόμενοι". Μπήκε πλέον στο κοινωνικό ορολόγιο. Σας ερωτώ: 'Οταν μία τράπεζα είναι ανάδοχος μιας εταιρείας, η οποία εισάγει στο χρηματιστήριο αίτημα αύξησης κεφαλαίου και άντλησης και η οποία οφείλει στον ανάδοχο, είναι οφειλέτης, στην τράπεζα ανάδοχο -εισάγεται η επιχείρηση βήτα στο χρηματιστήριο και η επιχείρηση βήτα είναι οφειλέτης στην ανάδοχο τράπεζα- αυτό δεν λέγεται διαπλοκή; Επιτρέπεται αυτό να γίνεται; Και όμως το επιτρέπουμε.
Πρέπει, λοιπόν, να ληφθούν μέτρα να μην επιτρέπεται αυτό που σας είπα.
ΠΡΟΕΔΡΕΥΩΝ (Κωνσταντίνος Γείτονας): Ο "νονός", κύριε Κεδίκογλου, ήταν πάντα μία παρεξηγημένη έννοια.
ΒΑΣΙΛΗΣ ΚΕΔΙΚΟΓΛΟΥ: Δεν είναι καθόλου παρεξηγημένη. Λέει πολλά ο νονός. Δίνει πολλούς χαρακτήρες.
ΝΙΚΟΛΑΟΣ ΓΚΕΛΕΣΤΑΘΗΣ: Εξαρτάται σε ποιες περιπτώσεις χρησιμοποιείται, κύριε Πρόεδρε.
ΒΑΣΙΛΗΣ ΚΕΔΙΚΟΓΛΟΥ: 'Ενα δεύτερο στοιχείο, κύριε Πρόεδρε. Μπήκαν οι επιχειρήσεις στο Χρηματιστήριο. Πήραν χρήματα. Τα πήραν ατόκως από το κοινό. Το κοινό αισθάνεται ότι χάνει τα χρήματά του. Δεν πρέπει να υπάρξει ένας έλεγχος; Πού πήγαν τα χρήματα; Είπε ο Υπουργός Εθνικής Οικονομίας -και νομίζω ότι ήταν ατυχής η παρατήρησή του- ότι ξέρετε, η Επιτροπή Κεφαλαιαγοράς μπορεί να ελέγξει πού πήγαν τα χρήματα αυτά. Δεν έχει καμία τέτοια δυνατότητα.
Είδαμε τελευταία μια επιχείρηση, η οποία ήταν τεχνική εταιρεία και ποια τεχνική εταιρεία, κύριε Πρόεδρε; Αυτή που κατασκεύασε το δικαστικό μέγαρο. Πήγαινε στο χρηματιστήριο και την σταμάτησαν λίγο προ των πυλών, τρόμαξαν. Δεν έχει δυνατότητα, ελέγχου αντικειμενικώς, η κεφαλαιαγορά! Μήπως πρέπει, λοιπόν, να σκεφθείτε κάποιο όργανο; Και οπωσδήποτε βλέπω το ΣΔΟΕ, το οποίο δίνει καλές εξετάσεις ως τώρα, μαζί με τους λογιστές. Το ΣΔΟΕ κατέχει το ελεγκτικό θέμα καλύτερα και οι λογιστές κατέχουν καλύτερα τη λογιστική θέση. Σε μια επιχείρηση να γίνει έλεγχος πού είναι τα χρήματα του κοινού και να λάβετε κάποια μέτρα.
Επιτρέπεται να αφήνουμε κάποιους να δανείζονται τα χρήματα του ελληνικού λαού, να τα εμφανίζουν ως αποθεματικά εξ εκδόσεως μετοχών υπέρ το άρτιον και μ'αυτά να κάνουν τις διάφορες υπερκοστολογήσεις, τις πράξεις τους, και στην ουσία να κλέβουν τα χρήματα του κοινού; Πρέπει να ληφθούν μέτρα, λοιπόν, σ' ό,τι αφορά ιδίως αυτά τα αποθεματικά, που είναι παρμένα από το λαό και στην ουσία είναι ένας άτοκος δανεισμός και τα χρησιμοποιούν. Πρέπει να δοθεί σαφής εξήγηση από την πλευρά της Κυβερνήσεως, εάν θέλουμε να τονώσουμε το χρηματιστήριο, πού πήγαν τα χρήματα. Πρέπει να γίνει κάποιος θεσμός, κάποιος έλεγχος. Και φυσικά η Επιτροπής Κεφαλαιαγοράς δεν νομίζω ότι έχει αυτήν την ικανότητα.
Ο χρόνος που έχουμε δεν επιτρέπει να πούμε πολλά πράγματα. Θα ήθελα ακόμα να πω, κύριε Πρόεδρε, από την πλευρά του Υπουργού Εθνικής Οικονομίας ότι αδίκησε εαυτόν και την πολιτική μας η παρατήρησή του και οι συγκρίσεις του με την ελληνική οικονομία της περιόδου 1979-1980, γιατί η οικονομία μας έχει προχωρήσει πάρα πολύ από τότε και δεν επιτρέπεται να πηγαίνουμε σε συγκρίσεις.
Εκείνο το οποίο θέλω να τονίσω ιδιαιτέρως είναι ότι πρέπει να ληφθούν κάποια μέτρα για να γίνει το χρηματιστήριο πράγματι ένας θεσμός, ο οποίος καλεί αποταμιεύσεις, όπως είναι σήμερα και οι διατάξεις που εισάγονται. Είναι διατάξεις οι οποίες επιτρέπουν μια κάποια διευκόλυνση στο παιχνίδι. Προσπαθούν μ'αυτούς τους δανεισμούς κλπ. να επιτύχουν μια ρευστότητα για να αυξηθεί η ζήτηση στο χρηματιστήριο. Δεν βλέπω λύσεις.
Ο λαός, οι επενδυτές ζητούν εγγυήσεις ότι τα χρήματά τους δεν πηγαίνουν σε κάποιες τσέπες και δεν γίνονται αντικείμενο πλουτισμού ολίγων. Και εμμέσως πλην σαφώς, οι πρόεδροι και της κεφαλαιαγοράς και του χρηματιστηρίου είπαν ότι αυτό συμβαίνει, κάποιοι σφετερίζονται τα χρήματα του κοινού. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο. ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, δεν ξέρω αν συνειδητοποιήσατε πλήρως τη σημασία της διατάξεως του άρθρου 8 παράγραφος 2 παρίπτωση η', στην οποία αναφέρθηκε ο εισηγητής της Νέας Δημοκρατίας ο κ. Κωστόπουλος. Τι σημαίνει αυτή η διάταξη, εν σχέσει με τη διερεύνηση και με την αποκάλυψη ενός πλημμελήματος ή και ενός κακουργήματος, πάντοτε σε σχέση με τις δικαιοδοσίες και την αρμοδιότητα του εισαγγελέα.
Τι συμβαίνει σήμερα; Σε περίπτωση που ο εισαγγελέας έχει κάποια έγκληση ή κάποια πληροφορία ότι τελείται από κάποιον ένα πλημμέλημα ή ένα κακούργημα μπορεί να επέμβει και να επισκεφθεί την επιχειρήση ή οποιοδήποτε άλλο χώρο για να μπορέσει να λάβει γνώση ορισμένων στοιχείων, τα οποία είναι απαραίτητα για την απόδειξη του τελουμένου πλημμελήματος ή κακουργήματος, χωρίς να τηρήσει καμία άλλη διαδικασία. Τα ίδια δικαιώματα έχει και ο ανακριτής.
Τι εισάγεται μ' αυτήν τη διάταξη; Πρέπει να ασκηθεί ποινική δίωξη από τον εισαγγελέα και να παραπέμψει την υπόθεση...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, εάν μου επιτρέπετε...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα έχετε την ευκαιρία να απαντήσετε. Ας τελειώσει ο κ. Κατσαρός πρώτα. Ούτως ή άλλως σ'αυτό το θέμα τοποθετήθηκαν πολλοί συνάδελφοι. Θα δώσετε μια απάντηση όταν πάρετε το λόγο.
ΝΙΚΟΛΑΟΣ ΚΑΤΣΑΡΟΣ: Σας παρακαλώ, κύριε Υπουργέ, εάν διαβάζατε καλύτερα τη διάταξη δεν θα κάνατε αυτήν την παρατήρηση.
Λέει η διάταξη: "Μετά από ειδικά αιτιολογημένο βούλευμα του αρμόδιου δικαστικού συμβουλίου κατά τη διάρκεια ανάκρισης, προανάκρισης ή προκαταρκτικής εξέτασης, ύστερα από σχετικό αίτημα του Εισαγγελέα...". Για να γίνει οτιδήποτε απ' όλα αυτά, θα πρέπει οπωσδήποτε ο εισαγγελέας για την ανάκριση και την προανάκριση να χαρακτηρίσει την πράξη, να πει ότι τελείται εκείνο το αδίκημα, να στείλει τη δικογραφία στον ανακριτή ή στον πταισματοδίκη, που διεξάγει την προανάκριση, για να κάνει ανάκριση ή προανάκριση για τα αδικήματα που ασκείται ποινική δίωξη. Αν δε διεξάγει προκαταρκτική εξέταση, μπορεί να κρατήσει ο ίδιος τη δικογραφία και να διεξάγει ο ίδιος προκαταρκτική εξέταση. Πρέπει όμως να αρχίσει την προκαταρκτική εξέταση διότι λέει "κατά τη διάρκεια".
Στη συνέχεια, πρέπει να υποβάλει αίτημα στο πλημμελειοδικείο, ο πρόεδρος να διορίσει τα μέλη του δικαστικού συμβουλίου, να συγκροτήσει δηλαδή το δικαστικό συμβούλιο, στο δικαστικό συμβούλιο θα πρέπει να κάνει εισήγηση πρόταση ο εισαγγελέας, να κληθεί στο δικαστικό συμβούλιο ο κατηγορούμενος να παραστεί και αφού γίνει συζήτηση και ακουσθούν όλες οι απόψεις να εκδοθεί απόφαση του δικαστικού συμβουλίου. Για να μπορεί όμως να γίνει δικαστικό συμβούλιο και να μπορέσει ο εισαγγελέας να λάβει γνώση των στοιχείων του βουλεύματος, θα πρέπει να κοινοποιηθεί αυτό στον κατηγορούμενο. Αυτό είναι απαραίτητο.
Ο δε κατηγορούμενος έχει ορισμένα ένδικα μέσα κατ'αυτού. Μπορεί να ασκήσει έφεση κατά του βουλεύματος, για να φθάσει η υπόθεση στο Συμβούλιο Εφετών και ενδεχομένως παραπάνω ακόμα. Για να γίνει όλη αυτή η διαδικασία πρώτα απ'όλα τα μαθαίνει εκείνος ο οποίος φέρεται ότι διαπράττει το πλημμέλημα ή το κακούργημα και βεβαίως θα λάβει τα μέτρα για να μην αποδειχθεί το τελούμενο πλημμέλημα ή κακούργημα, θα αποκρύψει τα στοιχεία ή θα προβεί σε οποιαδήποτε ενέργεια, που εκείνος κρίνει αναγκαία, για να μην αποκαλυφθεί η ευθύνη του για το αδίκημα.
Ο ένας ή δύο μήνες ίσως είναι πολύ λίγος χρόνος, γιατί εδώ δεν αποκλείει τις άλλες διατάξεις που ορίζουν ότι μπορεί να ασκήσει έφεση, ότι πρέπει να κλητευθεί ο κατηγορούμενος κατά την έκδοση του βουλεύματος...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΝΙΚΟΛΑΟΣ ΚΑΤΣΑΡΟΣ: Τελειώνω αμέσως, κύριε Πρόεδρε.
Αυτή περίπου είναι η διαδικασία. Κύριε Υπουργέ, ενδιαφέρεσθε να διώκεται το αδίκημα ή θέλετε να "συγκαλύψετε" τα τελούμενα πλημμελήματα ή κακουργήματα ή να καταστεί πάρα πολύ δύσκολη η απόδειξη; Δεν σας αποδίδω πρόθεση, αυτό βγαίνει όμως από τη διάταξη. Μην έχετε καμία απολύτως αμφιβολία.
Το δικονομικό σύστημα, που σήμερα ορίζεται από την ποινική δικονομία, νομίζω ότι είναι επαρκές για να αποκαλύπτονται τα πλημμελήματα και τα κακουργήματα ή τουλάχιστον σχεδόν επαρκές. Γιατί το κάνουμε ακόμα δυσκολότερο, σε μια περίοδο που η παρανομία νομίζω ότι έχει απλωθεί και έχει καταλάβει όλους τους χώρους; 'Ερχεσθε εσείς να δώσετε αυτές τις δυνατότητες σε εκείνους που διαπράττουν και κακουργήματα ακόμα εις βάρος των συμφερόντων του ελληνικού λαού. Είναι μία απορία που μου γεννήθηκε και ελπίζω, κύριε Υπουργέ, να μας δώσετε την απάντηση, τι τέλος πάντων επιδιώκετε με τη διάταξη αυτή.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Οικονομικών κ.
Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, οι διατάξεις του πρώτου κεφαλαίου επιτρέπουν την παροχή πιστώσεων από τις χρηματιστηριακές εταιρείες με μοναδικό σκοπό την αγορά, από μέρους των πελατών τους, των μετοχών. Για την προστασία των μικροεπενδυτών μόνο κινητές αξίες θα μπορούν να τοποθετούνται ως ενέχυρο και το σύστημα δανεισμού θα τελεί υπό στενή εποπτική παρακολούθηση.
Με αυτόν τον τρόπο αίρονται οι υφιστάμενες δυσλειτουργίες που παρατηρούνται στη χρηματοδότηση των πελατών των μελών του Χρηματιστηρίου Αξιών Αθηνών και καθορίζεται ένα πλαίσιο διαφάνειας, το οποίο επιδέχεται αποτελεσματικό έλεγχο και κατ' επέκταση, συμβάλλει στη διατήρηση της σταθερότητας της ελληνικής κεφαλαιαγοράς. Ουσιαστικά ρυθμίζεται μια κατάσταση, η οποία ήδη, από πολύ καιρό, στην πράξη υπάρχει. Τίθενται κανόνες συγκεκριμένοι, ώστε να μην υπάρξει αυτή η αυθαιρεσία και η δυνατότητα πολλές φορές παρανόμων πράξεων.
Στις διατάξεις αυτού του κεφαλαίου συμπεριλαμβάνονται ρυθμίσεις, που θεσπίζουν πρόσθετες υποχρεώσεις για την εισαγωγή μετοχών χρηματιστηριακών εταιρειών, για διαπραγμάτευση στην κύρια αγορά του Χρηματιστηρίου Αξιών Αθηνών. Το βασικό πλαίσιο του ν.1806/88, που διέπει την εισαγωγή των ΑΧΕ στο Χρηματιστήριο Αξιών ΑΘηνών, ενδυναμώνεται τώρα με ρυθμίσεις που αφορούν τη δέσμευση για ένα χρονικό διάστημα είκοσι τεσσάρων μηνών των μετοχών, των αρχικών μετόχων, που κατέχουν πάνω από 5% του αρχικού μετοχικού κεφαλαίου, όπως και με ρυθμίσεις που αφορούν τους συντελεστές φερεγγυότητας, την κεφαλαιακή επάρκεια και τα μεγάλα χρηματοδοτικά ανοίγματα.
Με τις εξελίξεις του περασμένου χρόνου στο Χρηματιστήριο Αξιών Αθηνών δημιουργήθηκαν μεγάλες κοινωνικές πιέσεις αναφορικά με τους διενεργούμενους ελέγχους στις χρηματιστηριακές συναλλαγές. Οι δικαστικές αρχές υπήρξαν οι κατ' εξοχήν αποδέκτες των πιέσεων αυτών, χωρίς όμως να είναι σε θέση να αναλάβουν το ρόλο και τις αρμοδιότητες της Επιτροπής Κεφαλαιαγοράς.
Η ευκολία με την οποία μπορούν να δημοσιοποιηθούν τα στοιχεία των λογαριασμών των χρηματιστηριακών εταιρειών, βάλλουν την αξιοπιστία του χρηματιστηριακού θεσμού στη χώρα μας, αλλά και εύκολα μπορούν να οδηγήσουν τους θεσμούς σε αδιέξοδο.
Προτείνεται, λοιπόν, η ρύθμιση με την οποία θεσπίζονται ειδικοί όροι και κριτήρια για την παροχή στοιχείων από την Επιτροπή Κεφαλαιαγοράς προς τις δικαστικές αρχές. Η ρύθμιση αυτή έχει παρεξηγηθεί απλά και μόνο γιατί δεν έγινε κατανοητό ότι αυτοί οι περιορισμοί τίθενται απέναντι στον εισαγγελέα μόνο όταν ο εισαγγελέας -έχει φύγει ο κ. Κατσαρός για να με ακούσει- ζητά στοιχεία από την Επιτροπή Κεφαλαιαγοράς. 'Εχει τη δυνατότητα ο εισαγγελέας, στα πλαίσια των γενικών αρμοδιοτήτων του, να παρέμβει στην ΑΧΕ, να πάει στο Χρηματιστήριο Αξιών Αθηνών, να ζητήσει να κατάσχει, να πάρει οποιαδήποτε στοιχεία.
'Ετσι, λοιπόν, η παράγραφος αυτή δεν αναφέρεται γενικά σε όλες τις περιπτώσεις κατά τις οποίες ο εισαγγελέας ασκεί ποινική δίωξη ή εν πάση περιπτώσει διεξάγει προκαταρκτική εξέταση, αλλά μόνο για τα στοιχεία τα οποία ζητά από την Επιτροπή Κεφαλαιαγοράς. 'Αρα όταν υπάρχει μία καταγγελία, μπορεί να πάει να ζητήσει στοιχεία από την ίδια την ΑΧΕ, να κατάσχει βιβλία της χρηματιστηριακής εταιρείας, να ζητήσει ή να παρέμβει στα βιβλία και στα οποιαδήποτε έγγραφα του Χρηματιστηρίου Αξιών Αθηνών. 'Ομως, για τη συγκεκριμένη πράξη τίθενται ορισμένοι περιορισμοί, οι οποίοι όμως δεν οδηγούν στην άρση της δυνατότητας της δικαστικής εξουσίας να παρέμβει.
Επομένως, θα έλεγα ότι σε τίποτα απολύτως δεν θίγεται και πολύ περισσότερο ούτε ίχνος αμφιβολίας δεν πρέπει να υπάρξει ότι η Κυβέρνηση προσπαθεί με αυτόν τον τρόπο να θέσει περιορισμούς στην άσκηση ελέγχου από την πλευρά της δικαστικής εξουσίας. 'Ομως, ξανά τονίζω ότι η Επιτροπή Κεφαλαιαγοράς είναι μία ανεξάρτητη διοικητική αρχή. Εμείς κατ' αρχήν θεσμοθετήσαμε, ως Βουλή, τον κανόνα του απορρήτου των χρηματιστηριακών συναλλαγών και συγκεκριμένες εξαιρέσεις. Πότε μπορεί δηλαδή η Επιτροπή Κεφαλαιαγοράς να σπάσει αυτόν τον κανόνα περί απορρήτου. Σε αυτήν τη συγκεκριμένη περίπτωση πιστεύουμε ότι όταν υπάρχουν σοβαρές ενδείξεις επιβάλλεται ο εισαγγελέας ή οποιοδήποτε άλλο όργανο να ζητά την κρίση του Δικαστικού Συμβουλίου, ώστε να γίνει σοβαρότερη η ενασχόληση με τα στοιχεία τα οποία θα πρέπει η Επιτροπή Κεφαλαιαγοράς να χορηγήσει στη δικαστική εξουσία.
'Εγιναν πολλές σημαντικές νομοτεχνικές παρατηρήσεις. Για παράδειγμα, από την πλευρά του εισηγητή της Πλειοψηφίας αναφέρθηκε το διατηρητέο περιθώριο. Προκύπτει βέβαια από το ίδιο το άρθρο, αλλά επειδή όμως υπάρχει η πιθανότητα να υπάρξει μια ερμηνεία διαφορετική, προτείνουμε, κύριε Πρόεδρε, στο άρθρο 5 παράγραφος 1 να προστεθεί τρίτο εδάφιο στο οποίο...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, λίγο αργά για να τα παρακολουθούμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στο άρθρο 5 παράγραφος 1 προστίθεται τρίτο εδάφιο ως εξής: "Το διατηρητέο περιθώριο σε καμιά περίπτωση δεν μπορεί να είναι μικρότερο του αρχικού περιθωρίου". Είναι αυτονόητο μεν, αλλά με τη διευκρίνηση αυτή δεν θα υπάρξει καμιά απολύτως αμφιβολία.
ΠΡΟΕΔΡΕΥΩΝ (Κωνσταντίνος Γείτονας): Να το δώσετε για να καταχωρισθεί στα Πρακτικά.
Κύριε Υπουργέ, με την ευκαιρία πριν ολοκληρώσετε την ομιλία σας, αν έχετε κάποιες άλλες συμπληρώσεις ή διορθώσεις στα συζητούμενα άρθρα, να τις πείτε τώρα όλες μαζί, για να καταχωρισθούν στα Πρακτικά. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα.
'Εγινε μια παρατήρηση από τον κ. Κωστόπουλο όσον αφορά στο άρθρο 3 για τις λέξεις "τα μετρητά". Είναι ορθή η παρατήρηση και δεσμευθήκαμε να το συμπεριλάβουμε, αλλά ενώ λέχθηκε προφορικά στην επιτροπή, δεν καταχωρίσθηκε στο κείμενο. Συμφωνούμε. 'Ετσι, λοιπόν, στο άρθρο 3 παράγραφος 1 μετά τις λέξεις "κινητές αξίες" προστίθενται οι λέξεις "και μετρητά".
Ωσαύτως στο άρθρο 4 παράγραφος 1 μετά τη λέξη πάλι "κινητές αξίες" προστίθενται οι λέξεις "και μετρητά".
Αυτό, κύριε Κωστόπουλε, δεν αποκλείει την άλλη περίπτωση ότι επειδή πιθανώς να οδηγήσει αυτό στη δημιουργία κάποιων οιονεί τραπεζών, για να μην πω παρατραπεζών, ασφαλώς παραμένει το δικαίωμα της Τράπεζας της Ελλάδος να καθορίσει ειδικότερους όρους λειτουργίας αυτού του συστήματος. Παραμένει, δηλαδή δεν αναιρεί αυτή η προσθήκη τη δυνατότητα της Τράπεζας της Ελλάδος να ελέγχει, ώστε να μη δημιουργήσουμε καινούριες παρατράπεζες, χωρίς την έγκριση της Τράπεζας της Ελλάδος.
Καταθέτω αυτές τις δύο τροπολογίες.
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τις προαναφερθείσες τροπολογίες οι οποίες έχουν ως εξής: "1. Στο άρθρο 3 παράγραφος 1, μετά τις λέξεις "κινητές αξίες" προστίθενται οι λέξεις "...και μετρητά...".
2. Στο άρθρο 4 παράγραφος 1, μετά τις λέξεις "...κινητές αξίες..." προστίθενται οι λέξεις "...και μετρητά..." Στο άρθρο 5 παράγραφος 1 προστίθεται 5 τρίτο εδάφιο ως εξής: "Το διατηρητέο περιθώριο σε καμία περίπτωση δεν μπορεί να είναι μικρότερο του αρχικού περιθωρίου".
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οσον αφορά τώρα στο ζήτημα του αθέμιτου ανταγωνισμού, που τέθηκε από τον κ. Κωστόπουλο σε μια συγκεκριμένη βάση. Σε ακριβώς αντίθετη βάση βέβαια τέθηκε από τον εκπρόσωπο του Κομμουνιστικού Κόμματος. Τελείως διαφορετική αιτιολόγηση για το ίδιο θέμα. Είναι γεγονός -και το αποδεχθήκαμε στην επιτροπή- ότι δεν μπορούμε να επιβάλουμε με νόμο την υποχρέωση των τραπεζών να χορηγούν δάνεια σε οποιονδήποτε. Αυτό θα γίνει με βάση τους κανόνες της ελεύθερης αγοράς, με βάση τα τραπεζικά κριτήρια. 'Ομως αποδέχθηκε η Κυβέρνηση την πρότασή σας και τη συμπεριέλαβε στο άρθρο 2, θα έλεγα ως ευχή περισσότερο και όχι ως νομική δέσμευση, γιατί στην πράξη πρέπει να δεχθούμε ότι δεν έχει καμία νομική υποχρέωση η τράπεζα να συμμορφωθεί. Προσθέσαμε, λοιπόν, παράγραφο. Είναι η παράγραφος 6, του άρθρου 2, που υπάρχει μέσα στο νόμο: "Τράπεζες που παρέχουν δάνεια ή πιστώσεις προς μέλη του Χρηματιστηρίου Αξιών Αθηνών υποχρεούνται να πράττουν τούτο χωρίς διακρίσεις ή κατάχρηση ειδικής σχέσης με θυγατρικές χρηματιστηριακές εταιρείες τους".
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, απλώς τη διαβάσατε. Δεν την αναδιατυπώσατε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):'Οχι.
ΠΡΟΕΔΡΕΥΩΝ (Κωνσταντίνος Γείτονας): 'Εχει περιληφθεί στο κείμενο, όπως το επεξεργάστηκε η επιτροπή για τα Πρακτικά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, για τα Πρακτικά.
Μια ορθή παρατήρηση του εισηγητή της Πλειοψηφίας στο άρθρο 7 παράγραφος 6 για το να μην μπορούν οι ίδιες οι εταιρείες να διαπραγματεύονται τις δικές τους μετοχές. Οι τρεις τελευταίες λέξεις "ως ειδικός διαπραγματευτής" διαγράφονται. Αποδεχόμαστε την πρόταση του εισηγητή της Πλειοψηφίας.
Τέλος, για να μην υπάρξει καμιά απολύτως αμφιβολία, παρά το γεγονός ότι πιστεύουμε ότι λύνεται το θέμα μέσα από το κείμενο της διάταξης, στο άρθρο 9 παράγραφος 3 αναφέρεται: "Μετά το άρθρο 22 του νόμου 1806/1988 προστίθεται άρθρο 22 Α'".
Λοιπόν, στο άρθρο 22α' όπως αναφέρεται στην παράγραφο 3 του άρθρου 9, στο τέλος της παραγράφου προστίθενται δεύτερο και τρίτο εδάφια, τα οποία έχουν ως εξής: "Το μέλος δύναται να ενεργεί ως ειδικός διαπραγματευτής επί περισσοτέρων της μιας μετοχής. Επίσης, επιτρέπεται η συμμετοχή στην ίδια συνεδρίαση περισσοτέρων του ενός ειδικών διαπραγματευτών." (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά την προαναφερθείσα τροποποίηση, η οποία έχει ως εξής: "αρθρ. 9 παρ.3 Στην παράγραφο 3 του άρθρου 22Α προστίθενται δεύτερο και τρίτο εδάφια ως εξής: "Το μέλος δύναται να ενεργεί ως ειδικός διαπραγματευτής επί περισσοτέρων της μιας μετοχής. Επίσης, επιτρέπεται η συμμετοχή στην ίδια συνεδρίαση περισσοτέρων του ενός ειδικού διαπραγματευτή στην ίδια μετοχή ή επί διαφόρων μετοχών".
ΠΡΟΕΔΡΕΥΩΝ (Κωνσταντίνος Γείτονας): Για τις ίδιες μετοχές εννοείτε, κύριε Υφυπουργέ; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι.
ΠΡΟΕΔΡΕΥΩΝ (Κωνσταντίνος Γείτονας): Δηλαδή, στην ίδια συνεδρίαση θα έχουμε δύο, τρεις, τέσσερις διαπραγματευτές για τις ίδιες μετοχές; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα μπορούσαμε να έχουμε και για τις ίδιες μετοχές, αλλά και για το σύνολο των μετοχών.
ΠΡΟΕΔΡΕΥΩΝ (Κωνσταντίνος Γείτονας): 'Αλλο το σύνολο των μετοχών.
Μήπως χρειάζεται κάποια διευκρίνιση αυτό το θέμα; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η άποψή μας είναι ότι το μέλος δύναται να ενεργεί ως ειδικός διαπραγματευτής επί περισσοτέρων της μιας μετοχών. Ταυτόχρονα μπορούν να υπάρχουν και περισσότεροι διαπραγματευτές στην ίδια συνεδρίαση.
ΠΡΟΕΔΡΕΥΩΝ (Κωνσταντίνος Γείτονας): Χρειάζεται μια διευκρίνιση. Να τη δώσετε μετά, πριν προχωρήσουμε στην ψήφιση των άρθρων.
Δηλαδή, αν έχομε περισσότερους ειδικούς διαπραγματευτές σε μια συνεδρίαση για τις ίδιες μετοχές.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στη δευτερολογία μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε το στάδιο των πρωτολογιών.
Υπάρχει κάποιος κύριος συνάδελφος που θέλει να δευτερολογήσει; Κανείς.
Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στη δεύτερη παράγραφο στο άρθρο 9 παράγραφος 3 προσθέτουμε ...
ΑΓΓΕΛΟΣ ΤΖΕΚΗΣ: Αυτές είναι οι τελευταίες τροποποιήσεις; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κύριε συνάδελφε.
Αυτό το νόημα έχει η συζήτηση στη Βουλή. Κάνουμε επεξεργασία του νομοσχεδίου. Αλλιώς δεν θα κάναμε δεκτή καμιά απολύτως παρατήρηση. Είναι δικές σας παρατηρήσεις, τις οποίες αποδεχόμαστε. Αυτή είναι η σωστή λειτουργία του Κοινοβουλίου. Θα ήταν πολύ εύκολο να πούμε ελάτε ψηφίστε, και δεν δεχόμεθα παρατηρήσεις.
ΑΓΓΕΛΟΣ ΤΖΕΚΗΣ: 'Εγινε και συζήτηση στην επιτροπή. Θα μπορούσατε να τις είχατε φέρει νωρίτερα.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπυοργέ. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η δεύτερη παράγραφος έχει ως εξής: "Επίσης, επιτρέπεται η συμμετοχή στην ίδια συνεδρίαση περισσοτέρων του ενός ειδικών διαπραγματευτών στην ίδια μετοχή ή επί διαφόρων μετοχών".
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει άλλος κύριος συνάδελφος για να δευτερολογήσει.
Κηρύσσεται περαιωμένη η συζήτηση επί της ενότητος των άρθρων 1 εως 9 και θα ψηφιστούν κεχωρισμένως.
'Εχει κατατεθεί επί του άρθρου 8 αίτηση ονομαστικής ψηφοφορίας Βουλευτών της Νέας Δημοκρατίας, της οποίας το αντικείμενο έχει ως εξής: "Προς τον Πρόεδρο της Βουλής Ζητούμε να διεξαχθεί ονομαστική ψηφοφορία στο άρθρο 8 του συζητούμενου νομοσχεδίου: Οι αιτούντες Δ. Κωστόπουλος Ν. Κατσαρός Π. Μολυβιάτης Ε. Χαϊτίδης Ν. Αγγελόπουλος Ε. Πολύζος Ε. Παπαγεωργόπουλος Μ. Χαλκίδης Απ. Ανδρεουλάκος" Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Κωστόπουλος. Παρών.
Ο κ. Κατσαρός. Παρών.
Ο κ. Μολυβιάτης. Παρών.
Ο κ. Χαϊτίδης. Παρών.
Ο κ. Αγγελόπουλος. Παρών.
Ο κ. Πολύζος. Παρών.
Ο κ. Παπαγεωργόπουλος. Παρών.
Ο κ. Χαλκίδης. Παρών.
Ο κ. Ανδρεουλάκος. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
( ΔΙΑΚΟΠΗ ) ( ΜΕΤΑ ΤΗ ΔΙΑΚΟΠΗ ) 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Πέμπτη 14 Σεπτεμβρίου 2000 και ώρα 10.00' με αντικείμενο εργασιών του Τμήματος νομοθετική εργασία: Συνέχιση της συζήτησης επί των άρθρων και του συνόλου του σχεδίου νόμου: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις". 'Ωρα λήξης12.30'.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

 

