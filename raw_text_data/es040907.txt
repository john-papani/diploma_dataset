      Τρίτη, 7 Σεπτεμβρίου 2004
      ΣΥΝΕΔΡΙΑΣΗ ΚΒ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών κυρίων Κ. Σημίτη, Α. Ανδριανόπουλου και Στ. Μάνου, σελ.
      2. Ανακοινώνεται ότι το Υπουργείο Εμπορικής Ναυτιλίας υπέβαλε στη Βουλή το κείμενο της Διεθνούς Σύμβασης 185 της Διεθνούς Οργάνωσης Εργασίας το οποίο υιοθετήθηκε κατά την 91η Σύνοδο της Γενικής Συνδιάσκεψης Εργασίας και αναθεωρεί τη Διεθνή Σύμβαση για το Έγγραφο Ταυτότητας Ναυτικών (ΕΤΝ), του έτους 1958 (ΔΣ 108 ΔΟΕ) συνοδευόμενη από μία σύντομη ανάλυση του περιεχομένου της και περιγραφή της ισχύουσας ελληνικής νομοθεσίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίων νόμων:
      α) Οι Υπουργοί Τουρισμού, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Δημόσιας Τάξης και Ανάπτυξης κατέθεσαν σχέδιο νόμου: «Αρμοδιότητες του Υπουργείου Τουριστικής Ανάπτυξης και θέματα τουρισμού», σελ.
      β) Οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων και Επικρατείας κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Παραγουάης για Εκπαιδευτική, Επιστημονική κα Πολιτιστική Συνεργασία», σελ.
      2. Συζήτηση επί της αρχής του σχεδίου νόμου του Υπουργείου Πολιτισμού: «Τροποποιήσεις άρθρων του ν. 2725/1999 (ΦΕΚ 121 Α΄/1999) και άλλες ρυθμίσεις θεμάτων αθλητισμού», σελ.
      3. Κατάθεση έκθεσης Διαρκούς Επιτροπής:
      Η Διαρκής Επιτροπή Οικονομικών Υποθέσεων καταθέτει την έκθεση της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Μειοδοτικό σύστημα ανάθεσης των δημοσίων έργων και συναφείς διατάξεις», σελ.
      ΟΜΙΛΗΤΕΣ
      1. Επί του σχεδίου νόμου του Υπουργείου Πολιτισμού:
      ΑΗΔΟΝΗΣ Χρ., σελ.
      ΒΕΡΡΑΣ Μ., σελ.
      ΔΑΪΛΑΚΗΣ Στ., σελ.
      ΔΑΜΑΝΑΚΗ Μ., σελ.
      ΙΩΑΝΝΙΔΗΣ Ι., σελ.
      ΚΑΛΟΓΗΡΟΥ Χ., σελ.
      ΚΑΣΣΙΜΗΣ Θ., σελ.
      ΚΟΣΜΙΔΗΣ Ι., σελ.
      ΚΟΥΛΟΥΡΗΣ Κ., σελ.
      ΛΕΒΕΝΤΗΣ Α., σελ.
      ΛΙΑΝΗΣ Γ., σελ.
      ΛΟΒΕΡΔΟΣ Α., σελ.
      ΛΥΚΟΥΡΕΝΤΖΟΣ Α., σελ.
      ΜΠΟΛΑΡΗΣ Μ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΟΘΩΝΟΣ Ε., σελ.
      ΟΡΦΑΝΟΣ Γ., σελ.
      ΠΟΛΥΔΩΡΑΣ Β., σελ.
      ΣΓΟΥΡΙΔΗΣ Π., σελ.
      ΣΚΥΛΛΑΚΟΣ Α., σελ.
      ΦΟΥΡΑΣ Α., σελ.
      

ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΚΒ΄
Τρίτη 7 Σεπτεμβρίου 2004
	Αθήνα, σήμερα στις 7 Σεπτεμβρίου 2004, ημέρα Τρίτη και ώρα 19.00’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της  Βουλής (Β΄ σύνθεση)  για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 31 Αυγούστου 2004 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΚΑ΄ συνεδριάσεώς του, της Τρίτης 31 Αυγούστου 2004 σε ό,τι αφορά την ψήφιση στο σύνολο του σχεδίου νόμου: «Κύρωση της τροποποίησης του Άρθρου 1 της Συμφωνίας Ίδρυσης της Ευρωπαϊκής Τράπεζας και Ανασυγκρότησης και Ανάπτυξης».)
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Μάρκο Μπόλαρη, Βουλευτή Σερρών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Νάξου  ζητεί την ανέγερση Νοσοκομείου στη Νάξο.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Θήρας ζητεί την επίλυση προβλημάτων του Σωματείου Υδροπωλητών Σαντορίνης.
      3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων Κηδεμόνων και Φίλων Ατόμων με Ειδικές Ανάγκες ζητεί τη στελέχωση του Εδικού Σχολείου Νάξου.
      4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ’Επαρχος Θήρας ζητεί τη στελέχωση της τοπικής υπηρεσίας του ΟΑΕΔ στη Σαντορίνη.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου Νομού Κυκλάδων ζητεί τη χρηματοδότηση μονάδας αφαλάτωσης νερού.        
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου Νομού Κυκλάδων ζητεί χρηματοδότηση για την εκτέλεση έργων οδοποιϊας στο νησί.
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Ερμούπολης ζητεί την επέκταση του διαδρόμου του αεροδρομίου της Σύρου.
      8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Νομαρχιακό Συμβούλιο Κυκλάδων ζητεί την αποδοχή πρότασης, σχετικά με την ονομασία του Ολυμπιακού Σταδίου της Αττικής.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Τμήμα Κυκλάδων της ’Ενωσης Μηχανικών Δημοσίων Υπαλλήλων Διπλωματούχων Ανωτάτων Σχολών ζητεί τη μελέτη απόψεων επί του Νομοσχεδίου «Μειοδοτικό Σύστημα Ανάθεσης των Δημοσίων ΄Εργων και συναφείς διατάξεις.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σίφνου Νομού Κυκλάδων ζητεί τη σύνταξη  ΣΧΟΟΑΠ για τη νήσο Σίφνο.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος «ΥΨΗΛΑΝΤΗΣ»  και η Συντονιστική Επιτροπή Αποφοίτων Ιατρικών Σχολών Πανεπιστημίων Εξωτερικού-πλην Ε.Ε. ζητούν την αναγνώριση των πτυχίων τους,
      12) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμαρχος Πραμάντων  Ιωαννίνων ζητεί τη χορήγηση πιστώσεων για τη σύνταξη μελέτης κατασκευής δασικών χωριών.
      13) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία  κάτοικοι της Κοινότητας Δίστρατου Νομού Ιωαννίνων ζητούν την ασφαλτόστρωση του δρόμου Κόνιτσα-Δίστρατο.
      14) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Παναγροτικός Ποδοσφαιρικός Σύλλογος Αγίου Γεωργίου ζητεί έκτακτη επιχορήγηση.
      15) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκοπέλου ζητεί την ίδρυση δημόσιας βιβλιοθήκης στο Δ.Δ. Γλώσσας.
      16) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Πραμάντων Νομού Ιωαννίνων ζητεί τη χορήγηση πιστώσεων, για τη σύνταξη μελέτης κατασκευής Δασικών Χωριών.
      17) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Αγραφιώτη Σοφία, Φιλόλογος ζητεί την επίλυση προβλήματος επαγγελματικής κατοχύρωσης πτυχιούχων.
      18) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Αστικό ΚΤΕΛ Βόλου Α.Ε. ζητεί να συνεχισθεί η μεταφορά των μαθητών με μισθωμένα λεωφορεία από τη Νομαρχιακή Αυτοδιοίκηση Μαγνησίας.
      19) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Σωματείο Αρτοποιών Βόλου και Περιφέρειας Νομού Μαγνησίας «Η ΔΗΜΗΤΡΑ» ζητεί να σταματήσει η παράνομη  έψηση κατεψυγμένου άρτου και αρτοσκευασμάτων, εντός των Super Market.
      20) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Εργαζομένων Ιδιωτικού Δικαίου ζητεί τη μετατροπή εργασίας των εργαζομένων στο Δημόσιο και ιδιωτικό τομέα σε αορίστου χρόνου κ.λπ..
      21) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ανδρέας Νικολαϊδης διαχειριστής πολυκατοικίας στην Πάτρα ζητεί την απομάκρυνση κεραιών κινητής τηλεφωνίας.
      22) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ και η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσαν αναφορά με την οποία το Πρότυπο Αθλητικό Κέντρο Χαλανδρίου ζητεί την άμεση καταβολή της ετήσιας οικονομικής επιχορήγησης της Γενικής Γραμματείας Αθλητισμού προς τα αθλητικά σωματεία.
      23) Ο Βουλευτής Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία το Επαρχιακό Συμβούλιο Θήρας ζητεί την αποκατάσταση των σεισμοπλήκτων της Θήρας.
      24) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών διαμαρτύρεται για διώξεις συνδικαλιστών του Κλάδου.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Πτυχιούχων Εργοληπτών Δημοσίων ’Εργων ζητεί την αναστολή ψήφισης του νομοσχεδίου για τα Δημόσια ’Εργα.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η ’Ενωση Σωματείων Καλαθοσφαίρισης Αχαΐας-Ηλείας ζητεί την παραχώρηση της λειτουργίας και του προγραμματισμού του βοηθητικού Γυμναστηρίου «Δημήτριος Τόφαλος».
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Εθνικό ’Ιδρυμα Αποκατάστασης Αναπήρων Ν. Αχαΐας ζητεί την επίλυση των οικονομικών προβλημάτων που αντιμετωπίζει.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά προτάσεις για την ενίσχυση του εισοδήματος των πολυτέκνων οικογενειών. 
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στη μη ηλεκτροδότηση της νότιας εισόδου της Πάτρας.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στην αποκάλυψη του «C.N.” ότι η Κοινοπραξία «Γέφυρα» δεν πλήρωνε φόρους.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορούν στην καθυστέρηση απόφασης της ΕΔΕ για ειδικευόμενο γιατρό.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσιεύματα  εφημερίδων  που αφορούν στον κίνδυνο απένταξης του διατηρητέου ακινήτου της Πάτρας «Πρώην αγορά Αργύρη».
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην καθυστέρηση αξιοποίησης του ακινήτου της πρώην χαρτοποιϊας Λαδόπουλου.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά  στη δράση τσαντάκηδων σε περιοχή της Πάτρας.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην ανεξέλεγκτη εγκατάσταση αθίγγανων σε περιοχές του Δήμου Πατρέων.  
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στις καταγγελίες για ύποπτα συμπληρώματα διατροφής σε γυμναστήρια της Πάτρας.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στο πρόβλημα μόλυνσης της θαλάσσιας περιοχής της Τερψιθέας.
      38) Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά  προτάσεις για τη βελτίωση της νομοθεσίας για την παιδική προστασία.
      39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στις δυσκολίες που αντιμετωπίζονται για την κατασκευή του φράγματος Πείρου-Παραπείρου.
      40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά θέματα που απασχολούν τους πολυτέκνους.
      41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην καταστροφή της Λιμνοθάλασσας Ωρωπού από την παράνομη οικοπεδοποίηση και το μπάζωμα.
      42) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην έλλειψη νοσηλευτικού προσωπικού στο Π.Π.Ν.Δ.
      43) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην παράνομη λειτουργία του ολυμπιακού σταθμού του δημοτικού ραδιοφώνου Αθήνα 9.84.
      44) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στον εντοπισμό πλαστών τιμολογίων.
      45) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στο πρόβλημα της έλλειψης αίματος στα νοσοκομεία της Αχαΐας.
      46) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στη διακοπή της τηλεοπτικής κάλυψης στην περιοχή Λευκασίου.
      47) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην ενίσχυση της Αστυνομίας Αιγίου με προσωπικό.
      48) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσιεύματα εφημερίδων που αφορούν σχόλια και δηλώσεις για την ονομασία του νέου σταθμού υποδοχής στο Λιμάνι της Πάτρας.
      49) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στη μη επέκταση του Σχεδίου Πόλεως στην Πάτρα. 
      50) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στη συμπεριφορά του Αρχηγού του Στρατού σε αξιωματικούς και στρατιώτες..
      51) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στις προσπάθειες που η Κυβέρνηση πρέπει να καταβάλει μετά τους Ολυμπιακούς Αγώνες, για την καλή πορεία της Χώρας.
      52) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στον αποκλεισμό αθλήτριας από την Ολυμπιακή φλόγα.
      53) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στη μη ολοκλήρωση έργων στην πλατεία Γεωργίου στην Πάτρα.
      54) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στην εγκατάλειψη έργων για αποπεράτωση πεζοδρομίων. 
      55) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στην κακή διοργάνωση της εκδήλωσης στην πλατεία Γεωργίου για την υποδοχή της Ολυμπιακής φλόγας.
      56) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά ιδιωτικό συμφωνητικό το οποίο αναρτήθηκε στο site της ΕΣΗΕΑ στο Internet.
      57) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στην αποφυγή ευθυνών των φορέων που δραστηριοποιούνται γύρω από το θέμα προστασίας του οικοσυστήματος της Στροφυλιάς.
      58) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Κυριάκος κάτοικος Γιαννιτσών ζητεί την επίλυση προβλήματος που αφορά κρατήσεις αποδοχών στρατιωτικού προσωπικού.  
      59) Ο Βουλευτής  Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μπαλτζίδης Κων/νος κάτοικος Κρύας Βρύσης Ν.Πέλλας ζητεί την ικανοποίηση αιτήματος.
      60) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα που αφορά στο συμβόλαιο ανάμεσα στους Κ. Κεντέρη και Κ. Θάνου και τους σπόνσορες.
      61) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα που αφορά στον τρόπο που υποδέχονται εκπρόσωποι της Γέφυρας της Κυβερνητικούς παράγοντες.
      62) Ο Βουλευτής  Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα που αφορά το αποτέλεσμα της δενδροφύτευσης στην πλατεία Γεωργίου της Πάτρας.
      63) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Μυκηναίων ζητεί στο  χαρτονόμισμα του ενός ευρω που θα κυκλοφορήσει προσεχώς να αποτυπώνονται οι γέφυρες χρονολογικά. 
      64) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Ντούνη-Μαγκλή Αικατερίνη ζητεί την επίλυση αιτήματος που αφορά ελληνικές περιουσίες στην Τουρκία.
      65) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών στη Ρουμανία ζητεί την επίλυση αιτήματός τους που αφορά στις εξετάσεις στο ΔΙΚΑΤΣΑ.
      66) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Μωσαϊκών-Πλακάδων Πύργου ο «ΕΡΜΗΣ»  ζητεί την τοποθέτηση στο ΙΚΑ Πύργου ενός ακόμη παιδιάτρου.
      67) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Νίκαιας Λάρισας ζητεί τη χρηματοδότηση αντιπλημμυρικών έργων σε Δημοτικά Διαμερίσματα του Δήμου Νίκαιας.
      68) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Συνδικάτο Ναυτεργατών Ν. Καβάλας ζητεί την επίλυση προβλημάτων που αντιμετωπίζουν οι ναυτεργάτες στις πορθμειακές γραμμές Θάσου-Καβάλας.
      69)  Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία 14 εργαζόμενοι από την περιοχή Αλιβερίου που είναι υπό απόλυση μετά την απόφαση της Διοίκησης του Προμηθευτικού Συνεταιρισμού Προσωπικού ΔΕΗ να κλείσει τα Υποκαταστήματα του Αλιβερίου και της Μεγαλόπολης ζητούν να βρεθεί λύση ώστε να μην οδηγηθούν στην ανεργία.
      70)  Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην ανάγκη λειτουργίας στη Χερσόνησο  Κρήτης Υγειονομικής Υπηρεσίας ΙΚΑ.
      71) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις ανασκαφές περιοχής του Κομμού.
      72) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στη λειτουργία ρυπογόνου πυρηνελαιουργείου στην Ιεράπετρα. 
      73) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά περιστατικό περικοπής σύνταξης.
      74) ο Βουλευτής Λασιθίου ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην πρόταση για δημιουργία διασυνοριακών τμημάτων εναερίου χώρου με τη Βουλγαρία.
      75) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στη νομοθεσία για πανωτόκια.
      76) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα που αφορά στο πρόγραμμα κοινωνικού τουρισμού για τους αγρότες.
      77) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις βάσεις των εισαχθέντων στα ΤΕΕ.
      78) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί την επιχορήγηση των ΒΙΟΠΑ Κρήτης με ποσοστό 60%.
      79) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί την επανασυγκρότηση των Περιφερειακών Επιτροπών του Οργανισμού Εργατικής Εστίας. 
      80) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί την περάτωση του τμήματος της Εθνικής οδού από τον οικισμό Στολίδα έως την πόλη των Μαλλίων.
      81) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Δημοτική Επιχείρηση Πολιτιστικής και Τουριστικής Ανάπτυξης Δήμου Ιτάνου ζητεί την επιχορήγηση των «Πολιτιστικών Διαδρομών 2004» Δήμου Ιτάνου.
      82) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Αγριάς ζητεί την ενίσχυση του αστυνομικού τμήματος Αγρίας με προσωπικό και υπηρεσιακό αυτοκίνητο.
      83) Ο Βουλευτής  Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Πολιτιστικός Σύλλογος  Φορτέτσας ζητεί τον επαναπροσδιορισμό των ορίων των αρχαιολογικών ζωνών, στην περιοχή Φορτέτσας Ηρακλείου Κρήτης.
      84) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη υποδομών πρόσβασης στην πόλη των Πατρών για την απρόσκοπτη διακίνηση των παραπληγικών ατόμων. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1276/3-6-04 ερώτηση του Βουλευτή κ. Στάθη Κουτμερίδη δόθηκε με το υπ’ αριθμ. 253/23-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Κουτμερίδης, σας πληροφορούμε τα εξής:
     Η υπογραφή των συμβολαίων καπνοκαλλιέργειας μεταξύ ομάδων παραγωγών και καπνεμπορικών επιχειρήσεων, για την εσοδεία 2004, παρατάθηκε μέχρι την 30η Ιουνίου 2004. Έτσι δίδεται το απαιτούμενο χρονικό διάστημα προκειμένου να καταλήξουν οι διαπραγματεύσεις.
     Η πολιτεία δεν δύναται να παρέμβει με θεσμικό τρόπο στη διαπραγμάτευση μεταξύ των συμβαλλομένων μερών.
     Πέραν των παραπάνω είναι γνωστό ότι, τα τελευταία κυρίως χρόνια η αγορά έχει εκφράσει τον προβληματισμό της για τη χαμηλή ποιότητα των καπνών της ποικιλίας Σ- 79, την έλλειψη των καπνικών χαρακτηριστικών που απαιτούνται στα χαρμάνια των σιγαρετοβιομηχανιών και την ως εκ τούτου χαμηλή ζήτησή τους από τη διεθνή αγορά.
     Με απόφασή μας έχει συσταθεί ομάδα εργασίας για την εφαρμογή της αναθεώρησης της Κ.Α.Π., στα πλαίσια τής οποίας συζητείται και το θέμα των ποσοστών συνδεδεμένης και αποσυνδεδεμένης ενίσχυσης. Η ομάδα εργασίας σε σύντομο χρονικό διάστημα θα υποβάλλει προτάσεις και για το παραπάνω θέμα και αφού ληφθούν υπόψη οι απόψεις και προτάσεις όλων των ενδιαφερομένων και εμπλεκομένων μερών (παραγωγοί, μεταποιητές κλπ.) θα αποφασισθεί για το ποσοστό της συνδεδεμένης ενίσχυσης κατά το τετραετές μεταβατικό στάδιο (2006,2007,2008,2009).
     Ο Υφυπουργός
     Α. ΚΟΝΤΟΣ»
     2. Στην με αριθμό 1304/4-6-04 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 1304/29-6-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση της σχετικής ερώτησης του Βουλευτή κ. Π. Σγουρίδη, σας πληροφορούμε ότι, όπως είναι γνωστό, η διαδικασία προσλήψεως Δημοσίων Υπαλλήλων σύμφωνα με τον Ν. 2190/1994 είναι αρμοδιότητας του ΑΣΕΠ. Το Υπουργείο Αιγαίου και Νησιωτικής Πολιτικής είναι αποδέκτης του τελικού προϊόντος αυτής της διαδικασίας. Για τον λόγο αυτό θεωρούμε ότι τα στοιχεία που ζητεί ο ερωτών Βουλευτής πρέπει να αντληθούν από αυτή την πηγή, η οποία προκηρύσσει τους σχετικούς διαγωνισμούς και εξετάζει τις κατά περίπτωση ενστάσεις.
     Πάντως, προς ενημέρωσή σας, σας πληροφορούμε ότι από το 1994 μέχρι τέλους Φεβρουαρίου στο Υπουργείο Αιγαίου και Νησιωτικής Πολιτικής έγινε η πλήρωση 37 τακτικών (μονίμων) οργανικών θέσεων (18 ΠΕ3 Αρχιτεκτόνων Μηχανικών, 6 ΠΕ9 Περιβάλλοντος και 13 ΤΕ3 Τεχνολογικών Εφαρμογών)και 3 θέσεων με σχέση εργασίας Ιδιωτικού Δικαίου Ορισμένου Χρόνου διάρκειας τριών (3) ετών (Ειδικό Επιστημονικό Προσωπικό).
     Επίσης κατά το ίδιο χρονικό διάστημα έχουν υπογραφεί έξι (6) μισθώσεις έργου διάρκειας ενός (1) έτους η κάθε μία, δύο (2) μισθώσεις για βιβλιοθηκονόμο, μία (1) μίσθωση για Μηχανολόγο - Μηχανικό και δύο (2) μισθώσεις για Αρχιτέκτονα - Μηχανικό.
     Από την ανάληψη των καθηκόντων μου και μέχρι σήμερα ουδεμία πρόσληψη των αναφερομένων στην σχετική ερώτηση κατηγοριών έχει πραγματοποιηθεί.
     Ο Υπουργός
     ΑΡΙΣΤΟΤΕΛΗΣ Α. ΠΑΥΛΙΔΗΣ»
     3. Στην με αριθμό 1357/8-6-04 ερώτηση του Βουλευτή κ. Ιωάννου Γιαννέλλη δόθηκε με το υπ’ αριθμ. 1357/29-6-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση της σχετικής ερώτησης του Βουλευτή κ. Ι. Γιαννέλλη που αφορά την «παραχώρηση οχήματος στην Β΄ Κυνηγετική Ομοσπονδία Αρχιπελάγους», σας πληροφορούμε ότι ουδείς προγραμματισμός υπάρχει για τέτοια δραστηριότητα.
     Ως εκ τούτου το Υπουργείο Αιγαίου και Νησιωτικής Πολιτικής ουδέν όχημα διαθέτει για λόγον ως ο αναφερόμενος στην ερώτηση του αξιοτίμου κ. Βουλευτού.
     Ο Υπουργός
     ΑΡΙΣΤΟΤΕΛΗΣ Α. ΠΑΥΛΙΔΗΣ»
     4. Στην με αριθμό 1234/2-6-04 ερώτηση των Βουλευτών κυρίων Φωτίου Κουβέλη και Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./109/24-6-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ.πρ.1234/2-6-2004 ερώτησης των Βουλευτών κυρίων Φ. Κουβέλη και Θ. Λεβέντη με θέμα την Αποδέσμευση ιστορικού χώρου Σκοπευτηρίου Καισαριανής, σας πληροφορούμε τα εξής:
     Ο χώρος του Σκοπευτηρίου της Καισαριανής έχει χαρακτηριστεί ως ιστορικός τόπος από το Υπουργείο Πολιτισμού σύμφωνα με τις διατάξεις του Ν. 1469/50 με Υπουργική Απόφαση ΥΠΠΟ/ΔΙΛΑΠ/Γ/2376/1520/7-2-1984 ΦΕΚ 193/Β/27-3-1984. Με συμπληρωματικές Αποφάσεις και ΦΕΚ διευκρινίστηκαν και περιγράφθηκαν τα όρια του προστατευόμενου χώρου. Το Υπουργείο Πολιτισμού αναγνωρίζει τη σημασία του χώρου και θεωρεί ότι η διατήρηση της ιστορικής μνήμης αποτελεί υποχρέωση των σημερινών γενιών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     5. Στην με αριθμό 1273/3-6-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 48/22-6-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι η πρόταση για ίδρυση μεταβατικού εφετείου στον Πύργο του νομού Ηλείας θα τεθεί υπόψη της Ειδικής Νομοπαρασκευαστικής Επιτροπής για Εκπόνηση Πανελλαδικού Σχεδίου Χωροταξικής Κατανομής Δικαστηρίων παντός Βαθμού και Δικαιοδοσίας, η οποία ανασυγκροτείται από τη σημερινή ηγεσία του Υπουργείου Δικαιοσύνης, δεδομένου ότι η προηγούμενη Επιτροπή ιδίου αντικειμένου, που είχε συσταθεί με την υπ' αριθμ. 131017/2002 υπουργική απόφαση, δεν κατέθεσε κανένα σχετικό πόρισμα.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     6. Στην με αριθμό 1202/1-6-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 154/1-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1202/01-06-2004 εγγράφου σας, με το οποίο
     μας διαβιβάστηκε ερώτηση του Βουλευτή κ. Α. Φωτιάδη που κατατέθηκε στη Βουλή των Ελλήνων, σας γνωρίζουμε τα ακόλουθα:
     Ι. Στόχος του ΥΕΝ είναι η βελτίωση του συνόλου των λιμενικών υποδομών και της διαχείρισής τους, ώστε να προσφέρονται υπηρεσίες ποιότητας.
     2. Η εκβάθυνση του λιμένα Καμαριώτισσας της νήσου Σαμοθράκης είναι έργο νομαρχιακού - περιφερειακού επιπέδου. Το ΥΕΝ ωστόσο, εφόσον του ζητηθεί, θα υποβοηθήσει στην έγκριση της μελέτης και στη χρηματοδότηση των απαιτούμενων έργων.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
    7. Στην με αριθμό 1285/4-6-04 ερώτηση του Βουλευτή κ. Δημητρίου  Πιπεργιά δόθηκε με το υπ’ αριθμ. 148/28-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας, ότι βρίσκεται σε εξέλιξη ο διαγωνισμός για το έργο της κατασκευής κλειστού αυτοκινητοδρόμου, 2 Χ 2 (2 λωρίδων ανά κατεύθυνση), μήκους περίπου 9,00 χλμ. στον άξονα Χαλκίδας-Σχηματαρίου, ο οποίος στο μεγαλύτερο τμήμα του ακολουθεί νέα χάραξη, με αποτέλεσμα μετά την κατασκευή του να αποσυμφορηθεί σημαντικά η αυξημένη κυκλοφορία του υπόψη υφιστάμενου άξονα. Πρόβλεψη ένταξης του έργου στο ΠΕΠ Στερεάς Ελλάδας.
     Ο Υπουργός
     Γ. ΣΟΥΦΛΙΑΣ»
      8. Στην με αριθμό 1256/3-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 144/28-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή ότι η χρηματοδότηση του έργου του οδικού άξονα Τσιφούτ Καστέλι-Σωκαράς εμπίπτει στις αρμοδιότητες της Περιφέρειας για την δυνατότητα ένταξης του έργου στο ΣΑΕΠ Κρήτης.
      Επιπλέον σε προγενέστερη απάντησή μας με το υπ' αρ. 78/4.6.2004 έγγραφό μας στην Ερώτηση 627/11.5.2004 του ιδίου Βουλευτή, σας πληροφορήσαμε για τις χρηματοδοτήσεις του ΥΠΕΧΩΔΕ για το 2004, προς την Νομαρχιακή Αυτοδιοίκηση Ηρακλείου.
      Ο Υπουργός
      Γ. ΣΟΥΦΛΙΑΣ»
      9. Στην με αριθμό 1272/3-6-04 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 146/28-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Κεντρικής Μακεδονίας ότι η μελέτη του τμήματος Κατερίνη-Αγ.Δημήτριος της Εθνικής οδού Κατερίνης-Ελασσόνας μήκους 28 χλμ. έχει ανατεθεί στις 6.3.2003 και περιλαμβάνει:
      Α΄ τμήμα: Κατερίνη-Φωτεινά και Β΄ τμήμα: Φωτεινά-Α γ. Δημήτριος.
      Η μελέτη στο Α΄ τμήμα Κατερίνη-Φωτεινά θα ολοκληρωθεί και θα κινηθούν οι διαδικασίες ένταξης στο ΠΕΠ του ΓΚΠΣ, ενώ στο Β' τμήμα Φωτεινά-Αγ.Δημήτριος έχει συνταχθεί και τελεί υπό έγκριση η προμελέτη περιβαλλοντικών επιπτώσεων σύμφωνα με τα στοιχεία της Περιφέρειας Κεντρικής Μακεδονίας.
      Όσον αφορά το υπολειπόμενο τμήμα από Αγ. Δημήτριο μέχρι Ελασσόνα η Περιφέρεια Θεσσαλίας δεν είχε περιλάβει στα προγράμματά της μελέτες ή έργα για τη βελτίωση-αναβάθμισή του.
      Ο Υπουργός
      Γ. ΣΟΥΦΛΙΑΣ»
      10. Στην με αριθμό 1195/1-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΓΠ/55050/24-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1195/1-6-2004 ερώτηση που κατατέθηκε στη Βουλή από το Βουλευτή κ. Θ. Λεβέντη σχετικά με τη στελέχωση του Κέντρου Υγείας Αγιάς, Νομού Λαρίσης, σας διαβιβάζoυμε αντίγραφο αποσπάσματος του αρ. 2853/16-3-04 εγγράφου του Γ.Ν. Λάρισας αναφορικά με το θέμα.
      Επιπλέον σας πληροφορούμε ότι το Υπουργείο Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ' εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ιδιωτικού δικαίου ορισμένου χρόνου, διαφόρων κλάδων και ειδικοτήτων διάρκειας μέχρι 8μήνες, για τη στελέχωση των Νοσηλευτικών Ιδρυμάτων της χώρας.
      Στο πλαίσιο του ως άνω αιτήματος, έχει δοθεί καταρχήν από το Υπουργείο Οικονομίας και Οικονομικών η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας. Έγκριση επίσης έχει δοθεί και για τις 980 θέσεις προσωπικού με σύμβαση εργασίας ιδιωτικoύ δικαίου ορισμένου χρόνου.
      Ο Υπουργός
      Ν. ΚΑΚΛΑΜΑΝΗΣ»
      11. Στις με αριθμό 1198/1-6-04 και 1232/2-6-04 ερωτήσεις των Βουλευτών κυρίων Βασιλείου Κεγκέρογλου και Ευαγγελίας Σχοιναράκη- Ηλιάκη δόθηκε με το υπ’ αριθμ. ΓΠ/55062/24-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 1198/1-6-2004 και 1232/2-6-2004 ερωτήσεις που κατατέθηκαν στη Βουλή από τους Βουλευτές κκ. Β. Κεγκέρογλου και Ε. Σχοιναράκη- Ηλιάκη σχετικά με την ανάπτυξη και λειτουργία Μονάδας τεχνητού Νεφρού στο Κέντρο Υγείας Μοιρών, σας γνωρίζουμε καταρχήν ότι τα Κέντρα Υγείας παρέχουν υπηρεσίες πρωτoβάθμιας φροντίδας υγείας και δεν έχει πρoβλεφθεί η απαραίτητη, υποδομή σε μέσα και προσωπικό από τις ισχύουσες διατάξεις για τέτοιου είδους παροχή υπηρεσιών.
      Σχετικά με την ίδρυση Μονάδας Τεχνητού Νεφρού στο Κέντρο Υγείας Μοιρών, ως αποκεντρωμένης υπηρεσίας του ΠΓΝ Ηρακλείου, μας έχει διαβιβαστεί έγγραφο του Πε.Σ.Υ.Π Κρήτης, το οποίο και θα εξεταστεί από την αρμόδια υπηρεσία του Υπουργείου Υγείας και Κοινωνικής Αλληλεγγύης.
      Ας σημειωθεί ότι ο συνολικός σχεδιασμός για την κάλυψη των υγειονομικών αλλαγών της χώρας θα στηριχθεί στην δημιουργία του χάρτη υγείας, έργο το οποίο υποτίθεται ότι έπρεπε να ολοκληρώσει η προηγούμενη πολιτική ηγεσία του Υπουργείου Υγείας και Κοινωνικής Αλληλεγγύης, όπως άλλωστε είχε ανακοινωθεί προεκλογικά.
      Ο Υπουργός
      Ν. ΚΑΚΛΑΜΑΝΗΣ»
      12. Στην με αριθμό 1141/27-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. ΤΚΕ/Φ2/14112/24-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 1141/27-5-04 ερώτησης που κατέθεσε στη Βουλή ο Βουλευτής κ. Απόστολος Φωτιάδης, σας πληροφορούμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 1999/7Ο1ΕΚ του Συμβουλίου της 28ης lουνίου 1999 στο εσωτερικό δίκαιο, που έχει προωθηθεί ήδη στο ΣτΕ για τη σχετική επεξεργασία, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από το αρμόδια, κατά περίπτωση, όργανα.
      Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για σημαντική μοριοδότησή τους.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      13. Στην με αριθμό 409/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ900α/4074/7231/14-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 409/03-05-2004 ερώτησης, που κατέθεσε ο Βουλευτής κ. Μιχάλης Καρχιμάκης, με θέμα της καταβολή του επιδόματος ανθυγιεινής και επικίνδυνης εργασίας στο πολιτικό προσωπικό του ΥΠΕΘΑ, σας γνωρίζουμε τα ακόλουθα:
      Η Κυβέρνηση, στα πλαίσια αναμόρφωσης του μισθολογίου των υπαλλήλων, εξετάζει στο σύνολό τους τα διάφορα καταβαλλόμενα επιδόματα στους δικαιούχους, μεταξύ αυτών και το επίδομα ανθυγιεινής και επικίνδυνης εργασίας. Το εν λόγω θέμα αποτέλεσε αντικείμενο επεξεργασίας και στο ΥΠΕΘΑ, προκειμένου να καθοριστούν οι δικαιούχοι και να αναγνωριστεί κατά τρόπο μισθολογικά δίκαιο η προσφορά του πολιτικού προσωπικού που εργάζεται υπό τις ανωτέρω συνθήκες. Προς το σκοπό αυτό, το ΥΠΕΘΑ έχει διαβιβάσει στο καθ' ύλην αρμόδιο Υπουργείο Οικονομίας & Οικονομικών σχετική πρόταση για τη διευθέτηση του θέματος.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      14. Στην με αριθμό 1197/1-6-04 ερώτηση των Βουλευτών κυρίων Αθανασίου Λεβέντη και Φώτη Κουβέλη δόθηκε με το υπ’ αριθμ. Β-521/24-6-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1197/1.6.2004 και της Αναφοράς με αριθμό 820/3.6.2004 πoυ κατέθεσαν στη Βουλή οι Βουλευτές κ.κ. Αθανάσιος Λεβέντης και Φώτης Κουβέλης, σχετικά με την εγκατάσταση κεραίας κινητής τηλεφωνίας στον Αμπελώνα Λάρισας, σας πληροφορούμε ότι το θέμα συζητήθηκε στην Ολομέλεια της Βουλής στις 14-5-2004, με αφορμή την Επίκαιρη Ερώτηση αριθμ.116/11-5-2004 και παραπέμπουμε τους ερωτώντες Βουλευτές στα Πρακτικά της Συνεδρίασης αυτής, για ενημέρωση.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      15. Στην με αριθμό 1215/1-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./106/25-6-04 έγγραφο από τον Υφυπουργό Πολιτισμού η ακόλουθη απάντηση:
      «Απαντώντας στην με αριθμ. πρωτ.1215/1-6-04 ερώτηση του Βουλευτή κ. Στ. Μάνου σχετικά με το «Κτήμα ιδιοκτησίας ΦΙΞ-Απαλλοτρίωση για τις Δράσεις Πολιτιστικής Ολυμπιάδας 2004», σας αναφέρουμε τα εξής:
      -Η Απαλλοτρίωση έγινε το 2002
      -Η αξία της προς απαλλοτρίωση ιδιοκτησίας προσδιορίστηκε στο ποσό των 13.000.000 ευρώ
      -Το ποσό δεν έχει καταβληθεί
      -Η έκταση του αγροκτήματος είναι 6,5 στρέμματα
      Η πολιτιστική Ολυμπιάδα επρόκειτο να χρησιμοποιήσει το αγρόκτημα για εκθεσιακό χώρο, για πολιτιστικές εκδηλώσεις και το θέμα είχε εισηγηθεί η Γενική Γραμματεία Ολυμπιακών Αγώνων και ο τότε Γενικός Γραμματέας κ. Κων/νος Καρτάλης.
      Η απαλλοτρίωση όμως θα ανακληθεί, γιατί ο χώρος δεν θα χρησιμοποιηθεί για τους προαναφερθέντες σκοπούς.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      16. Στην με αριθμό 1143 και 1144/27.5.04 ερωτήσεις του Βουλευτή κ. Απόστολου Φωτιάδη δόθηκε με το υπ’ αριθμ. 22/28/22.6.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση των από 27-05-2004 ερωτήσεων του Βουλευτή κ. Απόστολου Φωτιάδη, σας ενημερώνουμε ότι η ολοκλήρωση κατασκευής του έργου του «Κλειστού Γυμναστηρίου στο Δήμο Τριγώνου», που πράγματι έχει ενταχθεί στο Πρόγραμμα «ΕΛΛΑΔΑ 2004- ΔΙΚΤΥΟ ΠΡΟΠΟΝΗΤΗΡΙΩΝ» με προϋπολογισμό 586.000 ευρώ, χρηματοδοτείται από την Περιφέρεια ΑΝ. ΜΑΚΕΔΟΝΙΑΣ - ΘΡΑΚΗΣ μέσω ΣΑΕΠ με δικαιούχο το Δήμο Τριγώνου, που κατασκευάζει το έργο. Οι σχετικές εκταμιεύσεις γίνονται ανάλογα με το ετήσιο όρο πληρωμών της Περιφέρειας, όπως αυτό καθορίζεται από το Υπουργείο Εθνικής Οικονομίας και Οικονομικών.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      17.Στην με αριθμό 1238/2.6.04 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 23476/Β.840/23.6.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ως άνω ερώτηση του Βουλευτή κ. Γιάννη Μαγκριώτη, σας γνωρίζουμε ότι η Εθνική Τράπεζα από τη θέσπιση του άρθρου 51 του Νόμου 1892/1990 βρίσκεται .εκτός δημόσιου τομέα και λειτουργεί όπως και οι λοιπές ιδιωτικές τράπεζες.
      Εν τούτοις προς ενημέρωση της Βουλής σημειώνουμε, όπως μας γνωστοποίησε η ΕΤΕ ότι, η μετακίνηση 18 ανώτατων διοικητικών στελεχών της έγινε στα πλαίσια της καλύτερης και αποδοτικότερης αξιοποίησής τους, σε θέσεις αντίστοιχες αυτών στα οποία ήδη υπηρετούσαν και σε ορισμένες περιπτώσεις και σε ανώτερες.
      Ο Υπουργός
      Γ. ΑΛΟΓΟΣΚΟΥΦΗΣ»
      18. Στην με αριθμό 1210/26.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 46/14.6.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το Υπουργείο Δικαιοσύνης έχει ήδη διαβιβάσει ερώτημα προς το μόνο καθ' ύλην αρμόδιο για τις τοποθετήσεις και μετακινήσεις δικαστικών λειτουργών, Ανώτατο Δικαστικό Συμβούλιο, με το οποίο ζητά την ανάκληση των αποσπάσεων των Ειρηνοδικών Ιεράπετρας και Σητείας λόγω υπηρεσιακών αναγκών και σε περίπτωση που δεν είναι δυνατή η ανωτέρω ανάκληση, την απόσπαση άλλων Ειρηνοδικών από άλλα Ειρηνοδικεία ή Πταισματοδικεία της χώρας.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      19. Στην με αριθμό 1280/3.6.04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/112/24.6.04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ’. αριθμ. 1280/03.06.2004 ερώτηση του Βουλευτή Σερρών κ. Μάρκου Μπόλαρη αναφορικά με την κατάργηση ορισμένων ΔΗ.ΠΕ.ΘΕ έχουμε να σας γνωστοποιήσούμε τα εξής: 
      Κατά τη διάρκεια της Διημερίδος, που οργάνωσε η ΚΕΔΚΕ, στην πόλη των Ιωαννίνων στις 17 και 18 Μαίου τ.ε., με αφορμή τα 20 χρόνια λειτουργίας των ΔΗ.ΠΕ.ΘΕ., ο εκπρόσωπος του Υπουργείου Πολιτισμού απηύθυνε χαιρετισμό εκ μέρους της πολιτικής ηγεσίας του Υπουργείου και κατέγραψε τις προτάσεις, τις ιδέες και τους προβληματισμούς που ανεπτύχθησαν από τους ομιλητές - εκπροσώπους των ΔΗ.ΠΕ.ΘΕ. και των οικείων Δήμων, χωρίς να προβεί σε καμία ανακοίνωση ή να δεσμευθεί καθ' οιονδήποτε τρόπο, όπως άλλωστε προκύπτει από τα πρακτικά που τηρήθηκαν, με ευθύνη και μέριμνα της ΚΕΔΚΕ. 
      Τα συμπεράσματα της συνάντησης αυτής, όπως μετεφέρθησαν από τον εκπρόσωπο του Υπουργείου και όπως θα απεικονισθούν στα επίσημα πρακτικά, αποτελούν βασικό στοιχείο, της διεξοδικής μελέτης που κάνουμε για την πορεία τού θεσμού των ΔΗ.ΠΕ.ΘΕ και των προοπτικών που διαμορφώνονται στην άσκηση ουσιαστικής περιφερειακής πολιτιστικής πολιτικής, μέρος της οποίας αποτελούν και τα ΔΗ.ΠΕ.ΘΕ.
      Το Υπουργείο Πολιτισμού είναι υπέρμαχος της ιδέας «Πολιτισμός για όλους» και αναγνωρίζει την εξαιρετική συμβολή των Περιφερειακών Θεάτρων στην υλοποίηση του στόχου αυτού. Ερευνώνται διεξοδικά όλες οι πιθανότητες για την αντιμετώπιση των προβλημάτων και για την ουσιαστική ανάδειξη του ρόλου αυτών στην πολιτιστική ζωή της χώρας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      20. Στην με αριθμό 1251/3.6.04 ερώτηση των Βουλευτών κυρίων Αθανασίου Τσούρα και Ιωάννη Μανιάτη δόθηκε με το υπ’ αριθμ. Β-624/23.6.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1251/3-6-04 που κατέθεσαν στη Βουλή οι Βουλευτές κ.κ. Αθανάσιος Τσούρας και Ιωάννης Μανιάτης, έχουμε να σας αναφέρουμε τα εξής:
      1. Η προσεκτικότέρη ανάγνωση των δηλώσεων του Προέδρου των Ολυμπιακών Αερογραμμών  θα σας οδηγήσει στο αληθές πνεύμα αυτών, γιατί η απομόνωση μικρού και επιλεγμένου τμήματος δηλώσεων ή τοποθετήσεων οδηγεί σε αυθαίρετα συμπεράσματα και λανθασμένη ερμηνεία τους.
      Η περίσταση κατά την οποία έγιναν οι δηλώσεις (εκδήλωση για την ανακοίνωση σημαντικής συνεργασίας των Ο.Α με τις Κυπριακές Αερογραμμές) καθώς και το περιεχόμενο αυτό καθαυτό των δηλώσεων όπως ακριβώς δημοσιεύτηκαν στον Τύπο, αποδίδουν το πραγματικό νόημά τους και επιβεβαιώνουν ότι η εντολή που έχει λάβει η παρούσα Διοίκηση των Ολυμπιακών Αερογραμμών για το «νοικοκύρεμα» και το μέλλον της Εταιρείας είναι ήδη σε εφαρμογή.
      Κάθε άλλη ερμηνεία δεν ανταποκρίνεται στην πραγματικότητα.
      2. Άλλωστε, από το Γραφείο Τύπου του Υπουργείου Μεταφορών και Επικοινωνιών εκδόθηκε την 2/6/2004 το παρακάτω σχετικό Δελτίο:
      Ο Υπουργός Μεταφορών και Επικοινωνιών κ. Μιχάλης Λιάπης ερωτηθείς για τις εξελίξεις στις «Ολυμπιακές Αερογραμμές», δήλωσε τα εξής:
      «Δεν ξεπουλάμε. Αντίθετα, εξυγιαίνουμε αυτήν την επιχείρηση .Θέλουμε να εξορθολογήσουμε τις δαπάνες, να «νοικοκυρέψουμε» τα οικονομικά της. Και μετά, κάτω από καλύτερους όρους, θα την ιδιωτικοποιήσουμε επ' ωφελεία της ελληνικής κοινωνίας, της εθνικής οικονομίας και της εξασφάλισης των εργαζομένων».
      Ο Υπουργός
      ΜΙΧΑΛΗΣ ΛΙΑΠΗΣ»
      21. Στην με αριθμό 1442/15.6.04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. ΤΚΕ/Φ2/14115/24.6.04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 1442/15-6-04 ερώτησης που κατέθεσε στη Βουλή ο Βουλευτής κ. Σ. Κουτμερίδης και αφορά επιστολή της Πανελλήνιας Ένωσης Ανέργων και Συμβασιούχων Γεωπόνων του ΕΛΓΑ, σας πληροφορούμε τα εξής:
      Όσον αφορά το θέμα της μετατροπής των συμβάσεων ορισμένου χρόνου ή έργου σε αορίστου, το Υπουργείο Εσωτερικών, Δημόσιας Διοίκησης και Αποκέντρωσης, με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 1999/7Ο/ΕΚ του Συμβουλίου της 28ης lουνίου 1999 στο εσωτερικό δίκαιο, που έχει προωθηθεί ήδη στο Συμβούλιο της Επικρατείας για τη σχετική επεξεργασία, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Τ ο κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά. περίπτωση, όργανα.
      Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για γενναία μοριοδότησή τους.
      Όσον αφορά τα υπόλοιπα θέματα που θίγονται στην εν λόγω επιστολή, αρμόδιο να σας απαντήσει σχετικά είναι το εποπτεύον Υπουργείο Αγροτικής Ανάπτυξης & Τροφίμων, προς το οποίο επίσης απευθύνεται η ανωτέρω ερώτηση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      22. Στην με αριθμό 1361/8.6.04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. 1049955/4302/Α0010/22.6.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της (α) σχετικής ερώτησης, η οποία κατατέθηκε στη Βουλή από το Βουλευτή κ. Iωάννη Χωματά, αναφορικά με μέτρα για την άρση κάθε αμφισβήτησης από την πλευρά του Δημοσίου, που αφορά στην οριοθέτηση των κρημνών και το ιδιοκτησιακό καθεστώς του Α.Β.Κ 451 κτήματος της περιοχής Καλντέρας Σαντορίνης, σας γνωρίζουμε, όπως άλλωστε σας έχουμε πληροφορήσει με το (β) σχετικό μας, σε απάντηση της ΠΑΒ 182/27-4-2004 που κατέθεσε ο ίδιος Βουλευτής, τα εξής
      Επειδή στην μελέτη του τμήματος Γεωλογίας του Πανεπιστημίου Αθηνών (Ομάδα του Αναπλ. καθηγητή Ε. Λέκκα) με τίτλο έργου: Χαρτογράφηση-Εκτίμηση Κατολισθητικής Επικινδυνότητας της Καλντέρας του Ηφαιστείου της Σαντορίνης» δεν έγινε αναλυτικός προσδιορισμός του ορίου των κρημνών και επομένως παραμένει το πρόβλημα του επακριβούς προσδιορισμού τους, εξετάζεται αρμοδίως πρόταση του προαναφερόμενου καθηγητή για την ανάθεση στο Εθνικό και Καποδιστριακό Πανεπιστήμιο Αθηνών της εκπόνησης Εφαρμοσμένου Ερευνητικού Προγράμματος για την οριοθέτηση των κρημνών της Καλντέρας και ολόκληρης της έκτασης του δημοσίου κτήματος με Α.Β.Κ 451, σε συνέχεια και συμπλήρωση του πιο πάνω ερευνητικού.
      Πάντως, μετά την ολοκλήρωση της σχετικής μελέτης, το ιδιοκτησιακό καθεστώς της εν λόγω έκτασης να κριθεί από το Γνωμοδοτικό Συμβούλιο Δημοσίων κτημάτων, στο οποίο θα παρ πεμφθεί η υπόθεση, σύμφωνα με τις διατάξεις του Α.Ν 1539/1938.
      Ο Υφυπουργός
      ΠΕΤΡΟΣ ΔΟΥΚΑΣ»
      23. Στην με αριθμό 1330/4.6.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 625/24.6.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Πιπεργιά, σας γνωρίζουμε τα ακόλουθα:
      Η μικρή καθυστέρηση που παρατηρήθηκε οφείλεται αποκλειστικά και μόνο στο χρόνο που απαιτήθηκε για την ολοκλήρωση της νόμιμης διαδικασίας έκδοσης της εγκριτικής απόφασης για τη λειτουργία του Υδροθεραπευτηρίου. Σας τονίζουμε ότι το Υπουργείο Τουρισμού προέβη σε όλες τις απαραίτητες ενέργειες, οι οποίες είχαν σαν αποτέλεσμα την άμεση έναρξη της λειτουργίας του Υδροθεραπευτηρίου Λουτρών Αιδηψού το οποίο ήδη λειτουργεί από την 14/6/2004.
      Σε αντίθεση με τις άστοχες και λανθασμένες επιλογές του παρελθόντος, το Υπουργείο Τουρισμού στηρίζει πλέον άμεσα και ενεργά προσπάθειες ανάπτυξης του εναλλακτικoύ Τουρισμού στην χώρα μας, όπως του ιαματικού. Η νέα πολιτική που χαράσσουμε θα θέσει τέλος στην απραξία του παρελθόντος, και η ανάπτυξη και αναβάθμιση. επενδύσεων στις ήπιες μορφές τουρισμού, όπως αυτή των Λουτρών Αιδηψού, αποτελεί πλέον προτεραιότητά μας.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
    24. Στην με αριθμό 1323/4-6-04 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 50/22-6-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κύριο Βουλευτή ότι στο Κτηματολογικό Γραφείο Ρόδου οι υφιστάμενες οργανικές θέσεις υπαλλήλων είναι τριάντα τρεις (33) και υπηρετούν είκοσι τέσσερις (24) υπάλληλοι. Εκκρεμεί η πλήρωση μίας (1) θέσης από το διαγωνισμό του ΑΣΕΠ.
      Επισημαίνεται ότι ο φόρτος εργασίας του Κτηματολογικού Γραφείου Ρόδου είναι μεγάλος λόγω της αύξησης των συναλλαγών και καταβάλλεται κάθε δυνατή προσπάθεια από το υπάρχον προσωπικό για άμεση διεκπεραίωσή τους.
      Για τα υπόλοιπα θέματα, αρμόδιο να απαντήσει είναι το Υπουργείο ΠΕ.ΧΩ.Δ.Ε.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
    25. Στην με αριθμό 1216/1-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ.Δ5/ΗΛ/Α/Φ6/58/23-6-04. έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 1216/1.6.2004 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. Γ.ΓΔΣ/1864/23-6-2004 έγγραφο της ΔΕΗ, το οποίο καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    26. Στην με αριθμό 1249/3-6-04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. ΓΠ/55101/05-6-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1249/3-6-2004 ερώτηση που κατατέθηκε στη Βουλή από το Βουλευτή κ. Γ. Σούρλα σχετικά με τη λειτουργία του Κέντρου Αυτιστικών Ατόμων Μαγνησίας, σας γνωρίζουμε τα εξής:
      Η αρμόδια υπηρεσία του Υπουργείου Υγείας και Κοινωνικής Αλληλεγγύης επεξεργάζεται τον Οργανισμό διοίκησης και λειτουργίας του Κέντρου, ο οποίος ευρίσκεται στο στάδιο ολοκλήρωσής του. Όσον αφορά τη' στελέχωσή του, σας γνωρίζουμε ότι προϋπόθεση προκήρυξης θέσεων προσωπικού μέσω του ΑΣΕΠ είναι η ολοκλήρωση του Προεδρικού Διατάγματος που αφορά τον Οργανισμό διοίκησης και λειτουργίας του εν λόγω φορέα, σύμφωνα με τον οποίο θα πρoβλέπεται ανά κλάδο και ειδικότητα το προσωπικό του Κέντρου.
      Σχετικά με την κατασκευή του έργου σας πληροφορούμε ότι έχουμε ζητήσει σχετικά στοιχεία από τη Νομαρχιακή Αυτοδιοίκηση Μαγνησίας καθώς και από το ΠΕΣΥΠ Θεσσαλίας, με τη λήψη των οποίων θα επανέλθουμε για την ενημέρωσή σας.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
    27. Στην με αριθμό 1257/3-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ.ΓΠ/55105/24-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1257/3-6-2004 ερώτηση που κατατέθηκε στη Βουλή από το Βουλευτή κ. Β. Κεγκέρογλου σχετικά με πρόβλεψη οργανικών θέσεων νοσηλευτικού προσωπικού στα Περιφερειακά Ιατρεία των Κέντρων Υγείας του. ΠΕΣΥΠ Κρήτης, σας γνωρίζουμε ότι σύμφωνα με τις ισχύουσες διατάξεις δεν πρoβλέπoνται οργανικές θέσεις στα Περιφερειακά Ιατρεία των Κέντρων Υγείας, με εξαίρεση τα Πολυδύναμα και Ειδικά Περιφερειακά Ιατρεία.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
    28. Στις με αριθμό 1198/1-6-04 και 1232/2-6-04 ερωτήσεις των Βουλευτών κυρίων Βασιλείου Κεγκέρογλου και Ευαγγελίας Σχοιναράκη-Ηλιάκη δόθηκε με το υπ’ αριθμ. ΓΠ/55062/24-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
    «Απαντώντας στις με αρ. 1198/1-6-2004 και 1232/2-6-2004 ερωτήσεις που κατατέθηκαν στη Βουλή από τους Βουλευτές κ.κ. Β. Κεγκέρογλου και Ε. Σχοιναράκη-Ηλιάκη, σχετικά με την ανάπτυξη και λειτουργία Μονάδας Τεχνητού Νεφρού στο Κέντρο Υγείας Μοιρών, σας γνωρίζουμε καταρχήν ότι τα Κέντρα Υγείας παρέχουν υπηρεσίες πρωτoβάθμιας φροντίδας υγείας και δεν έχει πρoβλεφθεί η απαραίτητη. υποδομή σε μέσα και προσωπικό από τις ισχύουσες διατάξεις για τέτοιου είδους παροχή υπηρεσιών.
      Σχετικά με την ίδρυση Μονάδας Τεχνητού Νεφρού στο Κέντρο Υγείας Μοιρών, ως αποκεντρωμένης υπηρεσίας του ΠΓΝ Ηρακλείου, μας έχει διαβιβαστεί έγγραφο του Πε.Σ.Υ,Π Κρήτης, το οποίο και θα εξεταστεί από την αρμόδια υπηρεσία του Υπουργείου Υγείας και Κοινωνικής Αλληλεγγύης.
      Ας σημειωθεί ότι ο συνολικός σχεδιασμός για την κάλυψη των υγειονομικών αλλαγών της χώρας θα στηριχθεί στην δημιουργία του χάρτη υγείας, έργο το οποίο υποτίθεται ότι έπρεπε να ολοκληρώσει η προηγούμενη πολιτική ηγεσία του Υπουργείου Υγείας και Κοινωνικής Αλληλεγγύης, όπως άλλωστε είχε ανακοινωθεί προεκλογικά.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
    29. Στην με αριθμό 1229/1-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη, δόθηκε με το υπ’ αριθμ. 55073/24-6-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1229/1.6.2004 ερώτηση που κατατέθηκε στη Βουλή από τους Βουλευτές κ.κ. Α. Τζέκη και Γ. Χουρμουζιάδη, σχετικά με την λειτουργία του Γ.Ν. Θεσσαλονίκης «ΠΑΠΑΓΕΩΡΓΙΟΥ», σας γνωρίζουμε τα εξής:
      1. Εντός του 2003 (ΦΕΚ 162/τ. ΑΣΕΠ/26.6.03) προκηρύχθηκαν 260 θέσεις προσωπικού με σχέση εργασίας ΙΔΟΧ διαφόρων κλάδων και ειδικοτήτων (νοσηλευτικού κλπ προσωπικού) διάρκειας 3 ετών, καθώς και 40 θέσεις ιατρικού προσωπικού οι οποίες καλύπτονται τμηματικά μετά από εισήγηση του Δ.Σ. του νοσοκομείου.
      2. Επιπρόσθετα, επισυνάπτονται: α) το με Α.Π. 688/18.06.2004 έγγραφο του Γενικού Νοσοκομείου «ΠΑΠΑΓΕΩΡΓΙΟΥ» και β) το με Α.Π. Δ3α/5974/18.6.2004 έγγραφο του Β Πε.ΣΥ.π. Κεντρικής Μακεδονίας, με στοιχεία για την εν λόγω ερώτηση.
      Ο Υφυπουργός
      Α. ΓΙΑΝΝΑΚΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    30. Στην με αριθμό 1293/4-6-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ.90022/16455/324/29-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση που κατέθεσε στη Βουλή των Ελλήνων ο Βουλευτής κ. Κ. Τσιπλάκης, σχετικά με καθυστέρηση εξόφλησης νοσηλίων ασφαλισμένων του ΟΓΑ στην πτέρυγα χρονίων παθήσεων της «Κωστοπούλειου Στέγης Σερρών» ,σας πληροφορούμε τα εξής:
      Ο ΟΓΑ αντιμετωπίζει πρόβλημα έγκαιρης εξόφλησης των νοσηλίων ασφαλισμένων του στα κρατικά νοσοκομεία, τις συμβεβλημένες ιδιωτικές κλινικές και τα θεραπευτήρια χρόνιων παθήσεων. Το πρόβλημα αυτό είναι ιδιαίτερα πολύπλοκο και σύνθετο και καταβάλλεται κάθε δυνατή προσπάθεια για την αντιμετώπιση του.
      Ο ρυθμός εξόφλησης νοσηλίων από τον ΟΓΑ στα παραπάνω θεραπευτήρια έχει άμεση σχέση με το ύφος της κρατικής επιχορήγησης που αναγράφεται κάθε έτος στον Κρατικό Προϋπολογισμό.
      Επειδή το ποσό της κρατικής επιχορήγησης προς τον ΟΓΑ τα προηγούμενα χρόνια είναι μειωμένο σε σχέση με τις υποχρεώσεις του οργανισμού, αυτό είχε ι ως αποτέλεσμα να μην μπορεί ο ΟΓΑ να ανταποκριθεί έγκαιρα στις υποχρεώσεις του έναντι των θεραπευτηρίων, φαρμακείων και των ασφαλισμένων του.
      Παρά ταύτα ο Οργανισμός τον Ιούνιο 2004 κατέβαλε στο εν λόγω ίδρυμα το ποσό των 51.653,40€ για την εκκαθάριση νοσηλίων μ. Ιανουαρίου, Φεβρουαρίου , Απριλίου και Μαΐου ΄03 και προκαταβολή μ. Σεπτεμβρίου ΄03.
      Η προκαταβολή νοσηλίων μ. Οκτωβρίου 2003 ποσού 42.000,00 € έχει σταλεί για έγκριση στην αρμόδια Επίτροπο του Ελεγκτικού Συνεδρίου και αμέσως μόλις εγκριθεί η δαπάνη θα αποδοθεί στο ίδρυμα.
      Τέλος από τον ΟΓΑ καταβάλλεται κάθε δυνατή προσπάθεια ώστε η εξόφληση των οφειλών του, τουλάχιστον στις συμβεβλημένες ιδιωτικές κλινικές, τα θεραπευτήρια χρόνιων παθήσεων και ειδικά σχολεία να γίνει μέχρι Δεκέμβριο τρέχοντος έτους.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
    31. Στην με αριθμό 1213/1-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 593/21-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Καρχιμάκη, σας γνωρίζουμε τα ακόλουθα:
      Το περιεχόμενο της είναι προφανέστατα εκτός ρυθμιστικής αρμοδιότητας του Υπουργείου Τουρισμού και εμπίπτει στην αποκλειστική αρμοδιότητα του συνερωτώμενου Υπουργείου Οικονομίας και Οικονομικών, το οποίο και είναι υπεύθυνο για την κατάρτιση και αναπροσαρμογή του εκάστοτε ισχύοντος αναπτυξιακού νόμου. Πάντως, στα πλαίσια της νέας πολιτικής που χαράσσουμε στο Υπουργείο Τουρισμού, θα συνεξετάσουμε το ζήτημα με το αρμόδιο Υπουργείο και θα συνεργαστούμε ώστε να υπάρξει μια ευεργετική εξέλιξη στο ζήτημα.
      Στόχος μας είναι, σε αντίθεση με τις αποσπασματικές και ανεπαρκείς δράσεις του παρελθόντος, ανάλογα προβλήματα αλλά και γενικότερα όλα τα θέματα που έχουν σχέση με τον Τουρισμό, να επιλύονται μέσω τέτοιων γόνιμων και παραγωγικών μορφών συνεργασίας μεταξύ όλων των συναρμόδιων φορέων.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν εισέλθουμε στην ημερήσια διάταξη, θα ήθελα να προβώ σε ορισμένες ανακοινώσεις προς το Τμήμα.
     Οι Υπουργοί Τουρισμού, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Δημόσιας Τάξης και Ανάπτυξης κατέθεσαν σχέδιο νόμου: «Αρμοδιότητες του Υπουργείου Τουριστικής Ανάπτυξης και θέματα τουρισμού».
     Οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων και Επικρατείας κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Παραγουάης για Εκπαιδευτική, Επιστημονική και Πολιτιστική Συνεργασία».
     Παραπέμπονται στις αρμόδιες Διαρκείς Επιτροπές.
     Κυρίες και κύριοι συνάδελφοι, έχω την τιμή να θέσω υπόψη του Τμήματος το αίτημα του Βουλευτή κ. Σημίτη προς την Πρόεδρο της ελληνικής Βουλής κ. Άννας Ψαρούδα-Μπενάκη, αναφορικά, με την έγκριση αδείας απουσίας του από τις εργασίες της Βουλής για το διάστημα από Τρίτη, 14 Σεπτεμβρίου μέχρι Τετάρτη, 22 Σεπτεμβρίου λόγω μετάβασής του στο εξωτερικό.
     Το ίδιο ζητεί και ο κ. Ανδριανόπουλος. Παρακαλεί να εγκριθεί από το Τμήμα η άδεια ολιγοήμερης απουσίας του στο εξωτερικό από 9 έως 12 Σεπτεμβρίου 2004 λόγω συμμετοχής του σε επιστημονικό συνέδριο που διοργανώνεται στο Βερολίνο από το Withdraw Wilston Centre με αντικείμενο τις κρίσεις στις σχέσεις Ευρώπης-Ηνωμένων Πολιτειών.
     Επίσης από το Βουλευτή κ. Στέφανο Μάνο ζητείται η ίδια έγκριση αδείας -βάσει του άρθρου 76 του Κανονισμού της Βουλής- για να μεταβεί στο εξωτερικό στις 14 Σεπτεμβρίου 2004.
     Η Βουλή εγκρίνει τις τρεις ζητηθείσες άδειες μετάβασης στο εξωτερικό;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τις ζητηθείσες άδειες.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Πολιτισμού 
     Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποιήσεις άρθρων του ν.2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού».
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Περιβάλλοντος, Χωροταξίας και Δημοσίων Έργων
     Μόνη συζήτηση επί της αρχής, των άρθρων και του συνόλου του σχεδίου νόμου: «Μειοδοτικό σύστημα ανάθεσης των δημοσίων έργων και συναφείς διατάξεις».
     Ερωτάται το Τμήμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Πολιτισμού.
     Μόνη συζήτηση επί της αρχής, των άρθρων και του συνόλου του σχεδίου νόμου «Τροποποιήσεις άρθρων του ν.2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού».
    Έχω την τιμή να σας γνωρίσω ότι κατά τη συζήτηση επί της αρχής του σχεδίου νόμου «Τροποποιήσεις άρθρων του ν. 2725/1999 (ΦΕΚ Α’ 121) και άλλες ρυθμίσεις θεμάτων αθλητισμού» του Υπουργείου Πολιτισμού, Κοινοβουλευτικός Εκπρόσωπος εκ μέρους του ΠΑΣΟΚ ορίζεται η Βουλευτής κ. Μαρία Δαμανάκη.
    Επίσης από την πλευρά του Συνασπισμού με απόφαση του Προέδρου του κ. Νίκου Κωνσταντόπουλου ορίζεται ως ειδική αγορήτρια η Βουλευτής κ. Ασημίνα Ξηροτύρη-Αικατερινάρη. 
    Κυρίες και κύριοι συνάδελφοι, στη Διαρκή Επιτροπή για το συζητούμενο νομοσχέδιο διατέθηκαν τρεις συνεδριάσεις: στις 31/8/2004 και στην 1/9/2004 πρωί και απόγευμα. Στην πρώτη συνεδρίαση της Διαρκούς Επιτροπής, στις 31/8/2004, συζητήθηκε η αρχή του νομοσχεδίου. Η δεύτερη συνεδρίαση την 1/9/2004 το πρωί, διετέθη για ακρόαση φορέων και στην τρίτη συνεδρίαση συζητήθηκαν όλα τα άρθρα μαζί.
    Η Διάσκεψη των Προέδρων αποφάσισε στη συνεδρίασή της στις 2/9/2004 να συζητηθεί το νομοσχέδιο αυτό σε τρεις συνεδριάσεις. Πρέπει να σας πω ότι υπάρχουν και επτά τροπολογίες των Υπουργών και πέντε εμπρόθεσμες τροπολογίες Βουλευτών. Το νομοσχέδιο αυτό έχει 24 άρθρα τα οποία θα αναφέρουμε παρακάτω. 
    Σήμερα προτείνεται να συζητηθεί το νομοσχέδιο επί της αρχής, ενώ αύριο και μεθαύριο θα συζητηθούν τα άρθρα και οι τροπολογίες. 
    Συμφωνεί το Τμήμα;
    ΜΑΡΙΑ ΔΑΜΑΝΑΚΗ: Θα επαρκέσει ο χρόνος, κύριε Πρόεδρε; 
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, το λόγο.
    ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κυρία Δαμανάκη. Αμέσως μετά θα σας δώσω το λόγο. 
    Ορίστε, κύριε Υπουργέ, έχετε το λόγο.
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, επί του θέματος εγώ δεν έχω αντίρρηση να τελειώσουμε και αύριο τα άρθρα και να δούμε τις τροπολογίες την Πέμπτη, εκτός αν κρίνουμε ότι το κεφάλαιο της οικονομικής εξυγίανσης το κρατάμε να συζητηθεί την Πέμπτη μαζί με τις τροπολογίες. 
    Έχω και κάτι ακόμα να πω, κύριε Πρόεδρε. Υπάρχουν κάποιες βελτιώσεις-τροποποιήσεις σε σχέση με τη συζήτηση που είχαμε στην επιτροπή και οι οποίες έχουν γίνει αποδεκτές από την Κυβέρνηση. Έχουμε μοιράσει το κείμενο και οι διαφοροποιήσεις είναι τα γράμματα που είναι πιο έντονα. 
    Να τα διαβάσω, κύριε Πρόεδρε, για τα Πρακτικά;
    ΠΡΟΕΔΡΕΥΩΝ (Σωτήρης Χατζηγάκης): Νομίζω ότι έχουν διανεμηθεί.
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πάντως σε γενικές γραμμές –για να γνωρίζετε- η Κυβέρνηση έχει αποδεχθεί τη διαβάθμιση των προστίμων τα οποία περιείχε το σχέδιο νόμου ανάλογα ….
    ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα τα διαβάσετε όλα; Δεν χρειάζεται. 
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν θα τα διαβάσω. Απλά λέω τις κατηγορίες. 
    Τη διαβάθμιση, λοιπόν, των προστίμων ανάλογα με την κατηγορία στην οποία αγωνίζεται η κάθε ομάδα έτσι ώστε να μπορεί να εξυπηρετηθεί αυτό το πρόστιμο.
    Το δεύτερο σημείο αφορά τα δικαιοδοτικά όργανα που είχε προταθεί οι τακτικοί δικαστές να επιλέγονται από τριπλάσιο αριθμό δια κληρώσεως. Έχει γίνει αποδεκτό και περιέχεται.
    Επίσης στα δικαιοδοτικά όργανα οικονομικού χαρακτήρα αντικαθιστούμε με τακτικούς δικαστές τους συνταξιούχους. 
    Αυτές είναι οι συγκεκριμένες παράμετροι. Έχουν γίνει αποδεκτές οι προτάσεις που είχαν ακουστεί στη συζήτηση. 
    Προστίθεται μόνο στην οικονομική εξυγίανση ότι σε περίπτωση που κάποια από τις αθλητικές ανώνυμες εταιρείες προσέλθει για ρύθμιση και δώσει όλο το πρωτογενές κεφάλαιο κερδίζει το 20%, το πρόσθετο που είχε παραμείνει. Αυτό σημαίνει, όμως, ότι θα έχει πληρώσει όλα τα χρήματα στο ξεκίνημα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Να τα καταθέσετε για Πρακτικά. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τα έδωσα, κύριε Πρόεδρε. Πρέπει να έχουν ήδη διανεμηθεί.
      (Στο σημείο αυτό ο Υφυπουργός Πολιτισμού κ. Γεώργιος Ορφανός καταθέτει για τα Πρακτικά τις προαναφερθείσες βελτιώσεις- τροποποιήσεις, οι οποίες έχουν ως εξής:
     «ΒΕΛΤΙΩΣΕΙΣ – ΤΡΟΠΟΠΟΙΗΣΕΙΣ
     ΣΤΟ
     
     Σχέδιο Νόμου «Τροποποιήσεις άρθρων του Ν. 2725/1999 (ΦΕΚ Α΄ 121/1999) και άλλες ρυθμίσεις θεμάτων αθλητισμού).
     
     1. Η περίπτωση γ της παραγράφου 3 του άρθρου 41Ζ του Νόμου 2725/1999, που αντικαθίσταται με την παράγραφο 1 του άρθρου 7 του Σχεδίου Νόμου τροποποιείται ως εξής:
     
     γ) Στο αθλητικό σωματείο, Α.Α.Ε. ή Τ.Α.Α. η διεξαγωγή χωρίς θεατές (κεκλεισμένων των θυρών) δύο ή  περισσότερων αγωνιστικών  συναντήσεων με γηπεδούχο  το υπαίτιο αθλητικό σωματείο, Α.Α.Ε. ή Τ.Α.Α. και πρόστιμο  για τα αθλητικά σωματεία τουλάχιστον 3.000 ευρώ, για  τις Α.Α.Ε. ή Τ.Α.Α. τουλάχιστον 15.000 ευρώ, και  ειδικά   για τις ΠΑΕ που αγωνίζονται στην Α΄ Εθνική κατηγορία ποδοσφαίρου και τις ΚΑΕ που αγωνίζονται στην Α1 Εθνική κατηγορία Καλαθοσφαίρισης τουλάχιστον 50.000 ευρώ. Η αυτή ποινή επιβάλλεται  και σε περίπτωση  δημιουργίας επεισοδίων από φιλάθλους τους. Σε περίπτωση υποτροπής οι παραπάνω ποινές διπλασιάζονται και απαγορεύεται  και η τηλεοπτική μετάδοση των αγώνων τους ως γηπεδούχων του υπαίτιου αθλητικού σωματείου, Α.Α.Ε. ή Τ.Α.Α. Για τις μεταξύ του έχοντος τα δικαιώματα τηλεοπτικού σταθμού και του τιμωρηθέντος αθλητικού  σωματείου ή Τ.Α.Α. ή Α.Α.Ε. σχέσεις, η κατά τα προαναφερόμενα μη μετάδοση θεωρείται ως υπαίτια μερική αδυναμία παροχής.
     
     2. Η παράγραφος 2  του άρθρου 7 του σχεδίου Νόμου τροποποιείται ως εξής:
     
     Η παράγραφος 4 του άρθρου 41Ζ του ν.2725/1999 αντικαθίσταται ως εξής:
     «4 Σε περίπτωση τιμωρίας  των φυσικών προσώπων των περιπτώσεων α΄ και β΄ της προηγούμενης παραγράφου, τιμωρείται πάντοτε  και  το οικείο αθλητικό σωματείο με πρόστιμο τουλάχιστον 3.000 ευρώ, για τις Τ.Α.Α. ή Α.Α.Ε. τουλάχιστον 15.000  ευρώ, και  ειδικά  για τις ΠΑΕ που αγωνίζονται στην Α΄ Εθνική Κατηγορία Ποδοσφαίρου και τις ΚΑΕ που αγωνίζονται  στην Α1  Εθνική Κατηγορία Καλαθοσφαίρισης τουλάχιστον 50.000  ευρώ και σε επιβαρυντικές περιπτώσεις  με ποινή διεξαγωγής των αγώνων  χωρίς θεατές (κεκλεισμένων των θυρών)».
     
     3. Το άρθρο 8 του Σχεδίου Νόμου τροποποιείται ως εξής:
     
     Η παράγραφος 3 του άρθρου 119 του ν. 2725/1999 όπως τροποποιήθηκε με το άρθρο 39 του ν. 3057/2002 αντικαθίσταται ως εξής:
     «3. Τα  πρωτοβάθμια δικαιοδοτικά όργανα  σε όλα τα αθλήματα εκτός του ποδοσφαίρου είναι μονομελή. Στα αθλήματα αυτά το Διοικητικό Συμβούλιο της οικείας αθλητικής ομοσπονδίας ή του οικείου επαγγελματικού συνδέσμου, κατά περίπτωση, διορίζει ως μονομελές δικαιοδοτικό όργανο έναν  (1) πρωτοδίκη της πολιτικής και ποινικής δικαιοσύνης, με τον αναπληρωτή του, για θητεία δύο (2) ετών, που αρχίζει την 1η Αυγούστου, του έτους διορισμού. Ο δικαστής αυτός, με τον αναπληρωτή του, κληρώνεται με τη διαδικασία που προβλέπεται στον Οργανισμό Δικαστηρίων από τριπλάσιο αριθμό δικαστών, οριζόμενο με απόφαση  του Τριμελούς Συμβουλίου Διοίκησης του Πρωτοδικείου της έδρας της ομοσπονδίας, ύστερα από αίτημα του Δ.Σ. αυτής ή του οικείου επαγγελματικού συνδέσμου. Για τον ορισμό λαμβάνεται υπόψη και συνεκτιμάται ιδιαίτερα η γνώση και η εμπειρία σε θέματα αθλητισμού».
     
     4. Η παράγραφος 1 του άρθρου 11 του σχεδίου Νόμου τροποποιείται ως εξής:
     
     Η παράγραφος 1 του άρθρου 127Β  του ν. 2725/1999, όπως στο άρθρο αυτό προστέθηκε, τελικώς, με το άρθρο 49 του ν. 3057/2002, αντικαθίσταται ως εξής: 
     
     «1.  Για το επαγγελματικό ποδόσφαιρο το πρωτοβάθμιο δικαιοδοτικό όργανο  διορίζεται με απόφαση  του Δ.Σ. της Ε.Π.Α.Ε. για θητεία δύο ετών  που αρχίζει την 1η Αυγούστου του έτους διορισμού, είναι τριμελές και συγκροτείται από έναν Πρόεδρο Πρωτοδικών της Πολιτικής και Ποινικής Δικαιοσύνης, ως Πρόεδρο του οργάνου, και δύο Πρωτοδίκες της Πολιτικής και Ποινικής Δικαιοσύνης ως μέλη οι οποίοι κληρώνονται με τη διαδικασία που προβλέπεται στον Οργανισμό Δικαστηρίων  από τριπλάσιο αριθμό δικαστών ,οριζόμενο με απόφαση του Τριμελούς Συμβουλίου Διοίκησης του Πρωτοδικείου Αθηνών, ύστερα από αίτημα της ΕΠΑΕ. Με την ίδια διαδικασία των τακτικών μελών κληρώνονται ένας Πρόεδρος Πρωτοδικών και ένας Πρωτοδίκης, ως αναπληρωτές. Για τον ορισμό  λαμβάνεται  υπόψη και συνεκτιμάται ιδιαίτερα η γνώση και η εμπειρία σε θέματα αθλητισμού.»
     
     5. Η παράγραφος 2 του άρθρου 11 του σχεδίου Νόμου τροποποιείται ως εξής:
     
     Η παράγραφος 2 του άρθρου  127Β του ν.2725/1999 αντικαθίσταται ως εξής:
     «2.  Στην Ε.Π.Ο. λειτουργεί τριμελής πρωτοβάθμια πειθαρχική επιτροπή που διορίζεται με απόφαση του Δ.Σ. της Ε.Π.Ο. για θητεία δύο ετών  που αρχίζει την 1η  Αυγούστου του έτους διορισμού και συγκροτείται από έναν Πρόεδρο Πρωτοδικών της Πολιτικής και Ποινικής δικαιοσύνης, ως Πρόεδρο, και δύο Πρωτοδίκες της Πολιτικής και Ποινικής δικαιοσύνης, ως μέλη οι οποίοι κληρώνονται με τη διαδικασία που προβλέπεται στον Οργανισμό Δικαστηρίων από τριπλάσιο αριθμό δικαστών, οριζόμενο με απόφαση του Τριμελούς Συμβουλίου Διοίκησης του Πρωτοδικείου Αθηνών, ύστερα από αίτημα της ΕΠΟ. Με την ίδια διαδικασία των τακτικών μελών κληρώνονται ένας Πρόεδρος Πρωτοδικών και ένας Πρωτοδίκης της ίδιας δικαιοσύνης, ως αναπληρωτές. Για τον ορισμό λαμβάνεται υπόψη  και συνεκτιμάται ιδιαίτερα η γνώση και η εμπειρία σε θέματα αθλητισμού. Το δευτεροβάθμιο έλεγχο επί των αποφάσεων της Επιτροπής ασκεί η Επιτροπή Εφέσεων της παραγράφου 3 του άρθρου αυτού.»
     
     6. Η παράγραφος 3 του άρθρου 11 του σχεδίου Νόμου τροποποιείται ως εξής:
     
     Η παράγραφος  3 του άρθρου 127Β του ν. 2725/1999 αντικαθίσταται ως εξής:
     «3.  Στην Ε.Π.Ο. συνιστάται Επιτροπή Εφέσεων, που διορίζεται με απόφαση του Δ.Σ. της Ε.Π.Ο. για θητεία  δύο ετών που αρχίζει την 1η Αυγούστου  του έτους διορισμού και συγκροτείται  από έναν Πρόεδρο Εφετών  της  Πολιτικής και Ποινικής Δικαιοσύνης, ως Πρόεδρο, και  δύο Εφέτες  της Πολιτικής και Ποινικής Δικαιοσύνης, ως μέλη. Οι δικαστές αυτοί κληρώνονται με τη διαδικασία που προβλέπεται στον Οργανισμό Δικαστηρίων  από τριπλάσιο αριθμό δικαστών, οριζόμενο με απόφαση  του Τριμελούς Συμβουλίου Διοίκησης του Εφετείου Αθηνών, ύστερα από αίτημα της Ομοσπονδίας.  Με την ίδια διαδικασία των τακτικών μελών κληρώνονται ένας Πρόεδρος Εφετών και ένας  Εφέτης της ίδιας δικαιοσύνης, ως αναπληρωτές. Για τον ορισμό λαμβάνεται υπόψη και συνεκτιμάται ιδιαίτερα η  γνώση και η εμπειρία σε θέματα αθλητισμού».
     
     7. Το άρθρο 12 του σχεδίου Νόμου τροποποιείται ως εξής:
     
     Το άρθρο 122 του ν. 2725/1999, όπως το άρθρο αυτό τροποποιήθηκε με το άρθρο 42 του ν. 3057/2002, αντικαθίσταται ως εξής:
     «Στη Θεσσαλονίκη λειτουργεί τοπικό πρωτοβάθμιο  δικαιοδοτικό όργανο για την επίλυση αθλητικών διαφορών από  την τέλεση αγώνων μεταξύ ομάδων  που εδρεύουν στις διοικητικές περιφέρειες Ηπείρου, Θεσσαλίας, Κεντρικής Μακεδονίας, Δυτικής Μακεδονίας και Ανατολικής  Μακεδονίας και Θράκης για τις κατηγορίες πρωταθλημάτων των ομαδικών αθλημάτων που αναφέρονται  στις παραγράφους 1 και 2 του άρθρου 119. Τα μέλη του  οργάνου κληρώνονται με τη διαδικασία που προβλέπεται στον Οργανισμό Δικαστηρίων από τριπλάσιο αριθμό δικαστών, οριζόμενο με απόφαση του Τριμελούς Συμβουλίου Διοίκησης του Πρωτοδικείου Θεσσαλονίκης. Για τον ορισμό λαμβάνεται υπ’ όψιν και συνεκτιμάται ιδιαίτερα η γνώση και η εμπειρία σε θέματα αθλητισμού.  Οι διατάξεις των άρθρων 119, 120 και 121 εφαρμόζονται ανάλογα και για τα δικαιοδοτικά όργανα του άρθρου αυτού. Το τοπικό αυτό όργανο ασκεί τις προβλεπόμενες από το άρθρο 120 αρμοδιότητες»
     
     8. Οι περιπτώσεις α. των παραγράφων 3 και 4 του άρθρου 95 του Νόμου 2725/1999, που αντικαθίστανται από τις παραγράφους 1 και 2 του άρθρου 13 του Σχεδίου Νόμου τροποποιούνται ως εξής:
     
     «3.  Οι πρωτοβάθμιες επιτροπές επίλυσης οικονομικών διαφορών αποτελούνται από πέντε μέλη ως ακολούθως:
     α.  από έναν   Πρόεδρο Πρωτοδικών της Πολιτικής και Ποινικής Δικαιοσύνης ως Πρόεδρο του οργάνου και δύο Πρωτοδίκες της Πολιτικής και Ποινικής Δικαιοσύνης ως μέλη, που κληρώνονται με τη διαδικασία που προβλέπεται στον Οργανισμό Δικαστηρίων από τριπλάσιο αριθμό δικαστών, οριζόμενο με απόφαση του Τριμελούς Συμβουλίου Διοίκησης του Πρωτοδικείου Αθηνών, ύστερα από αίτημα της  επαγγελματικής ένωσης ή της ολομέλειας τμημάτων αμοιβομένων αθλητών ή όπου δεν λειτουργεί ολομέλεια τμημάτων αμοιβομένων αθλητών της ομοσπονδίας του αθλήματος, κατά περίπτωση. Με την ίδια διαδικασία των τακτικών μελών, κληρώνονται ένας (1) πρόεδρος πρωτοδικών και ένας (1) πρωτοδίκης ως αναπληρωτές. Για   τον ορισμό λαμβάνεται υπόψη  και συνεκτιμάται ιδιαίτερα η γνώση και η εμπειρία σε θέματα αθλητισμού. 
     
     «4.  Οι δευτεροβάθμιες επιτροπές επίλυσης οικονομικών διαφορών αποτελούνται από πέντε μέλη ως ακολούθως:
     α.   από έναν Πρόεδρο Εφετών της Πολιτικής  και Ποινικής Δικαιοσύνης ως Πρόεδρο και δύο Εφέτες της Πολιτικής και Ποινικής Δικαιοσύνης ως μέλη. 
     Οι δικαστές αυτοί κληρώνονται με τη διαδικασία που προβλέπεται στον Οργανισμό Δικαστηρίων από τριπλάσιο αριθμό δικαστών, οριζόμενο με απόφαση του Προέδρου του Τριμελούς Συμβουλίου Διοίκησης του Εφετείου Αθηνών, ύστερα από αίτημα του Δ.Σ. της οικείας αθλητικής ομοσπονδίας.  Με την ίδια διαδικασία των τακτικών μελών  κληρώνονται  ένας (1) Πρόεδρος Εφετών και ένας (1) Εφέτης ως αναπληρωτές. Για τον ορισμό  λαμβάνεται υπόψη και  συνεκτιμάται ιδιαίτερα η γνώση και η εμπειρία σε θέματα αθλητισμού.  
     
     9. Η παράγραφος 1 του άρθρου 19 του σχεδίου Νόμου τροποποιείται ως εξής:
     
     «1. Υφιστάμενες οφειλές, από οποιαδήποτε αιτία, των Ποδοσφαιρικών Ανωνύμων Εταιρειών (Π.Α.Ε.), που έχουν βεβαιωθεί κατά τις διατάξεις του Κ.Ε.Δ.Ε. στις Δημόσιες Οικονομικές Υπηρεσίες (ΔΟΥ) μέχρι και 31 Αυγούστου 2004 δύναται να καταβληθούν σε εκατόν είκοσι ίσες μηνιαίες δόσεις, μαζί με το είκοσι τοις εκατό των προσαυξήσεων εκπρόθεσμης καταβολής που αναλογούν σε αυτές μέχρι την ίδια ημερομηνία. Το συνολικό ποσό της κάθε μηνιαίας δόσης δεν μπορεί να είναι μικρότερο των πεντακοσίων ευρώ.
     
     10. Η παράγραφος 4 του άρθρου 19 του σχεδίου Νόμου τροποποιείται ως εξής:
     «4. Υφιστάμενες οφειλές, από οποιαδήποτε αιτία, των Καλαθοσφαιρικών Ανωνύμων Εταιρειών (Κ.Α.Ε.) ή Τ.Α.Α. ή Αθλητικού Σωματείου, που έχουν βεβαιωθεί κατά τις διατάξεις του Κ.Ε.Δ.Ε. στις Δημόσιες Οικονομικές Υπηρεσίες (ΔΟΥ) μέχρι και 31 Αυγούστου 2004 δύναται να καταβληθούν σε εκατόν είκοσι ίσες μηνιαίες δόσεις, μαζί με το είκοσι τοις εκατό των προσαυξήσεων εκπρόθεσμης καταβολής που αναλογούν σε αυτές μέχρι την ίδια ημερομηνία. Το συνολικό ποσό της κάθε μηνιαίας δόσης δεν μπορεί να είναι μικρότερο των πεντακοσίων ευρώ. 
     Οι διατάξεις τις προηγούμενης παραγράφου έχουν εφαρμογή και για τους οφειλέτες της παραγράφου αυτής.».
     
     11. Η παράγραφος 5 του άρθρου 19 του σχεδίου Νόμου τροποποιείται ως εξής:
     
     «5. Προϋπόθεση για την υπαγωγή στη ρύθμιση αυτή αποτελεί η κατάθεση σχετικής αίτησης του Προέδρου της ενδιαφερόμενης Π.Α.Ε., Κ.Α.Ε., Τ.Α.Α., ή Αθλητικού Σωματείου στην αρμόδια ΔΟΥ μέσα σε ένα μήνα από τη δημοσίευση του νόμου αυτού και η καταβολή της πρώτης δόσης μέχρι την τελευταία εργάσιμη για τις δημόσιες υπηρεσίες ημέρα του μεθεπόμενου μήνα από τη δημοσίευση του νόμου αυτού . 
     Η δεύτερη δόση καταβάλλεται μέχρι την τελευταία εργάσιμη μέρα του επόμενου μήνα από την ημερομηνία λήξης καταβολής της πρώτης δόσης και οι επόμενες δόσεις την τελευταία εργάσιμη μέρα των αντίστοιχων μηνών, χωρίς ιδιαίτερη ειδοποίηση των οφειλετών. Σε περίπτωση εξόφλησης ολόκληρης της οφειλής μέχρι την ημερομηνία καταβολής της πρώτης δόσης, παρέχεται απαλλαγή του συνόλου των προσαυξήσεων εκπρόθεσμης καταβολής.
     Η οφειλή δεν επιβαρύνεται με περαιτέρω προσαυξήσεις εκπρόθεσμης καταβολής. Όμως, η μη καταβολή δύο δόσεων της ρύθμισης έχει ως συνέπεια την απώλεια του ευεργετήματος αυτής και την καταβολή του υπολοίπου της οφειλής σύμφωνα με τα στοιχεία βεβαίωσής της.
     Για τις Π.Α.Ε., Κ.Α.Ε., Τ.Α.Α. και Αθλητικά Σωματεία που καταβάλλουν εμπρόθεσμα τις δόσεις αυτές δεν διενεργείται συμψηφισμός ή παρακράτηση ποσοστού πέρα του πενήντα τοις εκατό τυχόν άλλων απαιτήσεων τους κατά του Δημοσίου, σύμφωνα με το άρθρο 83 του Κ.Ε.Δ.Ε».		»)
    ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Υπουργέ. Έχουν ήδη διανεμηθεί.
      Κυρία Δαμανάκη, έχετε ζητήσει το λόγο;
      ΜΑΡΙΑ ΔΑΜΑΝΑΚΗ: Κύριε Πρόεδρε, θα δούμε τις τροπολογίες που διένειμε ο κύριος Υπουργός.
      Όσον αφορά στη χρονική διάρκεια των συνεδριάσεών μας, θέλω να πω κάτι. Γενικώς, συμφωνούμε με όλα όσα θέσατε. Και για εμάς στόχος είναι να τελειώσει το νομοσχέδιο την Πέμπτη, αλλά επειδή οι τροπολογίες είναι πολύ σημαντικές και υπάρχουν και θέματα σε εξέλιξη –δεν θα ήθελα να υπεισέλθω επί της ουσίας, αλλά αναμένεται εδώ ο Γενικός Γραμματέας της FIFA, υπάρχουν δηλαδή γεγονότα που εξελίσσονται- εμείς δεν δεσμευόμαστε ότι θα τελειώσουμε το νομοσχέδιο την Πέμπτη το μεσημέρι. 
      Πηγαίνουμε, λοιπόν, κατ’ αρχήν μ’ αυτήν την κατεύθυνση, αλλά αν χρειαστεί, κύριε Πρόεδρε, ενδεχομένως να πάμε και σ’ άλλη συνεδρίαση.
     ΠΡΟΕΔΡΕΥΩΝ (Σωτήρης Χατζηγάκης): Κυρία Δαμανάκη, κατά πάγια τακτική ακολουθείται αυτός ο δρόμος. Θα ξεκινήσουμε βάσει αυτού του πλαισίου όπως το προδιαγράψαμε και αν πράγματι υπάρχουν οι τροπολογίες αυτές που απαιτούν περισσότερο χρόνο και δεν φθάνει ο χρόνος για την ολοκληρωμένη συζήτηση του νομοσχεδίου, τότε θα ζητηθεί η γνώμη της Βουλής -όπως γίνεται- και θα προχωρήσουμε σ’ αυτήν τη λογική.
     Παρακαλώ τον κ. Σταύρο Δαϊλάκη εισηγητή της Πλειοψηφίας της Νέας Δημοκρατίας, να πάρει το λόγο.
     ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, το αν χάσαμε από την Αλβανία οφείλεται κατά ένα μέρος στο ότι δεν έχει ξεκινήσει το Ελληνικό Πρωτάθλημα και δεν είναι ώρες για να καθυστερούμε ένα νόμο που είναι αναγκαίος για το ξεκίνημα του ελληνικού Πρωταθλήματος. Μην ξεχνάτε ότι έχουμε και τις υποχρεώσεις των ομάδων μας στο Champions League και σας είχα πει στην Επιτροπή ότι όταν ακουστεί η μουσική του Champions League, όλοι σιωπούν ευλαβικά και ένα ζευγάρι γίνονται τα χίλια μάτια για να δούνε. Αυτό είναι το ποδόσφαιρο.
     Βέβαια η επικαιρότητα των ημερών με αναγκάζει να κάνω μία ιστορική αναδρομή σχετικά με το τι είναι το ποδόσφαιρο. Το ποδόσφαιρο είναι το πλέον οικουμενικό άθλημα, αντικείμενο πλανητικών παθών. Με χρονιά γέννησης το 1863 στη Freemasons Tavern του Λονδίνου, όπου θεσπίστηκαν και οι δέκα τέσσερις πρώτοι νόμοι του σύγχρονου ποδοσφαίρου, δηλαδή η έκταση του γηπέδου, το πλάτος των τερμάτων, οι αρμοδιότητες του διαιτητή, κλπ, το ποδόσφαιρο απέκτησε ευθύς εξαρχής βαθύ οικονομικό και κοινωνικό περιεχόμενο. Όπως αναφέρει ο Βρετανός δημοσιογράφος John King, οι Άγγλοι εργοστασιάρχες εκτιμούν το γόητρο και το κύρος που μπορεί να τους προσφέρει μία ομάδα ποδοσφαίρου και αξιολογούν τις κοινωνικές επιπτώσεις, διότι το ποδόσφαιρο ενώνει τους εργάτες, τους φέρνει πιο κοντά στην επιχείρηση και επομένως γίνεται ιμάντας της φήμης της.
     Έτσι η πρώτη μεγάλη αγγλική ποδοσφαιρική ομάδα ιδρύεται από τον Arnold Hill, ιδιοκτήτη σιδηρουργίας. Το παράδειγμά του ακολουθούν εργάτες του Μάντσεστερ και μεταλλουργοί του Σέφιλντ. Πολύ γρήγορα το ποδόσφαιρο αποτελεί το κατεξοχήν λαϊκό άθλημα και έμβλημα της εργατικής κουλτούρας. Έτσι με τα χρόνια και στο βαθμό που το άθλημα αποκτά όλο και λαϊκότερο έρεισμα, η πολιτική δεν μένει αδιάφορη στο φαινόμενο.
     Κατά τη διάρκεια της δεκαετίας του 1920, το ποδόσφαιρο χρησιμοποιείται κατά κόρον για ιδεολογικούς σκοπούς, με αποκορύφωμα την αναγωγή του σε μέσο προπαγάνδας στην Ιταλία του Μουσολίνι. Οι κατακτήσεις των Παγκοσμίων Κυπέλλων του 1934 και του 1938 αποδίδονται στη δύναμη και τη γενναιότητα του φασισμού, αλλά και στη λαμπρή προσωπικότητα του Μπενίτο Μουσολίνι. 
     ΜΑΡΙΑ ΔΑΜΑΝΑΚΗ: Πόσο λαμπρή ήταν η προσωπικότητα του Μουσολίνι δηλαδή, κύριε συνάδελφε;
     ΣΤΑΥΡΟΣ ΔΑΪΛΑΚΗΣ: Έτσι αναφέρεται. Προς Θεού! Δεν ακούσατε. Είπα «αποδίδονται». Μ’ αρέσει όμως που έχετε αντανακλαστικά.
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε. 
     ΣΤΑΥΡΟΣ ΔΑΪΛΑΚΗΣ: Για ντοπαρισμένους σας βλέπω.
     Επειδή όμως, όπως γράφει και ο κοινωνιολόγος Κριστιάν Πρόσπεργκερ, το ποδόσφαιρο αποτελεί προνομιούχο πεδίο καθορισμού των συλλογικών ταυτοτήτων και των τοπικών, περιφερειακών και εθνικών ανταγωνισμών, κάθε ποδοσφαιρική αναμέτρηση αποτελεί για τους θεατές καίριο συμβολισμό μέρους της ταυτότητάς τους.
      Όσο για το αίσθημα του ανήκειν, το ποδόσφαιρο όπως και σε άλλες περιπτώσεις οικοδομείται βάσει σχέσεων αντιπαλότητας, ενίοτε οξείας, η οποία μπορεί να καταλήξει και σε σύγκρουση.
      Υπ’ αυτές τις συνθήκες το ποδόσφαιρο εξυπηρετεί εθνικισμούς, σωβινισμούς, ως και εμφυλιοπολεμικές συρράξεις. Ας μην ξεχνάμε τις συγκρούσεις στη Γιουγκοσλαβία μεταξύ των Κροατών οπαδών της Δυναμό του Ζάγκρεμπ και του Ερυθρού Αστέρα του Βελιγραδίου ή τις συμπλοκές Τσέχων και Σλοβάκων οπαδών τη δεκαετία του 1980, όταν έπαιζαν Σπάρτα Πράγας και Σλόβαν Μπρατισλάβας. Και όταν οι βιαιότητες δεν προσλαμβάνουν πολιτικό χαρακτήρα θα πρέπει να αποδίδονται στην κοινωνική κατάσταση των χούλιγκανς που αποτελούν συνήθως παιδιά της οικονομικής κρίσης, της ανεργίας και της κοινωνικής περιθωριοποίησης. Αυτό είναι το ποδόσφαιρο στην ιστορική του αναδρομή.
      Τι γίνεται σήμερα στο ποδόσφαιρο; Είπαμε ότι είναι το κατεξοχήν λαϊκό άθλημα, όπου ο φτωχός μπορεί να κερδίσει τον πλούσιο, πράγμα που έγινε πριν από λίγες μέρες. Χάσαμε εμείς. Παλαιότερα το ποδόσφαιρο ήταν η φανέλα, ήταν η ιδέα. Σήμερα, όμως, χρησιμοποιείται ως βιτρίνα για τα συμφέροντα, προσωπικές επιδιώξεις, επιχειρηματικούς στόχους, πολιτικές επιλογές ή αλλιώς πάθη, πολιτική και βρώμικο χρήμα.
      Ο πόλεμος των συμφερόντων έχει θύματα τους φιλάθλους. Έχουμε το παράξενο πάντρεμα της ερασιτεχνικής αντίληψης του φιλάθλου με την επαγγελματική αντίληψη των ιδιοκτητών, που αξιοποιούν το ποδόσφαιρο ως βιτρίνα για κάλυψη παράνομων ή νόμιμων επιδιώξεων. Αυτή η συνύπαρξη προκαλεί και το χουλιγκανισμό. Το ποδόσφαιρο με αφορμή την τηλεοπτική έκρηξη τείνει να καταστεί η τρίτη μεγαλύτερη οικονομική δραστηριότητα στον κόσμο, με αποτέλεσμα να αναπτύσσονται γύρω από αυτό οικτρά φαινόμενα διαφθοράς, απάτης και κοινωνικής αλητείας.
      Υπήρχαν βάσιμες υποψίες, τόσο στην Ευρωπαϊκή Επιτροπή, όσο και στον Οργανισμό Οικονομικής Συνεργασίας και Ανάπτυξης ότι ιδιαίτερα στην Ελλάδα το ποδόσφαιρο χρησιμεύει ως εστία ξεπλύματος βρώμικου χρήματος. Χρησιμοποίησα τη λέξη «υπήρχαν», γιατί τα πρόσφατα γεγονότα με έμπορο ναρκωτικών και πρόεδρο ΠΑΕ που συνελήφθη μόλις πριν από λίγες μέρες, εκθέτουν τη χώρα, αλλά και τους αθλητικούς νόμους. Και το ποδόσφαιρο και το μπάσκετ χρειάζονται σοβαρούς επενδυτές. Ιδιοκτήτες ομάδων που θέλουν να τύχουν γενικότερης φορολογικής ασυλίας έχουμε πάρα πολλούς. Αυτούς πρέπει να τους αποβάλλουμε.
      Από οικονομικής πλευράς σε παγκόσμιο επίπεδο υπολογίζεται ότι το ποδόσφαιρο αντιπροσωπεύει κύκλο εργασιών της τάξεως των 1,2 τρισεκατομμυρίων ευρώ, στα οποία θα πρέπει να προστεθούν οι δορυφορικές παράπλευρες επιχειρηματικές δραστηριότητες. Επίσης στον κόσμο υπάρχουν πενήντα δύο χιλιάδες επαγγελματίες ποδοσφαιριστές, εκατόν δέκα εκατομμύρια επίσημοι ερασιτέχνες και πενήντα πέντε εκατομμύρια ανεπίσημοι. Με άλλα λόγια στον πλανήτη μας παίζουν ποδόσφαιρο εκατόν εξήντα πέντε εκατομμύρια άτομα, στους δε ποδοσφαιρικούς συλλόγους, οι οποίοι υπερβαίνουν τα δέκα εκατομμύρια, υπολογίζεται ότι απασχολούνται γύρω στα εξήντα εκατομμύρια άτομα.
      Στο πεδίο του πολιτισμού των γηπέδων αντανακλάται ο βαθμός και το επίπεδο πολιτικής οργάνωσης, καθώς και το πολιτισμικό επίπεδο και η ποιότητα ενός λαού. Εντοπίζονται φανερά ή λανθάνοντα κοινωνικά και πολιτικά προβλήματα.
      Εμείς ως Έλληνες έχουμε την ποιότητα. Το αποδείξαμε πριν από λίγες μέρες στους Ολυμπιακούς Αγώνες -εξαιρέσεις υπάρχουν παντού- ή σε ένα κακό αποτέλεσμα που μας έτυχε στον αγώνα με την Αλβανία. Αλλά στο ποδόσφαιρο ισχύει ο εξής κανόνας. Ποτέ δεν προγραμματίζεις την επιτυχία. Προετοιμάζεσαι σκληρά γι’ αυτήν. Δεν προετοιμαστήκαμε. Άλλα είχαν προτεραιότητα. Νομίζω ότι το κράτος ήταν συνεπέστατο και γενναιόδωρο και μιλάω ως προς το πριμ των ποδοσφαιριστών της Εθνικής. 
    Επί της αρχής του νομοσχεδίου –θα μπω σε λίγο- έχω να πω ότι γίνεται μία καλή αρχή, γιατί ο Υπουργός μας –είχα την τιμή αυτές τις ημέρες να συνεργαστώ πολλές ώρες μαζί του- ξέρει από ποδόσφαιρο, ξέρει από αθλητισμό. Φέρνει ένα νόμο ο οποίος και αναγκαίος είναι και ευέλικτος, αλλά θα έλεγα ότι δίνει μία κατευθυντήρια γραμμή ότι το τοπίο θα ξεκαθαρίσει παντού και σε επίπεδο εντός γηπέδου. Στην εξέδρα πρέπει να ξαναφέρουμε τους φιλάθλους που λείπουν και από εκεί και πέρα, σε επίπεδο παραγόντων, πρέπει αυτοί που ασχολούνται επίσης να είναι καθαροί. 
    Το ενδιαφέρον του Υπουργού και του αρμόδιου Υπουργείου Πολιτισμού, με την αρμοδιότητα του Υφυπουργού Αθλητισμού κ. Ορφανού, ξεκίνησε με μία τροπολογία που είχαμε στο οικονομικό νομοσχέδιο, όπως θα θυμάστε και έδειξε ένα γενναίο ενδιαφέρον για τις ιστορικές ομάδες όπως είναι ο Πας Γιάννενα, η Δόξα Δράμας, αν ήταν στην κατηγορία αυτή, δηλαδή ομάδες που στο πέρασμά τους άφησαν μία ιστορία. 
    Εδώ θέλω να σταθώ και να πω ότι σε αυτή την τροπολογία θα πρέπει να δούμε πώς αυτές οι ιστορικές ομάδες, που στο πέρασμα κάποιων προέδρων άφησαν πίσω ερείπια, θα ανασυγκροτηθούν. Νομίζω ότι ο αρμόδιος Υπουργός θα δώσει μία απάντηση πάνω σ’ αυτό. 
     Συνεχίζοντας έχω να πω ότι το ποδόσφαιρο έχει απασχολήσει πολλούς ανθρώπους, όπως φιλοσόφους, συγγραφείς, ανθρώπους των γραμμάτων και των τεχνών. Ακόμη και ο Τσε Γκε Βάρα είπε ότι το ποδόσφαιρο –το έχω πει στον κ. Σκυλλάκο- δεν είναι απλώς ένα παιχνίδι, είναι όπλο επανάστασης. Ο Νίτσε είπε ότι «Ονειρεύομαι τον παράδεισο σαν μία ευθεία προς το γκολ». Και ο Αντόνιο Γκράμσι –απευθύνομαι στην κ. Δαμανάκη- είχε πει ότι «Είναι το βασίλειο της ελεύθερης συνείδησης όπου το ποδόσφαιρο πρέπει να παίζεται σε καθαρό αέρα». Αυτόν τον καθαρό αέρα προσπαθεί να φέρει το νομοσχέδιο για να γεμίσουν και πάλι τα γήπεδα κόσμο. 
     ΜΑΡΙΑ ΔΑΜΑΝΑΚΗ: Συμμορφώνεστε με τον Γκράμσι. 
     ΣΤΑΥΡΟΣ ΔΑΪΛΑΚΗΣ: Εμείς πάντα συμμορφωνόμαστε, σειρά σας να συμμορφωθείτε.
     Νομίζω ότι ως προς το νομοσχέδιο, μιας και θα είστε η Κοινοβουλευτική Εκπρόσωπος, είναι ευκαιρία να έχουμε μία ομόφωνη απόφαση, όπως είχαμε και στην επιτροπή μία πάρα πολύ καλή συνεργασία. Ο εισηγητής ήταν ο συμπατριώτης μου –και χαίρομαι γι’ αυτό- και Βουλευτής σας κ. Αηδόνης, με τον οποίον είχαμε μία πάρα πολύ καλή παρουσία. 
     Η αντιμετώπιση της βίας είναι το πρώτο κομμάτι του κατατεθέντος σχεδίου νόμου. Καθιερώνονται ονομαστικά εισιτήρια για όλους τους αγώνες εθνικών πρωταθλημάτων και Κυπέλλου Ελλάδος. Το μέτρο αυτό, παράλληλα με την ενεργοποίηση των ηλεκτρονικών συστημάτων παρακολούθησης, θα βοηθήσει αποφασιστικά στον καλύτερο έλεγχο και στην εξατομίκευση της ευθύνης των οπαδών για τυχόν έκτροπα ή ζημιές. Δημιουργούνται με ευθύνη των ομάδων γραφεία ασφάλειας γηπέδων με ορισμό συγκεκριμένου υπευθύνου για την ασφάλεια και παράλληλα υποχρεώνονται οι ομάδες να προσλάβουν ικανό σε αριθμό προσωπικό ασφαλείας με ειδική κατάρτιση, το οποίο έχει συγκεκριμένες αρμοδιότητες για την τήρηση της τάξης στα γήπεδα, σε συνεργασία με τις αρμόδιες αστυνομικές αρχές.
     Για όλα τα αδικήματα βίας που τελούνται με αφορμή αθλητικές εκδηλώσεις ορίζεται ως καθ’ ύλην αρμόδιο δικαστήριο το τριμελές του τόπου τέλεσης. Σε κάθε περίπτωση ακολουθείται αυτόφωρη διαδικασία και η εκδίκαση της υπόθεσης γίνεται εντός τριάντα ημερών. Απαγορεύεται η μετατροπή της στέρησης της ελευθερίας ποινής σε χρηματική. 
     Τέλος ποινικοποιείται η ευθύνη όποιου παροτρύνει ή υποκινεί, ενθαρρύνει ή διευκολύνει δημόσια, δια του Τύπου, έντυπου ή ηλεκτρονικού ή δια του διαδικτύου άτομα ή οργανωμένες ομάδες προς διάταξη των παραπάνω αδικημάτων. 
      Αυξάνονται κατά πολύ οι πειθαρχικές ποινές  που επιβάλλονται σε μαύρους και φυσικά πρόσωπα που εμπλέκονται με οποιονδήποτε τρόπο σε παραβατικές  συμπεριφορές. Καταργείται, ως πειθαρχική ποινή ο αποκλεισμός της έδρας που απλώς μετέφερε το πρόβλημα και τους προβληματικούς υπαλλήλους σε μια άλλη πόλη ή άλλο γήπεδο. Ενεργοποιείται ο ρόλος του αθλητικού εισαγγελέα με την κατά κύριο λόγο απασχόλησή του με τα θέματα αθλητικής δραστηριότητας. Επίσης του δίνει τη δυνατότητα να συγκαλεί συσκέψεις για την αντιμετώπιση θεμάτων ασφαλείας ενόψει μιας αθλητικής συνάντησης 
     Αυτών που έχουν ποινική ευθύνη. 
     Το δεύτερο κομμάτι είναι αθλητική δικαιοσύνη, όπου για να αποφευχθούν οι τριβές και τα παράπονα για τον τρόπο απονομής της αθλητικής δικαιοσύνης, για την αμεροληψία των οργάνων τους προτείνεται η στελέχωση με τακτικούς δικαστές, οι οποίοι κατά τεκμήριο λόγω της θεσμικής τους ανεξαρτησίας έχουν περισσότερα εχέγγυα ακριβοδίκαιης δικανικής κρίσης. Δεν έχουμε τίποτα με τους δικηγόρους, τους συμπαθώ. Αυτοί προτείνουν, έστω και την τελευταία στιγμή, ένα μικτό σχήμα, θα γίνει μια κουβέντα, θα δούμε. Οι δικαστές κληρώνονται. Είναι κάτι που ο Υπουργός έχει συμπεριλάβει μέσα στις τροποποιήσεις μετά από τη συζήτηση που έγινε στην αρμόδια επιτροπή. Στις επιτροπές στη τήρηση οικονομικών διαφορών μετέχουν τακτικοί δικαστές. Η σύνθεση είναι πενταμελής. Τρεις δικαστές, ένας εκπρόσωπος αθλητών ή προπονητών, ανάλογα με την υπόθεση και ένας εκπρόσωπος του σωματείου. 
     (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
     Κύριε Πρόεδρε, μπορώ να χρησιμοποιήσω μέρος στη δευτερολογία  μου;
     ΠΡΟΕΔΡΕΥΩΝ (Σωτήρης Χατζηγάκης): Βεβαίως.
     ΒΥΡΩΝ ΠΟΛΥΔΩΡΑΣ: Να υπάρχει η κανονική ανοχή κατά τα ειωθότα.
     ΣΤΑΥΡΟΣ ΔΑΪΛΑΚΗΣ: Για να επιτευχθεί ο ουσιαστικός πρωταρχικός έλεγχος των παραβάσεων πρέπει να λαμβάνονται υπόψη από τα αρμόδια όργανα, ανεξάρτητα εάν η παράβαση έχει αναγραφεί στο φύλλο αγώνα η μαγνητοσκόπηση δηλαδή το βίντεο και κάθε άλλο πρόσφορο αποδεικτικό μέσο. 
     Η Γενική Γραμματεία Αθλητισμού αναλαμβάνει τη γραμματειακή υποστήριξη των δικαιοδοτικών οργάνων και αποζημίωση των μελών τους, ώστε να αποκόπτεται οποιαδήποτε σκέψη ή υποψία εξάρτησης αυτών από παράγοντες του αθλητισμού.  Η οικονομική εξυγίανση είναι ένα κομμάτι που αν δεν το φέρναμε στη Βουλή, θα είχαμε ένα πρωτάθλημα των πέντε ομάδων. Καταλαβαίνετε ότι θα είχαμε βαρεθεί να βλέπουμε τους ίδιους και τους ίδιους. 
     Ρυθμίζονται οι οφειλές των ομάδων προς το δημόσιο και το ΙΚΑ με τέτοιο τρόπο, ούτως ώστε και το κράτος να μην απωλέσει έσοδα και οι ομάδες να μπορούν να πάρουν μια οικονομική ανάσα. Για το δημόσιο η ρύθμιση αφορά καταβολή οφειλόμενου κεφαλαίου συν 20% επί των προσαυξήσεων και σε εκατόν είκοσι μηνιαίες δόσεις. Η καταβολή των δόσεων εξυπηρετείται με την παρακράτηση αντίστοιχου ποσού κάθε δόσης από την επιχορήγηση που καταβάλλει στις ΠΑΕ μέσω της ΟΠΑΠ ΑΕ. Η επιχορήγηση που αναλογεί στο ποσό κάθε δόσης, καθώς και η τυχόν επιπλέον διαφορά που καταβάλλεται από τις ΠΑΕ για τη συμπλήρωση του ποσού της δόσεως είναι ακατάσχετη από τρίτους και υποχρεωτικά οφειλετέα στο δημόσιο για όσο χρονικό διάστημα διαρκεί η ρύθμιση και για ολόκληρο το ποσό αυτής. Υπολογίζεται ότι εάν υπαχθούν στη ρύθμιση όλα τα δεδουλευμένα έως σήμερα χρέη των ανωνύμων εταιρειών, η απώλεια από τη μη είσπραξη του 80% των προσαυξήσεων, θα είναι της τάξεως των 35.200.000 ευρώ περίπου. Η ανωτέρω απώλεια σταθμίζεται από το γεγονός ότι με τη ρύθμιση αυτή θα διασφαλιστεί η είσπραξη εσόδων, συνολικού ύψους 92.300.000 ευρώ.
     Για το ΙΚΑ η ρύθμιση αφορά καταβολή του οφειλομένου κεφαλαίου συν 20% επί των προσαυξήσεων σε ογδόντα μηνιαίες δόσεις με την προϋπόθεση προκαταβολής του 5% της νομικής οφειλής.
     ΠΡΟΕΔΡΕΥΩΝ (Σωτήρης Χατζηγάκης): Κύριε Δαϊλάκη ούτως ή άλλως θα δώσω μια ανοχή στους εισηγητές να κάνουν υπέρβαση του χρόνου. Επομένως αν σταματήσετε εδώ δεν θα αναλώσετε το χρόνο της δευτερολογίας σας. 
     ΣΤΑΥΡΟΣ ΔΑΪΛΑΚΗΣ:  Ευχαρίστως να σταματήσω. Το μόνο που θέλω να πω είναι ότι για πρώτη φορά νομοσχέδιο έχει τόσο μεγάλη τομή με την επικαιρότητα. Οι μέρες που τρέχουν είναι μέρες ποδοσφαίρου. Είχαμε έναν αγώνα με ατυχές αποτέλεσμα και άσχημα γεγονότα. Αύριο έχουμε ένα σημαντικό αγώνα και πιστεύω ότι θα δείξουμε πως οι Έλληνες προσωπική κουλτούρα. 
     Στην κατ’ άρθρον συζήτηση θα πούμε περισσότερα. Και κλείνω με μια κουβέντα που είπα στην αρχή ότι έχουμε μια καλή αρχή επί της αρχής του νομοσχεδίου. Μπαίνει σε μια τάξη το ελληνικό ποδόσφαιρο και το ελληνικό μπάσκετ. Και όπως είπα ακούγοντας το σήμα του Champion League ήρθε καιρός και στο ελληνικό πρωτάθλημα όταν θα ακούμε το δικό του σήμα να σταματούμε και τα χίλια μάτια να γίνουν ένα ζευγάρι και να βλέπουν ελληνικό ποδόσφαιρο τίμιο και καθαρό. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Σωτήρης Χατζηγάκης): Ο κ. Αηδόνης εισηγητής του ΠΑΣΟΚ έχει το λόγο.
     ΧΡΗΣΤΟΣ ΑΗΔΟΝΗΣ: Κύριε Πρόεδρε, κύριοι συνάδελφοι, η σημερινή συζήτηση γίνεται λίγες μέρες μετά τη λήξη των Ολυμπιακών Αγώνων. Όλη η ανθρωπότητα έστρεψε την προσοχή της στη μικρή Ελλάδα. Αυτοί οι Ολυμπιακοί Αγώνες μετέφεραν και ένα μεγάλο πολιτισμό, τον πολιτισμό της δικής μας χώρας, τα ήθη και τα έθιμα όπως και την εικόνα μας. 
     Επί δεκαεπτά ημέρες η ανθρωπότητα ζούσε μέσα στους ρυθμούς αυτών των αγώνων που κτυπούσαν μέσα στην καρδιά της Ελλάδας. Η προσπάθεια αυτή σήμερα έχει τελειώσει και είναι γεγονός ότι όλοι αποδεχόμαστε πως έχει τελειώσει με πολύ μεγάλη επιτυχία. 
     Υπάρχει όμως και ένα άλλο μεγάλο γεγονός ότι σήμερα μετράμε τους νικητές. Είναι αναρίθμητοι γιατί υπάρχει πάντα ο κανόνας ότι όταν υπάρχει μια νίκη οι νικητές να είναι πάρα πολλοί. Και δεν μπορεί κανείς δυστυχώς να τους μετρήσει. 
     Πρόσφατα παρακολουθήσαμε το διάγγελμα του κ. Καραμανλή. Είναι και αυτός ένας από τους νικητές που ανέφερε ότι η χώρα μας μπόρεσε και άντεξε και ανταποκρίθηκε σ΄ αυτήν την προσπάθεια διαψεύδοντας τους επικριτές και αυτούς που δεν πίστευαν ότι θα πετύχουμε. Δεν ανέφερε όμως ποιοι ήταν οι επικριτές. Ήταν μόνο εξωγενείς παράγοντες; Δεν υπήρχαν πρόσωπα που ζούσαν σ΄ αυτήν τη χώρα; 
     Θυμάμαι και ηχούν ακόμη στα αυτιά μου οι δηλώσεις του κ. Σουφλιά, του κ. Λιάπη, της κ. Πετραλιά, αλλά και δηλώσεις από σειρά στελεχών της Νέας Δημοκρατίας που διαμόρφωναν ένα τέτοιο ανάλογο κλίμα. 
     Άρα, λοιπόν, αν υπήρχε συνέπεια εκείνο που θα έπρεπε να γίνει σήμερα ήταν να μην παρακολουθούμε μόνο πρωταγωνιστές αυτής της νίκης, αλλά να υπήρχε και μια δημόσια συγγνώμη. 
     Εκείνες τις μέρες βρεθήκαμε όλοι μπροστά σε μια νέα πραγματικότητα. Δεν ήταν μόνο ο πολιτισμός, η ιστορία, η σχέση μας με το χθες και η ανάδειξη της συμβολής μας στην εξέλιξη της ανθρωπότητας, αλλά υπήρχε και ένα νέο πολιτισμικό σοκ που δεχθήκαμε όλοι από μια πρωτόγνωρη συμπεριφορά προσφοράς και αυταπάρνησης όλων των Ελλήνων που ανέδειξαν τις πλούσιες αρετές μας. Χρειάστηκαν όμως δυστυχώς λίγες μέρες για να γυρίσουμε στο παρελθόν και να θυμηθούμε ότι ο δρόμος είναι ακόμη μακρύς. Και επειδή το σημερινό νομοσχέδιο ασχολείται σε ένα από τα κεφάλαιά του και με το ζήτημα της αντιμετώπισης του φαινομένου της βίας, θα ήθελα να ρωτήσω ποια ποινή θα έπρεπε να επιβληθεί στον αγαπητό κ. Ψωμιάδη που σήμερα είναι Νομάρχης στη Θεσσαλονίκη. Ποια ποινή θα έπρεπε να επιβληθεί  σε κάποια από τα ΜΜΕ που αυτές τις μέρες στο βωμό της τηλεθέασης θυσίασαν κάθε αξία και αρχή; 
     Δυστυχώς για άλλη μια φορά ο αθλητισμός, το  ποδόσφαιρο γίνεται η αρένα έκφρασης ακραίων συμπεριφορών και ενεργειών και κάθε φορά που ένας αθλητικός αγώνας θα συνδυάζεται με το φανατισμό, τα αποτελέσματα πιθανώς να είναι τα ίδια. 
     Το ζητούμενο, λοιπόν, θα είναι πάντα η παιδεία και ο πολιτισμός. 
	Σε ό,τι αφορά το νομοσχέδιο και τις γενικές του αρχές, θα ήθελα να πω το εξής. «Υπάρχει μια τηρούμενη κατά καιρούς αγωνιστική πρόοδος η οποία είναι συγκυριακή και αποσπασματική». Αυτή είναι μια αναφορά η οποία υπάρχει στην εισηγητική έκθεση από την πλευρά του κ. Ορφανού. 
	Με αυτήν τη διαπίστωση, λοιπόν, κύριε Υπουργέ, προχωρείτε σε μια σειρά από αλλαγές που αφορούν τον αθλητισμό. Εκείνο το οποίο όμως πρέπει να κάνουμε εμείς εδώ μέσα, είναι να θυμηθούμε, να ανατρέξουμε στο χθες, να δούμε την πορεία της εξέλιξης του αθλητισμού και να είμαστε σε θέση να κρίνουμε ένα αποτέλεσμα επιτέλους στον αθλητισμό. Θα το κρίνουμε το αποτέλεσμα από τις νίκες; Θα το κρίνουμε από τον αριθμό των μεταλλίων; Θα το κρίνουμε από τους ανθρώπους που συμμετέχουν; Θα το κρίνουμε από τη θέση που έχει ο αθλητισμός ως ενδιαφέρον; Νομίζω ότι όλα αυτά είναι στοιχεία στα οποία μπορούμε να συμφωνήσουμε ότι υπάρχει πεδίο κρίσης.
      Ας δούμε, λοιπόν, ποια είναι η εξέλιξη. Η Ελλάδα του ενός μεταλλίου σήμερα έγινε η Ελλάδα των δεκαέξι μεταλλίων. Και αυτό είχε μια εξέλιξη, Ατλάντα, Σίδνεϊ και σήμερα Αθήνα. Αν κοιτάξουμε να δούμε πόσοι είναι σήμερα οι αθλητές στις ομοσπονδίες θα δούμε ότι αυτός ο αριθμός έχει διπλασιαστεί. Στο δε μαζικό αθλητισμό αν κοιτάξουμε θα δούμε ότι αυτό το οποίο έγινε τη δεκαετία του ’80, είναι κάτι πρωτόγνωρο. 
      Αυτά λοιπόν, αγαπητοί συνάδελφοι, ποιος τα έκανε; Δεν υπήρχαν άνθρωποι που τότε αποφάσιζαν πολιτικά για εκείνα τα πράγματα και οδήγησαν τη χώρα στο να υπάρχει μια έκρηξη στον αθλητισμό; Αν, λοιπόν, δεχθούμε ότι αυτά είναι πεδία πολύ σημαντικά, πρέπει να δεχθούμε ότι υπήρχε σχεδιασμός που έφερε αυτό το αποτέλεσμα. 
      Υπήρχε παράλληλα και ένας άλλος σχεδιασμός που έχει να κάνει με την ανάπτυξη του αθλητισμού στο σύνολό του. Το ότι διεκδίκησε αυτή η χώρα σοβαρά και πήρε την Ολυμπιάδα, δεν ήταν ένας σοβαρός σχεδιασμός με ένα πολύ σοβαρό αποτέλεσμα που μπόρεσε σήμερα να πετύχει αυτήν την έκρηξη; 
      Άρα, λοιπόν, εσείς σήμερα έρχεστε με συμπεριφορές να ποινικοποιήσετε αυτόν  τον τρόπο ζωής και μιλώ για μια σειρά από φαινόμενα που παρακολουθήσαμε την περίοδο των Ολυμπιακών Αγώνων όπου πραγματικά αμαυρώνετε μια σειρά από αθλητές, αλλά και στο σύνολό της την αθλητική προσπάθεια. Και εκείνο που πρέπει να καταλάβετε –και είναι ένα πάρα πολύ μεγάλο θέμα- το κόστος δεν θα το εισπράξετε εσείς. Θα το εισπράξει η κοινωνία και η νέα γενιά δυστυχώς, γιατί ο αθλητισμός συνεχίζει να παραμένει μοναδική διέξοδος σ΄ αυτήν τη νέα κοινωνία έτσι ακριβώς όπως σήμερα ζούμε.
      Στα δε επιμέρους ζητήματα που αφορούν το νομοσχέδιο υπάρχουν τρία κεφάλαια. Στο κεφάλαιο που αντιμετωπίζει τη βία, θα ήθελα να πω και να θυμίσω ότι υπάρχει μια παλαιότερη δήλωση του κυρίου Υπουργού όπου λέγει ότι η αυστηροποίηση και ο μεγάλος έλεγχος πιθανά να λειτουργήσουν σαν αντικίνητρο. Τι κάνει, λοιπόν, μ΄ αυτό το νομοσχέδιο. Το μόνο το οποίο κάνει είναι απλά να ανεβάσει τον πήχη στην αυστηροποίηση των ποινών. Έρχεται, δηλαδή, σε αντίθεση με μια φιλοσοφική προσέγγιση για το ζήτημα που είχε στο παρελθόν.
      Είναι δυνατόν, λοιπόν, να πιστεύει κανείς ότι μπορούμε να αντιμετωπίσουμε τη βία, αν θα μετατρέψουμε το όργανο για την αντιμετώπισή της από διαδικαστικό σε επιτελικό, προσθέτοντας έναν κοινωνιολόγο ή έναν ψυχολόγο;
      Λέτε στο νομοσχέδιο ότι τα εντευκτήρια και τα γραφεία των συνδέσμων θα υπόκεινται σε έναν ουσιαστικό έλεγχο και πράγματι έτσι θα είναι. Πιστεύετε ότι αρκεί η προϋπόθεση της κατάθεσης της υπεύθυνης δήλωσης για να λύσει αυτό το πρόβλημα; 
      Σας προτείναμε στην επιτροπή κάτι πάρα πολύ απλό, κάτι που ισχύει και στη Γερμανία. Μιλώ για τον παρατηρητή από την πλευρά της Κυβέρνησης μέσα στα σωματεία -θα μπορούσαμε να το ονομάσουμε με οποιοδήποτε άλλο τρόπο- ένα άτομο το οποίο θα ασχοληθεί αποκλειστικά μ΄ αυτό να καταγράψει τους συνήθεις ύποπτους, που δεν είναι πάνω από δύο χιλιάδες, με αποτέλεσμα να λυθεί οριστικά το θέμα. Τους υπόπτους αυτούς τους γνωρίζουν τα σωματεία. Το ζήτημα είναι ότι δεν θέλουν να συνεργαστούν σ’ αυτό. Άρα, λοιπόν, αν θέλαμε πραγματικά να κάνουμε μια τομή να λύσουμε το πρόβλημα, νομίζω ότι αυτή ήταν μια ουσιαστική κατεύθυνση. 
      Παράλληλα, έρχεστε και βάζετε το ζήτημα της ονομαστικοποίησης. Είναι κάτι σωστό, αλλά αντιμετωπίζετε με μεγάλη αυστηρότητα το ζήτημα των ποινών. Όλοι συμφωνούν ότι πρέπει να υπάρχουν ποινές. Ποινές πάντα υπήρχαν, αλλά δεν εφαρμόζονταν. Όταν λέτε ότι η ποινή δεν θα μετατρέπεται σε χρηματική, αυτό θα οδηγήσει στο πρακτικό αποτέλεσμα κανένα δικαστήριο να μη δικάσει ποτέ κανέναν. Εμείς είμαστε υπέρ των αυστηρών ποινών και υπέρ του να αντιμετωπιστεί το φαινόμενο της βίας. Όμως οι συγκεκριμένες προτάσεις του νομοσχεδίου δεν αρκούν, για να λύσουν το πρόβλημα. 
      Εκείνο που απαιτείται να γίνει είναι τομές που θα ενισχύσουν την ποδοσφαιρική και αθλητική παιδεία. Δεν αρκεί μόνο η ποινικοποίηση, γιατί, όταν απουσιάζει η παιδεία και ο πολιτισμός, το κάθε νομοσχέδιο το μόνο που θα πετυχαίνει είναι να ικανοποιεί την αυταρέσκεια του αρμόδιου Υπουργού. Η λύση, λοιπόν, είναι η εφαρμογή των παρεπομένων ποινών, αφού φυσικά προηγηθεί αυτό το οποίο προτείνουμε, γιατί έτσι θα μπορέσουμε να προστατεύσουμε και τον κοινωνικό μας ιστό, μια και θα διαπαιδαγωγήσουμε και θα μεταφέρουμε το μήνυμα προς τους υπολοίπους.
       Σε ό,τι αφορά το θέμα που έχει να κάνει με τη ρύθμιση των χρεών –γιατί το κεφάλαιο με τη δικαιοσύνη θα το αφήσω στο τέλος, μια και έχει να κάνει με την τροπολογία που καταθέσατε- εκείνο το οποίο πρέπει να πούμε είναι ότι δεν μπορούμε να δημιουργήσουμε ιδιοκτήτες που επιθυμούν οποιαδήποτε άλλη ασυλία. Με το νομοσχέδιο αυτό ουσιαστικά δίνουμε ανοχή σ’ αυτούς που οδήγησαν το ποδόσφαιρο στην αθλιότητα. Τους δίνουμε τη δυνατότητα να συνεχίσουν αυτό που έκαναν μέχρι χθες στο επαγγελματικό ποδόσφαιρο. Μιλάμε για ανώνυμες εταιρείες. Τους δίνουμε τη δυνατότητα να ρυθμίσουν το πρόβλημά τους σε εκατόν είκοσι δόσεις. Γιατί να υπάρχει αυτή η διάκριση; Γιατί να μην ισχύσει αυτό και στις άλλες ανώνυμες εταιρείες; Αυτό δεν είναι μια διάκριση εις βάρος του Έλληνα πολίτη; Πιστεύω ότι αυτή η κατεύθυνση που ακολουθείτε σήμερα είναι λάθος. Ουσιαστικά ερχόμαστε να νομιμοποιήσουμε και να δώσουμε άλλοθι σε όλους αυτούς τους ανθρώπους.
      Σε ό,τι αφορά το κομμάτι που έχει να κάνει με την αποτίμηση της αξίας των αθλητών και το συνυπολογισμό στα ιδία κεφάλαια, θα ήθελα να πω ότι οι αθλητές δεν μπορούν να θεωρούνται ίδια κεφάλαια καμίας ανώνυμης εταιρείας, όπως άλλωστε αυτό δεν συμβαίνει σε καμία άλλη. Οι εργαζόμενοι υπάρχουν εκεί. Οι εργαζόμενοι υπάρχουν και σ’ αυτές τις εταιρείες, όπου πραγματικά είναι μισθωτοί και ασφαλίζονται. Κατά κανέναν τρόπο δεν είναι δυνατόν να θεωρηθούν αυτοί ως ίδια κεφάλαια των ανωνύμων εταιρειών. 
      Παράλληλα, η αξία ενός αθλητή δεν είναι δυνατόν να αποτιμηθεί με συγκεκριμένους προκαθορισμένους παράγοντες. Θεωρείται αναλλοίωτη στο χρόνο και αστάθμητοι παράγοντες μπορούν κατά καιρούς να δώσουν μια νέα αξία. Παράδειγμα, ένας τραυματισμός μπορεί έναν αθλητή να τον καταστήσει μηδενικής αξίας. Επίσης, η αλλαγή ενός προπονητή σε μια ομάδα μπορεί πραγματικά τον αθλητή να τον εξαφανίσει από το ποδοσφαιρικό «χρηματιστήριο». Καταλαβαίνετε ότι η αγορά είναι εκείνη που προσδιορίζει την αξία του κάθε αθλητή. Άρα, η αγορά κινείται πάντα με τους δικούς της κανόνες. Ένα άλλο παράδειγμα: Πριν από τρία χρόνια οι ανώνυμες εταιρείες στο ποδόσφαιρο εισέπρατταν δισεκατομμύρια από τα τηλεοπτικά δικαιώματα.  Σήμερα ποιο είναι το αποτέλεσμα; 
      Για όλους αυτούς τους λόγους η αποτίμηση της αξίας των αθλητών θεωρούμε ότι είναι μια εσφαλμένη μέθοδος. Η επαναφορά αυτής της διάταξης δεν συμβιβάζεται με τις εξαγγελίες για εξυγίανση και διαφάνεια στο χώρο του ποδοσφαίρου και εκτιμούμε ότι αυτό είναι ένα ατόπημα. 
      Άφησα τελευταίο το κομμάτι των τροπολογιών και φυσικά και το κεφάλαιο που έχει να κάνει με τη δικαιοσύνη. Φέρατε μια τροπολογία που υιοθετείτε αυτό που σας προτείναμε στην επιτροπή. Υιοθετείτε, δηλαδή, το καθεστώς της κλήρωσης στα δικαιοδοτικά όργανα. Αφού το αποδεχθήκατε όμως –γιατί υπήρχε μια συζήτηση που κράτησε πάρα πολύ καιρό- παράλληλα καταθέσατε μια σειρά από άλλες τροπολογίες, όπου δεν προηγήθηκε καμία συζήτηση. Και αυτά τα οποία καταθέτετε είναι πάρα πολύ σημαντικά θέματα. Αν μη τι άλλο, αν θέλετε να δείξετε κάτι διαφορετικό, οφείλατε να κινηθείτε σε μια άλλη κατεύθυνση. Έπρεπε να τα φέρετε σε διάλογο, όχι μόνο μέσα στο Κοινοβούλιο, αλλά και με τους ανάλογους φορείς τους οποίους θίγετε σήμερα.
    Και ερωτώ: Πώς είναι δυνατόν να παρεμβαίνετε με τροπολογίες στην ανάδειξη των οργάνων των ομοσπονδιών; Αυτό είναι δημοκρατία; 
    Αναφέρετε μάλιστα στην εισηγητική σας έκθεση συγκεκριμένα: «Με το προτεινόμενο νομοσχέδιο, χωρίς να επιδιώκεται η εκ βάθρων αναθεώρηση της σχέσης κράτους και αθλητισμού, κάτι που είναι στις άμεσες μελλοντικές προτεραιότητες…» Δηλαδή η άμεση προτεραιότητα είναι αυτή; Το πώς θα μπορέσετε να διαμορφώσετε έναν απόλυτο έλεγχο στον αθλητισμό; Αυτή είναι η αντίληψή σας για τον αθλητισμό; Δεν καταλαβαίνετε ότι έτσι ανοίγετε τους ασκούς του Αιόλου και ότι δυστυχώς τον τυφώνα θα τον εισπράξετε εσείς ο ίδιος; 
    Και είναι γεγονός πως είμαστε όλοι αυτήν τη στιγμή μάρτυρες ότι υπάρχουν διαμαρτυρίες και από τη FIFA και πιθανά και από αλλού, όπου πραγματικά θα σας φέρουν μπροστά στο πρόβλημα. Και τότε θα θέλαμε να δούμε ποια θα είναι η δική σας απάντηση.
    Εγώ, κύριε Υπουργέ, θα σας πρότεινα το εξής: Δεν χρειάζεται να καταθέσετε τροπολογίες. Στείλτε ένα χαρτί στις ομοσπονδίες, πείτε τους να παραιτηθούν, να σας δώσουν μία λευκή εξουσιοδότηση και να σας ορίσουν ως αθλητικό αυτοκράτορα. Τότε θα έχουμε πραγματικά αυτό που χρειάζεται ο τόπος. Έναν ουσιαστικό αθλητισμό.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος.
    ΑΝΤΩΝΗΣ ΣΚΥΛΛΑΚΟΣ: Θέλουμε και από αυτό το Βήμα να καταδικάσουμε τα πρόσφατα γεγονότα που μας εκθέτουν σαν χώρα, σαν λαό. 
    Άκουσα τον προηγούμενο ομιλητή να λέει ότι ο αθλητισμός είναι παιδεία και πολιτισμός. Έτσι θα έπρεπε να είναι, αλλά δυστυχώς δεν είναι. Είναι γνωστά τα φαινόμενα της βίας και του χουλιγκανισμού που αναπτύχθηκαν τα τελευταία χρόνια. Αυτά μπολιάστηκαν -και μπολιάζονται- με χαρακτηριστικά εθνικιστικά και ρατσιστικά και οδηγούμαστε σε επικίνδυνους δρόμους αν δεν μπει φρένο.
    Χρειάζεται, λοιπόν, απερίφραστη καταδίκη απ΄ όλους, καθαρή και επί της ουσίας καταδίκη για τέτοιου είδους φαινόμενα. 
    Εάν θέλουμε, όμως, να διαπιστώσουμε από πού ξεκινάει αυτό το κακό και να επιμερίσουμε ευθύνες, θα δούμε ότι πίσω απ΄ αυτά τα ζητήματα και ιδιαίτερα από τη βία στο ποδόσφαιρο και γενικότερα στον αθλητισμό και το χουλιγκανισμό, βρίσκεται η εμπορευματοποίηση. Ποδόσφαιρο και αθλητισμό είχαμε και τις περασμένες δεκαετίες, πριν γίνει επαγγελματικό το ποδόσφαιρο και επαγγελματικός ο αθλητισμός γενικότερα. Και δεν είχαμε τέτοια φαινόμενα ή σε τέτοια έκταση και σε τέτοιο βάθος. Και παλαιότερα υπήρχε κλασικός αθλητισμός, ποδηλασία και κολύμβηση. Και πριν από ορισμένες δεκαετίες. 
    Τα τελευταία χρόνια το φαινόμενο του ντόπινγκ και των υπεραθλητών έφτασαν να εκθέτουν και την Ολυμπιάδα. Και φτάνουμε σε σημείο στην Ολυμπιάδα αυτή ένα μεγάλο –και δικαίως- τμήμα του λαού μας -αλλά και άλλων- να μη βλέπει μόνο την εικόνα και τη βιτρίνα, αλλά ότι από πίσω βρίσκονται οι χορηγοί και η σκληρή εμπορευματοποίηση, τα κέρδη που σπρώχνουν σε τέτοιες καταστάσεις. Και η βία και το ντόπινγκ είναι ορισμένα από τα φαινόμενα του επαγγελματισμού και αυτό πρέπει να δούμε.
    Μην κατηγορείτε, λοιπόν, το ΚΚΕ ότι δεν είναι εντός πραγματικότητας επειδή αντιδρά στον επαγγελματισμό και είναι αντίθετο. Λέτε πολλές φορές: «Αφού αυτό γίνεται σε όλες τις χώρες θα εμποδίσουμε εμείς;» Εμείς δεν είμαστε κυβέρνηση για να πάρουμε τις αποφάσεις. Αν ήμασταν θα μπορούσαμε να πάρουμε τις αποφάσεις που έπρεπε. Ένα φρένο, όμως, σε τέτοια φαινόμενα θα μπορούσε να έχει μπει. Δεν μπορούν πολιτικά πρόσωπα, δημοσιογράφοι, κανάλια, αθλητικοί παράγοντες να ρίχνουν φωτιά τόσες ημέρες πριν από τον αγώνα αυτό, αλλά και πριν και από άλλους αγώνες και μετά να μην μπορούμε να τα συμμαζέψουμε.
    Έρχομαι στο νομοσχέδιο. 
    Το πρώτο ζήτημα είναι ότι το νομοσχέδιο αυτό –δεν το κρύβει η Κυβέρνηση- είναι αποσπασματικό, διορθωτικό του υπάρχοντος νομοθετικού πλαισίου που το έφτιαξε το ΠΑΣΟΚ με τη συναίνεση και την ψήφιση και από τη Νέα Δημοκρατία.
	Το ΠΑΣΟΚ ψήφισε ένα νομοθετικό πλαίσιο. Γιατί δεν το εφάρμοσε; Δεν πρόλαβε; Παλαιότερες ρυθμίσεις και υποσχέσεις δεν εφαρμόστηκαν απ’ όλες τις Κυβερνήσεις και του ΠΑΣΟΚ και της Νέας Δημοκρατίας. Γιατί; Γιατί δεν θέλουν να συγκρουστούν με τους ιδιοκτήτες των ΠΑΕ και των ΚΑΕ, τους μεγαλοεπιχειρηματίες οι οποίοι λύνουν και δένουν σ’ αυτόν τον τόπο. Αυτή είναι η ουσία του ζητήματος, μην κρυβόμαστε πίσω από το δάκτυλό μας.
	Λοιπόν, τέτοιου είδους ρυθμίσεις με τις οποίες διαφωνούμε –σε ορισμένες συμφωνούμε και θα πω παρακάτω- πρέπει να έχουν αποτελέσματα. Για να αντιμετωπιστεί, παραδείγματος χάρη, το θέμα της βίας και άλλα ζητήματα, θα κρεμόμαστε από την επιθυμία των επικεφαλής των ΠΑΕ και των ΚΑΕ ;  Διότι αυτό συμβαίνει μέχρι σήμερα. Βεβαίως έχουμε παραδείγματα σε άλλες χώρες που οι επιχειρηματίες αυτοί είδαν το συμφέρον τους ότι βρίσκεται με το να ηρεμήσουν τα πράγματα, να βγάλουν τους χούλιγκανς εκτός γηπέδων, να σκοτώνονται εκατό μέτρα έξω από το γήπεδο  και όχι μέσα στο γήπεδο, για να έρχονται και οι οικογένειες, να εισπράττουν περισσότερα κέρδη. Ορισμένα απ’ αυτά τα φαινόμενα αντιμετωπίστηκαν. Στην Ελλάδα θα αντιμετωπιστούν ίσως μόνο αν αυτοί οι κύριοι αποφασίσουν. Δεν πιστεύω ότι υπάρχει το ανάστημα και στη σημερινή Κυβέρνηση. Να πάρω τη διάταξη ως παράδειγμα. Όποιος υποκινεί, λέει, τα αθλητικά πάθη, θα μπει στη φυλακή. Θα το εφαρμόσει κάποιος εισαγγελέας; Θα σπρώξει ο Υπουργός Δικαιοσύνης, το Υπουργείο Δημόσιας Τάξης κατά των επώνυμων του αθλητισμού, που υποκινούν, που βάζουν φωτιές; Αν αλλάξουν γνώμη αυτοί και δουν ότι τους συμφέρει προς άλλη κατεύθυνση, ίσως από μόνοι τους ξεκόψουν και από τους ιδιωτικούς στρατούς και από τους οργανωμένους «φιλάθλους» και από τη βία, ανάλογα πώς τους συμφέρει. Ίδωμεν! 
	Τώρα έρχομαι στις συγκεκριμένες διατάξεις. Η βία είναι ένα γενικότερο φαινόμενο, δεν αφορά μόνο τα γήπεδα. Είναι σύμφυτο του συστήματος που ζούμε. Αυξάνεται ραγδαία, ιδιαίτερα στις νέες ηλικίες και στη χώρα μας και στις άλλες χώρες. Είναι γενικότερο το φαινόμενο και πολλές οι αιτίες. Είναι κοινωνικές οι αιτίες. Υπάρχουν και κάποιοι που δουλεύουν προς αυτήν την κατεύθυνση. Η εγκληματικότητα αυξάνεται και όχι μόνο η βία και στην Ελλάδα και σε άλλες χώρες. Αν αντιμετωπιστεί αυτό το φαινόμενο, το μόνο που μπορεί να πετύχει αυτό το νομοσχέδιο, είναι να βγάλει τη βία από τα γήπεδα με μια σειρά αστυνομεύσεις, παρακολουθήσεις, σκληρά μέτρα, δεν ξέρω με τι άλλους μηχανισμούς και η βία να είναι στο πεζοδρόμιο. Δεν θα αντιμετωπιστεί το πρόβλημα.
	Στην προσπάθεια και από την προηγούμενη Κυβέρνηση και από τη σημερινή να αντιμετωπιστούν τέτοια φαινόμενα, κρατώντας όμως τις ΠΑΕ, τις ΚΑΕ, τους επιχειρηματίες, χωρίς να πειράξουμε την εμπορευματοποίηση, φθάνουμε σε φαινόμενα που  είναι επικίνδυνα για τα ατομικά δικαιώματα, σε ρυθμίσεις επικίνδυνες για τα δημοκρατικά δικαιώματα. 
	Δύο ζητήματα κεντρικά: Οι κάμερες και η ιδιωτική αστυνομία. Εμείς από θέση αρχής είμαστε ενάντια στις κάμερες. Πώς καλλιεργήθηκε το έδαφος; Ότι υπάρχει βία στα γήπεδα, να βάλουμε κάμερες. Σε προηγούμενα νομοσχέδια, οι ΠΑΕ δεν τα προχώρησαν  για να μην πληρώσουν από την τσέπη τους. Αυτό είναι το πρώτο βήμα.
	Το δεύτερο βήμα είναι να παρακολουθεί η Τροχαία το όριο ταχύτητας. 
	Το τρίτο: Ολυμπιακούς Αγώνες έχουμε, να μη μας πουλήσουν οι Αμερικάνοι και οι Βρετανοί συστήματα; Δύο χιλιάδες κάμερες. Προσωρινά έλεγε η Κυβέρνηση και το προσωρινά πάει να γίνει μόνιμο τώρα.
	Άρχισε το Υπουργείο Δημόσιας Τάξης να καλλιεργεί το έδαφος ότι είναι όχι μόνο για κυκλοφοριακά ζητήματα, αλλά και για την αντιμετώπιση της εγκληματικότητας, ότι έρχονται επιστολές, ότι πρέπει να παραμείνουν οι κάμερες. Πού πάμε από άποψη δημοκρατικών δικαιωμάτων; Οι κάμερες στους δρόμους είναι για τους εγκληματίες; Ποιους εγκληματίες; Μην κοροϊδευόμαστε, είναι για τους διαδηλωτές, είναι για τα κινήματα. 
Δεν μπορούμε, λοιπόν, να ανοίγουμε ένα τέτοιο παράθυρο: να επεκτείνονται οι κάμερες από τα γήπεδα σε όλη την κοινωνική ζωή. Εκεί βρίσκεται η αντίθεσή μας.  
      Δεύτερο ζήτημα: η ιδιωτική αστυνομία. 
      Έχουμε σαράντα χιλιάδες αστυνομικούς, αν δεν κάνω λάθος, ίσως και παραπάνω. Ανάλογα με τον πληθυσμό είμαστε η χώρα με τους περισσότερους αστυνομικούς. Δεν φθάνει αυτό; Έχουμε και δημοτική αστυνομία. Δεν φθάνει αυτό; Έχουμε και ιδιωτική αστυνομία, security. Κι έγινε και προσπάθεια να ξαναθέσουμε δημόσια εξουσία με τα παρκόμετρα. Δημόσια εξουσία, δηλαδή δικαίωμα να σε γράφουν. Δεν πέτυχε εκείνο, γιατί ο Άρειος Πάγος έβγαλε απόφαση; Πάμε να περάσουμε τώρα και να δώσουμε δημόσια εξουσία, εξουσία σύλληψης, εξουσία ελέγχου, να σου κάνει, δηλαδή, σωματική έρευνα, εξουσία τάξης, να επιβάλει την τάξη σε ιδιώτες. Ποιους ιδιώτες, πού είναι υπάλληλοι του τάδε προέδρου της ΠΑΕ, που θα τους λέει «βαράτε τους αντίπαλους φιλάθλους», όπως συνέβη σε ποδοσφαιρικό αγώνα. Και στο χώρο των επισήμων και το ξέρετε όλοι εδώ πέρα.
      Αυτό ανοίγει δρόμους. Όταν βρίσκουν δυσκολίες, υπάρχει η ιδιωτική αστυνομία. Δεν θέλουμε να ανοίξει τέτοιος δρόμος, γι’ αυτό είμαστε αντίθετοι. Η Ελληνική Αστυνομία επαρκεί αρκεί και οι αστυνομικοί ως εργαζόμενοι, που πηγαίνουν στο γήπεδο και κινδυνεύει η ζωή και η ακεραιότητά τους, να πάρουν και το ανθυγιεινό επίδομα -τους το έχουν υποσχεθεί και τα δύο κόμματα και τους δίνουν το επικίνδυνο μάλλον- και να πληρώνονται και την κυριακάτικη αργία και τις υπερωρίες. Ας πληρώσουν οι ΠΑΕ γι’ αυτήν την υπόθεση. Γιατί πρέπει να πληρώνουν οι ιδιώτες;
      Σε σχέση με τα ατομικά και δημοκρατικά δικαιώματα έχουμε μερικές παρατηρήσεις και ενστάσεις. Η μία είναι να είναι αυστηρότερες οι ποινές στο όνομα. Φθάνουμε στην ακραία λογική, αν τιμωρηθούν παιδιά, έφηβοι ή παιδιά που είναι στη μετεφηβική ηλικία για τα αδικήματα που λέει το νομοσχέδιο, να μην μπορούν να μετατρέψουν την ποινή πληρώνοντας. Να μπουν στη φυλακή ένα μήνα, δύο μήνες τρεις μήνες. Όμως έτσι όπως είναι οι φυλακές σήμερα θα γίνουν ακόμα χειρότερα, αν παραμείνουν ένα εξάμηνο μέσα στη φυλακή. Εμείς δεν συμφωνούμε. Το ιδιώνυμο αδίκημα για μικρές ηλικίες είναι απαράδεκτο. Εμείς γενικότερα δεν συμφωνούμε με το να μη μετατρέπεται η ποινή. Τουλάχιστον όμως δεχθείτε να μη μετατρέπεται η ποινή -αν επιμένετε σ’ αυτό- από μια ηλικία και πάνω. Θα τα συζητήσουμε αυτά στα άρθρα. 
      ΙΩΑΝΝΗΣ ΙΩΑΝΝΙΔΗΣ: Πάνω από δεκαοκτώ ετών. 
      ΑΝΤΩΝΗΣ ΣΚΥΛΛΑΚΟΣ: Ναι, αλλά υπάρχει η μετεφηβική ηλικία, που το παιδί θεωρείται ανώριμο ακόμα. Γι’ αυτό πρέπει να το συζητήσουμε στα άρθρα.
      Επίσης, το δικαίωμα του αστυνομικού να μην έχει πρόσβαση στο γήπεδο ο μεθυσμένος, αυτός που είναι υπό την επήρεια ναρκωτικών, κλπ -λογικό είναι αυτό- αλλά και όποιος κατά την κρίση του αστυνομικού οργάνου μπορεί να δημιουργήσει επεισόδιο. «Κατά την κρίση». Γενικώς και αορίστως. Αυτό το κάναμε για το γήπεδο, αύριο όμως θα το κάνουμε και για όταν περπατάμε στην Πανεπιστημίου ή όταν θα πλησιάζουμε στο τάδε Υπουργείο. Δεν μπορούμε να ανοίξουμε τέτοιους δρόμους: «κατά την κρίση της Αστυνομίας», όποιος είναι, δηλαδή, επικίνδυνος, επειδή έτσι του πέρασε από το μυαλό του αστυνομικού, να τον παρεμποδίζει. Έχει προστεθεί στο παλιό καθεστώς αυτή η φράση και πρέπει να φύγει. 
      Ακραίες είναι και οι ρυθμίσεις –και αναγκαστικές θα μου πείτε- να μπαίνουν τα ονόματα στο εισιτήριο και η απαγόρευση να πηγαίνουν στο γήπεδο οι φίλαθλοι της αντίπαλης ομάδας. Κάτω από άλλες συνθήκες δεν θα οδηγούμασταν σε τέτοια μέτρα, τα οποία είναι στο όριο των δικαιωμάτων του ανθρώπου να μετακινείται ελεύθερα και να μη γνωρίζουν πόσες φορές πάει κινηματογράφο, πόσες φορές πηγαίνει στο γήπεδο, πόσες φορές πηγαίνει στο πάρκο. Είναι στα όρια των δημοκρατικών δικαιωμάτων αυτές οι ρυθμίσεις. 
      Το δεύτερο κεφάλαιο έχει να κάνει με την αθλητική δικαιοσύνη. Εγώ έχω μια παρατήρηση να κάνω εδώ και με την ευκαιρία θα πω και τη γνώμη μου γιατί ανακατεύεται η FIFA -και δεν ξέρω και ποιοι άλλοι θέλουν να ανακατευτούν- σε ό,τι θα αποφασίσει η ελληνική Βουλή. 
    Το ότι αποδέχτηκε ο κύριος Υπουργός να συμμετέχουν δικαστές του δημοσίου στις διάφορες επιτροπές και μάλιστα με κλήρωση, είναι θετικό. Το θέμα, όμως, είναι ότι είδα μεγάλη αντίδραση από την πλευρά της ΕΠΟ. Δεν ξέρω εάν θα προσφύγει γι΄ αυτό το ζήτημα ή για ορισμένα άλλα. Για ζητήματα σοβαρά έχει δικαίωμα το κάθε κράτος, η κάθε βουλή, η κάθε κυβέρνηση να παίρνει αποφάσεις και να μη ρωτάει τις διεθνείς αντιπροσωπείες. Ας πάρουμε για παράδειγμα δικαιοδοτικό όργανο που λύνει οικονομικές διαφορές ανάμεσα σε εργαζόμενο ποδοσφαιριστή και στον εργοδότη του, τον επιχειρηματία. Δεν μπορεί το κράτος να θέλει μια επιτροπή που όχι μόνο να φαίνεται αλλά και να είναι αμερόληπτη και μας παραπέμπουν στη FIFA και στους διεθνείς οργανισμούς; Εγώ νομίζω ότι σε ζητήματα σοβαρά πρέπει να επιμένουμε, ανεξάρτητα από το πώς κατανοεί την αθλητική αυτονομία ο τάδε φορέας, ελληνικός ή ξένος. 
    Θα τελειώσω με την οικονομική εξυγίανση, που είναι το κέντρο του νομοσχεδίου. Εμείς είμαστε εντελώς αντίθετοι με μία ακόμα χαριστική ρύθμιση υπέρ των ΠΑΕ και των ΚΑΕ. Υπήρξε χαριστική ρύθμιση και παλιότερα, επί ΠΑΣΟΚ, η οποία μάλιστα χάριζε τα χρέη σ΄ αυτούς που έμπαιναν στην ειδική εκκαθάριση, και όχι μόνο τα χρέη προς το δημόσιο, αλλά και προς τους τρίτους, τους ιδιώτες. Άλλη περίπτωση εκείνη! 
    Υπήρξε άλλη ρύθμιση επί ΠΑΣΟΚ, που δεν αφορούσε τον αθλητισμό, για τις ανώνυμες εταιρείες, προκειμένου να γλιτώσουν ένα σωρό πρόστιμα και προσαυξήσεις. Να υπάρξει ρύθμιση κατά μήνα, αλλά πολύ πιο ήπιες ρυθμίσεις απ΄ αυτή. Εδώ έχουμε υπερβεί κάθε όριο (εκατόν είκοσι δόσεις σε δέκα χρόνια κλπ.). Άκουσα όλους τους συναδέλφους στην επιτροπή που καταλαβαίνουν αυτά τα πράγματα, οι οποίοι είπαν να δεσμευτούν όλα τα κόμματα ότι θα είναι η τελευταία φορά. Τόσες φορές έχουμε δεσμευτεί ότι θα είναι η τελευταία φορά. 
    Εμείς είμαστε εντελώς αντίθετοι μ΄ αυτό, όπως είμαστε εντελώς αντίθετοι με την αποτίμηση της αξίας των ποδοσφαιριστών, ρύθμιση που είχε αξιοποιήσει παλαιότερα και το ΠΑΣΟΚ. Τη χρησιμοποίησε για ένα διάστημα, την απέσυρε, την επαναφέρει η Νέα Δημοκρατία. 
    Συμβαίνουν δύο πράγματα μ΄ αυτήν τη ρύθμιση: Πρώτον, ξεφεύγουν οι ΠΑΕ από το νόμο περί ανωνύμων εταιρειών, δηλαδή, να βάζουν το 10% των χρημάτων από την τσέπη τους. Είναι ευνοϊκή ρύθμιση σε σχέση με άλλες επιχειρήσεις, παραβιάζεται, δηλαδή, η αρχή της ίσης μεταχείρισης, εάν πάμε συνταγματικά. 
    Δεύτερον, είναι ντροπή για τον ποδοσφαιριστή η εργασία του, η προσωπικότητά του να αποτιμώνται σε εκατομμύρια και να θεωρούνται περιουσία. Δεν πρόκειται για πράγμα, δεν πρόκειται για αντικείμενο. Βρισκόμαστε στον 21ο αιώνα!
    Για τις τροπολογίες θα κάνω μία γενική παρατήρηση και δεν θα μπω στην ουσία. Πρόκειται για βιαία παρέμβαση στο αθλητικό γίγνεσθαι όσον αφορά στα αθλητικά σωματεία, ερασιτεχνικά και γενικότερα. 
    Σε αυτό έχει δίκιο το ΠΑΣΟΚ. Πού δεν έχει δίκιο; Ότι παρεμβάσεις τέτοιου είδους γίνονταν και επί της δικής του θητείας και όχι μόνο στον αθλητισμό, αλλά σε όλη τη Δημόσια Διοίκηση. Πληρώνουμε τον ανταγωνισμό ΠΑΣΟΚ και Νέας Δημοκρατίας για το ποιος θα ελέγχει την κατάσταση. Θα μπορούσαν να υπάρχουν γενικές επιβαλλόμενες ρυθμίσεις και να ανοίξει ένας διάλογος εκδημοκρατισμού για ό,τι έχει σχέση με σωματεία και ενώσεις. Ξέρετε ότι υπάρχουν σωματεία όπου απαγορεύεται κάποιος να γίνει μέλος; Πρέπει «να περάσει από σαράντα κύματα», γιατί είναι κλειστά τα σωματεία. Αυτό έπρεπε να λυθεί. Μια τέτοια ρύθμιση έπρεπε να έρθει. 
    Επιπλέον, να υπάρχει απλή αναλογική στις εκλογές και όχι πλειοψηφικό για να τα παίρνει ένας όλα. 
    Επίσης, η αντιπροσώπευση θα έπρεπε να γίνεται με βάση τους ψηφίσαντες και τη δύναμη του κάθε σωματείου, που θα κρίνεται από τους ψηφίσαντες και όχι αριθμητικά, «τόσα σωματεία, ένας αντιπρόσωπος». Τέτοιες ρυθμίσεις περιμέναμε και όχι αυτές που βλέπουμε. 
    Για όλους αυτούς τους λόγους καταψηφίζουμε επί της αρχής το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων «Μειοδοτικό σύστημα ανάθεσης των δημοσίων έργων και συναφείς διατάξεις». 
      Επίσης, το Υπουργείο Εμπορικής Ναυτιλίας υπέβαλε στη Βουλή το κείμενο της Διεθνούς Σύμβασης 185 της Διεθνούς Οργάνωσης Εργασίας το οποίο υιοθετήθηκε κατά την 91η Σύνοδο της Γενικής Συνδιάσκεψης Εργασίας και αναθεωρεί τη Διεθνή Σύμβαση για το Έγγραφο Ταυτότητος Ναυτικών (ΕΤΝ), του έτους 1958 (ΔΣ 108 ΔΟΕ) συνοδευόμενη από μία σύντομη ανάλυση του περιεχομένου της και περιγραφή της ισχύουσας ελληνικής νομοθεσίας.
      Οι ενδιαφερόμενοι, κύριοι συνάδελφοι, μπορούν να ζητήσουν αντίγραφα από τη Διεύθυνση Νομοθετικού Έργου της Βουλής.
      Το λόγο έχει η κ. Ασημίνα Ξηροτύρη – Αικατερινάρη, εκ μέρους του Συνασπισμού για δεκαπέντε λεπτά.
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Πολύ σύντομα θα αναφερθώ στα μετά των Ολυμπιακών Αγώνων, γιατί είναι η πρώτη συζήτηση που γίνεται στη Βουλή με το κατ’ εξοχήν αρμόδιο Υπουργείο και έτσι πρέπει να πάρουμε απαντήσεις σε κάποια θέματα, τουλάχιστον για την έναρξη αυτών των συζητήσεων.
      Οι Ολυμπιακοί Αγώνες τελείωσαν και με βάση τα κριτήρια που έθεσαν οι διοργανωτές τους θα λέγαμε ότι έχουν πετύχει. Η Ελλάδα με θυσίες και δημιουργικότητα της κοινωνίας, των εργαζομένων έφερε σε πέρας αυτό το –ομολογουμένως- δύσκολο εγχείρημα. Τώρα που τα φώτα έσβησαν, οι πρώτες εντυπώσεις θα παραχωρήσουν τη θέση τους σε πιο ψύχραιμες εκτιμήσεις. Η Κυβέρνηση ιδιαίτερα είναι υποχρεωμένη να απαντήσει σε μεγάλα ερωτήματα. 
      Το πρώτο ερώτημα είναι αν πράγματι είναι δυνατόν τα οφέλη να ισοσκελίσουν το υπέρμετρο κόστος και την επιβάρυνση για πολλά χρόνια των Ελλήνων πολιτών. Ο Συνασπισμός ζητεί από την Κυβέρνηση να παρουσιάσει το συντομότερο δυνατόν στον ελληνικό λαό τον πραγματικό οικονομικό απολογισμό των ολυμπιακών έργων. Είχαμε εκτιμήσει πρώτοι ότι αυτός θα φθάσει στα 10 δισεκατομμύρια ευρώ. Σήμερα στελέχη της Κυβέρνησης εκτιμούν το ίδιο και ο κ. Αλογοσκούφης, ο αρμόδιος Υπουργός, φαίνεται να δυσανασχετεί. Είναι βαθύτατα πολιτικό το οικονομικό θέμα των Ολυμπιακών Αγώνων και όχι ένα διαχειριστικό θέμα.
      Επίσης, ο Συνασπισμός θεωρεί ότι οι επιφυλάξεις του για την περιθωριοποίηση της περιφέρειας  και την επιβάρυνση του περιβάλλοντος επαληθεύτηκαν. Ιδιαίτερα για τα θέματα της περιφέρειας και της ανάκαμψης εκεί και των έργων από το Γ΄ Κοινοτικό Πλαίσιο Στήριξης η συζήτηση και οι ενέργειες πρέπει να γίνουν πάρα πολύ γρήγορα. 
      Τα θέματα του κόστους της ασφάλειας τα πληρώσαμε, ήταν μεγάλα όσο δύο γέφυρες σαν αυτή του Ρίου-Αντιρρίου και βέβαια εκείνο που πρέπει να κάνετε αμέσως είναι να αποσύρετε όλες αυτές τις εγκαταστάσεις που εποπτεύουν και κατασκοπεύουν τον ελληνικό λαό, δυναμιτίζουν και δημιουργούν ένα δύσμορφο και αποκρουστικό ομοίωμα της δημοκρατίας μας.
      Τέλος, οι ολυμπιακές εγκαταστάσεις είναι δημόσια περιουσία ακριβοπληρωμένη με θυσίες που επιβαρύνουν και θα επιβαρύνουν ακόμα την οικονομία μας. Η αξιοποίησή τους πρέπει να γίνει επ’ ωφελεία του κοινωνικού συνόλου με κριτήριο την αξιοποίηση του δημόσιου συμφέροντος. Η μεταολυμπιακή χρήση πρέπει να συζητηθεί αμέσως και με διαφάνεια. Ο Συνασπισμός θεωρεί σωστό να αποτελέσει αντικείμενο διακομματικής επιτροπής. 
      Τα άλλα εξίσου σημαντικά προβλήματα συνδέονται με αυτό το νομοσχέδιο και δυστυχώς με τα θλιβερά πρόσφατα επεισόδια. Είχαμε εγκαίρως και πολλαπλώς επισημάνει ότι στο χώρο του αθλητισμού κυριαρχούν η εμπορευματοποίηση, η εξυπηρέτηση των συμφερόντων, ο παραγοντισμός και πολύ συχνά τον τελευταίο καιρό ο φανατισμός αντί να κυριαρχούν και να αναδεικνύονται οι αξίες του ευ αγωνίζεσθαι, οι πνευματικές και πολιτιστικές αξίες. Όλο αυτό το πλαίσιο δημιούργησε έναν επικίνδυνο πρωταθλητισμό ως ένα εργαλείο ενός ιδιόμορφου εθνικού μεγαλοϊδεατισμού.
      Στη χώρα μας, οι πολίτες σήμερα βλέπουν τη μεγάλη αντίθεση μεταξύ αθλητισμού υψηλών επιδόσεων και ερασιτεχνικού αθλητισμού. Οι αποκαλύψεις για το ντόπινγκ σκίασαν το όραμα και την εμπιστοσύνη του κόσμου στην ιδέα του ολυμπισμού. Παρ’ όλα αυτά αυτό το νομοσχέδιο δεν βελτιώνει ούτε συμπληρώνει τα θέματα και τις διατάξεις καταπολέμησης του ντόπινγκ. Επιπλέον, οι πρόσφατοι χειρισμοί της Κυβέρνησης στα επεισόδια μετά τον αγώνα Ελλάδας – Αλβανίας, που κατέληξε σε γενικευμένα επεισόδια και σε εγκληματικές ενέργειες σε βάρος Αλβανών μεταναστών, δείχνουν ότι δεν μπορεί να αντιμετωπίσει το μεγάλο πρόβλημα της βίας μέσα κι έξω από τα γήπεδα, που αποτελεί πια παθολογία στη χώρα μας.
      Πρέπει να γίνει κατανοητό ότι η βία είναι ζήτημα κοινωνικό και πολιτικό. Ιδιαίτερα στο ποδόσφαιρο, το κατ’ εξοχήν λαϊκό άθλημα, οι διοργανώσεις σήμερα γίνονται πεδίο εκδηλώσεων ρατσισμού, έλλειψης ανοχής στην πολιτιστική και εθνική διαφορετικότητα, βαθέων προβλημάτων και στα προβλήματα της ελληνικής κοινωνίας για τους μετανάστες στη χώρα μας. Οι αιτίες που ανέδειξαν και στη χώρα μας τη βία, το μίσος και το ρατσισμό ως μέσα δυναμικής επίλυσης αθλητικών διαφορών και φανατισμών είναι βαθύτερες και πιο σύνθετες. Στη δημιουργία αυτού του επικίνδυνου κλίματος έχουν συμβάλλει πολλοί και από διαφορετικές αφετηρίες και κύρια οι πολιτικές που ασκήθηκαν και ασκούνται στη χώρα μας και χρησιμοποιούν τον αθλητισμό ως μέσο ανάδειξης της «ισχυρής Ελλάδας». Έχουν δοθεί πολλές φορές προτεραιότητες σε ενέργειες που δεν συνάδουν με το ήθος και τον πολιτισμό στον αθλητισμό. Οι ηθικοί αυτουργοί μεταξύ των οποίων πολιτικοί, μεγαλοπαράγοντες, στελέχη των Μέσων Μαζικής Ενημέρωσης δίνουν ιδεολογική κάλυψη στη σύνδεση των αθλητικών επιτυχιών και αποτυχιών με ιδέες εθνικιστικού περιεχομένου. Όλα τα παραπάνω δημιουργούν πρόσφορο έδαφος σε μία έκπτωση των ηθών στο δημόσιο βίο και παρεμποδίζουν τη δημιουργία σωστών προτύπων αναφοράς για τους νέους ανθρώπους.
      Βέβαια το θέμα δεν είναι απλό. Το μαχαίρι που αφήρεσε τη ζωή του νεαρού θύματος στη Ζάκυνθο εκφράζει μία στάση ζωής ή καλύτερα μια στάση έσχατης ασέβειας απέναντι στην ανθρώπινη ζωή, για την οποία είναι συνολικά υπεύθυνη ολόκληρη η κοινωνία. Θεωρώ βαθύτατα λυπηρό το γεγονός ότι η αντιμετώπιση τέτοιων περιστατικών γίνεται «ξώφαλτσα» και χωρίς διερεύνηση των διαστάσεών τους σε βάθος. Ιδιαίτερα ανησυχητικό είναι το ότι δεν συλλαμβάνεται η πολιτική διάσταση του θέματος, η οποία είναι σοβαρότατη και με δύο σκέλη. Το ένα συνίσταται στο γεγονός ότι αυτές οι αντικοινωνικές περιθωριακές ομάδες λειτουργούν ως υποκατάστατα πολιτικής δραστηριοποίησης και οδηγούν τους νέους σε απολιτικοποίηση. Το άλλο αναφέρεται στην ανάπτυξη μιας νεοφασιστικής νοοτροπίας που δεν εκφράζεται μόνο στην αποθέωση της βίας και της επιθετικότητας, αλλά σαν εξαφάνιση της ατομικότητας και της προσωπικής ευθύνης.
      Έρχομαι στην αρχή του νομοσχεδίου. Η Κυβέρνηση με τις τροποποιήσεις που προτείνει στο ν.2725 επιχειρεί να λύσει σημαντικά προβλήματα του ελληνικού αθλητισμού. Τα προβλήματα προϋπήρξαν. Η πολιτεία όμως αποδεικνύεται ανήμπορη να βάλει επιτέλους σε λειτουργία ένα θεσμικό πλαίσιο εξυγίανσης του αθλητισμού στη χώρα. Δηλαδή, θέματα του επαγγελματικού αθλητισμού που μαζί με τα ζοφερά φαινόμενα της εμπορευματοποίησης και του ανεξέλεγκτου παραγοντισμού της βίας μέσα και έξω από τα γήπεδα. Είναι φαινόμενα που ο ν. 2725 αλλά και ο ν. 3057 με τις ρυθμίσεις τους και με τον τρόπο εφαρμογής τους δεν κατάφεραν να αντιμετωπίσουν. 
      Το παρόν νομοσχέδιο χαρακτηρίζεται κατά βάση από την προσπάθεια να κάνει ένα συμμάζεμα διατάξεων που υπάρχουν. Δεν διακρίνεται όμως από μία πραγματική πολιτική βούληση για μία εκ βάθρων αναθεώρηση της σχέσης κράτους και αθλητισμού. Αυτό η Κυβέρνηση το υπόσχεται για αργότερα, προκειμένου να αποφύγει να αντιμετωπίσει αποφασιστικά σήμερα τα κάθε λογής συμφέροντα που λυμαίνονται τον αθλητικό χώρο. Είμαστε υποχρεωμένοι να επισημάνουμε ότι με το νομοσχέδιο που συζητάμε ο αθλητισμός εξακολουθεί να βρίσκεται σε σφιχτό εναγκαλισμό και σε σταθερή εξάρτηση με την εκάστοτε Κυβέρνηση. Διευκολύνεται για την περαιτέρω εμπορευματοποίησή του, αφού στα θέματα του επαγγελματικού αθλητισμού υπαναχωρεί στις απαιτήσεις των ΠΑΕ.
      Δημιουργεί την αίσθηση ότι θέλει να αντιμετωπίσει το πρόβλημα της βίας πλην όμως δεν αναβαθμίζει ουσιαστικά τη διαρκή επιτροπή αντιμετώπισης της βίας παρά την ομολογουμένως θετική προσθήκη του ψυχολόγου και κοινωνιολόγου.
      Θέλουμε να υπογραμμίσουμε για μία ακόμη φορά ότι και σε αυτό το νομοσχέδιο δεν γίνεται έστω μία νύξη για την ενίσχυση του ρόλου της Τοπικής Αυτοδιοίκησης σε σχέση με τον ερασιτεχνικό και μαζικό αθλητισμό, οι οποίοι μαζί με τον σχολικό αθλητισμό παραμένουν στη γωνία υποβαθμισμένοι οικονομικά, διοικητικά και θεσμικά. 
      Ο αθλητισμός σε όλες του τις βαθμίδες πρέπει να αντιμετωπισθεί ως ένα κοινωνικό ζήτημα και ως ένα ουσιαστικό στοιχείο της διαπαιδαγώγησης και της διαμόρφωσης της νέας γενιάς.
      Εμείς πιστεύουμε ότι ένα σύγχρονο, ριζοσπαστικό, θεσμικό πλαίσιο για τον αθλητισμό πρέπει κατ’ αρχήν να στηρίζεται στο πνεύμα ότι η φυσική αγωγή και ο αθλητισμός αποτελούν συστατικό στοιχείο στη διαπαιδαγώγηση και στη διαμόρφωση της νέας γενιάς. Πρέπει να έχει ως βασικούς άξονες τον εκδημοκρατισμό των ομοσπονδιών και των συλλόγων του, τη διαφάνεια στα οικονομικά, το σαφή διαχωρισμό μεταξύ ερασιτεχνικού και επαγγελματικού αθλητισμού, την ενίσχυση του μαζικού ερασιτεχνικού αθλητισμού και την ουσιαστική ανάπτυξη του σχολικού και πανεπιστημιακού αθλητισμού. Γι’ αυτό δεν θεωρούμε ότι τα μέτρα του νομοσχεδίου αυτού είναι ουσιαστικά για την πρόληψη της βίας και για την εξοικείωση με το νόημα του «ευ αγωνίζεσθαι».
      Στο πρώτο κεφάλαιο το νομοσχέδιο επιχειρεί να αντιμετωπίσει τα θέματα της βίας. Το πρόβλημα της βίας, όμως, αντί να υπαναχωρεί, εντείνεται. Όσες ρυθμίσεις έγιναν μέχρι σήμερα λόγω του τρόπου εφαρμογής τους δεν πέτυχαν. Το πρόβλημα της βίας στους αγωνιστικούς χώρους αφορά όλα τα ομαδικά αθλήματα στα οποία διαμορφώνονται σχέσεις ταύτισης με την ομάδα, μία εκδήλωση που πρέπει να είναι στο στόχαστρο της ανάλυσης των επιστημόνων. Συνδέεται με το πρόβλημα της αξιοπιστίας, με τη λειτουργία των θεσμών, με την εμπιστοσύνη των φιλάθλων στα θεσμικά όργανα του ποδοσφαίρου, με το επίπεδο των διοικητικών παραγόντων, με τον τρόπο λειτουργίας των συνδέσμων των φιλάθλων αλλά και με τον αθλητικό Τύπο.
      Εμείς έχουμε την αίσθηση ότι μέχρι σήμερα καμία κυβέρνηση εκτός από μέτρα καταστολής, δεν πήρε ουσιαστικά μέτρα πρόληψης. Βασική προϋπόθεση για να εκλείψει η ψευδαίσθηση συμμετοχής στους αγώνες θεωρούμε ότι είναι η επίτευξη της ενεργούς συμμετοχής των νέων στον αθλητισμό αντί να είναι παθητικοί θεατές. Νομίζουμε ότι αυτές οι διατάξεις παρά το γεγονός ότι πολλές είναι θετικές, θα καταλήξουν στο δεύτερο. Το θέμα της βίας στα γήπεδα σε μεγάλο βαθμό θα μπορούσε να αντιμετωπισθεί και αν το επιθυμούσαν οι ομάδες. Και προς αυτήν την κατεύθυνση πρέπει να αναζητηθούν τα μέτρα για την αντιμετώπιση του προβλήματος. Είναι χαρακτηριστικές οι περιπτώσεις των εξαιρετικά χαμηλά ποινών για γεγονότα που συνέβησαν. Έτσι χάθηκε μια πολύ μεγάλη ευκαιρία να δοθεί σαφές μήνυμα από την αθλητική δικαιοσύνη πως δεν πρόκειται να ανεχθεί στο μέλλον παρόμοιες περιπτώσεις. 
      Δίναμε και δίνουμε μεγάλη σημασία στο ρόλο που μπορεί να παίξει η ΔΕΑΒ ως ένα θεσμικό όργανο και όχι μόνο ως μία συμβουλευτική επιτροπή. Θέλουμε πέρα από την ενίσχυσή της με κοινωνιολόγο και ψυχολόγο να προτείνουμε να προστεθεί και ένα πρόσωπο με εμπειρία και γνώση στον αθλητισμό που προέρχεται από τα πολιτικά κόμματα του Ελληνικού Κοινοβουλίου ώστε να μπορεί τελικά η επιτροπή να αγκαλιάσει και να ερμηνεύσει πραγματικά όλες τις αιτίες που δημιουργούν τη βία στα γήπεδα. Έτσι θα μπορεί να αποφασίζει κατά τον καλύτερο τρόπο και να επεμβαίνει σε αυτές τις περιπτώσεις.
      Επιπλέον, στο κεφάλαιο αυτό εξακολουθούν να υπάρχουν, όπως και στον προηγούμενο νόμο, ασάφειες και διατυπώσεις εντελώς αόριστες όσον αφορά την κρίση των αστυνομικών οργάνων για τα πρόσωπα που μπορεί να προκαλέσουν επεισόδια. Επίσης δεν διευκρινίζεται ποιος θα κρίνει και τι θα διαταράσσει τη διεξαγωγή του αγώνα και θα πυροδοτεί άλλες εξελίξεις και ποια είναι τα συγκεκριμένα κριτήρια για να κατατάξουμε μια δήλωση και μια ενέργεια σε αυτές τις προϋποθέσεις.
      Στο σημείο αυτό και μετά τα πρόσφατα θλιβερά γεγονότα, θα πρέπει μετά από μια οργανωμένη συζήτηση στην επιτροπή με τη συμμετοχή της ΕΣΗΕΑ, του Εθνικού Ραδιοτηλεοπτικού Συμβουλίου και άλλων σχετικών φορέων να καθορισθούν και τα κριτήρια και οι διαδικασίες κρίσης και απονομής των ευθυνών.
	Επίσης θα μπορούσαμε να δούμε τη διαμόρφωση ενός κώδικα αυτορύθμισης στην αθλητική ειδησεογραφία σύμφωνα με τα πρότυπα άλλων χωρών. Οι χειρισμοί αυτοί επιβάλλονται μετά και τα πρόσφατα θλιβερά γεγονότα.
	Στο δεύτερο κεφάλαιο αντιμετωπίζονται τα θέματα της αθλητικής δικαιοσύνης. Καθοριστικό κομμάτι της εύρυθμης λειτουργίας του αθλητισμού. Εμείς συμφωνούμε με αρκετές από τις ρυθμίσεις σ’ αυτό το νομοσχέδιο. Θεωρούμε πρώτιστο καθήκον τη διασφάλιση των όρων μιας περισσότερο ακριβοδίκαιης νομικής κρίσης μέσα από τη θεσμική ανεξαρτησία της δικαιοσύνης, απέναντι σε μηχανισμούς που εξυπηρετούν ατομικά ή συλλογικά φαινόμενα. 
	Είναι θετικές οι ρυθμίσεις που προωθούνται με τη στελέχωση από τακτικούς δικαστές και θέλουμε να υπογραμμίσουμε ότι ο αθλητικός δικαστής, ο εισαγγελέας θα πρέπει να είναι μόνιμης και αποκλειστικής απασχόλησης. Ίσως στις επιτροπές επίλυσης οικονομικών διαφορών θα μπορούμε να δούμε τη συνύπαρξη των μόνιμων δικαστών και των νομικών. 
	Στο τρίτο κεφάλαιο αντιμετωπίζονται τα θέματα της οικονομικής εξυγίανσης. Οι ρυθμίσεις που προωθούνται αποτελούν τη βασική επιδίωξη της Κυβέρνησης που επιχειρεί να ρυθμίσει εκκρεμότητες, με τη γνωστή πολιτική της προηγούμενης κυβέρνησης, δηλαδή τα χαριστικά μέτρα της τελευταίας στιγμής. Αυτές οι ρυθμίσεις μου θυμίζουν εκείνες για τα αυθαίρετα.
 Αντί, λοιπόν, για έναν επιτελικό σχεδιασμό ανάπτυξης του αθλητισμού συνολικά, φοβόμαστε ότι το Υπουργείο και αυτήν τη φορά μετατρέπεται σε επιλεκτικό ρυθμιστή των σχέσεων και των εκκρεμοτήτων των ΠΑΕ. Χαρακτηριστικό παράδειγμα η επαναφορά της ρύθμισης που καθόριζε την αποτίμηση της αξίας των αθλητών…
	ΓΕΩΡΓΙΟΣ ΛΙΑΝΗΣ:  Δεν μας λέτε για τις ρυθμίσεις της προηγούμενης κυβέρνησης να τις μάθουμε και εμείς; 
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα σας τις πω όταν φθάσουμε στη συζήτηση των άρθρων. 
	ΠΡΟΕΔΡΕΥΩΝ (Σωτήρης Χατζηγάκης): Κύριε Λιάνη, σας παρακαλώ, δεν έχετε το λόγο. 
	ΓΕΩΡΓΙΟΣ ΛΙΑΝΗΣ: Όχι, αορίστως.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Βεβαίως, όχι αορίστως. 
	Πάντως ήταν πολλές οι χαριστικές ρυθμίσεις της προηγούμενης κυβέρνησης, κύριε Λιάνη, και στη συζήτηση των άρθρων θα σας τις πω μία, μία. 
	ΓΕΩΡΓΙΟΣ ΛΙΑΝΗΣ:  Φέρτε μου, έστω και μία της προηγούμενης κυβέρνησης.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Θα σας τη φέρω. Βεβαίως της προηγούμενης κυβέρνησης. 
	Εδώ, λοιπόν, ρυθμίζονται οι υφιστάμενες οφειλές των εταιρειών προς το δημόσιο με την ένταξή τους στο ν. 3259 για όλους τους οφειλέτες του δημοσίου. Η χαριστική διευθέτηση δεν σταματάει εδώ αλλά διαφοροποιείται ο χρόνος εξόφλησης στο διπλάσιο απ’ ό,τι ισχύει για όλες τις άλλες περιπτώσεις. Ιδιαίτερα η ρύθμιση που επιχειρείται μέσω του ΙΚΑ αποτελεί πραγματικό σκάνδαλο γιατί είναι  γνωστή η προβληματική κατάσταση που βρίσκεται το ΙΚΑ. Το ΙΚΑ δεν ανήκει σε καμία κυβέρνηση αλλά στους εργαζομένους-ασφαλισμένους. Επί χρόνια οι εκάστοτε κυβερνήσεις άφησαν τα πράγματα να εξελιχθούν με αρνητικό τρόπο, δεν εφάρμοσαν τους νόμους ούτε επέβαλαν κυρώσεις. Υπαναχωρούσαν σε απαιτήσεις των ιδιοκτητών των ΠΑΕ και ΚΑΕ, κατέθεταν φωτογραφικά νομοσχέδια με ρυθμίσεις εκκρεμοτήτων, λύνοντας έτσι κάποια προβλήματα που έφθασαν το επαγγελματικό ποδόσφαιρο και μπάσκετ σε αδιέξοδο. Χαρακτηριστικό αυτού είναι ότι πενήντα από τις εξήντα έξι ΠΑΕ έπρεπε να έχουν διαλυθεί. Τα χρέη των περισσοτέρων εταιρειών είναι δυσθεώρητα, πολύ περισσότερο οι συσσωρευμένες ζημιές παρελθόντων ετών. Επομένως μιλάμε για κατάρρευση ολόκληρου του οικοδομήματος του επαγγελματικού αθλητισμού. 
	Έτσι η νέα Κυβέρνηση έχει να αντιμετωπίσει πέρα της υφιστάμενης κατάστασης και δύο βασικές πτυχές της συγκυρίας γιατί η Ευρωπαϊκή Ομοσπονδία Ποδοσφαίρου βάζει περιθώρια μέσα στο 2005 όλες οι Ποδοσφαιρικές Ομοσπονδίες και ομάδες να εκπληρώσουν τις οικονομικές τους υποχρεώσεις και η επιτυχία της Εθνικής Ομάδος Ποδοσφαίρου δημιούργησε πρόσθετες υποχρεώσεις στην Κυβέρνηση για να ξεκινήσει το πρωτάθλημα με διαφορετικές συνθέσεις. 
Όμως εμείς δεν συμφωνούμε για όλες αυτές τις ρυθμίσεις και θεωρούμε ότι και αυτές διαιωνίζουν τα αδιέξοδα και τα μεγάλα προβλήματα. 
      Με δεδομένη, λοιπόν, την έλλειψη πραγματικής βούλησης ώστε να λυθεί το πρόβλημα της βίας στα γήπεδα και να σταματήσει η προσπάθεια εξυπηρέτησης των ΠΑΕ και με δεδομένη την έλλειψη της βούλησης για ένα νέο ριζοσπαστικό θεσμικό πλαίσιο για τον αθλητισμό, για την αθλητική παιδεία, για την προώθηση του ερασιτεχνικού αθλητισμού και παρά τις ορισμένες θετικές διατάξεις, εμείς καταψηφίζουμε το νομοσχέδιο. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ξηροτύρη.
    Κυρίες και κύριοι συνάδελφοι, εισερχόμαστε στον κατάλογο των ομιλητών. Είναι εγγεγραμμένοι είκοσι πέντε ομιλητές. Θα ήθελα, λοιπόν, να παρακαλέσω τις κυρίες και τους κυρίους συναδέλφους να είναι ακριβείς στο χρόνο, ώστε να μπορέσουν όλοι οι συνάδελφοι να διατυπώσουν τις απόψεις τους εγκαίρως. Ο πρώτος ομιλητής είναι ο κ. Θεόδωρος Κασσίμης, ο οποίος έχει και το λόγο. 
      ΘΕΟΔΩΡΟΣ ΚΑΣΣΙΜΗΣ: Ευχαριστώ πολύ, κύριε Πρόεδρε. 
    Κύριε Πρόεδρε, πιστεύω ότι πρόκειται για ένα νομοσχέδιο το οποίο αντιμετωπίζει πάρα πολλά προβλήματα με το σωστό τρόπο. Εγώ θα ήθελα να μείνω μονάχα σε ένα σημείο, ένα σημείο το οποίο κουβαλάμε από καιρό. Τον περασμένο Δεκέμβριο, έγινε μια προσπάθεια στη Βουλή για να θεραπευθεί, αλλά για τεχνικούς λόγους δεν θεραπεύτηκε. Πρόκειται για το ποιοί έχουν την ευθύνη στις ΠΑΕ, οι οποίες πτωχεύουν. Είναι γνωστό ότι βάσει του Αστικού Κώδικα η ευθύνη ανήκει στην τελευταία διοίκηση της ανωνύμου εταιρείας κατά την εποχή που γίνεται η πτώχευση. Δυστυχώς, όπως είναι σήμερα το νομικό καθεστώς με τις ΠΑΕ, ψάχνουμε ευθύνες και σε ανθρώπους οι οποίοι ήταν στις διοικήσεις πριν από δέκα ή δώδεκα χρόνια με αποτέλεσμα να ταλαιπωρούνται, διότι αυτό δεν είναι νόμιμο, και να φτάνουν σε μακρόχρονες δικαστικές διαδικασίες και φυσικά το Ανώτατο Δικαστήριο να αποφασίζει αυτό που λέει η νομοθεσία, δηλαδή ότι ευθύνονται οι τελευταίες διοικήσεις. 
      Τον περασμένο Δεκέμβριο, είχε έρθει μία τροπολογία από ένα συνάδελφο του ΠΑΣΟΚ και είχαν συμφωνήσει όλες οι πλευρές και ο τότε Υπουργός, αλλά για τεχνικούς λόγους δεν είχε περάσει. Πιστεύω ότι στο άρθρο 19 στο οποίο αναφέρονται οι ρυθμίσεις όσον αφορά τα χρέη των ΠΑΕ, θα μπορούσε να προστεθεί ένα εδάφιο, το οποίο θα το συζητήσουμε αύριο κατά τη συζήτηση του συγκεκριμένου άρθρου, ούτως ώστε να καλύψουμε αυτό το κενό το οποίο υπάρχει και το οποίο δεν αλλάζει σε τίποτα την πραγματικότητα, όσον αφορά τα χρέη, στο δημόσιο. Απλώς θα πάψουμε να ταλαιπωρούμε ανθρώπους χωρίς λόγο, γεγονός άλλωστε που το γνωρίζουν όλοι οι συνάδελφοι, οι οποίοι έχουμε ασχοληθεί με το θέμα. 
      Το θέτω σήμερα για έναν και μόνο λόγο, κύριε Πρόεδρε. Διότι θα πρέπει να υπάρξει συμφωνία και του Υπουργού Οικονομίας. Στην περασμένη συζήτηση για αυτό ακριβώς δεν είχε περάσει. Θα ήθελα, λοιπόν, να παρακαλέσω τον Υπουργό Αθλητισμού –έχει το χρόνο- να συνεννοηθεί με τον Υπουργό Οικονομίας, ώστε αύριο που θα έχουμε τη συζήτηση των άρθρων να καταστεί δυνατόν να γίνει δεκτή αυτή η τροποποίηση μέσα στο άρθρο. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κασσίμη.
     Το λόγο έχει ο κ. Εμμανουήλ Όθωνας. 
     ΕΜΜΑΝΟΥΗΛ ΟΘΩΝΑΣ: Κυρίες και κύριοι συνάδελφοι, έχω την αίσθηση ότι δυστυχώς η πολύ σοβαρή και αξιόπιστη συζήτηση για όλα τα μικρά και μεγάλα ζητήματα του ελληνικού αθλητισμού που είναι αναγκαία να γίνει, θα πρέπει να περιμένει για λίγο ή πολύ ακόμη, γιατί αυτή η ουσιαστική συζήτηση για έναν ιδιαίτερα ευαίσθητο τομέα του κοινωνικού μας οικοδομήματος που αποτελεί τον καθρέπτη πολλές φορές της ελληνικής κοινωνίας -άλλοτε ζοφερό και άλλοτε αισιόδοξο- όπως αρκετές φορές είχαμε την ευκαιρία το τελεταίο διάστημα να διαπιστώσουμε, δεν μπορεί να γίνει επ’ ευκαιρία του συγκεκριμένου σχεδίου νόμου. 
     Γιατί η νομοθετική πρωτοβουλία της κυβέρνησης την οποία συζητάμε δεν αποτελεί τίποτε άλλο παρά με πρόσχημα μια συρραφή και επανάληψη μικρορυθμίσεων και δευτερευουσών διατάξεων, την εκπλήρωση τριών κυρίαρχων πολιτικών επιδιώξεων, τριών πολιτικών στόχων. 
     Ο πρώτος στόχος είναι για μία ακόμα φορά ο μηδενισμός, η ισοπέδωση και η συκοφάντηση μιας ολόκληρης προσπάθειας και ενός συγκεκριμένου έργου των προηγούμενων κυβερνήσεων στον τομέα αυτό, πρόθεση και στόχος που απροκάλυπτα θα έλεγα, σχεδόν κυνικά, ομολογείται στην εισηγητική έκθεση του νομοσχεδίου. 
     Ο δεύτερος και ουσιαστικότερος στόχος είναι η ψήφιση πακέτο μαζί με αυτές τις δευτερεύουσες μικρορυθμίσεις και διατάξεις των σκανδαλωδών και προκλητικά ευνοϊκών ρυθμίσεων για τους ιδιοκτήτες και τις ποδοσφαιρικές ανώνυμες εταιρείες, με προεξέχουσες τις διατάξεις για την αποτίμηση και συνυπολογισμό στα ίδια κεφάλαια των ΠΑΕ των αθλητών, το ακατάσχετο των επιχορηγήσεων και την πρωτοφανή ρύθμιση των χρεών σε εκατόν είκοσι δόσεις σε δέκα χρόνια. 
     Ο τρίτος στόχος είναι το σάλπισμα και στον ευαίσθητο χώρο του αθλητισμού της επέλασης των κομματικών ημετέρων, των κομματικών δυνάμεων με την κατάθεση μιας σειράς τροπολογιών που δημιουργούν την αίσθηση ότι ολόκληρο το συζητούμενο νομοσχέδιο αποτελεί την πρόφαση, το πρόσχημα για να εισαχθούν και ψηφιστούν οι συγκεκριμένες τροπολογίες. 
     Αυτές είναι δυστυχώς οι επιδιώξεις και οι προτεραιότητες που θέτει η πολιτική ηγεσία του ελληνικού αθλητισμού στην Ελλάδα του 2004, οι οποίες δεν είναι μόνο σε προφανή αναντιστοιχία με τις σύγχρονες ανάγκες και τις απαιτήσεις των καιρών αλλά και σε πλήρη δυσαρμονία με τις αντίστοιχες προγραμματικές και προεκλογικές δεσμεύσεις της Νέας Δημοκρατίας. 
     Πού είναι άραγε αφού δεν βρίσκονται στο συζητούμενο νομοσχέδιο μια σειρά εξαγγελιών που αφορούν το επαγγελματικό ποδόσφαιρο, που ακόμα υπάρχουν και φιγουράρουν στο προεκλογικό πρόγραμμα της Νέας Δημοκρατίας για ένα μακροχρόνιο σχέδιο εξυγίανσης του επαγγελματικού αθλητισμού, ως προϋπόθεση οποιασδήποτε ρύθμισης, για μέτρα κατά της πολυιδιοκτησίας στις ποδοσφαιρικές ανώνυμες εταιρείες, ριζική αναδιάρθρωση των κατηγοριών, μέτρα για τη διαιτησία; 
     Όλα αυτά που τόσο βαρύγδουπα εξαγγέλθηκαν με εκκωφαντική σιωπή σήμερα επιχειρείτε να τα στριμώξετε στο ήδη ασφυκτικά γεμάτο ράφι με τα ψεύτικα τα λόγια τα μεγάλα. Ολόκληρες σελίδες εξαγγελιών ματαιώνονται δια της επ’ αορίστου αναβολής, επιβεβαιώνοντας και στον τομέα αυτόν τη θεμελιώδη απ’ ό,τι φαίνεται αρχή της Kυβέρνησης της Νέας Δημοκρατίας, που λέει ότι ποτέ μην αναβάλεις για αύριο ό,τι μπορείς να αναβάλεις για μεθαύριο. 
     Κυρίες και κύριοι συνάδελφοι, το γεγονός ότι η παρούσα πολιτική ηγεσία του ελληνικού αθλητισμού έχει αδυναμία κατανόησης και ερμηνείας των απαιτήσεων του ελληνικού αθλητισμού δεν πρέπει να ξενίζει κανέναν, τουλάχιστον κανέναν που να έχει ρίξει μια όχι και ιδιαίτερα προσεκτική ματιά σε ορισμένα χαρακτηριστικά κομβικά σημεία αυτού του εξαμήνου που έχει παρέλθει. 
     Το πρώτο δείγμα γραφής το είχαμε όταν χωρίς να έχουν καμία μα απολύτως καμία συμμετοχή, συμβολή και συνεισφορά στους όρους και στις προϋποθέσεις που δημιούργησαν την πρωτοφανή επιτυχία της εθνικής ομάδος ποδοσφαίρου, που ήταν έργο αποκλειστικά της ομοσπονδίας και των ποδοσφαιριστών, αλλά και μιας πολιτικής που είχε ακολουθηθεί, βρέθηκαν λαθρεπιβάτες στο όνειρο. Και αφού πόζαραν, φωτογραφήθηκαν, χαριεντίστηκαν αρκούντως, σκέφθηκαν ατυχώς για τους ίδιους και δυστυχώς για όλους τους υπόλοιπους ότι κάτι επιτέλους έπρεπε να κάνουν και αυτοί και κατάφεραν -για λίγες ευτυχώς ώρες- να κάνουν το όνειρο εφιάλτη. Στην περιβόητη πια φιέστα του Καλλιμάρμαρου ξύπνησαν και έστησαν μπροστά μας μια Ελλάδα που όλοι θέλουμε να ξεχάσουμε, την Ελλάδα της προχειρότητας, της μιζέριας, της ανοργανωσιάς, της κοκογουστιάς. Και μεταφερθήκαμε πίσω όχι μόνο στο χρόνο, αλλά και στο χώρο, αφού έκπληκτοι οι θεατές από τα δρώμενα νόμιζαν ότι παρακολουθούν μία αντίστοιχη εκδήλωση θεοκρατικού καθεστώτος όχι μόνο άλλης εποχής, αλλά και άλλης περιοχής. 
     Δεύτερο χαρακτηριστικό παράδειγμα είναι η περιβόητη υπόθεση Τζέκου, Κεντέρη, Θάνου. Στον χειρισμό αυτής της περίπτωσης πέρα από το συνολικό και σοβαρό ζήτημα του ντόμπινγκ, ήταν και εδώ πασιφανές το έλλειμμα πρωτοβουλίας, αποφασιστικότητας, κύρους και επαφών και στο εσωτερικό αλλά και στο διεθνή χώρο. 
    Αντί αυτών αμηχανία, σύγχυση, αναβλητικότητα. Για μια ακόμη φορά συμπεριφέρθηκαν ως άβουλοι και αποδείχθηκαν μοιραίοι. Και αφού ένα μεμονωμένο γεγονός κατάφεραν με τέτοιου είδους χειρισμούς να επισκιάσει ένα παγκόσμιας εμβέλειας γεγονός, όπως οι Ολυμπιακοί Αγώνες, κατέφυγαν ξανά στην εύκολη και δοκιμασμένη φαίνεται λύση να φορτώσουν τις ευθύνες στις κυβερνήσεις και στα στελέχη του ΠΑΣΟΚ.
    Στη συγκεκριμένη όμως περίπτωση η προσπάθεια μετατόπισης ευθυνών υποτιμά προκλητικά τη νοημοσύνη των πολιτών και αυτό για πολύ συγκεκριμένους λόγους.
     Ο πρώτος είναι ότι η πολιτική ενίσχυση του πρωταθλητισμού και η επιβράβευση των διεθνών διακρίσεων όχι μόνο ξεκίνησε την περίοδο 1990-1993 αλλά περιλαμβάνεται και στο πρόσφατο προεκλογικό πρόγραμμα της Νέας Δημοκρατίας, λέγοντας ρητά και επί λέξει ότι η χρηματοδότηση των προϋπολογισμών των αθλητικών ομοσπονδιών από την πολιτεία θα γίνεται με κριτήριο τις διεθνείς διακρίσεις τους. 
    Ο δεύτερος λόγος είναι ότι ακόμη και στην περίπτωση που όσα ισχυριστήκατε θα μπορούσε να θεωρήσει κάποιος ότι είχαν κάποια βάση, είχατε όλον το χρόνο από το Μάρτη ως τον Αύγουστο να αναλάβετε πρωτοβουλίες και να παρέμβετε στο θέμα. Φαίνεται ότι οι μήνες από το Μάρτη ως τον Αύγουστο ήταν αρκετοί για να μετατρέψετε σε κολοσσιαία και θαυμαστά έργα τις μακέτες του ΠΑΣΟΚ, αλλά δεν επαρκούσαν για να περάσετε ένα σαφές μήνυμα, να ενημερώσετε και να προειδοποιήσετε αθλητές και προπονητές και εν τέλει να ελέγξετε την καθαρότητα από πλευράς ντόπινγκ των ελληνικών συμμετοχών.
    Κυρίες και κύριοι συνάδελφοι, είχαμε το τελευταίο και πιο πρόσφατο παράδειγμα ανεπάρκειας χειρισμών αλλά και αδιαμφισβήτητης ικανότητας …
    (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
    Σε ένα λεπτό ολοκληρώνω, κύριε Πρόεδρε.
    ΠΡΟΕΔΡΕΥΩΝ (Σωτήριος Χατζηγάκης): Κύριε συνάδελφε, όσο μπορείτε πιο σύντομα διότι είναι είκοσι πέντε συνάδελφοι να μιλήσουν. 
    ΕΜΜΑΝΟΥΗΛ ΟΘΩΝΑΣ: Ναι, αλλά κάνετε χρήση της αυστηρότητάς σας για πρώτη φορά σε μένα. 
    ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, το Προεδρείο ξέρετε ότι πάντοτε δίνει ανοχή σε όλους. Αλλά για λόγους καθαρά συναδελφικότητος για να ακουστούν όλοι οι συνάδελφοι παρακάλεσα τις κυρίες και τους κυρίους συναδέλφους να είναι μέσα στο χρόνο ώστε να ακουστούν όλοι. Δεν κάνω καμία διαφοροποίηση σε κανέναν, όπως ξέρετε. 
    ΕΜΜΑΝΟΥΗΛ ΟΘΩΝΑΣ:  Στο πιο πρόσφατο λοιπόν παράδειγμα της υπόθεσης του πριμ των διεθνών της ομάδας ποδοσφαίρου, είναι επίσης φανερό ανεξάρτητα από το εύλογο ή το παράλογο του αιτήματος ότι και εδώ η επιπολαιότητα, ο υπερβάλλων ζήλος να οικειοποιηθείτε τότε την επιτυχία, το ακατάσχετο των λόγων σας και του Πρωθυπουργού συμπεριλαμβανομένου και οι προσδοκίες που καλλιεργήσατε αλλά κυρίως ο χρόνος που επιλέξατε να παρέμβετε και να κλείσετε το θέμα δημιούργησε παρενέργειες των οποίων το τίμημα ήδη καταβάλλετε. 
    Απολογιστικά λοιπόν, κυρίες και κύριοι συνάδελφοι, η εικόνα του ελληνικού αθλητισμού έξι μήνες μόλις μετά που αναλάβατε την πολιτική ευθύνη περιγράφεται από την αναστάτωση και ανασφάλεια σε ομάδες, αθλητές και προπονητές, αναταραχή και ανησυχία, αλλά και ενεργοποίηση αμυντικών αντανακλαστικών και μηχανισμών στις ομοσπονδίες για να αποκρούσουν την κομματική έφοδο. Και είναι φανερό, κυρίες και κύριοι συνάδελφοι, ότι ο ελληνικός αθλητισμός έξι μόλις μήνες μετά, ύστερα από αρκετά χρόνια εφάνη πάλι ορφανός.
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
    Ο κ. Αθανάσιος Λεβέντης έχει το λόγο.
    ΑΘΑΝΑΣΙΟΣ ΛΕΒΕΝΤΗΣ:  Κύριε Πρόεδρε, κυρίες και κύριοι συνάδελφοι, τα θλιβερά γεγονότα που ζήσαμε τις τελευταίες μέρες μας υποχρεώνουν να αναφερθούμε πρώτα και κύρια στο θέμα της βίας στον αθλητισμό, της βίας που όπως ξέρουμε δεν είναι φαινόμενο σημερινό ούτε μόνο των γηπέδων. Ξεκινάει πολύ νωρίτερα και από τη «Στάση του Νίκα».
    (Στο σημείο αυτό, την Προεδρική ‘Εδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
    Το μεγαλύτερο μέρος της βίας στον αθλητισμό ασκείται έξω από τα γήπεδα κοντά ή και μακριά απ’ αυτά. Είναι όμως άμεσα συνδεδεμένη μ’ αυτά. Η βία στα γήπεδα βέβαια δεν είναι μόνο ελληνικό φαινόμενο. Είναι γνωστό σε όλες τις χώρες που έχουν τον αθλητισμό σαν θέαμα και ιδίως το ποδόσφαιρο. Ο τρόπος που το αντιμετώπισαν πάλι έχει ενδιαφέρον. Η καθολικότητα του φαινομένου, όμως, υποδηλώνει πως δεν είναι κάτι που αντιμετωπίζεται μόνο με καταστολή ούτε πως είναι κάτι που αντιμετωπίζεται μόνο μέσα στα πλαίσια του αθλητισμού. Είναι κάτι που διέπει όλες τις κοινωνίες, σε όλον τον κόσμο. Οφείλουμε να δούμε κατά πόσο είναι ο ίδιος μας ο πολιτισμός αυτός που προκαλεί βία. 
     Το Σαββατοκύριακο που μας πέρασε γίναμε όλοι μάρτυρες ενεργειών της τυφλής βίας στις οποίες ο ρατσισμός και η μισαλλοδοξία έφθασαν στο αποκορύφωμά τους με το φόνο μάλιστα ενός εικοσάχρονου νέου. Ο φόνος αυτός δεν έγινε σε κάποιο γήπεδο. Δεν έγινε καν κοντά σε γήπεδο. Η αφορμή του, όμως, ήταν ένας ποδοσφαιρικός αγώνας. Το ζητούμενο, λοιπόν, είναι  να βρεθεί η σχέση μεταξύ αθλητισμού και βίας. 
     Μιλώντας για βία στον αθλητισμό μιλάμε κυρίως για βία στο ποδόσφαιρο. Και αυτό γιατί το φαινόμενο –που δεν εμφανίστηκε τα τελευταία χρόνια, αλλά υπάρχει από πολύ καιρό- είναι πιο έντονο από τότε που το ποδόσφαιρο έγινε το πιο δημοφιλές άθλημα. Αυτό, όμως, που έχει αλλάξει τα τελευταία χρόνια είναι ότι η βία ασκείται από οργανωμένες κυρίως ομάδες. 
     Να σκύψουμε, λοιπόν, και να ασχοληθούμε σε βάθος με το αβγό του φιδιού, που είναι η κουλτούρα ανοχής στη βία που υπάρχει στην κοινωνία μας. Πρέπει, επίσης, να δούμε τι θα κάνουμε με τον εθνικισμό. Γιατί είναι αυτός που δίνει το εκρηκτικό μήνυμα και καταλήγει στο να θρηνούμε θύματα. Ίσως δεν μπορούμε να κάνουμε κάτι άμεσα για την κουλτούρα της βίας που διέπει ολόκληρη την κοινωνία μας. Πάντως πρέπει να ανοίξει η συζήτηση και να είναι ειλικρινής. Πρέπει να αντιμετωπίσουμε το ρατσισμό, τον εθνικισμό και τη μισαλλοδοξία που έχουν φωλιάσει στις ψυχές πολλών και ιδίως νέων. 
     Αυτά που έγιναν το βράδυ του Σαββάτου σε όλη την Ελλάδα δεν ήταν κεραυνός εν αιθρία. Το κλίμα που τα έθρεψε καλλιεργήθηκε από πολλούς. Αυτό το κλίμα είναι που βγάζει τη «Χρυσή Αυγή» και τις άλλες φασιστικές οργανώσεις που δρουν στα γήπεδα. Στη δημιουργία αυτού του επικίνδυνου και αποκρουστικού, ξενοφοβικού και ρατσιστικού υποστρώματος έχουν συμβάλει πολλοί από διαφορετικές αφετηρίες. 
     Πρώτα και κύρια είναι οι πολιτικές που ασκήθηκαν και ασκούνται στη χώρα μας και χρησιμοποιούν τον αθλητισμό ως μέσο ανάδειξης της δήθεν ισχυρής Ελλάδας. Ακούσαμε μάλιστα και δηλώσεις ότι είμαστε γεννημένοι, για να είμαστε πρώτοι, ότι έχουμε ειδικά γονίδια που επιτρέπουν να διεκδικούμε αυτές τις πρωτιές. Επίσης, είναι οι προσπάθειες των Ελλήνων πολιτικών όχι μόνο να αξιοποιήσουν το κλίμα του φανατισμού και του χουλιγκανισμού με ρατσιστικά κηρύγματα, αστρονομικές χρηματικές πριμοδοτήσεις, ρωμαϊκές φιέστες και πανηγύρια. Το κλίμα φανατισμού και εθνικής ποδοσφαιρικής έξαρσης που καλλιεργούν τα ιδιωτικά ραδιοτηλεοπτικά μέσα και η παντελής απουσία εποπτικού ελέγχου σε αυτά, στις ξενοφοβικές και ρατσιστικές εξάρσεις των παντός είδους δημοσιογραφούντων και ειδικών των παραθύρων. Η ανεκτική και περίεργη συμπεριφορά των αστυνομικών δυνάμεων κατά τη διάρκεια των θλιβερών και απαράδεκτων γεγονότων που έλαβαν χώρα τη νύχτα του Σαββάτου και οδήγησαν ακόμη και στη δολοφονία που αναφέραμε. Τέλος είναι και το ερωτηματικό που πλανάται στην ατμόσφαιρα για τη συμπεριφορά στο νέο εθνικό αγώνα που έχουμε την Τετάρτη. 
     Η σοβαρότερη, όμως, ευθύνη αφορά την προκλητική ανοχή που έχει επιδειχθεί μέχρι σήμερα, της εισβολής των παντός είδους φασιστοειδών σταγονιδίων στους αθλητικούς χώρους με συντεταγμένες οργανώσεις και οργανωμένες δραστηριότητες. Είναι προφανές ότι ήρθε η ώρα της ευθύνης για την Κυβέρνηση, για τα κόμματα της Αντιπολίτευσης και κυρίως για την κοινωνία, για να σπάσει αυτό το αβγό του φιδιού στην περίοδο της εκκολάψεώς του. 
     Θα ήθελα με αυτήν την ευκαιρία να αναφερθώ και να καταγγείλω ένα συγκεκριμένο γεγονός που έγινε το βράδυ του Σαββάτου σε ένα χωριό δίπλα στη γενέτειρά μου, το Κρυεκούκι, στην περιφέρεια της Αττικής. Το Κρυεκούκι είναι ένα χωριό που έχει να επιδείξει και δημοκρατική ευαισθησία και αγωνιστικές περγαμηνές. 
     Το βράδυ του Σαββάτου, λοιπόν, κάποιοι υπερπατριώτες -που και στο παρελθόν είχαν κακοποιήσει βάναυσα Αλβανούς την ώρα που κοιμόντουσαν σε ένα αγρόκτημα- εισέβαλαν σε ένα καφενείο όπου οι Αλβανοί αυτοί ήσαν συγκεντρωμένοι και γιόρταζαν και τους κακοποίησαν μέχρι αίματος, ώστε να χρειαστεί να μεταφερθούν με ασθενοφόρα στα νοσοκομεία. Μεταξύ των άλλων έπεσαν και πυροβολισμοί και απειλήθηκαν με το πιστόλι από έναν εν ενεργεία δημόσιο λειτουργό, ο οποίος και άλλες φορές είχε χρησιμοποιήσει με πολύ εύκολο τρόπο το πιστόλι.
      Ελπίζουμε ότι η παρέμβαση, κύριε Υπουργέ, της Κυβέρνησης θα είναι άμεση, για να μη ζήσουμε παρόμοια θλιβερά φαινόμενα και στο μέλλον.
      Θα ήθελα επίσης  να θίξω το θέμα του ντόπινγκ, που μας απασχόλησε πάρα πολύ το τελευταίο διάστημα. Ως γιατρός και επειδή είμαι και νευροχειρουργός και ασχολούμαι κατά κύριο λόγο με τις μεγαλακρίες, θα ήθελα να πω ότι βλέπω με θλίψη πάρα πολλούς Έλληνες και αλλοδαπούς αθλητές να έχουν πάρει αυτό το μεγαλακρικό προσωπείο. Αυτό σημαίνει ότι κατά σύστημα χρησιμοποιούν αυξητική ορμόνη ή και άλλα φάρμακα.
      Θέλω να το σημειώσω αυτό με λύπη και να το τονίσω για τις θλιβερές, θλιβερότατες συνέπειες που έχει για την υγεία και τη ζωή αυτών των αθλητών. Έχουν χαθεί πολλοί αθλητές και πάρα πολλοί αθλητές έχουν προσβληθεί από βαρύτατες ασθένειες. Αυτό πρέπει να το τονίσουμε και να το προσέξουμε.
      Και με αυτήν την ευκαιρία, να μην ξεχνάμε ότι δυστυχώς δίνονται φάρμακα μέσα από συμπληρώματα διατροφής, τα οποία διατίθενται ελεύθερα στα σούπερ-μάρκετ. Τα φάρμακα αυτά θα έπρεπε να είναι κάτω από άμεση εποπτεία των αρμόδιων αρχών, των υγειονομικών υπηρεσιών, του Υπουργείου και του ΕΟΦ. Δεν επιτρέπεται σε καμία περίπτωση αυτά να δίνονται έτσι, ασυλλόγιστα, ανεξέλεγκτα και μάλιστα σε νέους ανθρώπους και σε παιδιά.
      Λέμε ότι για να απομακρυνθούν οι νέοι μας από τα ναρκωτικά ένας από τους τρόπους, αποφασιστικός και κύριος, είναι να στραφούν προς τον αθλητισμό. Ας μην τους στρέψουμε σε μια άλλη εξίσου επικίνδυνη οδό.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κι εμείς σας ευχαριστούμε, κύριε συνάδελφε.
      Ο κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, πριν αναφερθώ στο νομοσχέδιο, επειδή άκουσα από τους προλαλήσαντες συναδέλφους για το ντόπινγκ και για το πριμ, θέλω να βάλουμε τα πράγματα στη θέση τους.
      Για το ντόπινγκ, επειδή είναι βιαστικό, είπαμε ότι θα γίνει διακομματική επιτροπή. Είναι πολύ σοβαρό το θέμα, για να το συζητάμε αποσπασματικά. Το θέμα όμως είναι τι κοινωνία θέλουμε και αν πρόλαβε η Νέα Δημοκρατία στους έξι τελευταίους μήνες να βγάλει το ντόπινγκ από το 3% των μαθητών που ασχολούνται με το μαθητικό αθλητισμό. Γιατί το ντόπινγκ έφυγε πλέον από τα όρια του πρωταθλητισμού και μπήκε στην κοινωνία μέσα, στα παιδιά μας.
      Αν θέλετε, λοιπόν, τα παιδιά μας να πηγαίνουν στα γυμναστήρια και να παίρνουν προϊόντα, τα οποία ορισμένοι χωρίς έλεγχο φέρνουν εδώ, από κει και πέρα, μπράβο σας. Εμείς δεν θέλουμε τα παιδιά μας έτσι, δεν θέλουμε αυτή την κοινωνία και ας μην βρίσκουμε δικαιολογία πλέον τον πρωταθλητισμό. Έχει μπει στον αθλητισμό, στην κοινωνία. Αυτό είναι το πρώτο θέμα.
      Και να προσθέσω ότι εφημερίδα η οποία πρόσκειται στην Αντιπολίτευση, «Τα Νέα», ανέφερε, με βάση γκάλοπ, ότι το 3% των μαθητών στο μαθητικό αθλητισμό ντοπάρεται. Και όλα τα γυμναστήρια, με βάση έλεγχο του Υπουργείου Οικονομικών, έχουν προϊόντα τέτοια, τα οποία δίδονται. Και αυτό είναι απαράδεκτο.
      Όσο για το πριμ των ποδοσφαιριστών, θέλω να πω ότι εδώ πρέπει να είμαστε υπεύθυνοι. Εγώ είμαι άνθρωπος του αθλητισμού. Δεν νομίζω ότι κάποιος κόπτεται πιο πολύ από μένα μέσα σε αυτή την Αίθουσα για το τι θα πάρει ο αθλητής. Με το να προτείνουμε πράγματα τα οποία είναι απαράδεκτα και καταστροφικά και προκλητικά για την κοινωνία, δημιουργούμε πρόβλημα μόνο και μόνο για να κάνουμε αντιπολίτευση.
      Ο νόμος λέει –γιατί υπάρχει νόμος, που είναι το ΠΑΣΟΚ- ότι η πρώτη ευρωπαϊκή νίκη πληρώνεται με 620.000 ευρώ. Αυτό λέει ο νόμος, που είναι νόμος του ΠΑΣΟΚ. Και ολυμπιονίκης σε ομαδικό άθλημα παίρνει το 60% του ατομικού αθλήματος. Άρα όταν είναι ομαδικό ένα αποτέλεσμα που φέρνει ολυμπιακή νίκη, ο κάθε αθλητής θα πάρει το 60%. Επομένως με ποιο σκεπτικό λέτε ότι η Νέα Δημοκρατία και ο Πρωθυπουργός έταξαν; Και λυπάμαι που αναφέρουμε εδώ τον Πρωθυπουργό, για να κάνουμε αντιπολίτευση. Δεν γίνεται έτσι αντιπολίτευση. Είναι απαράδεκτο αυτό το πράγμα.
    Ο Πρωθυπουργός –τον ξέρω από Βουλευτή- δεν υποσχέθηκε ποτέ το παραμικρό σαν Βουλευτής. Όποιος είναι από τη Θεσσαλονίκη το ξέρει. Και δεν θα υποσχεθεί ποτέ τίποτα, αν δεν πρόκειται να τα τηρήσει. Αυτά που υπόσχεται, θα τα τηρήσει και στην τετραετία θα κάνει όλα αυτά που έχει υποσχεθεί προεκλογικά. Και θα το δείτε αυτό και θα καταλάβετε ότι πράγματι έτσι είναι το θέμα. Η Νέα Δημοκρατία φέρνει 4.000.000 ευρώ –θα το φέρει στη Βουλή να το περάσει- και αν συμφωνείτε θα το ψηφίσετε και αν δεν συμφωνείτε δεν θα το ψηφίσετε. Γιατί; Διότι είναι καταστρατήγηση του νόμου. Ο νόμος προβλέπει 620.000 ευρώ και φέρνει 4.000.000 ευρώ. Επομένως να μη λέμε εύκολα λόγια. 
    Να πάμε τώρα στο νομοσχέδιο, για να μη χάνουμε χρόνο.
    Η αντιμετώπιση της βίας είναι ένα πολύ βασικό θέμα και απεδείχθη με τα έκτροπα που έγιναν τα απαράδεκτα στο τελευταίο διεθνές παιχνίδι με τους Αλβανούς, ότι πρέπει να παρθούν μέτρα από την πολιτεία. Λυπάμαι, όταν μιλάνε άνθρωποι που έχουν φέρει αυτόν το νόμο, όταν στην Επιτροπή Μορφωτικών Υποθέσεων ο κ. Λιάνης έφερε ότι ο Υπουργός θα έχει το δικαίωμα να στείλει φιλάθλους ή να μη στείλει φιλάθλους, πράγμα το οποίο έκανε πέρσι και έστειλε στον ΠΑΟΚ τον Παναθηναϊκό χωρίς φιλάθλους και τον Ολυμπιακό με φιλάθλους. Δηλαδή είναι ντροπή σε αυτήν την Αίθουσα να μιλάμε εναντίον της εξυγίανσης του ποδοσφαίρου, εναντίον της αντιμετώπισης βίας, εναντίον της λύσης των οικονομικών προβλημάτων, όταν η Κυβέρνηση φέρνει στα οικονομικά προβλήματα μία ρύθμιση, η οποία είναι πράγματι γενναία, με εκατόν είκοσι μήνες προς το δημόσιο και ογδόντα προς το ΙΚΑ, αλλά δεν αγγίζει ποτέ τα χρέη προς τρίτους. Αφορά μόνον τη σχέση της πολιτείας με τα σωματεία. 
    Το ΠΑΣΟΚ, λοιπόν, στα προηγούμενα χρόνια έφερε εξυγίανση με τη μορφή πλέον εγώ που έχω να πάρω χρήματα να μη μπορώ να πάρω -ο τρίτος- και έτσι έγινε ο νέος ΠΑΝΙΩΝΙΟΣ, ο ΑΡΗΣ, ο ΠΑΟΚ, ο ΗΡΑΚΛΗΣ, όλα αυτά τα σωματεία, οι ΚΑΕ, οι οποίες πτώχευσαν και έτσι έχασε τα χρήματά του ο οιοσδήποτε είχε προσφέρει, είτε είναι αθλητής, είτε είναι προπονητής, είτε είναι ξενοδόχος, είτε είναι γραφείο ταξιδίων. Επομένως στην αντιπολίτευση θα πρέπει να προσέχουμε  τι λέμε, γιατί ο κόσμος ακούει, θα του λέμε τι έχετε πει, για να θυμάται. 
    Πάμε τώρα στην αντιμετώπιση της βίας. Αυτό το οποίο είναι βασικό είναι ότι θα υπάρχουν τα ηλεκτρονικά συστήματα τα οποία έχουν ψηφιστεί από την προηγούμενη κυβέρνηση, δεν τοποθετήθηκαν, η Γενική Γραμματεία Αθλητισμού θα τα τοποθετήσει και θα χρεώσει τις ΠΑΕ. Επομένως είναι πολύ βασικό να ξέρουμε το τι κάνει ο καθένας. 
    Η αυτόφωρη διαδικασία και το ότι δεν μετατρέπεται έγινε με τον αθλητικό νόμο το 1980 από το ΠΑΣΟΚ και τότε μπήκαν πολλά πράγματα στη θέση τους. Φοβόντουσαν πλέον δεν υπήρχε η ατιμωρησία και γι΄ αυτό τα πράγματα τότε για ένα αρκετό χρονικό διάστημα είχαν μπει σε μια τάξη. Μετά έφυγε αυτό το μέτρο και ξαναέρχεται αυτήν τη στιγμή.
    Οι τακτικοί δικαστές: Μπράβο στον Υπουργό, γιατί είπαμε ότι πρέπει να είναι τακτικοί δικαστές και όχι δικαστές σε σύνταξη, ότι θα πρέπει να είναι –κι εγώ το ζήτησα και όλη η Αντιπολίτευση το ζήτησε- δικαστές που θα ορίζονται μετά από κλήρωση. Εφαρμόζεται αυτό το μέτρο.
    Το video είναι ένα αποδεικτικό στοιχείο, γιατί βλέπουμε αν τυχόν υπάρχει πρόθεση, αν το λάθος είναι ανθρώπινο. Αυτό που πρότεινα –και δεν ήρθε- είναι ότι πρέπει για μένα να τιμωρούνται οι ηθικοί αυτουργοί. Ηθικοί αυτουργοί είναι αυτοί που βάζουν τους στρατούς. Τιμωρούνται οι στρατοί, τα άτομα που αποτελούν το στρατό, αλλά δεν τιμωρείται ο ηθικός αυτουργός. Ηθικός αυτουργός είναι το ίδιο το σωματείο, είναι η ίδια η ΠΑΕ και οι περισσότεροι ελέγχονται από την ΠΑΕ. Γι΄ αυτόν το λόγο θα πρέπει να τιμωρούνται και τα σωματεία. Είπα ότι θα πρέπει να υπάρχει αφαίρεση βαθμών. Όταν υπάρχει μία τιμωρία, δεύτερη τιμωρία, στην τρίτη τιμωρία να ξέρει, όπως στην Ευρώπη, ότι αφαιρούνται οι βαθμοί.
    Ως προς την οικονομική εξυγίανση, επαναλαμβάνω ότι για μένα πρέπει να είναι η τελευταία. Είμαι εναντίον της οικονομικής εξυγίανσης του επαγγελματικού αθλητισμού. Είναι ανώνυμες εταιρίες και δεν έχουμε κανένα δικαίωμα να τους βοηθάμε. Αλλά επειδή έχει συμπράξει η πολιτεία στο έγκλημα που έγινε σε ορισμένα ιστορικά σωματεία και μπήκαν άνθρωποι που δεν έπρεπε να μπουν, δεν κυνηγήθηκαν, δεν εφαρμόστηκαν οι νόμοι, η πολιτεία έχει συνέχεια και δεν παίζει ρόλο αν το λάθος έγινε από το ΠΑΣΟΚ και είναι η Νέα Δημοκρατία –δεν με απασχολούν αυτά τα πράγματα- εμείς σαν πολιτεία έχουμε ευθύνη το ότι αφήσαμε ανθρώπους να λυμαίνονται τα σωματεία και να τα διαλύσουν και γι΄ αυτό έχουμε υποχρέωση να διορθώσουμε το δικό μας λάθος.
      Χαίρομαι για το ΚΚΕ το οποίο είπε ότι υπάρχουν νόμοι του κράτους. Εμείς είμαστε που ψηφιστήκαμε από τον ελληνικό λαό για να λειτουργούμε γι’ αυτό, να κάνουμε το καλύτερο δυνατό. Δεν μπορεί να μας πουλάει νταηλίκι και να κάνει το οτιδήποτε ο οποιοσδήποτε είτε αυτός λέγεται ΕΠΟ ή η οποιαδήποτε ομοσπονδία γιατί θα πάει στην ΟΥΕΦΑ. Για μένα το δημοκρατικό είναι το εξής: Όπως όλες οι ομοσπονδίες βγαίνουν γιατί ψηφίζουν τα σωματεία, γι’ αυτό το λόγο ακριβώς και στο ποδόσφαιρο θα πρέπει να ψηφίζουν όλα τα σωματεία. Είναι δύσκολο να ελέγξεις –όποια κυβέρνηση και να είναι- τρεισήμισι χιλιάδες σωματεία. Είναι πολύ εύκολο να ελέγξεις πενήντα ανθρώπους και να κάνεις το κατεστημένο και να το οδηγείς σ’ εσένα όπως θέλεις. Γι’ αυτό το λόγο, λοιπόν, θα πρέπει να ψηφίζουν όλα τα σωματεία και όχι δι’ αντιπροσώπου. Θα πρέπει να ψηφίζει ο πρόεδρος ή ο γενικός γραμματέας του σωματείου, γιατί κάθε τέσσερα χρόνια θα κάνει αυτήν την αβαρία για να έρθει και να ψηφίσει. 
      Στη Βραζιλία, λοιπόν, ψηφίζουν όλα τα σωματεία αλλά η ΟΥΕΦΑ δεν τιμωρεί ούτε την εθνική ομάδα ούτε τα σωματεία της Βραζιλίας. Επομένως αυτόν τον εκβιασμό δεν θα τον «τρώμε» πλέον, όπως τον έφαγε ο Φλωρίδης τότε που ήθελε να «βάλει το μαχαίρι στο κόκαλο». 
      ΠΡΟΕΔΡΕΥΩΝ (Ιωάννης Τραγάκης): Ολοκληρώθηκε ο χρόνος σας, κύριε συνάδελφε. Θα τα πείτε και στα άρθρα αύριο.
      ΙΩΑΝΝΗΣ ΙΩΑΝΝΙΔΗΣ: Με συγχωρείτε, κύριε Πρόεδρε. Δώστε μου δέκα δευτερόλεπτα. 
      Το τελευταίο που θα ήθελα να πω και το οποίο δεν αναφέρει κανένας είναι το εξής. Επαναλαμβάνω ότι στο μπάσκετ υπάρχει ένα πρωτάθλημα, το οποίο πρωτάθλημα δεν έχει καμία αξία γιατί ό,τι θέση και να πάρει το κάθε σωματείο στην Ευρωλίγκα θα πάνε τα σωματεία τα οποία έχουν υπογράψει συμβόλαιο. Εμάς μας ενδιαφέρει το πρωτάθλημά μας να είναι δυνατό. Γι’ αυτόν το λόγο θα πρέπει η Πολιτεία να επέμβει και βάσει της βαθμολογίας που έχει το κάθε σωματείο να μπορεί να διαλέξει πού θα συμμετάσχει. Και αν δεν εφαρμόζεται και πάει με νταηλίκι κάποιος για να παίζει έξω, να αποβάλλεται από το ελληνικό πρωτάθλημα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, διέτρεξα το πρόγραμμα της Νέας Δημοκρατίας για τον αθλητισμό. Περιέχει στόχους στα επιμέρους πεδία: Ερασιτεχνικός, επαγγελματικός, σχολικός αθλητισμός, στους οποίους δύσκολα μπορεί κανείς να έχει ουσιώδεις διαφοροποιήσεις και αντιρρήσεις ουσίας. Οι στόχοι στον αθλητισμό δεν ευνοούν ουσιώδεις διαχωριστικές γραμμές. 
      Θεσμικό πλαίσιο για τον αθλητισμό υπάρχει και θεωρώ ότι είναι επαρκές. Αυτό που διαχρονικά φαίνεται να λείπει είναι η πολιτική βούληση και το πολιτικό θάρρος να εφαρμοστεί αυτό το θεσμικό πλαίσιο με ανοιχτό μέτωπο ενάντια στην ασυδοσία τυχάρπαστων, αφερέγγυων και αναξιόπιστων παραγόντων, ενάντια στο χουλιγκανισμό των οπαδών και την υποκίνησή τους από διάφορα μέσα που επιβιώνουν χάρη στην υπόθαλψη του φαινομένου. Η Κυβέρνηση θα κριθεί από τη βούληση και το θάρρος που καλείται να επιδείξει για την εφαρμογή του θεσμικού πλαισίου κατά τη διάρκεια του αγωνιστικού προγράμματος της αρχόμενης περιόδου κυρίως στο ποδόσφαιρο αλλά και σε άλλα αθλήματα. Ζητούμενο θα είναι η επιστροφή των αγνών φιλάθλων στους αθλητικούς χώρους ως θεατών ή και ως αθλουμένων. Ζητούμενο θα είναι η απομάκρυνση των κακοποιών στοιχείων είτε από τις διοικήσεις των σωματείων και ανωνύμων αθλητικών εταιριών είτε από τις κερκίδες.
      Είναι λυπηρό που η πολιτεία κατά καιρούς, αλλά και τώρα, και σήμερα, υποχρεώνεται να προβλέπει μέτρα άκρως αστυνομικά, τα οποία σχεδόν ακυρώνουν το χαρακτήρα του αθλητικού γεγονότος, το οποίο εξ ορισμού πρέπει να είναι συναρπαστικό αλλά ταυτόχρονα και πολιτισμένο, εορταστικό. 
      Το συζητούμενο νομοσχέδιο περιέχει τέτοιες διατάξεις. Θα αναφερθώ δι’ ολίγων σε ορισμένες διατάξεις προκειμένου, αν θέλετε κύριε Υπουργέ, να λάβετε υπόψη σας τις επισημάνσεις μου ως αύριο, που θα συζητηθούν τα άρθρα, όπου θα έχω αναλυτικότερη προσέγγιση. 
      Ονομαστικοποίηση εισιτηρίων. Φρονώ ότι το μέτρο βρίσκεται σε δυσαναλογία με το σκοπό. Θα τηρείται αρχείο των ονομαστικών εισιτηρίων και για πόσο διάστημα θα τυχαίνει επεξεργασίας; Δεν θα γνωστοποιείται στην Αρχή Προστασίας Προσωπικών Δεδομένων, η οποία θα εξετάζει το σκοπό και την αναλογικότητα του σκοπού, σε σχέση με το μέτρο; Μήπως πρέπει να προσθέσετε μια διάταξη, ότι όλα αυτά είναι υπό την επιφύλαξη του νόμου 2472/1997 για την προστασία των προσωπικών δεδομένων;
	Οι ίδιες και πιο έντονες επισημάνσεις μου ισχύουν για την τήρηση και επεξεργασία αρχείου βιντεοσκόπησης και συμπεριφοράς των αθλητών στις κερκίδες. Συμφωνώ με τη βιντεοσκόπηση και νομίζω ότι ήδη ισχύει το μέτρο. Δεν θα γνωστοποιείται στην Αρχή; Δεν θα υπάρχει έτσι και αλλιώς κάποιο εύλογο διάστημα τήρησης και επεξεργασίας του αρχείου αυτού; Θα σας θυμίσω ότι στους Ολυμπιακούς Αγώνες ορίστηκε από την Αρχή το επταήμερο μετά τη βιντεοσκόπηση για την τήρηση του παρεμφερούς αρχείου.
	Το θέμα αυτό με οδηγεί αβίαστα στην επόμενη παρατήρηση για άλλη διάταξη. Αν το αρχείο αυτό τηρείται χρονικά αορίστως, θα μπορεί μετά από δύο, έξι, δέκα μήνες η επεξεργασία του να οδηγήσει στη σύλληψη κάποιου που βιαιοπράγησε κάποτε και στην εφαρμογή της αυτόφωρης διαδικασίας; Ανάλογη εφαρμογή αυτόφωρης διαδικασίας χωρίς καμία προϋπόθεση από τις βασικές που μαθαίνουμε στη Νομική Σχολή; Προβλέψτε κάποια αυστηρή διαδικασία, όχι όμως, την αυτόφωρη. Μην ευτελίζουμε θεμελιώδεις θεσμούς της Ποινικής Δικονομίας. 
      Έχω αντίρρηση για το ακατάσχετο των απαιτήσεων κατά της Γενικής Γραμματείας Αθλητισμού. Όλες οι επιχορηγήσεις θα βαφτίζονται ως έργα υποδομής, μισθοδοσία κλπ και θα μένουν ακατάσχετες. Η διάταξη υποθάλπει την ασυδοσία των κακών διαχειριστών των οικονομικών των σωματείων και ακυρώνει γενική αρχή του δικαίου χωρίς καμία αιτιολογία.
      Διαφωνώ με το αμετάτρεπτο των ποινών. Ως νομικός σας βεβαιώνω ότι οποτεδήποτε νομοθετήθηκε το αμετάτρεπτο μετά από λίγο χρονικό διάστημα καταργήθηκε. Επίσης να σας πω ότι τα δικαστήρια λόγω του αμετάτρεπτου έχουν εύλογα μεγάλη δυσκολία καταδίκης. Αφήστε να λειτουργήσουν οι διατάξεις περί υποτροπής.
      Θα κλείσω με τις διατάξεις για την αποτίμηση των αθλητών και τη ρύθμιση χρεών των αθλητικών εταιρειών. Πρόκειται για δύο ρυθμίσεις τις οποίες οι παράγοντες του επαγγελματικού αθλητισμού περιέφεραν επί χρόνια στα γραφεία της προηγούμενης κυβέρνησης –και στο τότε δικό μου- και απορρίπτονταν διαρκώς. Η αποτίμηση αθλητών δεν έχει καμία σχέση με τη φήμη και πελατεία μιας κοινής επιχείρησης. Για την απόκτηση ενός αθλητή καταβάλλεται δαπάνη, η οποία μπορεί να αποδειχθεί χρυσοφόρος αλλά και καταστρεπτική. Δεν μπορεί να υπάρχει αντικειμενική αποτίμηση και μάλιστα με κάποια χρονική διάρκεια. Ο αθλητής είναι μισθωτός, ασφαλισμένος στο ΙΚΑ, δεν μπορεί να αποτελεί κεφάλαιο 
      Εάν αποτιμάτε  τους αθλητές, θα σας έλεγα γιατί δεν αποτιμάτε και άλλους εργαζόμενους σε αθλητικές εταιρείες, που πιθανώς να έχουν υψηλότερη αποτίμηση αξίας; Παραδείγματος χάρη, ο συνάδελφος Γιάννης Ιωαννίδης ως προπονητής και κόουτς ομάδας μπάσκετ θα μπορούσε να έχει μεγαλύτερη αποτίμηση από τους αθλητές που κοουτσάριζε. Γιατί δεν βάζετε και τους προπονητές, γιατί δεν βάζετε και τους αθλητιάτρους που χρησιμοποιούν οι αθλητικές εταιρείες; Πού θα πάει αυτό; Θεωρώ ότι νομοθετείτε την αποτίμηση ως δώρο για τη λογιστική τακτοποίηση των αθλητικών εταιρειών και μόνο γι’ αυτό.
      Για τη ρύθμιση των χρεών των αθλητικών εταιρειών, επιτρέψτε μου να διαβάσω ένα μικρό απόσπασμα από ένα άρθρο μου που δημοσιεύτηκε στο ΒΗΜΑ το Γενάρη του 2000, λίγο πριν τις εκλογές του 2000. Έγραφα λοιπόν εκεί ότι «το νοικοκυρεμένο αθλητικό σωματείο καταβάλλει τις οφειλές του και με το περίσσευμα χρηματοδοτεί την ανάπτυξή του, ενώ άλλο σωματείο ασυνεπές στις υποχρεώσεις του χρησιμοποιεί ξένα χρήματα τα οποία υπεξαιρεί», παραδείγματος χάρη για την ενίσχυσή του στις μεταγραφές. Εμφανής είναι η ζημία των δανειστών της ρύθμισης. Αλλά υπάρχουν και κάποιες άλλες αυτόματες επιπτώσεις τέτοιων ρυθμίσεων όπως είναι η επεκτατικότητα -και άλλες ομάδες πολιτών ζητούν ίδια ευνοϊκή μεταχείριση- η επαναληπτικότητα -οι ίδιοι ζητούν τα ίδια για την ταυτότητα του λόγου- η προσθετικότητα -έως τώρα συνεπείς που προσχωρούν στην ομάδα των ασυνεπών- η αλληλεγγύη -δώσατε στους μεν, δώστε και σε μας.
      Κύριε Υπουργέ, ο χώρος του αθλητισμού δεν εξυγιαίνεται με τέτοιες ρυθμίσεις. Η εξυγίανση επέρχεται με την εφαρμογή των νόμων. Στείλτε στην ερασιτεχνική κατηγορία κάποιες ομάδες, αγνοώντας τους παράγοντες και τους οπαδούς και θα δείτε ότι δεν θα επαναληφθούν φαινόμενα κακοδιαχείρισης σε τέτοια έκταση. 
      Διαφωνώ, λοιπόν, ριζικά με τη ρύθμιση. Δεν θα είναι η τελευταία όπως καλόπιστα ευχήθηκε –διάβασα στην Επιτροπή και το είπε και σήμερα- ο κ. Ιωαννίδης. Στα δέκα επόμενα χρόνια θα παρελάσουν διάφορες κυβερνήσεις, διάφοροι Υπουργοί Αθλητισμού, θα πιέζουν οπαδοί και παράγοντες. Μακάρι να διαψευστώ. 
      Δεν αρκούμαι, κύριε Υπουργέ, στη διαφωνία. Σας καταθέτω μια πρόταση. Οι αθλητικές ανώνυμες εταιρείες να δανειστούν από τις τράπεζες για την εξόφληση των χρεών τους με τραπεζικά κριτήρια, με εμπράγματη ασφάλεια τα γήπεδά τους, με εκχώρηση των απαιτήσεών τους από τηλεοπτικά δικαιώματα ή άλλες επιχορηγήσεις, με εγγυήσεις –επιτέλους- των ιδιοκτητών τους, οι οποίοι δήθεν βάζουν λεφτά από την τσέπη τους.
    Παρένθεση: Θεωρώ ότι μετά τον Νίκο Γουλανδρή κανείς άλλος Πρόεδρος δεν έβαλε σε καμία αθλητική εταιρεία λεφτά από την τσέπη του.
       ΝΙΚΟΛΑΟΣ ΚΟΡΤΣΑΡΗΣ: Άλλη παρένθεση: Ο Μπάρλος.
       ΣΩΚΡΑΤΗΣ ΚΟΣΜΙΔΗΣ: Το δέχομαι. 
       ΠΡΟΕΔΡΕΥΩΝ (Ιωάννης Τραγάκης): Εν μέρει, συμπληρώνει το Προεδρείο.
       ΣΩΚΡΑΤΗΣ ΚΟΣΜΙΔΗΣ: Και κάτι ακόμα και κλείνω μ’ αυτό, κύριε Πρόεδρε ...
       ΙΩΑΝΝΗΣ ΙΩΑΝΝΙΔΗΣ: Κύριε Κοσμίδη, και ο Καρέλας.
       ΠΡΟΕΔΡΕΥΩΝ (Ιωάννης Τραγάκης): Μη μπείτε σε ονοματολογία τώρα. Παρακαλώ να σταματήσει η ονοματολογία.
       ΣΩΚΡΑΤΗΣ ΚΟΣΜΙΔΗΣ: Στη διάταξη για τις ρυθμίσεις δεν είδα –διορθώστε με αν κάνω λάθος- έναν όρο: Ότι υπάγεται κανείς στη ρύθμιση και είναι ακόμη στη ρύθμιση όσο και εφ’ όσον καταβάλλει τις τρέχουσες εισφορές προς τα ασφαλιστικά ταμεία, τις τρέχουσες υποχρεώσεις προς την εφορία και τις άλλες υποχρεώσεις. Διότι διαφορετικά θα δημιουργηθεί μια νέα γενιά χρεών για την οποία θα επανέλθουμε εδώ στη Βουλή και θα συζητάμε πάλι για ρύθμιση.
       Είναι σαφές, λοιπόν, ότι μετά από αυτές τις παρατηρήσεις μου δεν είναι δυνατόν να ψηφίσω θετικά υπέρ του νομοσχεδίου. 
       Ευχαριστώ. 
       (Χειροκροτήματα από την πτέρυγα του ΠΑΣΟΚ).
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
       Η κυρία Καλογήρου έχει το λόγο.
       ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
       Κύριε Πρόεδρε, κυρίες και κύριοι συνάδελφοι, ζήτησα το λόγο γιατί έκρινα σκόπιμο να πω ορισμένες σκέψεις μου πάνω στο νομοσχέδιο περί Αθλητισμού, που θεωρώ ότι θα συντελέσουν στην αποδοχή του. 
       Συνεπής προς το πρόγραμμα και τις προγραμματικές της δηλώσεις η σημερινή Κυβέρνηση της Νέας Δημοκρατίας, με το προτεινόμενο νομοσχέδιο αποδεικνύει πως έχει την πολιτική βούληση, κύριε Κοσμίδη, αλλά έχει και την τόλμη να αντιμετωπίσει τα σοβαρά προβλήματα του Αθλητισμού. Ο στόχος είναι διπλός: Είναι η εξυγίανση του Αθλητισμού, αλλά και η στενότερη σχέση του πολίτη με τις αθλητικές δραστηριότητες. Δηλαδή, με δυο λέξεις Αθλητισμός ανοικτός σε όλους. 
       Το προς ψήφιση νομοσχέδιο που αφορά τον Αθλητισμό συζητιέται σε μια εξαιρετικά καθοριστική στιγμή για τον αθλητισμό. Αυτή είναι η κατάλληλη στιγμή, κυρίες και κύριοι συνάδελφοι, για να συζητήσουμε αυτό το νομοσχέδιο. Ακριβώς μετά από τη λήξη των επιτυχημένων Ολυμπιακών Αγώνων που διοργάνωσε η χώρα μας και μετά από τον πρόσφατο θρίαμβο της Εθνικής Ομάδας ποδοσφαίρου που μας έκαναν όλους περήφανους. 
       Είναι, όμως, σε όλους γνωστή και η προβληματική πλευρά του αθλητισμού και κυρίως του επαγγελματικού αθλητισμού, που έρχεται να αντιμετωπίσει το παρόν νομοσχέδιο. Είναι η πλευρά αυτή των βιαιοτήτων και των ακραίων φαινομένων που είναι απόρροια του φανατισμού μεταξύ των στρατευμένων οπαδών. Αυτή είναι μια πραγματικότητα. 
       Δεν είναι, όμως, μόνον η βία αυτή η οποία συνθέτει την προβληματική πλευρά του αθλητισμού. Τεράστια οικονομικά προβλήματα μαστίζουν τις ανώνυμες αθλητικές εταιρείες και χωρίς οικονομική εξυγίανση δεν θα λειτουργήσει ποτέ ο επαγγελματικός αθλητισμός σωστά.
       Το αληθινό πρόσωπο του αθλητισμού είναι το πάθος για τη συμμετοχή. Είναι να γεμίσουν τα γήπεδα, οι αθλητικές εγκαταστάσεις με φιλάθλους, με ανθρώπους που αγαπούν τον αθλητισμό. Το ζητούμενο, κυρίες και κύριοι συνάδελφοι, είναι ο αθλητισμός να δημιουργεί πρότυπα στα παιδιά μας και στους εφήβους και οι επιτυχίες του να αποτελούν οδηγό για τη νέα γενιά. Πρέπει τα παιδιά μας να μπουν στα γήπεδα, να μπουν στα στάδια είτε για να αγωνιστούν με τις αρχές της ευγενούς άμιλλας είτε ως φίλαθλοι. Πρέπει να δοθεί σημασία στην προσπάθεια, όποιο κι αν είναι το αποτέλεσμα, γιατί η συμμετοχή έχει σημασία. 
       Στη σημερινή εποχή η ανάγκη της κοινωνίας για σταθερές αξίες, για υγιή πρότυπα είναι ευδιάκριτη. Οι πρόσφατες επιτυχίες των ελληνικών ομάδων αλλά και των ελλήνων αθλητών αποδεικνύουν πως ο λαός αντλεί δύναμη από τις επιτυχίες αυτές. Τώρα είναι η στιγμή να προχωρήσουμε σε ριζικές και καινοτόμες αλλαγές στο χώρο του αθλητισμού. Και μπορούμε αυτό να το κατορθώσουμε και σε κοινωνικό επίπεδο με τη σωστή ενημέρωση και με τη διαπαιδαγώγηση των νεώτερων ηλικιών δημιουργώντας έτσι φιλάθλους –γιατί αυτό είναι το ζητούμενο- και όχι φανατισμένους οπαδούς. 
       Το παρόν νομοσχέδιο προτείνει ξεκάθαρα μέτρα για την αντιμετώπιση της βίας στα γήπεδα. Γίνεται σαφής διαχωρισμός μεταξύ πρόληψης και καταστολής. Δίνεται σημασία στην πρόληψη για να μη χρειάζεται να καταστέλλουμε. Σ’ αυτό το πλαίσιο κινούνται και τα μέτρα που προβλέπονται για την επιστημονική αντιμετώπιση του φαινομένου της βίας με τη συμβολή κοινωνιολόγου και ψυχολόγου και για τον έλεγχο των οργανωμένων οπαδών αλλά και για τον τρόπο λειτουργίας των οργανώσεών τους.
      Το φαινόμενο της βίας στα γήπεδα είναι αρκούντως κοινωνικό και ως τέτοιο πρέπει να το αντιμετωπίσουμε. Η έξαρση της βίας αποτελεί μία ευκαιρία για τον καθένα να ενταχθεί στη μάζα, να υιοθετήσει τις συμπεριφορές της, να δράσει ανώνυμα και να εξωτερικεύσει βίαιες συμπεριφορές, τις οποίες καταπίεζε στις υπόλοιπες εκδηλώσεις της ζωής του. Πρέπει επιτέλους να βγάλουμε το άτομο ως προσωπικότητα έξω από τη μάζα, να το αναγορεύσουμε σε ένα διακριτό πρόσωπο, γιατί τότε μόνο θα έχει την ατομική ευθύνη των πράξεών του. Και αυτό το πετυχαίνουμε με την προβλεπόμενη από το νομοσχέδιο υποχρεωτική έκδοση αριθμημένων και ονομαστικών εισιτηρίων. Έτσι ανοίγουμε τις θύρες των γηπέδων στους φιλάθλους και απομακρύνουμε τους κακώς νοούμενους φανατικούς οπαδούς, γιατί οφείλουμε να προλαμβάνουμε και όχι να καταστέλλουμε. 
      Τα άρθρα που αναφέρονται στην υποχρέωση των ΠΑΕ να δημιουργήσουν μηχανισμούς προστασίας των φιλάθλων και των αθλητών, στην εγκατάσταση ηλεκτρονικών συστημάτων εποπτείας αθλητικών εγκαταστάσεων, αλλά και στην αυστηροποίηση των ποινών, εξασφαλίζουν την εύρυθμη λειτουργία των αγώνων και προλαμβάνουν κάθε είδους αντιαθλητικές και έκνομες ενέργειες. Προς Θεού! Δεν είναι μέτρα αστυνόμευσης, είναι μέτρα πρόληψης. Δεν ποινικοποιούμε τον αθλητισμό, κυρίες και κύριοι συνάδελφοι, γιατί τέτοιου είδους έκνομες ενέργειες είναι αυτές οι οποίες αποδυναμώνουν την αθλητική ιδέα, την έννοια του αθλητισμού και του ευ αγωνίζεσθαι. Γιατί κάποια στιγμή πρέπει να δημιουργήσουμε τις προϋποθέσεις για να μπορέσει να έρθει η ελληνική οικογένεια στο γήπεδο. Και δεν θα έρθει ποτέ, όταν το πρώτο πράγμα που έρχεται στο μυαλό όταν ακούει τη λέξη «γήπεδο» και «αγώνας», είναι τα επεισόδια.
      Είδαμε ότι η ελληνική οικογένεια ήταν η πρώτη που ακολούθησε με όλα της τα μέλη την ελληνική ομάδα στην Πορτογαλία και αυτό γιατί η ατμόσφαιρα που επικρατούσε στα γήπεδα μακράν απείχε απ’ αυτήν που υπάρχει σ΄ έναν αγώνα μεταξύ δύο ελληνικών ομάδων. Είναι λυπηρό να το λέμε αυτό, όμως, είναι μία πραγματικότητα.
     Η ελληνική οικογένεια μπορεί να γίνει ο πιο θερμός υποστηρικτής σε κάθε αθλητική προσπάθεια. Το είδαμε όλοι και κατά τη διάρκεια των Ολυμπιακών Αγώνων, οι κερκίδες ήταν γεμάτες και σε αθλήματα τα οποία είναι λιγότερο γνωστά στο ευρύ κοινό στην Ελλάδα. Ήταν μία γιορτή του αθλητισμού, ήταν μία γιορτή του φίλαθλου πνεύματος. Το ίδιο πρέπει να αρχίσει επιτέλους να συμβαίνει και στα ελληνικά πρωταθλήματα. Να είναι το γήπεδο προσβάσιμο στην Ελληνίδα, για να μπορέσει να μπει στους αθλητικούς χώρους με ασφάλεια. Γιατί οι γυναίκες έχουν αποδείξει ότι και τον αθλητισμό αγαπούν, αλλά και ότι η συμμετοχή τους –είτε ως αθλήτριες είτε ως φίλαθλοι- συντελεί στην αναβάθμιση του αθλητισμού.
     Είδαμε τους νέους μας, είδαμε τα παιδιά μας κάθε ηλικίας, να γεμίζουν τα γήπεδα και τις πλατείες και να πανηγυρίζουν για τις επιτυχίες της Εθνικής μας Ομάδας και των Ολυμπιονικών μας. Τα ινδάλματα της νέας γενιάς σήμερα έχουν άμεση σχέση και με τον αθλητισμό και πρέπει να αδράξουμε την ευκαιρία για να φέρουμε τα παιδιά μας με ασφάλεια μέσα στα γήπεδα. Πρέπει επιτέλους το γήπεδο να γίνει προσβάσιμο στον Έλληνα πολίτη και την οικογένειά του, όπως είναι ο κινηματογράφος. Η δημιουργία της οικογενειακής κερκίδας στους αγώνες όλων των πρωταθλημάτων σ’ αυτό ακριβώς το πλαίσιο κινείται. 
     Η Κυβέρνηση προσδιορίζει μέσα απ’ αυτό το νομοσχέδιο συγκεκριμένους και καινοτόμους κανόνες λειτουργίας της αθλητικής δικαιοσύνης για την ταχεία και ουσιαστική απόδοσή της. Η μαγνητοσκόπηση και κάθε άλλο πρόσφορο μέσο μπορούν να χρησιμεύσουν για την τιμωρία των πειθαρχικών παραβάσεων διευκολύνοντας το έργο του αρμόδιου δικαιοδοτικού οργάνου. Το Φύλλο Αγώνος παύει να είναι και να αποτελεί τη μοναδική καταγραφή των γεγονότων σ’ έναν αγώνα. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Ένα λεπτό, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία συνάδελφε. Συντομεύετε.
     ΧΡΙΣΤΙΑΝΑ ΚΑΛΟΓΗΡΟΥ: Θα προσπαθήσω να ολοκληρώσω σε μισό λεπτό, κύριε Πρόεδρε.
     Η κατάργηση της ποινής του αποκλεισμού έδρας δίνει τέλος στη μεταφορά του προβλήματος από το ένα σημείο στο άλλο και σαφώς χρειάζεται οπωσδήποτε να δώσουμε την ευκαιρία στις ΠΑΕ να ορθοποδήσουν. 
     Δεν είναι η στιγμή για να δούμε ποιος ευθύνεται για το τεράστιο οικονομικό πρόβλημα και τη δεινή οικονομική κατάσταση ορισμένων ΠΑΕ. Είναι, όμως, η στιγμή να τους δώσουμε τη δυνατότητα να μπορέσουν να αποπληρώσουν τα χρέη τους. Να μπορέσουν και το δημόσιο και το ΙΚΑ να εισπράξουν. Έστω και αν εισπράξουν το χρέος συν το 20% των προσαυξήσεων. Έστω και αν αυτό γίνει σε πολλές δόσεις. Το ζητούμενο είναι να μπορέσουν να αποπληρώσουν τα χρέη τους, να ορθοποδήσουν, γιατί αυτό το έχει ανάγκη ο τόπος, γιατί αυτό το έχει ανάγκη ο αθλητισμός.
    Θεωρώ ότι το παρόν νομοσχέδιο αντιμετωπίζει τα επείγοντα προβλήματα του αθλητισμού. Το υπερψηφίζω και καλώ όλους τους συναδέλφους να ψηφίσουν υπέρ του νομοσχεδίου.
    Ευχαριστώ πολύ. Ευχαριστώ και για την ανοχή του χρόνου.
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Ιωάννης Τραγάκης): Ο κ. Κουλούρης έχει το λόγο.
    ΚΙΜΩΝ ΚΟΥΛΟΥΡΗΣ: Κύριε Πρόεδρε, αν και δε μετέχω σ’ αυτό το Τμήμα, θεώρησα υποχρέωσή μου να προσέλθω για να πάρω θέση σ’ αυτό το νομοσχέδιο που προτείνει η Κυβέρνηση. Και το θεώρησα υποχρέωσή μου, όχι μόνο λόγω ενός παρελθόντος -θα έλεγα αναγνωρισμένο απ’ όλους- μιας λαμπρής περιόδου που θήτευσα ως Γενικός Γραμματέας Αθλητισμού, αλλά γιατί πράγματι πίστευα και πιστεύω ότι ο αθλητισμός έχει μια τεράστια δύναμη κοινωνική, οικονομική η οποία γίνεται και πολιτική. 
    Θα ξεκινήσω λέγοντάς σας αυτό που βιώνω αυτό το εξάμηνο, μια soft ρητορεία της Κυβέρνησης της Νέας Δημοκρατίας, αλλά στην πράξη μια σκληρή, γνωστή στους παλαιότερους, παλαιοκομματική δεξιά αντίληψη. 
    Αυτό που διαπιστώνουμε όλο αυτό το εξάμηνο, είναι ο μεν Πρωθυπουργός να  βγαίνει και να λέει πως εκφράζει τον κοινωνικό χώρο, τις δυνάμεις του Κέντρου και από την άλλη μεριά, ο κάθε Υπουργός χωριστά, με την πολιτική που εφαρμόζει, να μην κάνει τίποτε άλλο παρά να επιχειρεί να στήσει, να περιχαρακώσει ένα κράτος της δεξιάς, που όσο και αν πέρασαν τα χρόνια παραμένει στην αντίληψη το ίδιο αντιλαϊκό και το ίδιο συντηρητικό.
    Έρχομαι τώρα στο θέμα του νομοσχεδίου. Είναι ακριβώς η συνέχεια των όσων είπα. Ο μεν Πρωθυπουργός να μιλάει για μια χώρα που διαφημίστηκε, δοξάστηκε, που ανέδειξε τη δύναμή της, το κύρος, το βάρος και την ικανότητά της όλη αυτήν την περίοδο και να νοιώθει περήφανος και να λέει πως πρέπει όλοι οι Υπουργοί του και η Κυβέρνησή του προφανώς, να συμπεριφέρονται μ’ έναν τρόπο συναινετικό, να κορδώνονται και να καμαρώνουν τα στελέχη της Κυβέρνησης γι’ αυτό που δείξαμε σε ολόκληρο τον κόσμο, αλλά από την άλλη μεριά, ο φίλος κατά τα άλλα Γιώργος Ορφανός στο δικό του χώρο, δηλαδή, στο χώρο του αθλητισμού, να κοιτάζει να δει πώς θα οικοδομήσει το κράτος της Δεξιάς.
    Αυτό το νομοσχέδιο αποβλέπει ουσιαστικά σε δύο πράγματα. Το ένα είναι να τακτοποιήσει τα χρέη των ΠΑΕ. Αυτός ήταν ο σκοπός αυτού του νομοσχεδίου, γιατί σε όλα τα άλλα ζητήματα που έχουν να κάνουν με τη βία δύσκολα θα διαφωνήσει κανείς. Δεν ξέρω πώς θα εφαρμοστούν και δεν ξέρω, συμμεριζόμενος και τις απόψεις του ΚΚΕ, αν ίσως διολισθήσουμε σε μεγάλες αυθαιρεσίες. Πρέπει να το προσέξουμε πάρα πολύ αυτό. Πρέπει, λοιπόν, να τακτοποιήσουμε τα χρέη των ΠΑΕ. Δεν έχουμε τη γενναιότητα να πούμε ότι οι ΠΑΕ έχουν προκαλέσει το δημόσιο αίσθημα επανειλημμένως. Και ως Γενικός Γραμματέας Αθλητισμού, αρνιόμουν σταθερά από τότε να ρυθμίζω και να επαναρυθμίζω χρέη τους. Κατ΄ αυτόν τον τρόπο θα είμασταν ουσιαστικά αντίθετοι με όλους εκείνους τους συνεπείς φορολογούμενους που τηρούν τους νόμους και εκπληρώνουν τις υποχρεώσεις τους.
    Το έχουν εκ των προτέρων δεδομένο όλοι αυτοί οι κύριοι ότι κάποια στιγμή θα πιέσουν κάποια κυβέρνηση, κάποιους υπουργούς, κάποιους πολιτικούς και εκείνοι θα υποχωρήσουν. Μιλώντας και τώρα με συναδέλφους, προκειμένου να βρούμε μία ρεαλιστική απάντηση σ΄ αυτό το φαινόμενο –που όπως είπε και ο Σωκράτης ο Κοσμίδης, κάποιοι συνάδελφοι μετά από δύο, μετά από πέντε, μετά από δέκα χρόνια- γι’ αυτό καταλήγω στην άποψη, κύριε Υπουργέ, ότι όσο λιγότερο ασχολείσαι με τις ΠΑΕ, τόσο καλύτερα είναι και για το επαγγελματικό ποδόσφαιρο και για το Υπουργείο και για την πολιτική μας ζωή. Αφήστε τους να καταρρεύσουν. Μέσα από αυτήν την κατάρρευση θα υπάρξει εξισορρόπηση.
    Έρχομαι τώρα στο δεύτερο. Δεν μπορούσα να διανοηθώ, αγαπητέ Γιώργο Ορφανέ, πως θα παρενέβαινες με τόσο κυνισμό και με τόση αγριότητα στις Ομοσπονδίες, ειλικρινά δεν μπορούσα να το διανοηθώ. Θα περίμενα από σένα, επειδή ξέρω την αγάπη σου για τον αθλητισμό, μια πολύ πιο γενναία απόφαση και αν θέλεις, ας τους καλούσες και ας τους έλεγες, εγώ πρόκειται να κάνω αυτά, τι λέτε; Αυτή, θα έλεγα, η ορμητικότητα, αυτή η πρωτόγνωρη ορμητικότητα για τον τόπο μας που λες, όλα τα σαρώνω με ένα νομοσχέδιο, λυπάμαι αλλά είναι απαράδεκτη. Και δικαιώνει τις πρώτες κουβέντες που είπα, ότι ο κάθε υπουργός στο χώρο του κοιτάζει πως θα στήσει το κράτος της Δεξιάς και πως θα το περιχαρακώσει. 
    Εγώ δεν θα επικαλεστώ τους φόβους είτε από τη FΙFΑ είτε από τη ΔΕΒ, αλλά θα λυπηθώ αν θα σε δω, αγαπητέ Γιώργο Ορφανέ, αύριο που θα συναντήσεις το Γενικό Γραμματέα της ΟΥΕΦΑ κλπ, να λες με συγχωρείτε, κάναμε λάθος. Γιατί γνωρίζεις πολύ καλά ότι όλη αυτή η ρύθμιση γίνεται για να ανατραπεί ο Γκαγκάτσης και ο Λάμπης ο Νικολάου, προκειμένου να έρθει ο Ισίδωρος.
     Έτσι έχουμε από τη μια μεριά, Κωνσταντίνος Μητσοτάκης για Πρόεδρος, Ντόρα Δήμαρχος, εν δυνάμει Πρωθυπουργός, Κυριάκος Βουλευτής, εν δυνάμει Υπουργός και Ισίδωρος γαμπρός, εν δυνάμει Πρόεδρος της ΕΟΑ. Έχετε τη δύναμη να τα πείτε τα πράγματα έτσι. Διότι και με τον Κανονισμό της ΔΟΕ που ισχύει από την 1η Σεπτεμβρίου, δεν μπορείτε να προχωρήσετε σε τέτοιες ανατροπές, εάν δεν υπάρχει αυτό το μέλος που να έχει τουλάχιστον τρία χρόνια θητεία είτε σε Ομοσπονδία είτε μία θητεία στην Επιτροπή Ολυμπιακών Αγώνων. Αυθαιρετείτε…
    ΙΩΑΝΝΗΣ ΙΩΑΝΝΙΔΗΣ: Αυτό είναι ρατσιστικό. 
    ΚΙΜΩΝ ΚΟΥΛΟΥΡΗΣ: Τι ρατσιστικό; Αγαπητέ μου, κύριε Ιωαννίδη, υπάρχει ένας Κανονισμός που νομοθετούμε. Εσύ προσωπικά το δέχεσαι; 
    ΙΩΑΝΝΗΣ ΙΩΑΝΝΙΔΗΣ: Για ποιόν;
    ΚΙΜΩΝ ΚΟΥΛΟΥΡΗΣ: Για τον Ισίδωρο. Διότι λέμε, μπορεί να γίνει μέλος του Προεδρείου, χωρίς να έχει θητεύσει καν σε Ομοσπονδία. Εσύ το δέχεσαι;
    ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κάνετε λάθος, γιατί ο συγκεκριμένος έχει θητεία. 
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ και εσάς, κύριε Υπουργέ, αλλά και τους συναδέλφους να μην κάνετε διάλογο.
    Ολοκληρώστε, κύριε Κουλούρη.
    ΚΙΜΩΝ ΚΟΥΛΟΥΡΗΣ: Να σεβαστείτε το κύρος της χώρας…
    ΠΡΟΕΔΡΕΥΩΝ (Ιωάννης Τραγάκης): Κύριε Κουλούρη, σας παρακαλώ…
    ΚΙΜΩΝΑΣ ΚΟΥΛΟΥΡΗΣ: Παρακαλώ! Ό,τι θέλω θα λέω στη Βουλή. Αλίμονο αν μου αφαιρέστε εσείς το λόγο. Ποιος θα μου αφαιρέσει το λόγο; Σ’ αυτή τη Βουλή έχουμε το δικαίωμα να εκφράζουμε τις απόψεις μας και αυτό…
     ΠΡΟΕΔΡΕΥΩΝ (Ιωάννης Τραγάκης): Κύριε Κουλούρη, με συγχωρείτε, αλλά θα σας αφαιρέσω το λόγο. Απευθύνεστε προσωπικά. 
    ΚΙΜΩΝΑΣ ΚΟΥΛΟΥΡΗΣ: Σε ποιόν;
     ΠΡΟΕΔΡΕΥΩΝ (Ιωάννης Τραγάκης): Κατ’ αρχήν, αναφερθήκατε σε ονόματα. Απευθύνεστε προσωπικά σε συναδέλφους. 
    ΚΙΜΩΝΑΣ ΚΟΥΛΟΥΡΗΣ: Ο κ. Ιωαννίδης…
     ΠΡΟΕΔΡΕΥΩΝ (Ιωάννης Τραγάκης):  Ο αγαπητός Γιάννης έγινε κ. Ιωαννίδης τώρα, αλλά ακούστε. Υπάρχουν 25 εγγεγραμμένοι συνάδελφοι. Εάν θέλουμε να τους σεβαστούμε και να μιλήσουν όλοι, που αυτή είναι η επιθυμία μας –και θα μιλήσουν όλοι- πρέπει να είμαστε συγκεκριμένοι και να σεβόμαστε το χρόνο. Οι αντεγκλήσεις δημιουργούν διακοπές, οι διακοπές είναι εις βάρος των επομένων συναδέλφων που είναι να μιλήσουν. 
    Ολοκληρώστε την τελευταία σας σκέψη και τελειώστε.
    ΚΙΜΩΝ ΚΟΥΛΟΥΡΗΣ: Όπως πάντα, ο Πρόεδρος είναι πάρα πολύ γλυκός και συμφωνώ απόλυτα. Γι’ αυτό να μη διακόπτετε. 
    Έλεγα, λοιπόν, ακριβώς ότι –και αυτό είναι και ευθύνη δική μας, του ΠΑΣΟΚ στο σύνολό του- αφήνουμε αυτό το soft κλίμα να περνάει, ενώ πίσω απ’ αυτό κρύβεται όλη αυτή η επιχείρηση άλωσης του κράτους. Όσο μας αφορά, λοιπόν, θα δώσουμε τη μάχη, προκειμένου να αποκαλύπτουμε αυτά τα φαινόμενα και να δίνουμε πάλι ελπίδα σ’ αυτόν τον τόπο. 
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, θα ήθελα δέκα δευτερόλεπτα μόνο, επειδή ο κ. Κουλούρης αναφέρθηκε σε δημόσιο πρόσωπο εδώ στη Βουλή. 
     ΠΡΟΕΔΡΕΥΩΝ (Ιωάννης Τραγάκης): Δεν έχετε το δικαίωμα να απαντήσετε. 
    Ο κ. Λιάνης έχει το λόγο για οκτώ λεπτά.
    ΓΕΩΡΓΙΟΣ ΛΙΑΝΗΣ: Ευχαριστώ, κύριε Πρόεδρε.
    Κύριοι συνάδελφοι, ήθελα να πω μία λέξη, γιατί ακούστηκαν πάρα πολλά για τους Ολυμπιακούς Αγώνες. Θεωρώ ότι οι Ολυμπιακοί Αγώνες από τεράστιο εθνικό κεκτημένο αποτελούν πλέον μία πανάκριβη εθνική κληρονομιά και αυτό είναι αναμφισβήτητο. Δεν είπε αυτό ο κ. Αλογοσκούφης, κυρία Ξηροτύρη, είπε το ακριβώς αντίθετο. Όποιο και αν είναι το τίμημα των αγώνων το άξιζαν. Να διαβάζουμε σωστά τις δηλώσεις των Υπουργών.
    Ένα γεγονός με έξι δισεκατομμύρια τηλεθέαση, το μεγαλύτερο στην ιστορία του πλανήτη, που δείχνει μία ισχυρή Ελλάδα, μία ελκυστική Ελλάδα, μία ασφαλή Ελλάδα, που δείχνει το μεγαλείο της έναρξης με έναν πολιτισμό σε μέγα βάθος, με μία ελληνική διαφάνεια, με εθελοντές που καθρεπτίζουν τα μεγάλα προτερήματα του λαού μας, την πεμπτουσία του λαού μας, με αγώνες λαμπρούς και φιλικούς, με τους Έλληνες να γιορτάζουν, εάν αυτό το μεγάλο γεγονός, λοιπόν, δεν είναι πλέον μία εθνική τεράστια κληρονομιά, τότε ποιο είναι; 
    Να μην είμαστε πια μεμψίμοιροι με τους Ολυμπιακούς. Αν δεν σκιάζε τους αγώνες το μοναδικό μελανό τους σημείο, θα μιλάγαμε πραγματικά για τους σημαντικότερους αγώνες στην ιστορία των Ολυμπιακών Αγώνων, τουλάχιστον τη νεώτερη. 
    Έρχομαι στο θέμα του νομοσχεδίου. Κύριοι συνάδελφοι, κύριε Υπουργέ, δεν είναι σχέδιο εξυγίανσης του ελληνικού αθλητισμού αυτό. Αυτό είναι ρύθμιση χρεών όχι των ομάδων δυστυχώς, αλλά των προεκλογικών χρεών της Νέας Δημοκρατίας και πολύ συγκεκριμένη μάλιστα ρύθμιση. Πώς τα καταφέρατε και από το ολοφώτεινο πρόσωπο της χώρας, μετά και το θρίαμβο της Πορτογαλίας και μετά τους Ολυμπιακούς, φτάσαμε σ΄ αυτό το αμαύρωμα; Πώς τα καταφέρατε σε τόσο μικρό χρονικό διάστημα και φέρατε τα πάνω-κάτω στον αθλητισμό; 
    Δεν αμφισβητώ διόλου τις προθέσεις σας. Είναι καλές. Τα πάνω-κάτω τα έφερε η άγνοιά σας. Πώς αλλιώς να εξηγήσω τα όσα συμβαίνουν; Κομπορρημονούσατε για τη βία ότι τάχα την εξαλείψατε κιόλας, την περάσατε στο στόμα του Πρωθυπουργού. Δεν ξέρατε ότι η βία είναι Λερναία Ύδρα και μόλις της κόψεις ένα κεφάλι πετάγονται άλλα εννέα; Ιδού τώρα συλλέγετε τα άνθη του κακού. Τα συλλέγετε στην Αθήνα, στη Θεσσαλονίκη, στην Κέρκυρα και στη Ζάκυνθο. Δυστυχώς στη Ζάκυνθο πάνω από το φέρετρο ενός Αλβανού μετανάστη. 
    Και δεν φτάνει αυτό το κακό που σας έπληξε και έπληξε και ολόκληρη τη χώρα, επώνυμα στελέχη της παράταξής σας –ουσιαστικά εθνικιστές είκοσι τεσσάρων καρατίων- αμαυρώνουν την εικόνα της Ελλάδος παγκοσμίως. Στη Θεσσαλονίκη υπάρχει ένα τρίγωνο που το αποτελούν δύο θεσμικά πρόσωπα της Αυτοδιοίκησης και ένας ακόμη Βουλευτής, θα τολμήσω να το πω, ο μέγας διώκτης της γενιάς του 1-1-4. Αυτό είναι το κεντρώο πρόσωπο της Νέας Δημοκρατίας; Προσωπιδοφόροι που όχι απλώς δεν είναι κεντρώοι, αλλά είναι ακροδεξιοί και δεν κάνουν τίποτε άλλο παρά να προκαλούν το δημόσιο αίσθημα;
    ΠΡΟΕΔΡΕΥΩΝ (Ιωάννης Τραγάκης): Να έρθουμε και λίγο στο νομοσχέδιο, κύριε Λιάνη;
    ΓΕΩΡΓΙΟΣ ΛΙΑΝΗΣ: Βεβαίως, κύριε Πρόεδρε, αλλά όλοι μίλησαν γενικά και θα μιλήσω και εγώ.
    ΠΡΟΕΔΡΕΥΩΝ (Ιωάννης Τραγάκης): Για ένα και μόνο λόγο. Θα ζητήσετε μετά πίστωση χρόνου και δεν θα μπορέσω να σας τη δώσω.
    ΓΕΩΡΓΙΟΣ ΛΙΑΝΗΣ: Παρακαλώ πολύ να μου κρατήσετε το χρόνο μου. Δεν δέχομαι διακοπές. 
    ΠΡΟΕΔΡΕΥΩΝ (Ιωάννης Τραγάκης): Όταν είστε εκτός θέματος θα δέχεστε διακοπές. Συνεχίστε.
    ΓΕΩΡΓΙΟΣ ΛΙΑΝΗΣ: Για τη βία, λοιπόν, λέγατε ότι η διάταξη που είχα περάσει εγώ για την απαγόρευση διάθεσης εισιτηρίων στις μετακινήσεις των οπαδών, είναι αντισυνταγματική, ενώ στην ουσία προστάτευε να μην καίγονται ελληνικές πόλεις, να μην έχουμε νεκρούς. Τώρα έρχεστε εσείς στα πράγματα και λέτε ότι όχι μόνο δεν θα την αλλάξετε, παρά την αυστηροποιείτε με το δικαίωμα που δίνετε στον εαυτό σας να μπορείτε να απαγορεύετε και τη μετακίνηση μεμονωμένων ατόμων στις ξένες επαρχιακές πόλεις. 
      Αν αυτό δεν είναι αντισυνταγματικό, τότε ποιο είναι; Και αν σας προκύψουν, κύριε Υπουργέ, δύο επεισόδια σε ήσσονος σημασίας αγώνες, τι θα κάνετε; Τα περισσότερα επεισόδια πέρσι έγιναν στον αγώνα Λάρισας – Χαλκίδας, που δεν προβλέπονται μ΄ αυτά τα οποία λέτε στο νομοσχέδιό σας. Τι θα κάνετε εκεί; Την ΔΕΑΒ και την Αστυνομία δεν τις θεωρείτε ασφαλιστικές δικλείδες; Η γνώμη του Υπουργού είναι υπεράνω όλων, μία πεφωτισμένη δεσποτεία στο χώρο του αθλητισμού; Δεν είναι δημοκρατικό.
      Το αμετάτρεπτο, κύριε Υπουργέ, είναι το χειρότερο. Σας προφητεύω: Θα γεμίσετε τις ελληνικές φυλακές με παιδιά 16 έως 20 χρονών, όπου δωρεάν θα σπουδάζουν στο πανεπιστήμιο του ανώτατου εγκλήματος. Κανένας δεν έχει γνωρίσει τις ελληνικές φυλακές όσο εγώ. Είκοσι χρόνια τις έχω επισκεφτεί. Όποιος μπαίνει μέσα σπουδάζει όλες τις αμαρτίες και όλα τα εγκλήματα. Και θα στέλνετε εκεί –γιατί δεν υπάρχει διαχωρισμός στις ελληνικές φυλακές- παιδιά από 18 έως 26 χρονών κάθε Κυριακή; Θα εισπράξετε το αντίτιμο αυτής της ενέργειας.
      Σας έλεγα, λοιπόν, για την άγνοια. Υπάρχει άγνοια. Σ’ αυτήν την άγνοια είναι βυθισμένη η Νέα Δημοκρατία. Η ίδια άγνοια διαχείρισης στοιχειώδους κρίσεως τραυμάτισε τους Ολυμπιακούς Αγώνες και κόντεψε να τους τινάξει στον αέρα. Βιαστικά προσπαθήσατε να ξηλώσετε νοερά τα γαλόνια των Ολυμπιονικών, γαλόνια που εσείς δώσατε, ο κ. Βαρβιτσιώτης, η παράταξή σας, μόλις προέκυψε  η μεγάλη ή μικρή κρίση. «Κρατικοδίαιτος αθλητισμός» διοχετεύατε στο φιλικό σας τύπο, ντόπινγκ λασπολογίας για κρατικοδίαιτο σύστημα ΠΑΣΟΚ, για αμαρτωλό ΠΑΣΟΚ, για μετάλλια που κόστισαν 65 δισεκατομμύρια, για να προετοιμάσετε στην ουσία ένα βαθύ ξήλωμα των ομοσπονδιών. Το είπε μόλις τώρα ο Κίμωνας Κουλούρης. Το είχατε στο μυαλό σας απ’ αρχής με πρωτοφανείς παρεμβάσεις στα εσωτερικά των ομοσπονδιών, που δεν ξέρουν ούτε την επέμβαση της FIFA. Το έχω υποστεί, κύριε Υπουργέ. Δεχθείτε την εμπειρία μου. Πήγα και ζήτησα το αυτονόητο, τακτικούς δικαστές. Ξέρετε τι μου είπε ο κ. Λιάγκας, ο οποίος είναι ακόμα στα πράγματα; «Κύριε Λιάνη, αν φέρετε τακτικούς δικαστές, η ελληνική Εθνική Ομάδα δεν θα παίξει στο Μουντιάλ του ’94». Το μετέφερα στον αείμνηστο Ανδρέα Παπανδρέου. «Ιδού το δίλημμα, κύριε Πρόεδρε», είπα. Και μου απαντά: «Προφανώς δεν θα αφήσουμε την Εθνική Ομάδα και θα δούμε πώς θα γίνει με τους δικαστές». Ομολογώ ότι έτσι έγινε. 
      Εσείς, λοιπόν, έχετε το κουράγιο να βγάλετε την Εθνική Ομάδα από το τρίτο της παιχνίδι που είναι στην Ουκρανία ή κάπου αλλού; Για ποιο λόγο; Ποιο είναι το όφελος; 
      Δεν είναι, λοιπόν, τόσο απλό. Θα πρέπει να το ξαναδείτε το ζήτημα αυτό. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ο εισηγητής σας συμφωνεί μ΄ αυτό; 
       ΓΕΩΡΓΙΟΣ ΛΙΑΝΗΣ: Τον εισηγητή μας τον άκουσα και συμφωνώ μ΄ αυτά που είπε. Είπε εξαιρετικά πράγματα. 
      Μέμφεσθε τη χώρα ξαφνικά για τον αθλητισμό της μετά την καταπληκτική εμφάνιση στην Πορτογαλία; Μήπως είναι έργο δικό σας αυτό ή δικό μας; Μέμφεσθε τη χώρα που είναι δεκάτη πέμπτη σε διακόσιες δύο χώρες σε ολόκληρο τον κόσμο; 
      Το έργο αυτό έχει ξαναπαιχτεί από τη Νέα Δημοκρατία πλειστάκις. Και κάθε φορά που παίζεται το έργο, καταλήγετε από εξολοθρευτές στην πρώτη πράξη, πεπτωκότες αλλά πάντα αμαρτωλοί άγγελοι στην τελευταία. Είκοσι χρόνια τώρα  έχετε συνεταίρους πρόσωπα συνδεδεμένα με τις μεγάλες φατρίες που τεμαχίζουν το ελληνικό ποδόσφαιρο και προχωρούν και τώρα στο άθλιο έργο τους. Όλο το σχέδιο της εξυγίανσης δεν είναι παρά η άνοδος στα πράγματα και το κουμάντο στην ΕΠΟ και την ΕΠΑΕ του ενός από τους δύο βασικούς παράγοντες της κακοδαιμονίας που έχει το επαγγελματικό μας ποδόσφαιρο. Τους ξέρετε με το ονοματεπώνυμό τους κι εσείς κι εγώ. Αυτοί που σας βοηθούν τώρα στο παρασκήνιο, είναι οι ίδιοι που χρόνια ολόκληρα βοηθούσαν τον άλλο καθοριστικό παράγοντα της κακοδαιμονίας του ελληνικού επαγγελματικού ποδοσφαίρου. Διαλέγετε και παίρνετε. Κι εσείς πηγαίνετε σύσσωμοι στις δεξιώσεις των εκπροσώπων που στιγμάτισαν τον ελληνικό αθλητισμό, που έβριζαν τους Βουλευτές και τους βάζετε στα αυτοκίνητα του ΡΙΣΚ, για να τους μεταφέρει επίσημα η Βουλή από εδώ στο Ολυμπιακό Στάδιο. Έγινε κι αυτό, το είδαν τα μάτια μας. Με ποια ιδιότητα μεταφέρθηκαν αυτά τα πρόσωπα; 
      ΙΩΑΝΝΗΣ ΙΩΑΝΝΙΔΗΣ: Ποια είναι αυτά τα πρόσωπα;
      ΓΕΩΡΓΙΟΣ ΛΙΑΝΗΣ: Μη με αναγκάσετε να πω ονόματα. Τα ξέρετε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, συνεχίστε επί του νομοσχεδίου.
       ΓΕΩΡΓΙΟΣ ΛΙΑΝΗΣ: Ναι, κύριε Πρόεδρε. 
      Δίχως ντροπή, μόνο αυτήν τη λέξη μπορώ να βρω, καταγγέλλετε και το έργο μας, το οποίο στη συνέχεια, όμως, το σφετερίζεσθε.
      Κόβετε κορδέλες σε «μακέτες», φωτογραφίζεστε μπροστά σε «έργα φαντάσματα». Όταν θριαμβεύετε, είστε εσείς που φέρατε το θρίαμβο. Όταν παρουσιάζεται ένα μεγάλο πρόβλημα, όπως το θέμα του ντόπινγκ, τότε με γρήγορα πηδηματάκια εξαφανίζεστε και διοχετεύετε ψεύδη στις εφημερίδες, ότι δήθεν το ΠΑΣΟΚ έστελνε λεφτά σε ανύπαρκτες εταιρείες. Πού είναι η εταιρεία; Γιατί δεν την κατονομάζει ο κ. Ρουσόπουλος; Πέστε μου μια εταιρεία του Τζέκου που πήρε λεφτά από το ΠΑΣΟΚ. Καμία. Και το ξέρετε καλά. Δολίως, όμως, σε είκοσι εφημερίδες υπήρξαν διοχετευμένα και χαλκευμένα ψεύδη.
      Με ποιο στοιχείο μπορείτε να ισχυριστείτε ότι ένας οποιοσδήποτε Υπουργός του ΠΑΣΟΚ συνετέλεσε στο ντοπάρισμα ενός αθλητή; Τα χείριστα συντελούνται στον αθλητισμό και εσείς μιλάτε για εξυγίανση. Η εξυγίανσή σας οδηγεί στον όλεθρο, κύριε Υπουργέ. 
      Και τελειώνω. Θα έλθει αύριο ο κ. Ζερόν Σαντέν υπεύθυνος της FΙFΑ για ποδόσφαιρο. Γιατί τον δέχεστε, αφού είσαστε  τόσο αποφασισμένοι να κάνετε αυτά που λέτε; Γιατί τον δέχεστε, αφού έχετε την άδεια του Πρωθυπουργού, για το φόβο έναντι της διεθνούς ομοσπονδίας;  Και αν αυτός ο άνθρωπος σας πείσει, τι θα έλθετε να μας πείτε μετά; Ότι είχε δίκιο η FIFA; Σίγουρα δεν έχει δίκιο η FIFA, αλλά πρέπει να σεβόμαστε το αυτοδιοίκητο του ποδοσφαίρου, το αυτοδιοίκητο των ομοσπονδιών. Τώρα το σέβεστε πια στην Ελληνική Ολυμπιακή Επιτροπή, όπου δεν ξέρω αν το σχέδιο είναι «Ισίδωρος Κούβελος»; Το άκουσα και εγώ αυτό και φοβάμαι να το πιστέψω. Ρωτώ, όμως, γιατί πάτε να αλλάξετε το σύστημα εκλογών εκεί στην ΕΠΟ και στην Ελληνική Ολυμπιακή Επιτροπή.
      Τελειώνω, κύριε Πρόεδρε, με μία λέξη. Θα απευθυνθώ σε κάποιον που συμπαθώ πάρα πολύ, στον εισηγητή της Νέας Δημοκρατίας. Καταπληκτικό. Αν χάσαμε από την Αλβανία, είναι επειδή δεν έχει αρχίσει το ελληνικό πρωτάθλημα! 
      Ρωτώ λοιπόν και εγώ. Η ήττα δείχνει το μεγαλείο καμιά φορά αυτού που ηττάται και είναι χρέος και τιμή της Ελλάδας τώρα πια και όταν χάνει στον αθλητισμό, να δείχνει το μεγαλείο της. Δεν επιτρέπεται μετά την Πορτογαλία ούτε επιτρέπεται μετά τους  υπέροχους Ολυμπιακούς Αγώνες. 
      ΠΡΟΕΔΡΕΥΩΝ (Ιωάννης Τραγάκης): Ο κ. Βέρρας έχει το λόγο. 
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, τι θα γίνει με το χρόνο; 
      ΠΡΟΕΔΡΕΥΩΝ (Ιωάννης Τραγάκης): Εσείς φταίτε με τις διακοπές. Μην κάνετε διακοπές για να τελειώνουμε. 
      ΙΩΑΝΝΗΣ ΙΩΑΝΝΙΔΗΣ: Ενιστάμεθα, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ενίστασθε γιατί έχετε δίκιο τις περισσότερες φορές, αλλά δεν χρειάζεται να κάνετε διακοπές. 
      Ορίστε, κύριε συνάδελφε, έχετε το λόγο. 
      ΜΙΛΤΙΑΔΗΣ ΒΕΡΡΑΣ: Ευχαριστώ, κύριε Πρόεδρε.
      Θα αρχίσω με μια παρατήρηση προς εσάς, κύριε Ιωαννίδη. Προχθές στην Επιτροπή  Μορφωτικών  Υποθέσεων είπατε μια αλήθεια -και εγώ το εκτιμώ- που αφορούσε την ολοκλήρωση των ολυμπιακών  έργων. Είπατε μετά παρρησίας -και το χειροκροτώ- ότι το ΠΑΣΟΚ διήνυσε ένα μαραθώνιο σαράντα δύο χιλιάδες εκατό μέτρων και η Νέα Δημοκρατία εκατό μέτρα. Αυτό είναι μία αλήθεια. Πρέπει να καταγραφεί στην ιστορία, το τιμώ ιδιαίτερα. 
      ΠΡΟΕΔΡΕΥΩΝ (Ιωάννης Τραγάκης): Είπε τέτοιο πράγμα; Μήπως συμπλήρωσε και κάτι άλλο ακόμα; 
      ΜΙΛΤΙΑΔΗΣ ΒΕΡΡΑΣ: Εδώ είναι ο κ. Ιωαννίδης. Μπορεί να το επιβεβαιώσει. 
      ΙΩΑΝΝΗΣ ΙΩΝΝΙΔΗΣ: Είπα …
      ΠΡΟΕΔΡΕΥΩΝ (Ιωάννης Τραγάκης): Ξέρω ότι συπληρώσατε, κύριε Ιωαννίδη. Ότι, δηλαδή, τα τελευταία εκατό μέτρα είναι τα κρισιμότερα. 
      ΙΩΑΝΝΗΣ ΙΩΑΝΝΙΔΗΣ: Είπα ότι το ΠΑΣΟΚ έκανε το Μαραθώνιο και η Νέα Δημοκρατία το τελευταίο κατοστάρι. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
      ΜΙΛΤΙΑΔΗΣ ΒΕΡΡΑΣ: Αν θυμάμαι, όμως, καλά, το πιο δύσκολο και το πιο δημοφιλές άθλημα είναι ο Μαραθώνιος και μάλιστα έχει και ελληνική ιστορία, γιατί από εδώ ξεκίνησε. 
      Επί του νομοσχεδίου τώρα. Ως γιατρός που είμαι, χειρουργός και γυναικολόγος, θα τοποθετηθώ λίγο με ιατρικές ορολογίες. Το τεράστιο αυτό αθλητικό και κοινωνικό πρόβλημα το διαχωρίζω σε δύο παραμέτρους. Πρώτον, διάγνωση και δεύτερον θεραπεία. Σε ό,τι αφορά τη διάγνωση, είναι μια εύκολη υπόθεση, που δεν χρειάζεται σύγχρονα διαγνωστικά μέσα. Όλοι μας -και στο Εθνικό Κοινοβούλιο, αλλά και οι ‘Έλληνες πολίτες- δια γυμνού οφθαλμού μπορούμε να διαγνώσουμε το πρόβλημα. Οι πάντες έχουμε γίνει κοινωνοί και διαχρονικά έχουμε βιώσει σκηνές βίας εντός και εκτός γηπέδων.
	Τα προχθεσινά γεγονότα που έλαβαν χώρα μετά τον ποδοσφαιρικό αγώνα των εθνικών ομάδων Αλβανίας-Ελλάδος, απλά επιβεβαίωσαν τον κανόνα για το τι συμβαίνει στα ποδοσφαιρικά γήπεδα και όχι μόνο. Δεν αρκεί βεβαίως η φραστική καταδίκη του φαινομένου από τον Κυβερνητικό Εκπρόσωπο και μάλιστα με τόνους εξαιρετικά χαμηλούς που είναι σε αναντιστοιχία με τη σοβαρότητα του προβλήματος, ούτε φυσικά οι προτεινόμενες τροποποιήσεις των άρθρων του ν. 2725 από τον αρμόδιο Υφυπουργό Αθλητισμού. 
	Η χώρα μας πρόσφατα έδωσε εξετάσεις κατά τη διάρκεια των Ολυμπιακών Αγώνων και αρίστευσε. Ο διεθνής Τύπος και τα ΜΜΕ ανά τον κόσμο…
	ΑΝΔΡΕΑΣ ΛΟΒΕΡΔΟΣ: Σε ποιον τα λέτε; Η Κυβέρνηση απουσιάζει.
	ΜΙΛΤΙΑΔΗΣ ΒΕΡΡΑΣ: Δεν πειράζει, μας ακούει ο ελληνικός λαός, κύριε συνάδελφε. Εκτός εάν η συνεδρίαση δεν μεταδίδεται από την τηλεόραση. 
	ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε. 
	ΜΙΛΤΙΑΔΗΣ ΒΕΡΡΑΣ: Ο διεθνής Τύπος λοιπόν και τα ΜΜΕ ανά τον κόσμο, μετά τα πικρόχολα και κατευθυνόμενα σχόλια για ανασφαλείς αγώνες, υποχρεώθηκαν να αναδιπλωθούν και να ζητήσουν δημόσια συγνώμη, μιλώντας για ονειρεμένους αγώνες. Κάποιοι μάλιστα που λυσσαλέα δυσφήμιζαν την πατρίδα μας και το «Αθήνα 2004»,  έκαναν πρόταση για μόνιμη διεξαγωγή των αγώνων στην Ελλάδα (New York Times) .
	Αυτή, λοιπόν, τη μαγική εικόνα των Ολυμπιακών Αγώνων ήλθε αμέσως μετά τη λήξη τους να σκιάσει και να αμαυρώσει η εικόνα του αγώνα Ελλάδας-Αλβανίας, μετατρέποντας ένα αθλητικό γεγονός σε πολιτικό ζήτημα.
	Σε ό,τι αφορά τη θεραπεία, την κατατάσσω στην πρόληψη και είναι κρείττον βέβαια το προλαμβάνειν παρά το θεραπεύειν  και στην  κυρίως θεραπεία.
	Κύριε Υφυπουργέ, με το παρόν νομοσχέδιο δεν απαντάτε ούτε στην πρόληψη ούτε στη θεραπεία. Ευθαρσώς τιτλοφορείτε το παρόν νομοσχέδιο ως τροποποιήσεις των άρθρων του ν. 2725. Δεν κάνετε, όμως, τις απαιτούμενες τομές. Δεν ανοίγετε το απόστημα της βίας στα γήπεδα. Δεν έχετε την τόλμη και την πολιτική βούληση να συγκρουστείτε με κατεστημένες αντιλήψεις και συμφέροντα. Δεν κομίζετε καινούργια φιλοσοφία και αντίληψη για το γίγνεσθαι στο ελληνικό ποδόσφαιρο. Ουσιαστικά στηρίζεσθε στους δύο νόμους, 2725 και 3057, που και σεις παραδέχεστε ότι λεπτομερειακά αναφέρονται και στην πάταξη των φαινομένων βίας εντός και εκτός των γηπέδων. 
	Κάποιες τροποποιήσεις επί μέρους θετικές και αποσπασματικές δεν δίνουν λύση στο μέγα πρόβλημα που μαστίζει, ταλανίζει και προβληματίζει την ελληνική κοινωνία. Και τη θεωρώ μάλλον συμπλήρωμα διατροφής, για να χρησιμοποιήσω και το σλόγκαν των ημερών.
	Δεν πάσχουμε από έλλειψη νομοθετικών ρυθμίσεων, κύριε Υπουργέ, αλλά από ένδεια πολιτικής βούλησης για την εφαρμογή τους. Οι προεκλογικές δεσμεύσεις σας δεν γίνονται πράξη με το παρόν νομοσχέδιο. Εξάλλου στο γενικό μέρος της αιτιολογικής έκθεσης, το συνομολογείτε. Δεν επιδιώκεται η εκ βάθρων αναθεώρηση της σχέσης κράτους-αθλητισμού, κάτι που το αφήνετε για τις άμεσες μελλοντικές μας προτεραιότητες. Και ερωτώ: Αλήθεια, πότε και γιατί οι παρούσες ρυθμίσεις; 
	Όμως, η βία και οι συνέπειές της χρειάζονται ρηξικέλευθες και καινοτόμες αποφάσεις. Ο θυμόσοφος ελληνικός λαός λέει μια παροιμία: «Ράβε–ξήλωνε, δουλειά να μη σου λείπει». Αυτό μου θυμίζει, κύριε Υφυπουργέ, η συνολική φιλοσοφία του υπό συζήτηση νομοσχεδίου.
    Προτείνω και ζητώ την άμεση απόσυρση του συζητούμενου νομοσχεδίου και τη σύσταση διακομματικής επιτροπής, προκειμένου να ασχοληθεί σε βάθος μαζί με τους εμπλεκόμενους φορείς και το προϊόν της να τεθεί υπό ψήφιση στη Βουλή των Ελλήνων, απαντώντας έτσι στις αγωνίες των Ελλήνων πολιτών και προασπίζοντας το διεθνή διασυρμό της χώρας μας. Είναι αυτονόητο ότι καταψηφίζω επί της αρχής το νομοσχέδιο. 
    Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, εξηγώ από την αρχή γιατί υπερψηφίζω το νομοσχέδιο ως μέλος της Εθνικής Αντιπροσωπείας. Γιατί πιστεύω σε μία αρχή, την οποία νομίζω ότι αποδεχόμαστε όλοι, την αρχή ότι ο αθλητισμός αποτελεί την εικόνα και την ταυτότητα κάθε χώρας, την εικόνα που πρέπει να αποδίδει την αίσθηση της αξιοπρέπειας, της υπερηφάνειας, της τιμής και της λεβεντιάς, την ταυτότητα της χώρας που πρέπει να αναδεικνύει και να επιδεικνύει αξίες, αρχές, ιδανικά. Πιστεύω ότι αυτή η ταυτότητα πρέπει να υπηρετεί κανόνες, να υπηρετεί τη διαφάνεια, να υπακούει σε κανόνες με πειθαρχία, να δίνει ίσες ευκαιρίες σε όλους, να έχει ανοικτούς ορίζοντες στον κάθε πολίτη, ιδιαίτερα στην κάθε νέα και στον κάθε νέο. 
      Υπερψηφίζω το νομοσχέδιο, γιατί πιστεύω στον αθλητισμό των πολιτών και της κοινωνίας. Δεν πιστεύω στον αθλητισμό των μηχανισμών. Δεν πιστεύω στον αθλητισμό των παρασκηνίων. Πολύ δε περισσότερο δεν πιστεύω στον αθλητισμό των συναλλαγών. Γιατί θέλω να αποδέχομαι νίκες και επιτυχίες με υπερηφάνεια και όχι με σκυμμένο το κεφάλι. Δεν θέλω να είμαι από τους «γνωρίζοντες», από εκείνους που προσποιούνται για την επιτυχία, που προσποιούνται ότι είναι υπερήφανοι, όταν γνωρίζουν πώς οι μηχανισμοί και πώς άλλες διαδικασίες μας έχουν φέρει σε κάποιο επίπεδο διάκρισης. Γιατί υποστηρίζω ότι οι νίκες και οι επιτυχίες πρέπει να είναι αποτέλεσμα ήθους και διαφάνειας, πρέπει να είναι αποτέλεσμα ενός τίμιου και καθαρού αγώνα. 
      Υπερψηφίζω το νομοσχέδιο, γιατί δέχομαι τον αθλητισμό σαν πρότυπο ζωής, σαν υπόθεση ευγενούς άμιλλας, γιατί πιστεύω ότι με τη στάση του ο κάθε αθλητής παραδειγματίζει, στέλνει το μήνυμα του τίμιου αγώνα, των πολλών προσπαθειών που στο τέλος δικαιώνονται. Υπερασπίζομαι αυτό το πρότυπο ζωής ως πρότυπο νομιμότητας, ως πρότυπο συμμετοχής και στον αγώνα και στην ψυχαγωγία και όχι βεβαίως ως πρότυπο το οποίο υποστηρίζεται από τη βία και βαρύνεται από σκιές. 
      Γι’ αυτό ακριβώς, κυρίες και κύριοι συνάδελφοι, πιστεύω ότι αυτή η πρωτοβουλία της Κυβέρνησης κινείται προς αυτούς τους στόχους και αυτές τις κατευθύνσεις. Και αντί σήμερα εδώ να έχουμε τη συμπαράσταση όλων των πτερύγων της Βουλής σ’ αυτήν την προσπάθεια την οποία κάνουμε, έχουμε αυτήν τη γνωστή, την καταδικασμένη, παλιομοδίτικη επιχειρηματολογία περί Δεξιάς, περί κράτους Δεξιάς, περί του γεγονότος ότι δεν μπορούμε να αντιληφθούμε τα μεγάλα επιτεύγματα των προηγούμενων κυβερνήσεων και ό,τι άλλο. Και γιατί, κυρίες και κύριοι συνάδελφοι; Διότι υπάρχει πολιτική φτώχεια. Και όταν υπάρχει πολιτική και ιδεολογική φτώχεια, καταφεύγει κανείς στα φθαρμένα επιχειρήματα του παρελθόντος, σ’ αυτά που έχουν ξεπεραστεί από τους πολίτες. 
      Σας το είπαμε προεκλογικά. Δεν έχουμε απολύτως καμία διάθεση να παρακολουθήσουμε αυτές τις τακτικές, τις οποίες μας παρουσιάσατε, το «σκληρό ροκ», τη «δομική αντιπολίτευση» και άλλα τέτοια στα οποία ποτέ δεν σας παρακολουθήσαμε και ούτε θα σας παρακολουθήσουμε. Και αυτό είναι που ενοχλεί, ότι η Νέα Δημοκρατία κοιτάζει μπροστά, το μέλλον, θέλει την κοινωνία ενωμένη και τους θεσμούς να λειτουργούν, θέλει διαφάνεια, αξιοκρατία και νομιμότητα. Αυτά ενοχλούν, γιατί κάποιοι δεν μπορούν να μας παρακολουθήσουν. Δεν μπορούν να αντιληφθούν ότι σ΄ αυτόν τον τόπο θα ισχύσουν επιτέλους αυτές οι αρχές. Ενοχλεί ότι εμείς δεν θέλουμε να επιστρέψουμε στην πρακτική του παρελθόντος.
      Και μας λέτε για τους Ολυμπιακούς Αγώνες ότι δεν είμαστε γενναίοι, ότι δεν ζητήσαμε συγγνώμη; Για ποιο πράγμα να ζητήσουμε; Δεν υπερασπιστήκαμε την διοργάνωση ως εθνική υπόθεση; Δεν βγήκαμε από την πρώτη στιγμή και της στηρίξαμε; Κάναμε κάποια κριτική για τα θέματα ασφάλειας;
Φέρτε μας μία δήλωση. Κάναμε κριτική γιατί αναλάβαμε τους Ολυμπιακούς Αγώνες, γιατί μπήκαμε σ΄ αυτήν τη μεγάλη δαπάνη; Φέρτε μας μία τέτοια δήλωση. Τι κριτική κάναμε; Κάναμε κριτική για την ποιότητα των έργων, για τα χρονοδιαγράμματα, για τις υπερβάσεις των προϋπολογισμών -ναι, αυτή είναι η Νέα Δημοκρατία- διότι σεβόμαστε την πολιτεία, διότι σεβόμαστε το φορολογούμενο. Και εσείς αυτήν τη νοοτροπία δεν την έχετε. Δεν τη διαθέτετε αυτήν την κουλτούρα. Δεν διαθέτετε αυτήν την ποιότητα. Μάθατε τους Έλληνες να αρκούνται στο «όλα γίνονται», στο «όλα συγχωρούνται», στο «σιωπή». 
      Τι μας λέτε; Λέτε «συκοφαντείτε». Δεν συκοφαντούμε. Ομιλούμε. Και επειδή δεν αποδεχόμαστε τη σιωπή, είμαστε συκοφάντες;;!!
      Κυρίες και κύριοι συνάδελφοι, δεν είμαστε συκοφάντες, αλλά δεν πρόκειται να εξαγοράσετε τη σιωπή μας με τέτοιου είδους επιχειρήματα. 
      Τι θέλουμε; Το είπε κάποιος συνάδελφος. Την καθαρότητα των ελληνικών αθλητικών συμμετοχών. Και γιατί σας ενοχλεί η όλη διαδικασία του ελέγχου; Γιατί κατασκευάζατε με τη μορφή ολοκληρωτικού αυταρχικού καθεστώτος πρότυπα «επιτυχημένων». Και πίσω δούλευε η μηχανή. Να οι επιχορηγήσεις, να η αδιαφάνεια, να η διασπάθιση του δημοσίου χρήματος. Γιατί δεν είπατε τίποτα απόψε για όλα αυτά; Δεν ακούσατε για κάποιο σωματείο που όταν επιχείρησε να επέμβει το ΣΔΟΕ, μάζευαν από κάποια σπίτια σε σακούλες νάιλον τα έγγραφα και τα βιβλία αυτού του σωματείου; Σας περιποιεί τιμή ο πρόεδρος εκείνου του σωματείου τον οποίο είδαμε στα μέσα μαζικής επικοινωνίας; Εμείς θίξαμε τη χώρα ή αυτοί που μας κληρονόμησαν αυτό το καθεστώς; 
      Για πείτε μου, κύριε εισηγητά της Μειοψηφίας: Σας περιποιεί τιμή, ειλικρινά, όταν εμφανίζεστε να σας εκπροσωπούν τέτοιας ποιότητας άτομα; Εμείς για την Ελλάδα, για την κοινωνία μας το αρνούμαστε. 
      Και μιλάτε μετά για τις χρηματοδοτήσεις και για τις ρυθμίσεις των ΠΑΕ. Διετύπωσε προηγούμενος συνάδελφος και πρώην Υπουργός, βαρύτατες κατηγορίες πολιτικού χαρακτήρα για την παράταξή μας και ιδιαίτερα για τη Βόρειο Ελλάδα. Γνωρίζετε την ευαισθησία μας για τη Βόρειο Ελλάδα, εμάς των στελεχών της Νέας Δημοκρατίας. Είμαστε υπερήφανοι για τους ανθρώπους του Βορρά, γιατί έχουν μία λαμπρή ιστορία, διαθέτουν ήθος και έχουν αναδείξει μεγάλους πολιτικούς άνδρες. Λησμόνησε να μας πει ο κύριος συνάδελφος ποιοι ήταν εκείνοι που ανέδειξαν ιδιοκτήτες ΠΑΕ ταυτοχρόνως και εργολάβους του Δημοσίου, οι οποίοι διοικούσαν τις ΠΑΕ με τα χρήματα του Έλληνα φορολογούμενου που υποτίθεται ότι έπαιρναν για την εκτέλεση δημοσίων έργων και …..δεν παρεθόδησαν! Δεν τα ξέρετε αυτά; Τα ξέρετε πάρα πολύ καλά.
      (Θόρυβος από την πτέρυγα του ΠΑΣΟΚ)
      Μιλάτε ακόμα για τις ρυθμίσεις των ΠΑΕ, όταν μία σειρά από δικές σας ρυθμίσεις άγγιζαν και έθιγαν ακόμα και δικαιώματα –όπως ανέφερε και προηγούμενος συνάδελφος- του Συντάγματος, που αναγνωρίζονται σε κάθε πολίτη; Και έρχεστε να μας πείτε για τις σημερινές ρυθμίσεις; Νομίζω ότι η κριτική όχι μόνο είναι υπερβολική, αλλά είναι αβάσιμη και συνεπώς ανάξια να απαντηθεί εκ μέρους μας σ΄ αυτό το επίπεδο.
      Κυρίες και κύριοι συνάδελφοι της Μειοψηφίας, πράγματι γκρεμίζεται ένα καθεστώς. Δεν εγκαθιδρύεται κάποιο άλλο, γιατί με αρχές, με διαφάνεια δεν εγκαθιδρύεις καθεστώτα. Υπηρετείς τη συνταγματική νομιμότητα, υπηρετείς την πολιτική και δημοκρατική ομαλότητα. Και ξέρουμε ότι σας ενοχλεί πάρα πολύ, διότι αυτό το καθεστώς στηρίχθηκε και στην ποδοσφαιρική ομοσπονδία και σε άλλες ομοσπονδίες, γιατί ήταν ένα καθεστώς το οποίο ήθελε να παραπλανά τους Έλληνες πολίτες, να δημιουργεί ψεύτικες εντυπώσεις, να στηρίζεται σε μηχανισμούς, να στηρίζεται στη διασπάθιση του δημοσίου χρήματος. Ε, λοιπόν, αυτές τις πρακτικές από την πλευρά της σημερινής Πλειοψηφίας, από τη Νέα Δημοκρατία, δεν πρόκειται να τις συναντήσετε στο μέλλον.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      Ο κ. Μπόλαρης έχει το λόγο.
      Κύριε Μπόλαρη, λυπάμαι που θα αρχίσω από εσάς, αλλά θα είμαι πραγματικά πολύ σκληρός σε ό,τι αφορά το χρόνο, διότι με το ρυθμό που πάμε, θα φύγουμε στις δύο το πρωί. 
      Θα ήθελα, λοιπόν, να παρακαλέσω όλους τους συναδέλφους από εδώ και πέρα να είναι στο χρόνο ακριβείς.
      Ορίστε, κύριε Μπόλαρη.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, κύριοι συνάδελφοι, στην Ελλάδα του Ξένιου Δία, στην Ελλάδα που προσωποποίησε τη φιλοξενία, στην Ελλάδα της φιλοσοφίας, του πολιτισμού, του αθλητικού ιδεώδους, στην Ελλάδα ταυτόχρονα της ορθόδοξης παράδοσης, της χριστιανικής αγάπης, στην Ελλάδα που είναι η μητρόπολη του Ελληνισμού της διασποράς –διασποράς στις πέντε ηπείρους- φαινόμενα σαν και αυτά που διαδραματίστηκαν προχθές μετά τον αγώνα των εθνικών ομάδων ποδοσφαίρου Αλβανίας – Ελλάδας, είναι καταδικαστέα και απαράδεκτα. 
Ανάλογη είναι η εκτίμησή μας και για τις δηλώσεις πολιτικών προσώπων –δυστυχώς δεν είναι μόνο ο Νομάρχης Θεσσαλονίκης- που βρίσκονται σε απόλυτη διάσταση με τις διαχρονικές αξίες αυτού του τόπου.
      Κύριε Πρόεδρε, κύριοι συνάδελφοι, κατά τη διάρκεια των εργασιών του Β΄ Θερινού Τμήματος της Βουλής δύο φορές η Κυβέρνηση εισηγήθηκε νομοσχέδια δια του στόματος των αρμοδίων Υπουργών για τελευταία φορά. Πρόκειται για την περίπτωση του Υπουργείου Οικονομικών, όταν ο κ. Αλογοσκούφης διαβεβαίωσε τη Βουλή ότι για τελευταία φορά γίνεται ρύθμιση –εμείς «φοροεπιδρομή» τη χαρακτηρίσαμε- για τους μικρομεσαίους επιχειρηματίες.
      Η δεύτερη περίπτωση είναι το συζητούμενο σήμερα νομοσχέδιο, για το οποίο ο Υφυπουργός διαβεβαίωσε την Επιτροπή Μορφωτικών Υποθέσεων ότι για τελευταία φορά εισάγονται διατάξεις στη Βουλή για ρύθμιση οφειλών των ΠΑΕ και των ΚΑΕ. Στη συζήτηση στην επιτροπή ο κύριος Υφυπουργός τόνισε επιπλέον ότι οι διατάξεις αυτές είναι απαραίτητες για τη διεξαγωγή του πρωταθλήματος. Είναι περιττό να θυμίσω ότι η Νέα Δημοκρατία είχε αντιταχθεί σε παρόμοιες προ δεκαετίας αντίστοιχες πρωτοβουλίες και τις είχε καταγγείλει, έτσι ώστε να αναρωτιέται κανείς: «Η Νέα Δημοκρατία δεν θα αφήσει κανένα λάθος απ’ αυτά που κατήγγειλε στο παρελθόν που να μην το επαναλάβει για τελευταία φορά;».
      Τα ερωτήματα που τίθενται μετά από τα ανωτέρω είναι τα εξής:
      Τελικά είναι θετικές για τον αθλητισμό οι διατάξεις αυτού του νομοσχεδίου; Εάν είναι θετικές, για ποιο λόγο ο κύριος Υφυπουργός διαβεβαιώνει ότι τις εισηγείται για τελευταία φορά; Δεύτερη ερώτηση: Είναι απαραίτητες οι διατάξεις αυτές για τη διεξαγωγή του πρωταθλήματος; Αν, όμως, είναι απαραίτητες λόγω των ειδικών ή των εκτάκτων συνθηκών που επικρατούν σήμερα, να είστε βέβαιοι –είμαστε βέβαιοι- ότι οι ίδιες συνθήκες θα δημιουργηθούν σίγουρα και αύριο, όταν με διατάξεις χαριστικές, προκλητικές επιχειρείται η ρύθμιση των οφειλών των ΠΑΕ και των ΚΑΕ, διατάξεις που προσκρούουν στις συνταγματικές επιταγές περί ισότητας ενώπιον του νόμου και μάλιστα χωρίς καμία επίπτωση στους υπαίτιους μεγαλομετόχους και στα διοικητικά συμβούλια των ΠΑΕ και των ΚΑΕ. Τι θα πρέπει άραγε να σκέφτονται οι μέτοχοι και τα διοικητικά συμβούλια αντιστοίχων ανωνύμων εταιρειών που ασκούν επιχειρηματική δράση κι έχουν δεκάδες, εκατοντάδες ή χιλιάδες εργαζόμενους και συμβάλλουν ουσιαστικά στην ελληνική οικονομία;
      Με τις χαριστικές αυτές ρυθμίσεις είναι βέβαιο πως σε σύντομο χρονικό διάστημα θα οδηγηθούμε και πάλι στα ίδια φαινόμενα, έτσι ώστε να είναι απολύτως σαφές πως ούτε ο ισχυρισμός του κυρίου Υφυπουργού, ότι εισηγείται για τελευταία φορά τέτοιες διατάξεις, να πείθει κανέναν από μας ή τον ελληνικό λαό, αλλά ούτε και ο ισχυρισμός του ότι οι διατάξεις είναι απαραίτητες για την εξυγίανση του ποδοσφαίρου να ευσταθεί. Δεν οδηγούν οι διατάξεις αυτές σε εξυγίανση του ελληνικού αθλητισμού. Η αντιμετώπιση των επειγόντων προβλημάτων του ελληνικού αθλητισμού, όπως αναφέρει η εισηγητική έκθεση του νομοσχεδίου,  γίνεται σε λάθος βάση και είναι δυστύχημα το γεγονός ότι η Κυβέρνηση επέλεξε τον τρόπο αυτό λίγες μόλις μέρες μετά τη διθυραμβική λήξη των Ολυμπιακών Αγώνων.
      Οι Έλληνες, οι φίλαθλοι, θα περίμεναν μετά τις πομπώδεις προεκλογικές εξαγγελίες της Νέας Δημοκρατίας μια ουσιαστική παρέμβαση στα αθλητικά πράγματα. Περιμέναμε όλοι νομοθετική πρωτοβουλία με ποιότητα, που να εκφράζει όραμα για το μέλλον του ελληνικού αθλητισμού. Αντί αυτού βρισκόμαστε μπροστά σε μια προκλητική ρύθμιση, που συνιστά εμφανώς εκπλήρωση προεκλογικών συμφωνιών με μεγαλομετόχους ΠΑΕ και ΚΑΕ. 
      Στο σημείο αυτό σημειώνω ότι ενώ υπάρχει ειδικό κεφάλαιο για την αντιμετώπιση της βίας, καμία διάταξη δεν υπάρχει στο νομοσχέδιο για να σπάσει ο ομφάλιος λώρος ανάμεσα στους οργανωμένους στρατούς των δήθεν φιλάθλων αφ΄ ενός και αφ΄ ετέρου σε παράγοντες των διοικήσεων των ΠΑΕ και ΚΑΕ στο όνομα του συμφέροντος των ομάδων, συμφέροντος που αντιστρατεύεται τα πραγματικά συμφέροντα του ποδοσφαίρου και του αθλητισμού.
      Τα συμπεράσματα είναι απλά, εξάγονται από τον Έλληνα πολίτη και είναι καταλυτικά για το κόμμα που ψηφίστηκε, επειδή επαγγέλθηκε εξυγίανση και διαφάνεια στο ποδόσφαιρο και νομοθετεί ως Κυβέρνηση ρυθμίσεις τέτοιας φύσης.
      Θα μου επιτρέψετε πολύ σύντομα, γιατί θα μας δοθεί η ευκαιρία αναλυτικά να αναφερθούμε στη συζήτηση επί των άρθρων, να επισημάνω ότι θεωρώ τραγικές τις διατάξεις που εισηγούνται την αποτίμηση της αξίας των αθλητών, προκειμένου να μπορέσουν κάποιες ΠΑΕ και ΚΑΕ να λύσουν τα προβλήματα του κεφαλαίου τους και των ισολογισμών τους. Ο αθλητής από εργαζόμενος γίνεται περιουσιακό στοιχείο, αποτιμάται ως πράγμα και, για να θυμηθούμε το Ρωμαϊκό Δίκαιο, αντιμετωπίζεται ως res. 
      Είναι σαφές ότι η εξυγίανση την οποία επιδιώκει η Κυβέρνηση μέσω αυτών των διατάξεων για τις ΠΑΕ, είναι εικονική εξυγίανση, είναι ψευδεπίγραφη εξυγίανση. Είμαι βέβαιος ότι ο Έλληνας πολίτης, όταν επέλεγε τη Νέα Δημοκρατία για τη διακυβέρνηση της χώρας, δεν έδινε εντολή για εξυγίανση εικονική ούτε για υποτίμηση της ανθρώπινης αξίας, ώστε αυτή να αποτιμάται σαν εμπόρευμα των ΠΑΕ. 
      Στη συζήτηση για τα άρθρα θα πρέπει αναλυτικά να αναφερθούμε και σε διατάξεις που είναι απαξιωτικές για το λειτούργημα του δικηγόρου, στις τροποποιήσεις που κατατέθηκαν από την Κυβέρνηση μετά τη λήξη των συζητήσεων στην επιτροπή και έχουν χαρακτήρα κομματικής επιδρομής στον αθλητικό χώρο και συνιστούν, κατά τη γνώμη μου, παραβίαση του άρθρου 12 του Συντάγματος.
      Κυρίες και κύριοι συνάδελφοι, η εισηγητική έκθεση στο γενικό της μέρος αναφέρει: «Ιδιαίτερα προβληματική παρουσιάζεται η κατάσταση στο χώρο του επαγγελματικού αθλητισμού, όπου άστοχες ρυθμίσεις και κυβερνητικές παρεμβάσεις έχουν οδηγήσει το χώρο στα πρόθυρα χρεοκοπίας».
      Κύριε Υφυπουργέ, νομίζω ότι προσθέτετε μια ακόμα τέτοια άστοχη ρύθμιση, αντί να προτιμάτε το διάλογο με όλους τους αρμόδιους από το χώρο του επαγγελματικού ποδοσφαίρου και του αθλητισμού.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κύριος Φούρας έχει το λόγο.
      ΑΝΔΡΕΑΣ ΦΟΥΡΑΣ: Κύριε Πρόεδρε, συναντηθήκαμε αρκετές φορές σε στάδια κατά τη διεξαγωγή των Ολυμπιακών Αγώνων και αναγνώρισα ότι είστε φίλαθλος και γνωρίζετε από αθλητισμό. Αναγνωρίστε μου όμως και εμένα ότι γνωρίζω τον Κανονισμό και κατά το άρθρο 97, παράγραφος 1, έχω δέκα λεπτά στη διάθεσή μου για να μιλήσω και όχι οκτώ.
      ΠΡΟΕΔΡΕΥΩΝ (Ιωάννης Τραγάκης): Θα σταματήσω για λίγο το χρόνο σας για να σας εξηγήσω.
      Αφ΄ενός έχετε δει ότι έχει δοθεί σε όλους το δεκάλεπτο. Αφ΄ετέρου, αν υπάρξει κάποια συμφωνία για να σταματήσουμε γύρω στις 00.30΄, θα υπάρξουν ορισμένοι συνάδελφοι οι οποίοι θα αποδεχτούν να μιλήσουν αύριο το πρωί. Έχει γίνει πάρα πολλές φορές αυτή η συμφωνία. Βέβαια πρέπει να γνωρίζετε ότι το Προεδρείο δεν έχει αντίρρηση να πάμε και μέχρι τις 2.00, 2.30΄, αρκεί να μείνουν αρκετοί συνάδελφοι στην Αίθουσα.
      ΒΥΡΩΝ ΠΟΛΥΔΩΡΑΣ: Όχι, να πάμε μέχρι τις δώδεκα.
      ΠΡΟΕΔΡΕΥΩΝ (Ιωάννης Τραγάκης): Έχετε την ανοχή μας για το χρόνο και το γνωρίζετε, όπως και οι υπόλοιποι συνάδελφοι που έφθασαν στο δεκάλεπτο.
      ΑΝΔΡΕΑΣ ΦΟΥΡΑΣ: Ευχαριστώ, κύριε Πρόεδρε. Το δικαίωμα...
      ΠΡΟΕΔΡΕΥΩΝ (Ιωάννης Τραγάκης): Ήταν σωστή η υπόδειξή σας, κύριε συνάδελφε.
      Συνεχίστε, σας παρακαλώ.
      ΑΝΔΡΕΑΣ ΦΟΥΡΑΣ: Γιατί αγαπάμε τον αθλητισμό; Εγώ νομίζω για τρία πράγματα. Γιατί δεν υπάρχει άλλο σύστημα στις κοινωνίες που ζήσαμε και ζούμε, που να έχει ταυτόχρονα τρία πράγματα: Να έχει δημοκρατία, να έχει αξιοκρατία και να έχει την υπέρβαση του μέτρου.
      Τι θέλω να πω; Φανταστείτε εξήντα αθλήτριες στην αφετηρία των είκοσι χιλιάδων  μέτρων βάδην. Δεν ρωτά κανείς τις πολιτικές τους πεποιθήσεις, την οικονομική τους κατάσταση, την προέλευσή τους, τη φυλή τους. Υπάρχει δημοκρατία εκεί, στην αφετηρία, αλλά όταν τελειώνουν και κόβουν το νήμα, υπάρχει αξιοκρατία. Η πρώτη είναι πρώτη, η δεύτερη είναι δεύτερη και η τρίτη είναι τρίτη. Και όταν γίνεται το ρεκόρ, τότε ένα μήνυμα παίρνει το ανθρώπινο γένος, ότι μπορεί να πάει πιο μπροστά, να πάει πιο ψηλά, να πάει πιο δυνατά, να πάει πιο γρήγορα σε όλα τα πράγματα και σε όλες τις εκφράσεις της ζωής.
      Και αυτά τα τρία μαζί φιλοσοφικά δεν τα συναντάς σε κανένα άλλο σύστημα.
      Αλλά εμείς οι Έλληνες αγαπάμε τον αθλητισμό και για έναν άλλο λόγο, γιατί δεν τον βιώνουμε για δεκαετίες, δεν τον βιώνουμε για αιώνες, τον βιώνουμε για χιλιετίες. Όταν ο Ίφιτος έστειλε για χρησμό στην Πυθία, η απάντηση ήταν: «τον ολυμπιακόν αγώνα ανανεώσασθε». Και έχουμε λόγους να είμαστε περήφανοι για αυτά που έχουν συμβεί στη χώρα μας από τον αθλητισμό και για τη διεξαγωγή των Ολυμπιακών Αγώνων και για τις διακρίσεις μας.
      Αλλά, αν μέναμε μόνο εκεί, θα μπορούσαμε να έχουμε μια έντονη κριτική και αντιπαράθεση μεταξύ μας. Αλλά δεν μένουμε μόνο εκεί, γιατί και η άθληση για όλους είναι στο κέντρο του ενδιαφέροντος για πολλά χρόνια -από τη δεκαετία του ’80- και ο αθλητισμός των διακρίσεων, επειδή συνεπαίρνει και το λαό μας και έχουμε ευθύνη απέναντι στην ιστορία, είναι ένας αθλητισμός που οργανώθηκε και που αποδίδει -διακόσιοι τέσσερις Έλληνες ολυμπιονίκες σ’ αυτούς τους Ολυμπιακούς Αγώνες- και βεβαίως ο ειδικός αθλητισμός έχει βρεθεί στο κέντρο του ενδιαφέροντος της πολιτείας.
      Και αντί να είμαστε περήφανοι, ζήσαμε μία μικρή περίοδο μέσα στους Ολυμπιακούς Αγώνες καλλιέργειας εθνικού μαζοχισμού. Βεβαίως αισθάνθηκα ντροπή όταν η εξαγωγή της εικόνας από τη χώρα δεν ήταν οι λαμπροί Ολυμπιακοί Αγώνες, αλλά ήταν οι εικόνες του ΣΔΟΕ που πήγαιναν σε κάποιες φαρμακαποθήκες -θα δούμε τι βρήκαν εκεί- και κάποιοι έστελναν από πίσω τις τηλεοράσεις για να τις παραλαμβάνουν τα ελληνικά μέσα ενημέρωσης, να τις μεταδίδουν σε όλον τον κόσμο και να εμφανίζεται η χώρα μας ως η χώρα που δεν είναι τίποτε άλλο παρά αποθήκες με αναβολικά, στεροειδή και δεν ξέρω τι άλλο. Κάποιοι έχουν ευθύνες και πρέπει κάποια στιγμή να συζητήσουμε γιατί από την περηφάνια πήγαμε στον εθνικό μαζοχισμό και ποια δημαγωγία εξελισσόταν πίσω από αυτήν την ιστορία.
      Κυρίες και κύριοι συνάδελφοι, το νομοσχέδιο, όπως ήρθε, έχει μεγάλο ενδιαφέρον για τις τροπολογίες του, γιατί και πριν ένα μήνα είπα στον κύριο Υπουργό ότι η Νέα Δημοκρατία είχε μια μεγάλη ευκαιρία για παρέμβαση στον κόσμο του ποδοσφαίρου, για εξυγίανση και αλλαγές, γιατί υπάρχουν σοβαρά προβλήματα εκεί, αλλά υπάρχει υποταγή και συμβιβασμός του κόμματος που κυβερνά στους ίδιους ανθρώπους, οι οποίοι δημιουργούν τα προβλήματα. Αυτό αποδεικνύει αυτό το νομοσχέδιο, γιατί κεντρικός του στόχος ήταν να ρυθμιστούν τα χρέη των ΠΑΕ με τέτοιο τρόπο, που να διαιωνιστεί η εξουσία εκείνων που προκαλούν προβλήματα στο επαγγελματικό ποδόσφαιρο, γιατί αυτό μόνο θα προσφέρει ουσιαστικά αυτό το νομοσχέδιο.
      Όμως είπα πως ο στόχος -και είπε αρκετά ο κ. Κουλούρης- ήταν άλλος, η παρέμβαση στον αθλητισμό. Αύριο θα συναντήσει τον εκπρόσωπο της FIFA ο κύριος Υπουργός, αλλά σήμερα η Ελληνική Ολυμπιακή Επιτροπή πήρε επιστολή από τον κ. Ρογκ για αυτά που κάνει ο κύριος Υπουργός και αύριο θα την έχουμε όλοι υπόψη μας. Και επειδή είμαι μέλος της Ελληνικής Ολυμπιακής Επιτροπής, γνωρίζω τι συμβαίνει. 
      Δεν σας αφορά η διεθνής εικόνα της χώρας στο ποδόσφαιρο μετά την Πορτογαλία και στον πλανήτη μετά τους Ολυμπιακούς Αγώνες; Γιατί τα κάνετε αυτά; Ποιο σκοπό εξυπηρετεί η νομοθετική ρύθμιση για την παρέμβαση στον τρόπο εκλογής του προεδρείου της Ελληνικής Ολυμπιακής Επιτροπής και μάλιστα κατεπειγόντως και ποιο σκοπό εξυπηρετεί η παρέμβαση στα εσωτερικά του ποδοσφαίρου, όπου από τριτοβάθμια οργάνωση η ΕΠΟ μετατρέπεται σε δευτεροβάθμια; Γιατί το κάνετε; Για ποιο λόγο παρεμβαίνετε στο επαγγελματικό ποδόσφαιρο για να καθορίσετε χρόνο θητείας κλπ.; Ένα λόγο έχετε, τον κομματικό έλεγχο και την οικοδόμηση ενός νεοδημοκρατικού πλαισίου στο χώρο του αθλητισμού.
      Θέλω να παραδώσω το τι λέει η Διεθνής Ολυμπιακή Επιτροπή γι’ αυτές τις παρεμβάσεις και για το τι έπρεπε να κάνει ο κύριος Υπουργός, πριν φέρει εδώ τη νομοθετική ρύθμιση για την Ελληνική Ολυμπιακή Επιτροπή. Η Ελληνική Ολυμπιακή Επιτροπή μετέχει στη Διεθνή Ολυμπιακή Επιτροπή. Το καταστατικό της Ελληνικής Ολυμπιακής Επιτροπής πρέπει να εγκριθεί από τη Διεθνή Ολυμπιακή Επιτροπή για να είναι μέλος της Διεθνούς Ολυμπιακής Επιτροπής.
      Οι τροποποιήσεις αυτές δεν πρόκειται να εγκριθούν ποτέ για τον απλό λόγο ότι δεν είχε ούτε τη δημοκρατική ευαισθησία να φωνάξει την Ολυμπιακή Επιτροπή και να πει ότι «σκοπεύω να κάνω αυτές τις αλλαγές και θέλω τη γνώμη της Ολυμπιακής Επιτροπής, όπως λέει ο εν ισχύει Ολυμπιακός Καταστατικός Χάρτης».
      Σας καταθέτω τα σχετικά έγγραφα.
      (Στο σημείο αυτό ο Βουλευτής κ. Ανδρέας Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εκτός αν εμείς δεν θέλουμε να μετέχουμε σ’ αυτά τα διεθνή όργανα, αν δεν θέλουμε να είμαστε μέρος του παγκοσμίου ποδοσφαίρου, αν δεν θέλουμε να είμαστε μέρος της Διεθνούς Ολυμπιακής Επιτροπής.
      Κύριε Υπουργέ, ξέρω ότι έχετε αγάπη για τον αθλητισμό και γι’ αυτό σας ζητώ να αποσύρετε σήμερα τις τροπολογίες που αναφέρονται στο ποδόσφαιρο, για να μην το κάνετε αύριο. Και ας αποσύρετε τις τροπολογίες που αναφέρονται στην Ολυμπιακή Επιτροπή, για να μην το κάνετε μεθαύριο και γίνει πολύ επώδυνα και -αν θέλετε- πολύ ταπεινωτικά για τη χώρα και για εσάς. Νομίζω ότι αυτή θα είναι μια πράξη ευθύνης.
      Παράλληλα, θέλω να αποκαλύψω την επιχείρηση εξαπάτησης της Βουλής από μία τροπολογία η οποία, ενώ επιφανειακά φαίνεται ότι δεν κάνει τίποτε άλλο για το Ελεγκτικό Συμβούλιο της Γενικής Γραμματείας Αθλητισμού, εν τέλει αλλάζει τη φρασεολογία, για να πετύχει τι; Στη σύνθεση του Ελεγκτικού Συμβουλίου, που μέχρι τώρα επιβάλλονταν να είναι πτυχιούχοι με ειδικές γνώσεις, να μπουν οι κομματάρχες σας, να μπουκάρουν οι «μπούκηδες». Και ξέρω τα θέματα της Γενικής Γραμματείας Αθλητισμού. Να μπουν, δηλαδή, εκείνοι οι οποίοι απαιτούν να μετέχουν σ’ αυτά τα όργανα, γιατί αυτά τα όργανα δίνουν μεγάλες αμοιβές στους υπαλλήλους. Και θα έχετε ελεγκτικά συμβούλια με αποφοίτους δευτεροβάθμιας εκπαίδευσης. Φέρνετε και μία άλλη τροπολογία, όπου τις διευθύνσεις της Γενικής Γραμματείας Αθλητισμού θα τις καταλαμβάνουν υπάλληλοι δευτεροβάθμιας εκπαίδευσης, καταργώντας τον Κανονισμό της Γενικής Γραμματείας Αθλητισμού που ισχύει από το 1985. Και αυτό, γιατί σας το επιβάλλουν τα κομματικά σας στελέχη, που δεν έχουν πτυχία.
      Κύριε Λυκουρέντζο, είπατε πολλά πριν. Δέστε όμως και τις τροπολογίες. Επιχειρείτε να κάνετε κομματικό κράτος και όχι επανίδρυση. Γιατί ποιο μήνυμα θα δώσετε στη νέα γενιά που πασχίζει να σπουδάσει, που πασχίζει να αποκτήσει γνώσεις, να πάρει πτυχία, να αναπτύξει το επίπεδό της; Ότι δεν χρειάζονται τα πτυχία, αλλά αρκεί να έρχεται μια κυβέρνηση, να καταργεί τους οργανισμούς και τους κανονισμούς και εκεί που επιβάλλεται από το 1985 οι τμηματάρχες στη Γενική Γραμματεία να είναι πτυχιούχοι ΠΕ ή ΤΕ, να πάνε αυτοί της δευτεροβάθμιας εκπαίδευσης, γιατί εάν δεν γίνει αυτό, τι θα τον κάνουμε τον «μπούκη»; Πρέπει, λοιπόν, αυτόν να κάνουμε διευθυντή, γιατί είναι κομματικό μας στέλεχος.
      Αυτά νομίζω ότι οι περισσότεροι Βουλευτές της Νέας Δημοκρατίας δεν τα υιοθετούν. Αλλά πρέπει να τα γνωρίσουν για να τα αποδοκιμάσουν. Και εμείς θα αποκαλύπτουμε αυτά που συμβαίνουν στο εσωτερικό για να απαντάμε.
      Αξίζει τον κόπο, κύριε Υπουργέ, να έρχεσθε σε σύγκρουση με την Ελληνική Ολυμπιακή Επιτροπή αλλάζοντας το καθεστώς σχέσεων για το ΟΑΚΑ;
      Το ΟΑΚΑ έχει κτισθεί πάνω σε περιουσία της Ολυμπιακής Επιτροπής. Εκεί υπήρχε ένα σύστημα συνδιοίκησης με την έννοια ότι η Ολυμπιακή Επιτροπή είχε θεσμοθετηθεί με δικούς σας νόμους να έχει γνώμη σ’ αυτούς που στέλνετε εκεί να διευθύνουν ένα αθλητικό κέντρο. Και έρχεσθε εδώ με μία περιφρονητική στάση και χωρίς ευαισθησία και λέτε «εγώ είμαι Κυβέρνηση, θα ζητήσω τη γνώμη της Ολυμπιακής Επιτροπής για να διορίσω το γενικό διευθυντή στο ΟΑΚΑ;». Γιατί, ποιος θα σας έλεγε όχι; Γιατί σας πηγαίνουν σε αυτήν τη λογική;
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε. Αυτά θα τα πείτε στη συζήτηση των τροπολογιών.
      ΑΝΔΡΕΑΣ ΦΟΥΡΑΣ: Θα ήταν πράξη σωφροσύνης -και απευθύνομαι στον Κοινοβουλευτικό σας Εκπρόσωπο- αυτά που μας δημιουργούν συγκρούσεις με διεθνείς φορείς που έχουν τη δύναμη να επιβάλλουν την άποψή τους, να τα αποσύρετε σήμερα, να τα συζητήσουμε και να βρούμε έναν άλλον τρόπο να μπορέσουμε να πείσουμε εδώ και την Ολυμπιακή Επιτροπή και την ΕΠΟ για να λύσουμε τα προβλήματα που μας απασχολούν.
    Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε.
    Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Το σχέδιο νόμου που συζητάμε σήμερα κατ’ αρχήν, δεν είναι αυτό που υποσχέθηκε η Κυβέρνηση μεσούντος του Ευρωπαϊκού Πρωταθλήματος, όταν όλα πήγαιναν καλά με την Εθνική Ομάδα και ο κόσμος συζητούσε για τα ελλείμματα και τις αδυναμίες κυρίως του ποδοσφαίρου αλλά και γενικότερα του ελληνικού αθλητισμού. Τότε η Κυβέρνηση έλεγε πως όταν τελειώσουν οι Ολυμπιακοί Αγώνες θα ρυθμίσει τις μεγάλες εκκρεμότητες που υπάρχουν στο ελληνικό ποδόσφαιρο και γενικά στον ελληνικό αθλητισμό με μία νομοθετική παρέμβασή της. Τέτοιες συζητήσεις γινόντουσαν τον Ιούνιο με πολλές προσδοκίες. Έτσι συζητήσαμε πριν από ένα μήνα και στην Εθνική Αντιπροσωπεία όταν συζητούσαμε τροπολογία του Υπουργείου Πολιτισμού που είχε προστεθεί στις διατάξεις του νόμου του Υπουργείου Οικονομίας και Οικονομικών.  Περιμέναμε να έρθει κάτι σοβαρό που να λύνει χρονίζοντα προβλήματα.
      Τι διαπιστώνουμε ότι ήρθε; Απολύτως τίποτε. Μάλιστα η κατάσταση επιδεινώνεται με τις τροπολογίες. Ήρθαν μικρές εμβαλωματικές λύσεις και όχι αυτά που πανθομολογείται ότι έχει ανάγκη ο ελληνικός αθλητισμός. Για παράδειγμα, για το θέμα της βίας η εμπειρία όλων των χωρών που επέλυσαν το ζήτημα -αναφέρομαι κατά κύριο λόγο στο αγγλικό πρωτάθλημα- πήγε στην άκρη. Αντ’ αυτής η μόνιμη επωδός των πρωτοβουλιών της Νέας Δημοκρατίας είναι οι νόμοι, η αυστηροποίηση των ποινών, οι εισαγγελείς κλπ. Είναι αυτή λύση;
      Κύριε Υφυπουργέ, στη δεκαετία του 1980 -ο συνάδελφος κ. Ιωαννίδης είχε κάνει αναφορά σ’ εκείνη την πρωτοβουλία αλλά με λάθος συμπέρασμα- είχαμε τον περίφημο νόμο περί  του χουλιγκανισμού. Τον είχε εισηγηθεί τότε ο Υπουργός Δικαιοσύνης κ. Μαγκάκης. Ο νόμος αυτός περιέπλεξε τα προβλήματα της δικαιοσύνης γιατί επιχειρήθηκε να εφαρμοστεί σε κάθε μορφής γεγονότα βίας ή έντασης, ακόμη και σε γεγονότα σε δήμους και σε νομαρχίες. Εκείνος ο νόμος ως προς το φλέγον πρόβλημα του αθλητισμού δεν επέφερε καμία βελτίωση. Αμήχανοι οι δικαστές λόγω των υπέρμετρων ποινών φοβόντουσαν να τις επιβάλουν σε παιδιά δεκαέξι και δεκαεπτά ετών. Έτσι δεν επιτεύχθηκε καμία πρόοδος με τον περίφημο νόμο περί χουλιγκανισμού που -ας το πούμε αυτό- τον εισηγήθηκε ο Υπουργός Δικαιοσύνης. Τώρα, όμως, την πανσπερμία νομοθετικών ρυθμίσεων που αυξάνουν τις ποινές δεν την εισηγείται ο Υπουργός Δικαιοσύνης αλλά άλλα μέλη της Κυβέρνησης, όπως ο Υπουργός Εσωτερικών, σήμερα ο Υφυπουργός Αθλητισμού, κ.ο.κ. Κάνουν αυστηρές ποινικές διατάξεις άλλοι Υπουργοί και όχι ο αρμόδιος Υπουργός Δικαιοσύνης. Στους δικηγόρους και στους νομικούς αυτό κάπως ηχεί, διότι ο μόνος που είναι αρμόδιος να κάνει αξιόπιστη κρίση περί του τι σημαίνει ποινή και αύξηση της ποινής είναι ο αρμόδιος Υπουργός Δικαιοσύνης και όχι εσείς, κύριε Υφυπουργέ, αλλά ούτε και τα υπόλοιπα μέλη της Κυβέρνησης.
     Αυτό είναι λοιπόν το δείγμα γραφής σας. Αυτό θα πείτε αύριο και μπορεί να ακούγεται δημαγωγικά, αλλά όταν έρθει η πράξη, που είναι το κύριο κριτήριο για να επαληθευτούν οι νομοθετικές πρωτοβουλίες, τότε θα δεχθείτε ότι για μία ακόμα φορά αποτύχαμε στο θέμα της βίας όλοι μαζί.
     Και ειρήσθω εν παρόδω, κύριε Υφυπουργέ, έχετε τίποτα με τους δικηγόρους; Φαντάζομαι πως όχι. Φαντάζομαι πως δεν είστε, άρα δεν έχετε και τίποτα εναντίον τους. Εν όψει λοιπόν των εξελίξεων που έχουν να κάνουν και με τα διεθνή ποδοσφαιρικά όργανα και εν όψει της πρόσφατης εμπειρίας που συσσωρεύτηκε μετά την επιλογή να συμμετέχουν στα δικαιοδοτικά όργανα και δικηγόροι, ποια άραγε αρνητική εμπειρία συσσωρεύτηκε ώστε να παραβλέπετε τα διεθνή όργανα και να εκτοπίζετε τους δικηγόρους από το χώρο της αθλητικής δικαιοσύνης; Είμαι δικηγόρος και ίσως παρεξηγηθώ, όμως μπαίνω στον κόπο να μεταφέρω στην Αίθουσα ένα υπόμνημα του Δικηγορικού Συλλόγου Αθηνών, που υπογράφεται από τον κ. Παξινό, γνωστό και μη εξαιρετέο, δεν μου επιτρέπεται να πω αν είναι στέλεχος κομματικό της Νέας Δημοκρατίας γιατί δεν το γνωρίζω, αλλά που, πάντως, ενστερνίζεται τις πολιτικές σας απόψεις και την ιδεολογία σας, καθώς και από τον γενικό γραμματέα, τον κ. Βερβεσό, και στο οποίο καταγράφεται η συσσωρευθείσα εμπειρία. Το κείμενο το θεωρώ αξιόπιστο, δεν έχω χρόνο να το διαβάσω, αλλά για ένα όργανο που εκτιμώ, τη δευτεροβάθμια επιτροπή επίλυσης οικονομικών διαφορών και που δεν μας μπλέκει με τα άλλα του ποδοσφαιρικού κατεστημένου, που αν τα επικαλούμην μπορεί και κάποιος να με παρεξηγούσε, εξέδωσε, λέει το κείμενο, τα τελευταία δύο χρόνια τριακόσιες αποφάσεις και δεκαπέντε μόνο απ’ αυτές έχουν πλειοψηφίες και μειοψηφίες και ποτέ οι δικηγόροι δεν μειοψήφισαν εν συνόλω απέναντι στους δικαστές. Ήταν μεικτές οι διχογνωμίες, συνεπώς κανένας δεν μπορεί να πει κάτι για τους δικηγόρους.
     Δεν είναι λύσεις αυτές και τη μια χρονιά οι μεν φέρνουμε τις διατάξεις α, β, και γ, την άλλη χρονιά φέρνουμε άλλες διατάξεις, τα χρόνια περνούν και λύσεις δεν υπάρχουν. Αυτό γιατί με μικροπασούλες, να μου επιτρέψετε τον όρο, κύριε Πρόεδρε, στο κέντρο του ποδοσφαιρικού γηπέδου, λύσεις για τα χρονίζοντα προβλήματα της βίας και της αξιοπιστίας του ποδοσφαίρου μας δεν μπορούν να δοθούν. Και έμπειροι άνθρωποι που έχουν ποδοσφαιρικό παρελθόν, ανήκετε σ’ αυτούς, και σεις κύριε Υφυπουργέ και ο Κώστας ο Ορφανός ο αδελφός σας, καθώς και ο Γιάννης Ιωαννίδης της κυβερνητικής Πλειοψηφίας έχετε, λέω, αμεσότατη και παρούσα εμπειρία και άρα ξέρετε πως όλος αυτός ο κόσμος του αθλητισμού δεν μπορεί να πεισθεί για τις προθέσεις μας όταν μαθαίνει ότι αυτές οι διαταξούλες συγκροτούν αθλητική πολιτική.
     Τι είπατε για το ντόπιγκ; Σας άκουσα, κύριε Υφυπουργέ, από το ραδιόφωνο, ούτε τα διάβασα ούτε μου τα είπαν, σας άκουσα ο ίδιος να λέτε ότι θα καταργήσετε τα πλεονεκτήματα ή κάποια απ’ αυτά των πρωταθλητών και των επιτυγχανόντων στους Ολυμπιακούς Αγώνες, πλεονεκτήματα που ψήφισε η κυβερνητική πλειοψηφία επί διακυβέρνησης Μητσοτάκη και σεις ως μειοψηφία της Βουλής είχατε ψηφίσει το 1999 το νόμο του κ. Φούρα. Γι’ αυτά τα θέματα τι φέρατε σήμερα; Τίποτα. Όμως, την κοινή γνώμη ο κ. Ρουσσόπουλος την απασχολούσε δημιουργώντας προσδοκίες. Θα μου πείτε και τι περίμενε ο κόσμος, γιατί άκουγα δημοσιογράφους προσωπικά που κάλυπταν το ποδόσφαιρο να λένε πως δεσμεύτηκε ο κύριος Υπουργός του Αθλητισμού και κάποιος μηδίσας έλεγε πως δεσμεύτηκε ο ίδιος ο Πρωθυπουργός και δεν μπορεί παρά να έχουμε λύση.
     Περί αυτών, επρόκειτο; Το παρόν νομοσχέδιο περιέχει τις τομές; Νομίζω πως δεν είναι τομές, δεν είναι τίποτε ουσιαστικά μεγάλο. Είναι μικρολύσεις αλλού θετικές και αλλού ιδιαιτέρως αρνητικές.
     Μάλιστα είχατε υποστηρίξει στην Αίθουσα και είχε προκαλέσει το διάλογο ο εισηγητής της Πλειοψηφίας στο σημερινό σχέδιο νόμου, ο κ. Δαϊλάκης, μιλώντας περί εθνικής ομοψυχίας, περί πανελλήνιας υποστήριξης της Εθνικής Ομάδας του ποδοσφαίρου και σωστά, ότι οι αθλητές παίζουν πρωτεύοντα ρόλο και οι πολιτικοί κάνουν απλώς τα αυτονόητα.
Δεν είναι έτσι. Η πολιτεία είναι αρμόδια να δώσει τις υποδομές, να δώσει το νομοθετικό πλαίσιο, να δώσει τα κίνητρα. Έχει πολλή δουλειά να κάνει και η δική μας πολιτική ηγεσία, κύριε Υφυπουργέ, ο κ. Φούρας, ο κ. Λιάνης, ο κ. Φλωρίδης, ο κ. Κουράκης πέτυχαν. Πέτυχαν και αυτό φάνηκε στο «EURO 2004»! Πέτυχαν και αυτό φάνηκε στους Ολυμπιακούς Αγώνες! 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, πρέπει να ολοκληρώσετε.
	ΑΝΔΡΕΑΣ ΛΟΒΕΡΔΟΣ: Με συγχωρείτε, κύριε Πρόεδρε, αλλά θα ήθελα την επιείκεια σας. Θέλω μισό λεπτό για να κλείσω.
	ΠΡΟΕΔΡΕΥΩΝ (Ιωάννης Τραγάκης): Έχετε, κύριε Λοβέρδο, μισό λεπτό για να ολοκληρώσετε.
	ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
	Εσείς θα κριθείτε τώρα και ελπίζω να κριθείτε σωστά, όπως ελπίζω να τα κάνατε καλά τα πράγματα και να κριθείτε με αίσθηση δικαιοσύνης από όλο τον κόσμο για το ό,τι προσφέρατε. Δεν κάνατε όμως αρχή με το παρόν νομοσχέδιο. Να ευχηθούμε κάποια στιγμή να κάνετε!
      Κύριε Υφυπουργέ, από αυτό το Βήμα έκανα την κριτική που οφείλει να κάνει η Αξιωματική Αντιπολίτευση στον Υπουργό Εσωτερικών και στην Υπουργό Παιδείας ότι με καινοφανείς τρόπους δεν κάνουν διάλογο. Δεν κάνουν το διάλογο που το Σύνταγμα πια επιβάλλει με τους φορείς.
      Φέρατε το σχέδιο νόμου, έγινε η συζήτηση με τους φορείς και φέρατε τις τροπολογίες που αφορούν τους φορείς μετά, έχοντάς τες εκτός διαλόγου για να κάνετε αυτό που κάνουν οι συνάδελφοί σας στη Δημόσια Διοίκηση. Να μετατοπιστεί το κέντρο βάρους του κόμματός σας στο κράτος, από την κοινωνία που ήταν μέχρι χθες, για να κάνετε κομματικό κράτος. Ε, λοιπόν, ό,τι κάνατε στη Δημόσια Διοίκηση και στην Παιδεία το κάνετε και στον αθλητισμό και όπως έλεγα και τότε, το κράτος αλώθηκε, το κράτος εάλω! Τις πολιτικές παρεμβάσεις ουσίας όμως δεν τις έχουμε δει. Από τη φύση της νομοθετικής σας πρωτοβουλίας, κύριε Υφυπουργέ, είμαστε υποχρεωμένοι να την καταψηφίσουμε και μάλιστα μετ’ επαίνων!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υπουργός. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, παρακολούθησα με ιδιαίτερο ενδιαφέρον τις τοποθετήσεις των εισηγητών και των αγαπητών συναδέλφων που μίλησαν μέχρι τώρα. 
      Θα έλεγα ότι μάλλον το ΠΑΣΟΚ δεν πήρε το μήνυμα της 7ης Μαρτίου. Δεν κατάλαβε ότι έχασε τις εκλογές. Δεν κατάλαβε ότι ο ελληνικός λαός καταδίκασε αυτά που σήμερα υποστήριζε εδώ. Δεν κατάλαβε ότι ήταν ηττημένο στις εκλογές γιατί αυτά που έκανε δεν ικανοποίησαν τον ελληνικό λαό.
      Εμείς εδώ είμαστε για να υποστηρίξουμε τους Έλληνες πολίτες κατά πλειοψηφία και όχι να συντηρήσουμε κατεστημένες καταστάσεις, δημιουργήματα ετών και μιας διαδικασίας για την οποία δεν ξέρω γιατί πρέπει να είστε περήφανοι. 
      Δεν έχω καταλάβει τι ακριβώς σας έχει ενοχλήσει από όλη τη διαδικασία. Δεν έχω καταλάβει για ποιο λόγο δεν σας ικανοποιεί το γεγονός ότι αναγνωρίζουμε ότι ο ν. 3057 που τροποποίησε το ν. 2725 καλύπτει στο μεγαλύτερο βαθμό του τις απαιτήσεις που έχουμε για να λύσουμε το πρόβλημα και ότι απλά εμείς ερχόμαστε και κάνουμε εκείνες τις παρεμβάσεις που θεωρούμε κρίσιμες. Αλλά δεν καταλάβατε ότι αποτύχατε, γιατί είχατε το νομικό πλαίσιο, αλλά δεν δώσατε λύση στο πρόβλημα. Και βέβαια είναι σαφέστατο ότι δεν καταλάβατε ακόμη ότι τα χρέη και η κατάσταση την οποία βρίσκει η σημερινή Κυβέρνηση είναι αποτέλεσμα της δικής σας διαχείρισης και διακυβέρνησης.
      Η πρώτη ρύθμιση που έγινε για ανώνυμες εταιρείες ήταν τον Αύγουστο του 1993. Σαράντα μέρες αργότερα η Νέα Δημοκρατία δεν είναι Κυβέρνηση και δεν χρησιμοποίησε ουσιαστικά αυτή τη ρύθμιση. Έκτοτε -επειδή αναφερθήκατε, κύριε Λιάνη- θεσπίσατε το ν. 2443/96 και το Δεκέμβριο κάνατε πάλι ρύθμιση. Ακριβώς τρία χρόνια αργότερα επανήλθατε με το ν. 2947/2001 για την ειδική εκκαθάριση και δέκα χρόνια αργότερα συνεχούς διακυβέρνησης αυτό το οποίο παραλαμβάνουμε είναι αυτό το οποίο περιγράψατε. Σε μένα το διεκτραγωδείτε; Δεν το λέτε στους εαυτούς σας; Δεν κοιτάζετε στον καθρέφτη για να δείτε πού έχετε φέρει τον ελληνικό αθλητισμό; Είναι η εικόνα την οποία τόσο ευθαρσώς και με αγάπη θέλετε να συγκρατήσετε; Η εικόνα των άδειων γηπέδων; Η εικόνα των επεισοδίων;
      Είναι η εικόνα των απλήρωτων σωματείων από το 2001; Είναι η εικόνα των απλήρωτων καθηγητών του μαζικού αθλητισμού που έχουν τέσσερα χρόνια να εισπράξουν χρήματα; Γι’ αυτό είσαστε υπερήφανοι. 
      ΓΕΩΡΓΙΟΣ ΛΙΑΝΗΣ: Δεν είχαμε νεκρό εμείς! 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Λιάνη, σας άκουσα, σας χειροκρότησα, αλλά θα με ακούσετε κι εσείς, γιατί συνηθίζω να λέω αλήθειες. Ενοχλούν, δεν ενοχλούν, οι αλήθειες θα ειπωθούν.
     	Επειδή κάτι είπε ο κ. Λοβέρδος, εγώ δεν έχω κάτι προσωπικά με τους δικηγόρους. ‘Εχω πολλούς φίλους και πολλοί είναι και εδώ μέσα, θα σας το πει ο ίδιος, είναι φίλος μου. Ξέρετε τι μου είπαν; Για να χτυπήσουμε την αναξιοπιστία που προκύπτει από τις αποφάσεις των δικαιοδοτικών οργάνων, πρέπει να βάλουμε τακτικούς δικαστές, όλοι συνολικά. Ακόμη και το τελευταίο έγγραφο που μου έστειλε η ΕΠΑΕ, λέει ότι το αποδεχόμαστε. Είναι ένα μήνυμα. Και η ΕΠΟ. Δείτε τα δημοσιεύματα, που με επισκέφτηκε ο πρόεδρος της ΕΠΟ, για να δείτε τι γράφουν, ακόμη και την ομιλία του στην επιτροπή. Έτσι, για να είμαστε συνεπείς με όλα αυτά τα οποία ακούγονται. Έχουμε, λοιπόν, μία εικόνα άρνησης. 
      Φαίνεται δεν πήρατε και το δεύτερο μήνυμα, τι ζήτησε ο κόσμος μετά το «EURO 2004». Δεν ζήτησε πανηγυρισμούς, δεν ζήτησε φωτογραφήσεις που υπαινιχθήκατε. Δεν ζήτησε εκείνους οι οποίοι έρχονται και λένε ότι εγώ το πέτυχα.
      Εγώ, κύριε Λοβέρδο, είχα δηλώσει σε αυτήν εδώ την Αίθουσα ότι δεν διεκδικώ τίποτα από αυτά που κερδίζουν οι άλλοι. Αυτά που κάνουν οι πολιτικοί, είχα πει ότι είναι τα αυτονόητα και τα απαραίτητα, αυτά για τα οποία ο λαός μας έχει στείλει εδώ πέρα. Και δεν θα βγω να πω ότι τα δεκαέξι μετάλλια που πήραμε τα κέρδισε αυτή η Κυβέρνηση ή άλλη, όπως σήμερα κάποιοι από εσάς υπαινίχθηκαν για να δώσουν την ανωτερότητα του συστήματος του ΠΑΣΟΚ. Διεκδικούμε τα αυτονόητα, να δώσουμε στους Έλληνες πολίτες, στους νέους, περισσότερα στάδια, περισσότερους χώρους, για να βρεθούν εκεί και να επιτελέσουν τα απαραίτητα και αυτονόητα, αυτά που επιτάσσει το άρθρο 16 του Συντάγματος. Δεν μας ενδιαφέρει να διεκδικήσουμε χειροκρότημα. Εσείς όμως το διεκδικείτε με κάθε τρόπο και πολλές φορές εις βάρος αυτών των παιδιών, κάτι που δεν θέλουμε να το κάνουμε.
      (Στο σημείο αυτό την Προεδρική Έδρα  καταλαμβάνει η Πρόεδρος  της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΧΡΗΣΤΟΣ ΑΗΔΟΝΗΣ: Μιλάω για την παιδεία του κ. Ψωμιάδη!
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Και παιδεία και πολιτισμό, κύριε Αηδόνη. Τα χρειαζόμαστε, αλλά γιατί δεν τα έχουμε; Κυβέρνηση εμείς ήμασταν; Μήπως ήταν το ΠΑΣΟΚ; Μήπως ξεχάσατε από πότε μέχρι πότε ήσασταν κυβέρνηση; Να σας θυμίσω; Από τον Οκτώβρη του 1993 μέχρι το Μάρτη του 2004, έντεκα χρόνια σχεδόν. Αν δεν έχουμε παιδεία και πολιτισμό, εσείς ευθύνεστε, το ΠΑΣΟΚ. Για να ξέρουμε και να αποδίδουμε τα του Καίσαρος τω Καίσαρι, για να ξέρουμε και ποιοι είναι εκείνοι οι οποίοι ευθύνονται για το ότι είμαστε εδώ πέρα σήμερα. Αν  υπάρχουν κάποια στοιχεία. Διότι εγώ αυτά άκουσα και αυτά είναι τα οποία σήμερα κριτικάρω.
      Ξέρω ότι θα ενοχλήσω κάποιους, αλλά εδώ είμαστε για να ενοχλήσουμε ο ένας τον άλλο και να βοηθήσουμε τον ελληνικό λαό. Ακούστηκε ότι με τις παρεμβάσεις αναστατώνω τον ελληνικό αθλητισμό και ότι αυτό το νομοσχέδιο ήρθε για να πάρει η Νέα Δημοκρατία  και οι άνθρωποί της τις διοικήσεις των ομοσπονδιών, που σημαίνει ότι σήμερα τις έχει το ΠΑΣΟΚ. Τουλάχιστον αυτά είπατε. Το οποίο πώς έφτασε μέχρι εδώ; Έτσι αγνά, όμορφα και ήρεμα. Έχω δηλώσει επίσημα ότι συνεργάζομαι με τους πάντες, με αυτούς που έχουν ως προτεραιότητα όχι τα κόμματα αλλά τον ελληνικό αθλητισμό. Θα σας πω όμως, το εξής, έχω κάνει συγκεκριμένες παρεμβάσεις με τις τροπολογίες οι οποίες κατατέθηκαν. Η μία επαναφέρει τον ολυμπιακό κύκλο στην εκλογική διαδικασία. Τον είχατε βάλει, κύριε Φούρα, στο ν. 2725. Και δήλωσα στις 15 Δεκεμβρίου 2003 ότι όταν η Νέα Δημοκρατία γίνει κυβέρνηση, ο τετραετής ολυμπιακός κύκλος θα επανέλθει.
     Όχι απλώς με κατηγορείτε για κάτι που δεν είπα, αλλά είναι κάτι που ξέρετε εδώ και δέκα μήνες: Η Νέα Δημοκρατία θα το επαναφέρει -γιατί το θεωρούμε αυτονόητο- ως μία λειτουργία σωστή. Βγαίνει μια διοίκηση, ετοιμάζεται, κάνει όλο τον κύκλο της τετραετίας, αποδίδει αυτά τα οποία πέτυχε, τις ευθύνες, την κρίνουν και έρχεται η επόμενη. Αυτό επαναφέρει η πρώτη τροπολογία. Αν αυτό είναι παρέμβαση, πείτε το μου.
     Δεύτερη τροπολογία είναι αυτή που αφορά την Ελληνική Ολυμπιακή Επιτροπή, η οποία προκαλεί παρέμβαση του κ. Ρογκ. Ήξερε ο κ. Ρογκ τι κατέθεσε ο κ. Ορφανός την Παρασκευή το βράδυ και την Τρίτη το βράδυ είχε στείλει την επιστολή; Έλληνες το έκαναν. Οι ίδιοι οι οποίοι ενοχλούνται. Όμως, δεν καταλαβαίνω γιατί ενοχλούνται; Γιατί αυτό το οποίο κάνουμε ως παρέμβαση είναι το εξής αυτονόητο: Διευρύνουμε τη δημοκρατία. Θέλετε να λέγεστε δημοκρατικό κόμμα. Το χρησιμοποιείτε ως χαρακτηριστικό σας. Όμως, θέλετε να βάζετε εμπόδια.
     Εμείς τι κάνουμε; Καταργούμε την ανάγκη να έχει θητεύσει κάποιος τρία χρόνια σε μια ομοσπονδία, για να μπορεί να γίνει μέλος της Ελληνικής Ολυμπιακής Επιτροπής. Δεν καταλαβαίνω. Γιατί θα πρέπει, κύριε Λιάνη, να υπάρχουν οι πατρίκιοι και οι πληβείοι; Δεν το καταλαβαίνω αυτό. Για δημοκρατία μιλάμε. Ενοχλεί κανέναν αυτό; Ενοχλεί τον κ. Ρογκ; Ενοχλεί κανέναν άλλον; Ποιους ενοχλεί; Να μας το πείτε σε αυτήν την Αίθουσα και αν δεν ξέρετε, ειδοποιείστε τους. Θα σας ενημερώσουν ποιους ενοχλεί. Πάντως τον ελληνικό λαό δεν τον ενοχλεί. Ούτε τους Βουλευτές ενοχλεί να υπάρχει μεγαλύτερη δημοκρατία.
     Ελάτε, λοιπόν, και στην τρίτη παρέμβαση, αυτήν την οποία προκαλεί την άλλη και μου υπαινιχθήκατε αν θα την πάρουμε πίσω μετά βαΐων και κλάδων. Κάνουμε το εξής απλό: Σήμερα υπάρχει ένα σύστημα στο οποίο ψηφίζουν πενήντα τέσσερις άνθρωποι, ένα περίκλειστο σύστημα το οποίο πάρα πολύ εύκολα μπορεί να ελεγχθεί. Το έχουμε πει πολλές φορές και έχει ακουστεί σε αυτήν την Αίθουσα. Μου το έχουν πει οι δικοί σας εκπρόσωποι. O επικεφαλής του αθλητικού τμήματος του ΠΑΣΟΚ έχει κάνει πολύ σκληρές καταγγελίες σε αυτήν την Αίθουσα. Λέμε το πάρα πολύ απλό. Αυτό είναι το μήνυμα που στέλνει το «EURO 2004»: Ανοίξτε τις πόρτες. Κάντε ευρύτερη διαδικασία. Και πού να δώσετε το δικαίωμα; Στο σωματείο - κύτταρο, αυτό το οποίο έχει το βασικό κύριο λόγο στην ανάπτυξη του ελληνικού ποδοσφαίρου. Και αυτό ενοχλεί; Ενοχλεί δηλαδή να ανοίξουμε και να γίνουμε πιο δημοκράτες; Δεν καταλαβαίνω, ειλικρινά.,σήμερα με έχετε απογοητεύσει πλήρως.
     ΓΕΩΡΓΙΟΣ ΛΙΑΝΗΣ: Δεν ενοχλεί. Φέρνει δεινά…
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Λιάνη, εγώ περίμενα σε αυτήν την Αίθουσα ότι θα ερχόσασταν να λέγατε ότι στηρίζουμε αυτή τη νομοθετική ρύθμιση. Όχι να έρθει η FIFA και η ΔΟΕ. Θα λέγατε…
     ΓΕΩΡΓΙΟΣ ΛΙΑΝΗΣ: Βεβαίως.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ. Μην απευθύνεστε στον κ. Λιάνη, γιατί δεν μπορεί να σας απαντήσει. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι ρητορικά ερωτήματα, κυρία Πρόεδρε. Έτσι υπάρχει μια σχέση. Όλοι οι συνάδελφοι είναι εκλεκτοί. Απλώς τα λέω, επειδή τέθηκαν στο τραπέζι.
     ΠΡΟΕΔΡΟΣ (Άννα Μπενάκη-Ψαρούδα): Καλά, είναι σχήμα λόγου. Όμως, σας προειδοποιώ. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η δική μου, λοιπόν, οπτική είναι πως έχουμε υποχρέωση να αφήσουμε να φυσήξει δημοκρατικός άνεμος. Και έχετε υποχρέωση, ως κόμμα της Αξιωματικής Αντιπολίτευσης που ψηφίσατε αυτές τις διατάξεις, να υπερασπιστείτε το δικαίωμα της χώρας μας να κάνει δημοκρατικότερα τα δικά του όργανα. Είναι βασικό.
     Εγώ προσωπικά ως άνθρωπος του αθλητισμού σέβομαι τη ΔΟΕ και τη FIFA. Όμως δεν καταλαβαίνω, αν δεν πήγαινε ο κύριος τάδε από την Ελληνική Ολυμπιακή Επιτροπή και ο κύριος τάδε από την ΕΠΟ, αν θα τους ένοιαζε. Δεν καταλαβαίνω αν θα υπήρχε κανείς ο οποίος θα ερχόταν να διαμαρτυρηθεί γι’ αυτήν τη ρύθμιση που κάνει σήμερα η ελληνική Βουλή.
     Η άποψή μου, λοιπόν, είναι ότι εσείς -και έχετε τη δυνατότητα- μπορείτε να σταματήσετε και να στείλετε ένα μήνυμα ότι κανείς δεν μπορεί να αναλαμβάνει αυτό το ρίσκο. Γιατί το ρίσκο δεν είναι της ελληνικής Βουλής. Το ρίσκο είναι αυτών οι οποίοι φροντίζουν να διασύρουν τη χώρα μας. Και δεν τη διασύρουμε εμείς.
     Να πω, λοιπόν, και επί της ουσίας του νομοσχεδίου ότι οι επιλογές είναι πολύ συνειδητές. Εμείς ξέρουμε ότι για να εφαρμοστεί ένα πλαίσιο αντιμετώπισης της βίας πρέπει να έχουμε αθλητικές ανώνυμες εταιρείες οι οποίες λειτουργούν. Δεν κλείνουμε τα μάτια μας. Σας μιλώ ευθαρσώς. Τη ρύθμιση αυτή την προχωρήσαμε, διότι χωρίς τη ρύθμιση οι αποφάσεις έπρεπε να τελειώσουν τώρα. Εμείς, λοιπόν, πήραμε την ευθύνη. Και δεν θα κριθούν σε δέκα χρόνια, αλλά σε δέκα μήνες από σήμερα θα υπάρχει το τελικό αποτέλεσμα αυτής της ρύθμισης, το οποίο θα μας δίνει τη δυνατότητα να κριθούμε. Δεν τις αφήνουμε για πίσω. Ούτε για την επόμενη κυβέρνηση, όπως είπε ο κ. Κοσμίδης, ούτε για τη μεθεπόμενη.
      Αυτή η Κυβέρνηση είναι η πρώτη η οποία αναλαμβάνει να φέρει ρύθμιση και να κριθεί στη διάρκεια της θητείας της, όπως δεν τόλμησε καμία άλλη. Και να πω και κάτι ακόμη; Μιλάμε για μια οικονομική ρύθμιση, στην οποία φροντίζουμε το μεγαλύτερο μέρος των αθλητικών ανωνύμων εταιρειών, ιδιαίτερα των ποδοσφαιρικών με τα μεγάλα χρέη, να πληρώνει τις δόσεις της από τα χρήματα που παίρνει από τον ΟΠΑΠ. Είναι μια ρύθμιση σύμφωνα με την οποία, όταν δύο δόσεις δεν πληρωθούν, βγαίνει η εταιρεία εκτός ρύθμισης και επανέρχονται όλα τα χρέη. Έτσι θα δούμε ποιος σέβεται και ποιος δεν σέβεται τα χρήματα του Έλληνα πολίτη. Είναι μια ρύθμιση σύμφωνα με την οποία, αν βγει εκτός διαδικασίας, δεν επιτρέπεται να κάνουν μετεγγραφές τον Ιανουάριο. Είναι μια ρύθμιση, η οποία λέει ότι αν τον Ιούνιο δεν έχεις πληρώσει, έχεις τελειώσει.
      Είναι, λοιπόν, συγκεκριμένα πράγματα. Συγκεκριμένα, βατά και είναι το τελευταίο μήνυμα που στέλνουμε. Και το στέλνουμε με αποφασιστικότητα, χωρίς σχέσεις και τα παρόμοια που υπαινιχθήκατε, διότι εμείς έχουμε ξεκάθαρη εικόνα. Το δημιούργημά σας θα το καθαρίσουμε. Αυτή η αρνητική εικόνα είναι δική σας. Να τη χαίρεστε, αλλά δεν θα πάρουμε. Θα το αλλάξουμε.
      Και βέβαια είναι σαφέστατο ότι στο κομμάτι που αφορά τα μετοχικά κεφάλαια είναι η τελευταία ευκαιρία. Διότι πρέπει το 50% της αύξησης του μετοχικού κεφαλαίου να γίνει μέχρι το Δεκέμβριο, σε συγκεκριμένες ημερομηνίες. Εάν δεν το κάνουν, τον Ιανουάριο δεν μπορούν να κάνουν μεταγραφές και αν το καλοκαίρι δεν έχει γίνει συνολικά, έως τις 30/06 με διαπιστωτική πράξη διαλύονται. Αυτές είναι ρηξικέλευθες προτάσεις και θέσεις.
      Και αν αυτό δεν σας ικανοποιεί, σας έδειξα στη συζήτηση που κάναμε στην επιτροπή ότι είμαι διατεθειμένος να δεχτώ όποιες προτάσεις θεωρώ ότι είναι χρήσιμες, για να βελτιώσουμε το κλίμα. Τέτοια ήταν η πρόταση που αφορούσε τους τακτικούς αθλητικούς δικαστές και τον τρόπο επιλογής τους, που περνάμε στην κλήρωση από τριπλάσιο αριθμό. Τέτοια ήταν η αλλαγή των επιτροπών οικονομικών διαφορών από τους συνταξιούχους στους τακτικούς δικαστές, ώστε να γίνεται με τον ίδιο τρόπο η επιλογή. Ήμουν ανοιχτός σε όποια πρόταση θέσατε. Έχει κάνει η ΕΠΑΕ το θέμα των οικονομικών επιβαρύνσεων σε κάποιον ο οποίος έχει δημιουργήσει προβλήματα βίας, ώστε να κάνουμε «σκαλοπάτια» στα πρόστιμα, που έχουν γίνει. Και είμαστε διατεθειμένοι να κάνουμε κι άλλα. Εάν υπάρξουν προτάσεις οι οποίες οδηγούν προς θετική κατεύθυνση, μπορούμε να τις συζητήσουμε.
      Βεβαίως, έχω κρατήσει αυτή την πρόταση της κ. Ξηροτύρη που αφορά τα κόμματα στη ΔΕΑΒ. Αύριο στη συζήτηση κατ’ άρθρον θα έχω μια τελική θέση για να απαντήσω. Όσον αφορά αυτό που είπε ο κ. Κοσμίδης για το αν μένει στη ρύθμιση όποιος δεν πληρώνει τις τρέχουσες υποχρεώσεις του, θα δούμε τη διατύπωση, στην οποία μπορούμε να καλύψουμε και αυτό το σημείο. Βέβαια, η δική μου εκτίμηση είναι ότι είναι καλυμμένο, διότι είναι υποχρεωμένοι, λόγω του συστήματος, μέχρι 30/06 να έχουμε πληρώσει τις τρέχουσες υποχρεώσεις. Δεν με ενοχλεί όμως να έχουμε και μια δεύτερη υπόμνηση μέσα στο νομοσχέδιο -και τελικά στο νόμο, εφόσον η Βουλή το ψηφίσει- η οποία να οδηγεί σε αυτήν την κατάσταση.
      Ακόμη ακούστηκε -κάποιοι δεν παρακολουθούν- ότι έχουμε υποστηρίξει τη ριζική αναδιάρθρωση των κατηγοριών. Εδώ δεν ήμασταν όταν αλλάξαμε τη δομή της Γ΄ Εθνικής, όπου από ανώνυμες εταιρείες έγιναν τμήματα αθλητών και έγιναν δύο όμιλοι και υπάρχει ένα μεταβατικό στάδιο από την Δ΄ Εθνική στη Β΄ Εθνική;
      ΑΝΔΡΕΑΣ ΦΟΥΡΑΣ: Να μας κάνετε έναν απολογισμό του τι συνέβη.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τι συνέβη;
      ΑΝΔΡΕΑΣ ΦΟΥΡΑΣ: Να μας πείτε πόσοι έγιναν.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν έχει σημασία πόσοι έγιναν. Κατ’ αρχήν είναι οι ομάδες οι καινούργιες που μπαίνουν, κύριε Φούρα, και το ξέρετε καλά.
      ΑΝΔΡΕΑΣ ΦΟΥΡΑΣ: Μόνον οι καινούργιες…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν είναι σωστό αυτό; Σε λίγα χρόνια θα αλλάξει η διαδικασία. Υπάρχει ένα μεταβατικό στάδιο. Αν σας ενοχλεί, πείτε ότι είναι αρνητικό, πάρτε θέση, μην κρύβεστε. Πάρτε θέση, αν είναι σωστό ή λάθος. Εγώ λέω ότι ήταν σωστό. Αν ήταν λάθος, πείτε το εδώ, να ξέρουμε, ότι αυτό που κάναμε πριν από ενάμιση μήνα ήταν σε λάθος κατεύθυνση.
      Και βέβαια, για να ολοκληρώσω, γι’ αυτά που ακούστηκαν, θέλω να πω ότι ο συνάδελφος ο οποίος μίλησε για το ντόπινγκ νωρίτερα είχε άγνοια των διαδικασιών και του πώς γίνονται οι παρεμβάσεις. Και αν έπρεπε να γίνουν, τη μορφή την οποία ήθελε, αν δηλαδή εκτιμούσε ότι έπρεπε να βγει ο παριστάμενος Υφυπουργός Αθλητισμού ή ο Πρωθυπουργός ή όποιος άλλος και να πει ότι θίγεται. Αυτό δεν θα ήταν παρέμβαση στα διεθνή αθλητικά δρώμενα;
      	Και οι παρεμβάσεις που έπρεπε να γίνουν, έγιναν.
      	ΓΕΩΡΓΙΟΣ ΛΙΑΝΗΣ: Να το κάνει όταν τα δημοσιεύματα…
      	ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Λιάνη, μη διακόπτετε.
      	ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κύριε Λιάνη…
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Υπουργέ, όχι διάλογο.
      	ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): …τι ζητήσαμε; Να κάνετε παρέμβαση ντελάλη; Να ελέγξετε τις διαδικασίες. Εκείνο είναι το αυτονόητο. Αυτό ποιος σας λέει αν έγινε ή δεν έγινε;
      	ΓΕΩΡΓΙΟΣ ΛΙΑΝΗΣ: Από πού προκύπτει, κύριε Υπουργέ;
      	ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Και βέβαια εγώ δεν θα μιλήσω, επειδή είμαι εκείνος που έχω στείλει τα έγγραφα στον εισαγγελέα, τι περιέχουν αυτά τα έγγραφα. Είναι μια εισαγγελική έρευνα η οποία βρίσκεται σε εξέλιξη. Εκείνος θα κρίνει αν πρέπει να τα δώσει και πότε θα τα δώσει. Όμως, ούτως ή άλλως, θα πρέπει να ξέρετε ότι η Κυβέρνηση έχει αποφασίσει να συγκρουστεί με κατεστημένα συμφέροντα όποιας μορφής σε όποιο χώρο, ό,τι εκπροσωπούν και ό,τι εξυπηρετούν, αλλά σε καμία περίπτωση μη βάλετε στο μυαλό σας ότι μας ενδιαφέρει η εκλογική αναμέτρηση στις ομοσπονδίες. Αυτό δεν μας ενδιαφέρει.
      (Θόρυβος από την πτέρυγα του ΠΑΣΟΚ)
      	Δεν μας ενδιαφέρει. Εσάς ενδιαφέρει που θέλετε να μείνετε ως κατεστημένο σε εκείνη τη διαδικασία και αυτό είναι το χειρότερο. Αυτό είναι πολιτική οπισθοφυλακών. Αν θέλετε λοιπόν αν προχωρήσουμε μπροστά, αν θέλετε να δούμε το 2004, το 2005 με διαφορετικό μάτι και πνεύμα, εμείς είμαστε διατεθειμένοι να συνεργαστούμε. Αν δεν θέλετε, δεν θα μείνουμε πίσω, θα προχωρήσουμε μπροστά, γιατί αυτή είναι η υποχρέωση που έχουμε απέναντι στους Έλληνες πολίτες, οι οποίοι στις 7 Μαρτίου μας είπαν «αλλάξτε αυτό το οποίο βλέπετε, αλλάξτε αυτό το οποίο βρήκατε, κρατήστε όσα άξιζαν και προχωρήστε μπροστά». Αυτό θα κάνουμε με όλες μας τις δυνάμεις και με τη σιγουριά αυτού που ξέρει πού πάει. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Η Κοινοβουλευτική Εκπρόσωπος του ΠΑΣΟΚ κ. Μαρία Δαμανάκη έχει το λόγο.
      	ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε.
      	Κυρίες και κύριοι συνάδελφοι, ο κύριος Υπουργός που μόλις κατέβηκε από το Βήμα μίλησε δεκαεννιά λεπτά. Από τα δεκαεννιά αυτά λεπτά, τα οκτώ πρώτα λεπτά αναλώθηκε να μας διεκτραγωδεί πόσο κακή ήταν η κατάσταση που παρέλαβε από το ΠΑΣΟΚ, υποστηρίζοντας μάλιστα ότι εμείς του ΠΑΣΟΚ δεν έχουμε αντιληφθεί πως είμαστε Αντιπολίτευση. Αναρωτιέμαι, αν ένας Υπουργός που χρειάζεται οκτώ λεπτά για να διεκτραγωδήσει την κατάσταση που παρέλαβε και αφιερώνει στις περίφημες παρεμβάσεις του λιγότερο απ’ αυτό, έχει όντως αντιληφθεί ότι είναι Κυβέρνηση. Γιατί, εν τέλει, αυτό που θα περίμενε κανείς είναι να δούμε σήμερα, κύριε Υπουργέ, το περίφημο νομοσχέδιό σας, το οποίο έρχεται με τόσο φιλόδοξους στόχους. Ακούσαμε εδώ ότι θα ξιφουλκήσει ο Άγιος Γεώργιος εναντίον του κακού κατεστημένου που υπάρχει στον αθλητισμό. Ακούσαμε ότι θα εξυγιάνετε τα πάντα και θα λάμψει η προσπάθεια που κάνετε ενάντια στα κατεστημένα. Αν λοιπόν έχετε τέτοια αυτοπεποίθηση γι’ αυτά που κάνετε, εγώ θα περίμενα να αναφερθείτε πιο αναλυτικά και να πείσετε και μας για τα όσα καλά συμβαίνουν.
      Εν πάση, περιπτώσει όμως, για να έρθουμε στο συγκεκριμένο θέμα και επειδή η συζήτηση αυτή είναι εξαιρετικά άχαρη, ας δούμε επιτέλους τι κάνει το νομοσχέδιο και πώς ανταποκρίνεται στα μεγάλα καθήκοντα και στις μεγάλες ευθύνες που έχουμε όλοι μετά τους Ολυμπιακούς Αγώνες.
      Τι συνέβη, κύριε Υπουργέ, στους Ολυμπιακούς Αγώνες και ποιο είναι το καθήκον όλων μας, το καθήκον της πολιτικής ηγεσίας αυτού του τόπου. Αυτό το οποίο είναι βέβαιο ότι συνέβη είναι ότι η Ελλάδα είχε μια μεγάλη εθνική επιτυχία. Πώς διαχειριζόμαστε αυτήν την επιτυχία; Ποιο είναι το καθήκον μας για τη συνέχιση αυτής της επιτυχίας; Ο ελληνικός λαός ξέρει πού οφείλεται αυτή η επιτυχία. Ξέρει ποιος συνέβαλε στο να γίνει. Είναι εντελώς άχαρο εμείς εδώ να διαπληκτιζόμαστε για το ποιος έκανε τα περισσότερα. Μην έχετε καμία αμφιβολία, οι πολίτες γνωρίζουν και ποιος προσπάθησε και ποιος έφερε τη χώρα ως ένα σημείο και ποιος πιστώνεται τελικά αυτό το έργο. Αυτό το οποίο είναι προς συζήτηση σήμερα είναι πώς συνεχίζουμε από εδώ και μπρος, πώς διαχειριζόμαστε αυτήν την ελληνική επιτυχία, πώς δίνουμε τη συνέχεια, πώς εξασφαλίζουν τη δυναμική του ελληνικού αθλητισμού, πώς εξασφαλίζουμε στους επόμενους Ολυμπιακούς Αγώνες. Αυτό είναι που περιμένουμε να ακούσουμε και όχι πόσα μετάλλια πήραμε σε αυτούς ή πόσα είχε πάρει στους προηγούμενους αγώνες η εθνική ομάδα.
Τι στόχους βάζετε εσείς για τους Ολυμπιακούς Αγώνες του Πεκίνου; Τι στόχους βάζετε για τις ελληνικές ομοσπονδίες; Με τι χρηματοδότηση θα προχωρήσετε μπροστά; Με τι μέτρα θα οδηγηθείτε σ’ αυτήν την κατεύθυνση;
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Υπάρχει σχέδιο…
      ΠΡΟΕΔΡΟΣ ( Άννα Μπενάκη - Ψαρούδα): Κύριε Υπουργέ, παρακαλώ!
    ΜΑΡΙΑ ΔΑΜΑΝΑΚΗ: Μετά τη μεγάλη επιτυχία της Εθνικής μας Ομάδας στα ευρωπαϊκά γήπεδα το ερώτημα που τίθεται σ’ εσάς είναι τι θα κάνετε ώστε να ξαναπάρουμε αυτό το τρόπαιο, ώστε πραγματικά να διακριθούμε στους ευρωπαϊκούς αγώνες. Αυτό είναι, νομίζω, η πρόκληση και αυτή είναι η απάντηση που οφείλετε να δώσετε κι όχι αυτή η απίστευτη μιζέρια που ακούμε εδώ, να διεκτραγωδείτε συνεχώς πόσο κακή κυβέρνηση ήταν το ΠΑΣΟΚ. Το ερώτημα λοιπόν είναι εάν η σημερινή νομοθετική παρέμβασή σας μπορεί να αποτελέσει πραγματικά μια άξια συνέχιση αυτής της λαμπρής εθνικής επιτυχίας που είχαμε. Αποτελεί αυτό το νομοσχέδιο αυτήν τη συνέχεια; Αποτελεί η πολιτική της Κυβέρνησης στον αθλητισμό μια άξια συνέχεια αυτών των επιτυχιών; Αυτά είναι τα ερωτήματα και σ’ αυτά πρέπει να απαντήσουμε.
	Κύριοι Βουλευτές, στους Ολυμπιακούς Αγώνες η Ελλάδα έδειξε το καλό της πρόσωπο, έδειξε ένα πρόσωπο ανοιχτό στους άλλους λαούς, ένα πρόσωπο που ταυτίζει τον πατριωτισμό μας όχι με το μίσος απέναντι στους άλλους, αλλά με την εθνική αυτοπεποίθηση ότι εμείς σαν Έλληνες μπορούμε να προχωρούμε μπροστά. Οι μιζέριες που βλέπουμε τις τελευταίες μέρες, τα θλιβερά επεισόδια μετά τον αγώνα της Εθνικής Ομάδας με την ομάδα της Αλβανίας, είναι ζητήματα που μπορούμε να τα προσπεράσουμε τόσο εύκολα, κύριε Υπουργέ; Μου κάνει εντύπωση που σ’ όλη την ομιλία σας δεν βρήκατε ούτε μία λέξη να πείτε γι’ αυτά. Και μη μου πείτε ότι φθάνει εδώ -γιατί δεν θα το δεχθώ- η αποστασιοποίηση από τον κ. Ψωμιάδη. Δεν μιλούμε εδώ για αποστασιοποίηση από το Νομάρχη Θεσσαλονίκης. Αυτό το οποίο ζητούμε, κύριε Υπουργέ, είναι να έχουμε σαφή τη θέση της Κυβέρνησης και απάντηση στο ερώτημα: θα υποστηριχθεί εκ νέου ο άνθρωπος αυτός από τη Νέα Δημοκρατία; Μη μας λέτε ότι αποστασιοποιείστε από έναν άνθρωπο ο οποίος μιλά για μιάσματα. Μη μας λέτε ότι δεν εκφράζει αυτό την Κυβέρνηση. Μας ενδιαφέρει εάν θα συνεχίσετε να καλύπτετε ανθρώπους και πρόσωπα που σπέρνουν τη μισαλλοδοξία στον ελληνικό λαό. Καλύπτετε τη στάση της Αστυνομίας, η οποία περίπου ανεχόταν τους ξυλοδαρμούς Αλβανών πολιτών; Την καλύπτετε, ναι ή όχι; Και αν δεν την καλύπτετε, ποιος πληρώνει και γιατί; Ποιοι έχουν ευθύνες και πώς θα τιμωρηθούν; Καλύπτετε τον κ. Ψωμιάδη; Αν δεν τον καλύπτετε να το πείτε ευθέως και να γίνει σαφές ότι η Νέα Δημοκρατία δεν θα υποστηρίξει σε δύο χρόνια τον κ. Ψωμιάδη εκ νέου.
      Νομίζω ότι αυτά είναι ζητήματα τα οποία βρίσκονται μπροστά μας, διότι είναι απαιτήσεις των καιρών, όχι διότι υπάρχει εδώ ένα κακό ή καλό ΠΑΣΟΚ και μία καλή Νέα Δημοκρατία, η οποία μας φέρνει εδώ τις αξίες της να τις δεχθούμε. Αν μιλούμε για αξίες υπάρχουν και αυτά. Και αν θέλουμε να δώσουμε μήνυμα στους Έλληνες πολίτες και στη νεολαία ότι ο αθλητισμός είναι πέρα από τη μισαλλοδοξία, ότι εκφράζει μια νέα εθνική αυτοπεποίθηση που δεν έχει σχέση με το μίσος για τη σημαία του άλλου αλλά έχει σχέση με την αγάπη για τη σημαία τη δική μας και την περηφάνια για μας και όχι με την εχθρότητα και την αντιπαλότητα απέναντι στους άλλους, τότε αυτά πρέπει να αποσαφηνιστούν.
      Έρχομαι τώρα στις συγκεκριμένες διατάξεις του νομοσχεδίου και πρώτα απ’ όλα στις τροπολογίες. Κι εσείς τις προτάξατε. Θα ξεκινήσω από το εξής απλό, κύριε Υπουργέ. Εδώ μας είπατε περίπου ότι εδώ και δέκα μήνες είχατε κατασταλάξει, είχατε αποφασίσει τι ακριβώς θα κάνετε σε σχέση με τα ζητήματα των ομοσπονδιών. Είχατε αποφασίσει ότι πρέπει να επαναλαμβάνεται ο τετραετής κύκλος και στις ομοσπονδίες, είχατε αποφασίσει αυτά για την Ολυμπιακή Επιτροπή…Το ερώτημα το δικό μου είναι γιατί δεν τα φέρατε αυτά να τα συζητήσετε με τις ομοσπονδίες, είτε και μ’ εμάς; Δεν το αντιλαμβάνομαι. Αφού είχατε τέτοια αυτοπεποίθηση ότι με αυτά που κάνετε ανοίγει ο δρόμος για την εξυγίανση του ελληνικού αθλητισμού, γιατί τα φέρατε Παρασκευή βράδυ, ώρα 19.00΄ στη Βουλή ως τροπολογίες της τελευταίας στιγμής, φεύγοντας για τη Θεσσαλονίκη μάλιστα και τρέχαμε Παρασκευή βράδυ να βρούμε περί τίνος πρόκειται; Δεν το καταλαβαίνω, αφού μάλιστα τα είχατε αποφασίσει εδώ και δέκα μήνες. Και αφού, εν πάση περιπτώσει, έχετε την πεποίθηση ότι είναι προς το συμφέρον της χώρας γιατί δεν τα συζητήσατε με τις ίδιες τις ομοσπονδίες και με την Ελληνική Ολυμπιακή Επιτροπή;
      Είναι αναμφισβήτητο, κύριε Υπουργέ, ότι αυτές οι τροπολογίες προκαλούν εχθρότητα από τη Διεθνή Ολυμπιακή  Επιτροπή και από τη FIFA.
     Σας άκουσα εδώ να λέτε ότι οι παρεμβάσεις αυτές και η εχθρότητα οφείλονται στο ότι κάποιοι Έλληνες προσέφυγαν σ’ αυτούς και αυτοί κατά συνέπεια ενημερώθηκαν κλπ. 
     Εγώ όλα αυτά να τα δεχθώ, εσείς όμως οφείλετε να ενημερώσετε εδώ το Σώμα -γιατί αυτό το σημείο το αποφύγατε- εάν υπάρχει παρέμβαση της FIFA προς την Κυβέρνηση ή όχι. Υπάρχει; Σε τι ακριβώς συνίσταται; Τι ακριβώς λέει; Υπάρχει κίνδυνος οι ελληνικές ομάδες του ποδοσφαίρου να μην παίξουν στις ευρωπαϊκές οργανώσεις; Να έχουμε μια εικόνα. Οι συνάδελφοι της Νέας Δημοκρατίας οι οποίοι θα ψηφίσουν το νομοσχέδιο -φαντάζομαι- ενδιαφέρονται να γνωρίζουν για το Γενικό Γραμματέα της FIFA που θα έλθει αύριο -θα δει εσάς στις τρεις η ώρα, θα δει κι εμένα μετά- τι ακριβώς ζητά αυτός ο άνθρωπος, γιατί έρχεται εδώ, γιατί υπάρχει κίνδυνος οι ελληνικές ομάδες να μην παίξουν. Είναι για κάτι που αξίζει τον κόπο, κύριε Υπουργέ; Αυτό τουλάχιστον δεν πρέπει να το ξέρουμε;
     Σχετικά με τη Διεθνή Ολυμπιακή Επιτροπή σας άκουσα να λέτε ότι κάποιοι Έλληνες παρενέβησαν. Όμως το ερώτημα στο οποίο πρέπει να απαντήσετε απέναντι στη Βουλή είναι το εξής. Υπάρχει επιστολή του κ. Ρογκ; Τι λέει ακριβώς; Υπάρχει επιστολή του κ. Ρογκ στην Κυβέρνησή σας; Γι’ αυτό δεν σας άκουσα να μιλήσετε με σαφήνεια για το τι λέει ακριβώς.
     Ανοίγουμε μέτωπα με τη Διεθνή Ολυμπιακή Επιτροπή και με τη FIFA -ην οοσπονδία του ποδοσφαίρου- με κίνδυνο να αποκλειστούν οι ελληνικές ομάδες, για να κάνουμε τι, κύριοι Βουλευτές; Για να αλλάξουμε τον τρόπο εκλογής της Ελληνικής Ποδοσφαιρικής Ομοσπονδίας και το κάθε πότε εκλέγεται το Δοικητικό Σμβούλιο της ΕΠΑΕ; Είναι αυτό θέμα για να μην παίξουν οι ελληνικές ομάδες στα διεθνή τουρνουά; Σας ρωτώ. Θεωρείτε ότι είναι άξιο λόγου; Αυτό είναι η εξυγίανση του ποδοσφαίρου, αυτό; Εάν ήταν πράγματι η εξυγίανση του ποδοσφαίρου, εγώ θα έλεγα να τα βάλουμε με όλους. Αλλά περί αυτού πρόκειται και μας καλείτε, κύριε Υπουργέ, να συμπαραταχθούμε μαζί απέναντι στους κακούς ξένους;
     Εδώ τι κάνετε; Χωρίς να ενημερώσετε κανέναν, χωρίς να συζητήσετε με κανέναν, χωρίς καν να ξέρουν τι τους ξημερώνει, φέρατε Παρασκευή επτά η ώρα το βράδυ τροπολογίες να τις συζητήσουν σήμερα. Δεν θα έπρεπε αυτό να γίνει διαφορετικά; Εγώ δεν λέω εάν νομιμοποιείται ή όχι μια κυβέρνηση να παρεμβαίνει τόσο βάναυσα στο αθλητικό κίνημα, διότι υπάρχει και η άποψη ότι αυτοί πρέπει να αυτοδιοικούνται. Θα μου πείτε βεβαίως ότι και παλιότερα είχαν γίνει παρεμβάσεις; Να το δεχθώ, αλλά τουλάχιστον υπήρχε κάποιος διάλογος. Φώναζαν τις Ομοσπονδίες πριν η Κυβέρνηση νομοθετήσει και τους έλεγαν «αυτά θα κάνουμε. Τι λέτε;» και υπήρχε κάποια κοινή συνισταμένη πριν φθάσει στη Βουλή το θέμα. 
     Αυτήν τη φορά όλα αυτά εξέλιπαν. Ήλθε η Κυβέρνηση, παίρνει πρωτοβουλίες, παρεμβαίνει στο πότε θα γίνουν εκλογές, λέει ότι πρέπει να ξαναγίνουν εκλογές ομοσπονδιών ακόμα και αν έχουν γίνει σε όσες Ομοσπονδίες έγιναν.
     Εγώ δεν λέω ότι αυτά τα κάνετε για να πάρετε τις Ομοσπονδίες. Ας το αφήσουμε αυτό. Ούτε ότι είναι το καλό ΠΑΣΟΚ και θα το βγάλετε και θα έρθει η καλή Νέα Δημοκρατία. Ας το αφήσουμε κι αυτό. Το ερώτημα είναι: Δικαιούστε να το κάνετε; Σας φαίνεται λογικό; Είναι δημοκρατικό; Είναι σώφρον -εν πάση περιπτώσει- να έλθουμε σε σύγκρουση με τη Διεθνή Ολυμπιακή Επιτροπή, με τη Διεθνή Ομοσπονδία Ποδοσφαίρου, με όλους αυτούς μόνο και μόνο επειδή εσείς θέλετε με μια τροπολογία να πείτε πότε θα κάνουν εκλογές οι ομοσπονδίες; Δηλαδή, κύριοι Βουλευτές, πολύ φοβούμαι ότι δεν έχουμε αίσθηση και των πραγμάτων και των αξιών για τα οποία αξίζει κανείς να δώσει μάχη!
     Εγώ, λοιπόν, θέλω να μείνω σ’ αυτό, πέρα από το περιεχόμενο των τροπολογιών -εγώ θα το παραβλέψω- διότι πράγματι μπορεί κι έτσι κι αλλιώς να γίνουν οι εκλογές και να το συζητήσουμε. Αλλά να το συζητήσουμε. Και -εν πάση περιπτώσει- και οι διοικήσεις έρχονται και παρέρχονται, άλλες πρόσκεινται στο ένα κόμμα, άλλες στο άλλο.
     Το μείζον πολιτικό ερώτημα είναι: Δικαιούται η Κυβέρνηση να προκαλέσει αυτήν την αναστάτωση, επειδή με το έτσι θέλω θέλει να καθορίσει αυτή πώς θα γίνουν οι εκλογές στην Ποδοσφαιρική Ομοσπονδία και στις άλλες αθλητικές ομοσπονδίες; Διότι περί αυτού πρόκειται. Εμείς δεν σας αναγνωρίζουμε αυτό το δικαίωμα. Αυτό είναι το πρόβλημα.
     ΙΩΑΝΝΗΣ ΙΩΑΝΝΙΔΗΣ: Ποιος θα το καθορίσει αυτό; 
     ΜΑΡΙΑ ΔΑΜΑΝΑΚΗ: Αυτό, κύριοι συνάδελφοι, στις χώρες που λέγονται «δημοκρατία» το καθορίζει ο δημοκρατικός διάλογος. Η Κυβέρνηση συζητά με τους ενδιαφερόμενους, οι ομοσπονδίες οι ίδιες προτείνουν, εάν υπάρχουν διαφωνίες, έρχονται στο φως, τα συζητάμε στην επιτροπή μας και κάποια στιγμή καταλήγουμε. Προς τι όλα αυτά και η βιασύνη; Συζητούμε και με τη FIFA, συζητούμε και με τη Διεθνή Ολυμπιακή Επιτροπή. Αφήστε τους παλληκαρισμούς. Εάν δεν έχουμε στερεό έδαφος να πατήσουμε, καλύτερα να μην κάνουμε τους παλληκαράδες -λέω εγώ. Δεν είναι αυτό ο πατριωτισμός. Πατριωτισμός είναι η Ελλάδα να βρίσκεται στο διεθνή στίβο και να έχει επιτυχίες.
     Όσον αφορά τις περίφημες ρυθμίσεις για τις Ποδοσφαιρικές Ανώνυμες Εταιρείες, πράγματι ρυθμίσεις έγιναν στο παρελθόν, κύριε Υπουργέ. Έγιναν στο παρελθόν ρυθμίσεις χρεών των Ποδοσφαιρικών Ανωνύμων Εταιρειών.
    Το ερώτημα το οποίο τέθηκε στην επιτροπή και εγώ θέλω να το επαναφέρω εδώ, είναι το εξής: Τι σας κάνει να πιστεύετε ότι αυτή είναι η τελευταία; Τι μας κάνει εμάς όλους να πιστεύουμε ότι αυτή είναι η τελευταία και ότι δεν θα έλθει μετά από δύο χρόνια καινούργια ιστορία να ρυθμίσουμε τα χρέη, τα οποία θα έχουν δημιουργηθεί εκ νέου;
     Ο κύριος Υπουργός εδώ έχει κάποια επιχειρήματα που έχουν να κάνουν με το ότι θα δεσμεύει, όπως μας είπε, την επιχορήγηση η οποία δίνεται για ένα, δύο εξάμηνα. Είναι αυτός ο όρος αρκετός; Κατά τη γνώμη μας, δεν είναι. Και επιπλέον υπάρχει το πολύ σοβαρό πρόβλημα ότι όλους αυτούς, οι οποίοι κατά καιρούς πλούτισαν -και μη μου πείτε ότι δεν ξέρετε περί τίνος πρόκειται, εγώ δεν είμαι ειδική στα θέματα, αλλά ως Έλλην πολίτης αντιλαμβάνομαι ότι πάρα πολλοί έχουν πλουτίσει από το ποδόσφαιρο- θα τους ξεχάσουμε; Έτσι θα προχωρήσουμε; Δεν θα υποστούν καμία κύρωση, έτσι ώστε να δοθεί και το καλό παράδειγμα σ’ αυτούς που  έρχονται τώρα, στο νέο κατεστημένο να μην κάνει τα ίδια;
     Αυτά είναι ζητήματα που, κατά τη γνώμη μου, πρέπει να συζητηθούν σε βάθος. Και είναι άραγε η αποτίμηση των ποδοσφαιριστών -που στο κάτω-κάτω είναι και εν πάση περιπτώσει, αναχρονιστικός ως όρος και ως αντίληψη- όπου ο ποδοσφαιριστής θα αποτιμάται σε χρήμα για να καλύψει τις «μαύρες τρύπες» της ποδοσφαιρικής ανώνυμης εταιρείας -διότι περί αυτού πρόκειται- η λύση στο οικονομικό πρόβλημα;
     Όσον αφορά τα όσα είπατε ως υπαινιγμούς, κύριε Υπουργέ, διότι δεν μιλήσατε ευθέως για το θέμα του ντόπινγκ, εγώ έχω να πω το εξής:
     Εάν, όπως λέτε, έχετε στοιχεία τα οποία έχετε δώσει στον εισαγγελέα, θα δούμε τι θα κάνει ο εισαγγελέας. Εάν όμως θέλετε να ανοίξετε πολιτική συζήτηση, να την ανοίξετε ευθέως. Να μας πείτε τι έχετε και να απαντήσουμε τι πρέπει να γίνει. Διότι εγώ θέλω να σας πω και κάτι, με πολύ μεγάλη σαφήνεια. Δεν είναι θέμα του ΠΑΣΟΚ ή της Νέας Δημοκρατίας αυτό. Αλλά κανείς δεν δικαιούται να συκοφαντεί ολόκληρο τον ελληνικό αθλητισμό, κανείς δεν δικαιούται να συκοφαντεί τους πάντες και να σπέρνει σύγχυση και να δημιουργεί σύννεφα προς τους πάντες και μετά να λέει: «είναι ο εισαγγελέας». Εάν υπάρχει εισαγγελέας, μην ανακατεύεστε. Εάν έχετε πολιτικές ευθύνες να μας πείτε, να μας τις πείτε. 
     ΑΝΔΡΕΑΣ ΛΥΚΟΥΡΕΝΤΖΟΣ: Υπάρχουν και τα γεγονότα.
     ΜΑΡΙΑ ΔΑΜΑΝΑΚΗ: Και τα γεγονότα να τα συζητήσουμε, κύριε συνάδελφε.
     Αυτή η ιστορία όπου ο Υπουργός λέει «έχω κάποια στοιχεία, αλλά δεν σας τα λέω, τα έχω δώσει στον εισαγγελέα» και αφήνει μια ατμόσφαιρα να πλανάται ότι κάποιοι έχουν κάνει δεν ξέρω τι, είναι πολιτικό ήθος, επειδή συνέχεια ακούω εδώ για πολιτικό ήθος;
     Αν υπάρχουν ευθύνες σας διαβεβαιώνω εγώ -το είπε πολύ καθαρά ο Πρόεδρος του ΠΑΣΟΚ- ότι οι ευθύνες αυτές θα διερευνηθούν. Εμείς είμαστε εντελώς έτοιμοι, αλλά δεν μπορεί να προχωρήσουμε έτσι. 
     Για να τελειώνω λοιπόν, κύριοι Βουλευτές: Εμείς το νομοσχέδιο δεν το ψηφίζουμε. Η Κυβέρνηση μίλησε σε πολύ υψηλούς τόνους. Εγώ δεν θέλω να πω ότι όλα όσα έγιναν στο παρελθόν ήταν άριστα και καλά. Αλλά αυτό επί του οποίου κρίνεται η Κυβέρνηση είναι οι δικές της πράξεις, είναι το νομοσχέδιό της. Και το νομοσχέδιο ούτε εξυγιαίνει ούτε λύνει προβλήματα. Είναι ένα νομοσχέδιο βιαστικού και βάναυσου κομματικού ελέγχου και εμείς πιστεύουμε ότι στο όνομα αυτού του κομματικού ελέγχου δεν αξίζει πραγματικά η χώρα μας να δώσει μάχες ενάντια στους διεθνείς οργανισμούς, ενάντια στη Διεθνή Ολυμπιακή Επιτροπή, ενάντια σ’ αυτούς που διοργανώνουν τις διεθνείς συναντήσεις του ποδοσφαίρου.
     Η Κυβέρνηση παίρνει την ευθύνη γι’ αυτό και θα εισπράξει ασφαλώς και τα επίχειρα.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, νομίζω ότι υπάρχει απαίτηση από την κοινωνία μας και από την επικαιρότητα να συναντηθούμε -δεν ενδιαφέρει τόσο το τυπικό της υπερψήφισης ή της καταψήφισης- σε μια συναντίληψη και μια κατανόηση ότι αυτό το νομοσχέδιο έπρεπε να έχει έλθει -καλώς έρχεται τώρα- γιατί αντιμετωπίζει προβλήματα για τη λύση των οποίων έχουν εγερθεί σοβαρές προσδοκίες από το λαό. Εγώ σας καλώ να συναντηθούμε σ’ αυτήν τη συναντίληψη.
      Έχουμε το θέμα του ντόπινγκ. Απήντησα σε σχετική επιστολή του Κοινοβουλευτικού Εκπροσώπου του Συνασπισμού κ. Κουβέλη ότι βρήκε αυτό το σοβαρό θέμα τον κοινοβουλευτικό δρόμο του, αυτόν της διακομματικής επιτροπής. Η ιδέα του Συνασπισμού για την εξεταστική επιτροπή κάπως έρχεται σαν πρωθύστερη όταν έχουμε συμφωνήσει -ή φαίνεται ότι τα πνεύματα συμφωνούν- για τη διακομματική επιτροπή.
      Ο δεύτερος λόγος είναι ότι κινείται μία δικαστική έρευνα. Αφού κινείται η δικαστική έρευνα, η εξεταστική επιτροπή εδώ θα δημιουργούσε ένα θεσμικά παράδοξο γιατί θα ήταν ένας μοχλός πίεσης, μία σύγκρουση καθηκόντων ή αρμοδιοτήτων. Η δικαστική έρευνα από εδώ, η εξεταστική επιτροπή της Βουλής από εκεί.
      Τρίτον, επειδή θέλουμε να καταλήξουμε με τη διακομματική επιτροπή για το ντόπινγκ σε προτάσεις και θέσεις οριστικές, η ένταση στη συζήτηση για την εξεταστική επιτροπή -σας το είπα και στην απάντησή μου, αλλά επιμένω και τώρα ότι έχει μία λογική, εγώ πάντα θέτω τα επιχειρήματά μου στην κρίση σας- δεν θα ήταν το κατάλληλο πολιτικό περιβάλλον για να καταλήξει κανείς σε προτάσεις.
      Των πραγμάτων ούτως εχόντων, όλες οι αιτιάσεις που εγέρθησαν για τη μη αντιμετώπιση του ντόπινγκ στο παρόν νομοσχέδιο έχουν καλυφθεί και από τις εξηγήσεις που έδωσε ο κύριος Υπουργός, ο Γεώργιος Ορφανός.
      Ένα δεύτερο θέμα έχει να κάνει με το ποιος έκανε και τι έκανε και για την Πορτογαλία και για τους Ολυμπιακούς Αγώνες. Θα συμφωνήσω με την κ. Δαμανάκη ότι είναι άχαρο το θέμα. Δεν πρέπει να απασχολεί τους υπεύθυνους αντιπροσώπους -εννοώ τους Βουλευτές- και κυρίως τους δίκαιους αντιπροσώπους. Δεν έχω κανένα δισταγμό να παραδεχθώ και τη δράση των κυβερνήσεων που προηγήθησαν για το Ευρωπαϊκό Πρωτάθλημα Ποδοσφαίρου στην Πορτογαλία, το ίδιο και για τους Ολυμπιακούς Αγώνες. Όμως, κύριοι συνάδελφοι, δεν μπορώ να συμφωνήσω ή να σας επαινέσω για το μέγα επίτευγμα της αδράνειας των ετών 1997-2000. Εάν με εκβιάσετε να χειροκροτήσω και την αδράνεια των ετών 1997-2000, θα σας πω ότι είστε άδικοι κοινοβουλευτικοί, με την πολιτική σημασία που αυτό έχει.
      Ποια είναι όμως η πολιτική σημασία; Η πολιτική σημασία είναι ότι εάν ήταν αξιοποιημένος ο χρόνος των ετών 1997-2000, κύριοι εγωιστές του ΠΑΣΟΚ -κομματικοί εγωιστές εννοώ- τότε δεν θα είχαμε τα «πανωγραψίματα», δεν θα είχαμε τα νυχτερινά, δεν θα είχαμε τις υπερωρίες ούτε τα κόστη. Θα ήταν νορμάλ στην πορεία του αυτό το μεγάλο επίτευγμα των έργων υποδομής και των εγκαταστάσεων.
      Μάλιστα, εάν θέλετε να μιλήσω σαν σύμβουλός σας, δηλαδή των κυβερνήσεων του ΠΑΣΟΚ, θα σας έλεγα ότι εάν είχατε αξιοποιήσει τα έτη 1997-2000, θα είσαστε πολύ καλά το 2004 -ένα εξάμηνο νωρίτερα δηλαδή- να πείτε «ιδού τα έργα». Και μην κολλάτε σ’ αυτό το ευτελές επιχείρημα των μακετών που είπε η Νέα Δημοκρατία. Εγώ σας μιλάω για το όφελος που θα είχατε, για απτό απολογισμό. Δεν τον κάνατε. Εργοτάξια μας παραδώσατε. Ο χρόνος δεν είναι ισότιμος στο διάνυσμά του. Ξέρετε εσείς που ενδιατρίβετε στη φιλοσοφία, κυρία Δαμανάκη, όχι μόνο τη μαρξιστική. Ο χρόνος έχει ποιοτικά στοιχεία.
      ΜΑΡΙΑ ΔΑΜΑΝΑΚΗ: Αυτά είναι μαθηματικά, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Είναι φιλοσοφία των μαθηματικών. Έχει ποιοτικά στοιχεία. Δηλαδή αυτό το εξάμηνο δράσης της Νέας Δημοκρατίας πάνω στα ολυμπιακά έργα, στις εγκαταστάσεις και τις υποδομές, έχει την ποιοτική του αξία. Απαντώ στον Κοινοβουλευτικό Εκπρόσωπο του ΠΑΣΟΚ -όχι τη σήμερον αλλά την προχθεσινή ημέρα που είχαμε μία πανηγυρική συνεδρίαση που οργάνωσε η αξιότιμη Πρόεδρος της Βουλής για τους Ολυμπιακούς Αγώνες- που λέει «θέλουμε το μερτικό μας όσο κυβερνούσαμε για τις υποδομές και τις εγκαταστάσεις, τόση δόξα να μας δώσετε».
    Δεν ισχύουν αυτά, γιατί δεν είναι ευθύγραμμος ο χρόνος. Έχει τα ποιοτικά του στοιχεία.
    Το ένα είναι το ντόπινγκ. Το καλύψαμε με τη διακομματική. Να πούμε για το ποδόσφαιρο στην Πορτογαλία. Ο ‘Οττο Ρεχάγκελ μου έχουν πει συνάδελφοι που ξέρουν καλύτερα τα αθλητικά από εμένα -μολονότι υπήρξα δεκαθλητής- και ξέμπαρκοι κατά την έκφραση του αφηγητού μου, του συνομιλητού μου, έκαναν το θαύμα. Δεν το αναλύω περισσότερο. Εγώ θέλω να ενωθούμε στη συναντίληψη να καλωσορίσουμε το μέγα γεγονός, τον προάγγελο του άλλου γεγονότος των Ολυμπιακών Αγώνων που ήρθε από τη Λισαβόνα.
     ΑΝΔΡΕΑΣ ΦΟΥΡΑΣ: Και εμείς που νομίζαμε ότι το έκανε ο Καραμανλής!
     ΓΕΩΡΓΙΟΣ ΛΙΑΝΗΣ: Όχι όμως ξέμπαρκοι.
     ΒΥΡΩΝ ΠΟΛΥΔΩΡΑΣ: Το ευφυολόγημα -το λέω για τον Ανδρέα Φούρα- δεν είναι στην τάξη που εγώ σας καλώ να συνεννοηθούμε. 
     Εγώ θέλω να σας πω τώρα δυο πράγματα για τους Ολυμπιακούς Αγώνες. Μεγάλη η υπεραξία της Ελλάδος και πρέπει να συνεννοηθούμε σοβαρά και για το Πεκίνο και για τα αθλητικά και για τις εγκαταστάσεις. Εγώ χαιρετίζω τη στάση του Γιώργου Ορφανού. Έχει μια ευθύτητα λόγου -θα σας πω στο υπόλοιπο του χρόνου για το νομοσχέδιο- που λέει «ελάτε να αλλάξουμε».
     Δεν είστε και δεν πρέπει να είστε, κύριοι του ΠΑΣΟΚ, ευτυχισμένοι από το κατεστημένο των ομοσπονδιών και τα αθλητικά κονκλάβια. Εγώ έχω συνομιλήσει με σας. Πρέπει να συνεννοηθούμε για το πώς η πολιτική, υγιής και δίκαιη αντίληψη για τον αθλητισμό, θα απεμπλακεί απ’ αυτόν τον εναγκαλισμό. Σας λέω τον τίτλο και δεν εισέρχομαι σε λεπτομέρειες. Μερικές από τις λεπτομέρειες για το πρακτέο εισάγονται και προτείνονται με το νομοσχέδιο.
     Αλλά ειλικρινά για τους Ολυμπιακούς Αγώνες θέλω να χαιρετίσουμε το γεγονός της υπεραξίας και θέλω να μιλήσουμε για τις εγκαταστάσεις και να καλέσω την Κυβέρνηση χωρίς βραδύτητα -γιατί θα καταστραφούν τα έργα- να γίνει η κατάλληλη αξιοποίηση αυτού του κεφαλαίου και από πλευράς οικονομικής και από πλευράς πολιτισμικής.
     Σημειώνω στο μονόλογό μου ότι η Ελλάς είναι η υπερδύναμη των αθλητικών εγκαταστάσεων της Ευρώπης. Παίρνουμε πλεονέκτημα, γιατί δεν γίνεται κάτι έντονο στην Ευρώπη μέχρι το 2008. Να δούμε από το 2008 μέχρι το 2012. Δηλαδή οποιαδήποτε χώρα της Ευρώπης θα είναι σε θέση ανταγωνισμού προς την κεφαλαιουχική, υποδομική εγκαταστάσεων δύναμη της Ελλάδας μετά το 2012.  Είναι καιρός να αξιοποιήσουμε τις εγκαταστάσεις και αυτήν την υπεραξία, όχι την ηθική που είναι επίσης σοβαρή υπόθεση, αλλά τις εγκαταστάσεις με την εξής σχεδίαση.
     Υπέρτιτλος. Αθλητικός, πολιτισμικός, συνεδριακός τουρισμός. Με τους δυναμένους να προκαλέσουν γεγονότα υπαγόμενα εκεί, έχεις  υποχρέωση να συνεργαστείς και να μη χάσεις χρόνο. Ο υπέρτιτλος δίνει μια φυσιογνωμία της οικονομίας της χώρας. Αυτή είναι η κατεύθυνση. Από την υπεραξία των Ολυμπιακών Αγώνων του 2004 έχουμε δρόμο ευδόκιμης οικονομικής ανάπτυξης για τα επόμενα δέκα χρόνια. Είναι στην ευθύνη μας, στην ευθύνη της Κυβέρνησης και στη συνεργασία της Βουλής να προχωρήσουμε προς την κατεύθυνση της εφαρμογής λύσεων.
     Έρχομαι στο νομοσχέδιο, αγαπητέ κύριε Γιώργο Λιάνη.
     Κυρίες και κύριοι συνάδελφοι, πρέπει να συμφωνήσετε σε αυτό που είπε ο Γιώργος Ορφανός -το είπε και ο εισηγητής μας ο κ. Σταύρος Δαϊλάκης- ότι έχει μια πρώτη παραδοχή, η οποία ακριβώς με νομιμοποιεί να σας καλέσω στη συνεννόηση ότι ο δικός σας νόμος,  ο νόμος του ΠΑΣΟΚ 2725/99 είναι ο κορμός για τη ρύθμιση. Αυτός είναι ο πυρήνας. Για πέντε χρόνια υπήρξαν αδράνειες νομοθετικές, εφαρμογής, οι οποίες επιδείνωσαν το πρόβλημα στην πράξη.
    Και έρχεται με γενναιότητα και με ευστοχία στις προτάσεις να αντιμετωπίσει το τριπλό πρόβλημα, βία, χρέη, εξυγίανση. Οι απόλυτες διατυπώσεις «ρίξτε τους στην τέταρτη κατηγορία κλπ.» στερούνται ρεαλιστικής πολιτικής σοφίας. Προφανώς δεν τις ακολουθεί η Κυβέρνηση και καλώς πράττει. Τους δίνει την τελευταία ευκαιρία και μιλώ για τη ρύθμιση.
    Επικροτούμε αυτήν τη λύση τη ρεαλιστική, τη μετριοπαθή. Δεν μπορείς να γεννήσεις τον ηθικό κανόνα, να τον θέσεις σε εφαρμογή εν κενώ. Άνθρωποι είναι, αντιδράσεις είναι και έχουμε κάποια επιχειρήματα, τα οποία δεν ακούστηκαν υπέρ των ΠΑΕ. Σας τα θυμίζω: Είναι η υπόθεση των ραδιοτηλεοπτικών χρήσεων και δικαιωμάτων και μεγάλο κονδύλι και για να είμαστε πάλι ρεαλιστές στην αντιμετώπιση και να είμαστε δίκαιοι κριτές κυρίως -ακούτε, κύριοι πρώην Υπουργοί- είναι η υπόθεση του ΟΠΑΠ. Αυτό είναι δεδομένο και οικονομικό και πολιτικό. Γι’ αυτό όλοι οι εξολοθρευτές που παραπέμπουν «στείλτε τους στην τέταρτη κατηγορία» είναι εκτός τόπου και χρόνου.
    Η ρύθμιση έχει ρεαλισμό και όσο καλή και αν είναι η ένσταση ή η αιτίαση της κ. Δαμανάκη, η ζωή θα το δείξει. Εγώ λέω αυτό, η ζωή θα το δείξει, είναι το επιβαλλόμενο που θα πρέπει να γίνει και γίνεται τώρα.
    Όσον αφορά τη βία είναι καλές οι παρατηρήσεις. Και ο Υπουργός Δικαιοσύνης πρέπει να κοιτάξει για την αυστηρότητα των ποινών κλπ.. Έρχεται η διάταξη. Ούτε εγώ πιστεύω ότι η αυστηρότητα των ποινών έρχεται σαν πανάκεια σ’ αυτά τα ζητήματα της παρεμβατικότητας ή συλλογικού εγκλήματος, όπως είναι οι πράξεις βίας των χούλιγκανς. Αλλά τι γίνεται; Είναι κάτι που έχει προέλθει -το ανακοινώνω τώρα και δεν ξέρω εάν το είπε ο κ. Ορφανός- από συνεννόηση. Εγώ σεβόμενος το προϊόν της συνεννόησης βλέπω τις ρυθμίσεις για τη βία και τις ψηφίζω. Προσθέτω: Να μου κατασφαλίσετε όχι μόνο την εξέδρα, αλλά και την ομόνοια. Έχει κενά ως προς την ομόνοια η πρότασή σας. Παραμένει αυτό το άγος που το υπέστη νομίζω ο Γιώργος Λιάνης με τους μεταφερομένους φιλάθλους. Αυτά πρέπει να τα διασφαλίσουμε και στη συζήτηση επί των άρθρων.
    Για την Ομόνοια θέλω να πω, ως Κοινοβουλευτικός Εκπρόσωπος της Νέας Δημοκρατίας, ότι δεν έχω κανένα δισταγμό να καταδικάσω τα έκτροπα. Το είπε η Κυβέρνηση, το λέει και η κοινοβουλευτική Πλειοψηφία διά στόματός μου. Και θέλω να έλθουμε ως κοινωνία σ’ ένα επίπεδο τέτοιο, ώστε να ξέρουμε και να ηττώμεθα και να είμαστε πρωταθλητές Ευρώπης.  Και φυσικά να πανηγυρίσετε.
    Το άλλο που θα πούμε στην υποσημείωση του μονολόγου μας είναι «καλά, δεν σέβεστε τίποτα από τη φιλόξενη Ελλάδα»; Αυτό είναι μία άλλη ιστορία. Σε πρώτο επίπεδο καταδικάζουμε και θέλουμε να αναχθούμε σ’ ένα επίπεδο τέτοιο αθλητικού πολιτισμού, ώστε να δεχόμαστε και την ήττα αλλά και να πανηγυρίζουμε.
    Κυρία Πρόεδρε, καταλήγω με τα σωματεία.
    Κύριε Υπουργέ, μπορείτε να παρέμβετε συμπληρωματικά και μετά την ομιλία μου. Σας το ζητώ. Διότι εμένα μου αρέσει η γραμμή σκέψεως του Ανδρέα Φούρα και της Μαρίας Δαμανάκη και θα την πω στη δική μου διατύπωση. Δεν με ενδιαφέρουν οι ομοσπονδίες και οι εκλογές, όπως δεν ενδιαφέρουν και σας και αποδέχομαι τις αρχές που είπατε για δημοκρατικότητα και για άνοιγμα, ας  μην είναι το κλειστό κονκλάβιο των πενήντα τεσσάρων κλπ. Αυτά τα δέχομαι. Δεν θέλω σε καμία περίπτωση να έχουμε πειραματικά συγκρουσιακή πολιτική με ΔΟΕ και FIFA. Κανονίστε την πορεία σας. Αν έχετε τόσο ισχυρά επιχειρήματα, ώστε να μην έχουν συγκρουσιακή προβληματική κατάσταση ΔΟΕ και FIFA, πρώτος εγώ θα σας χειροκροτήσω.
      Αλλά για πείραμα δεν κάνουμε λόγο, πείραμα σε σχέση προς την επικοινωνία μας με ΔΟΕ και FIFA. Είμαστε σ’ ένα καλό αθλητικό επίπεδο, έτσι συνεννοούμεθα και με τις άλλες πτέρυγες. Εξετάστε αυτό το θέμα. Σας το ζητώ προσωπικά σαν εσωτερική αγωνία, φέρτε τον αντίλογό σας ή απόψε ή αύριο, ότι δεν πάμε για πείραμα ούτε για συγκρουσιακή κατάσταση με ΔΟΕ και FIFA και κινούμεθα προς τη σωστή κατεύθυνση, με καλά και στέρεα βήματα για την εξυγίανση του ελληνικού αθλητισμού, κυρίως στο ποδόσφαιρο και το μπάσκετ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Προχωρούμε, κύριοι συνάδελφοι, στον κατάλογο των εγγεγραμμένων συναδέλφων. Είναι ακόμη εγγεγραμμένοι δεκατέσσερις συνάδελφοι για να μιλήσουν. Θα παρακαλούσα να συμφωνήσουμε σε έναν λογικό περιορισμό του χρόνου. Θα πρότεινα να περιοριστούμε στα έξι λεπτά, έτσι ώστε να μπορέσουμε να τελειώσουμε ομαλά την αποψινή συζήτηση. 
      ΜΑΡΙΑ ΔΑΜΑΝΑΚΗ: Αν μου επιτρέπετε, κυρία Πρόεδρε…
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κυρία Δαμανάκη.
      ΜΑΡΙΑ ΔΑΜΑΝΑΚΗ: Κυρία Πρόεδρε, θα έκανα την εξής πρόταση. Αν δεν έχουν αντίρρηση οι κύριοι συνάδελφοι κι εσείς βεβαίως, να ομιλήσει τώρα ο κ. Σγουρίδης κανονικά και στη συνέχεια να διακόψουμε, ψηφίζοντας το νομοσχέδιο επί της αρχής. Όμως, οι υπόλοιποι συνάδελφοι να μεταφερθούν και να μιλήσουν αύριο με κάποια ανοχή χρόνου στα άρθρα. Η ώρα είναι περασμένη και φαντάζομαι ότι όλοι έχουν κουραστεί. 
      ΠΡΟΕΔΡΟΣ (Άννα Μπενάκη - Ψαρούδα): Δηλαδή η πρότασή σας είναι οι υπόλοιποι συνάδελφοι μετά τον κ. Σγουρίδη να ομιλήσουν αύριο, με κάποια άνεση χρόνου, επί των άρθρων καλύπτοντας και την αρχή. 
      ΜΑΡΙΑ ΔΑΜΑΝΑΚΗ: Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Τι λέει ο Κοινοβουλευτικός Εκπρόσωπος της Νέας Δημοκρατίας επ’ αυτού;
      ΒΥΡΩΝ ΠΟΛΥΔΩΡΑΣ: Συμφωνούμε, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Εσείς, κύριε Υπουργέ, τι λέτε; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εγώ, κυρία Πρόεδρε, θα προτιμούσα να συνεχίσουμε τη διαδικασία και να ομιλήσουν όλοι οι κύριοι συνάδελφοι απόψε. 
      ΠΡΟΕΔΡΟΣ (Άννα Μπενάκη - Ψαρούδα): Μα, αφού θα ψηφιστεί το νομοσχέδιο επί της αρχής. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ναι αλλά, κυρία Πρόεδρε, θα καταναλώσουμε δύο ώρες επιπλέον αύριο. 
      ΠΡΟΕΔΡΟΣ (Άννα Μπενάκη - Ψαρούδα): Τότε θα κάνουμε τον περιορισμό αύριο, κύριε Υπουργέ. 
      Γίνεται, λοιπόν, δεκτή η πρόταση να μιλήσει απόψε και ο κ. Σγουρίδης και στη συνέχεια να διακόψουμε, αφού ψηφιστεί το νομοσχέδιο επί της αρχής. Οι υπολειπόμενοι συνάδελφοι θα μεταφερθούν και θα ομιλήσουν αύριο επί των άρθρων με κάποια ανοχή, καλύπτοντας και την αρχή του νομοσχεδίου.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, κύριοι συνάδελφοι, την ομιλία μου επί του νομοσχεδίου την είχα σχεδιάσει κάπως διαφορετικά, αλλά θα ξεκινήσω με κάποιον άλλον τρόπο.
      Πριν από κάποια χρόνια περιόδευα με έναν τέως συνάδελφο Βουλευτή, ως κλιμάκιο, σε διάφορους νομούς για πολιτικά ζητήματα. Η ιδιότητα του τέως Βουλευτή συναδέλφου ήταν οινολόγος. Σ’ ένα μεσημεριανό γεύμα, ξέροντας οι φίλοι στο κέντρο εκεί ότι είναι οινολόγος, του προσέφεραν το δικό τους κρασί, με την ελπίδα ότι θα κάνει κάποια κρίση πάνω στο δικό τους κρασί. Αφού δοκίμασε όλα τα παρασκευάσματα ο συνάδελφος -να πω και το όνομά του, ήταν ο κ. Γκλίναβος- έκανε μία ομιλία επί του κρασιού περίπου μισή ώρα. Και κάπου εκεί, μεταξύ χαράς, εδεσμάτων και ευφορίας, τελειώσαμε το τραπέζι και φύγαμε.
      Στο δρόμο τον ρώτησα: «Καλά, δεν είπες στους ανθρώπους ποια είναι η γνώμη σου για το κρασί τους;» Μου λέει: «Τι να τους πω; Θα τους κακοκάρδιζα και αποφάσισα να πετάξω τη μπάλα εκτός γηπέδου.»
      Θα μου πείτε, γιατί σας ανέφερα αυτό το περιστατικό. Γιατί την ίδια τακτική, ακολούθησαν και οι κύριοι συνάδελφοι, Βουλευτές της Νέας Δημοκρατίας και ο εισηγητής, ο αγαπητός συνάδελφος και συντοπίτης κ. Δαϊλάκης, όπου αφού προχώρησαν σε μια εμπνευσμένη ανάλυση για το τι είναι ποδόσφαιρο, αφού περιπλανήθηκαν από τον Μουσολίνι στον Τσε, στο Νίτσε και στο Μουντιάλ, αφού μας εξήγησαν γιατί το ποδόσφαιρο είναι ένα λαϊκό άθλημα και δίκαιο άθλημα, μια και οι μικρές και οι μεγάλες χώρες μέσα στο γήπεδο παίζουν με έντεκα παίκτες, άρα κερδίζει ο καλύτερος, χωρίς να σημαίνει ότι υπάρχει η δύναμη της χώρας, και αφού μας παρηγόρησαν για την ήττα από την Αλβανία, τελικά ο κύριος εισηγητής δεν μίλησε καθόλου επί του νομοσχεδίου ή δεν μίλησε καθόλου επί της ουσίας του νομοσχεδίου.
    Και όπως σας ανέφερα προηγουμένως και οι άλλοι συνάδελφοι Βουλευτές της Νέας Δημοκρατίας το ίδιο έκαναν. Και ο Κοινοβουλευτικός Εκπρόσωπος περί άλλων ομίλησε. Επί του νομοσχεδίου ελάχιστο χρόνο αφιέρωσε.
    Γνωρίζω όμως ότι και ο κ. Πολύδωρας είναι πολύ καλός συνάδελφος και ο κ. Δαϊλάκης, αλλά και ο κ. Ιωαννίδης είναι γνώστης επί των αθλητικών και ο κύριος Υπουργός οκτώ λεπτά από τα είκοσι τα αφιέρωσε περί άλλων πραγμάτων. Συναισθάνομαι πόσο αμήχανοι αισθάνονται και πόσο άβολα αισθάνονται. Και θα εξηγήσω γιατί. Γιατί αισθάνονται άβολα;
    Αν εξαιρέσουμε τα θεωρητικά για το φαινόμενο της βίας στα γήπεδα, σαν έκφραση κοινωνικής καταπίεσης ως ζήτημα παιδείας και κοινωνικής μόρφωσης, ως κοινωνική έκρηξη που ανάγεται στη συμπεριφορά και στην ψυχανάλυση των μαζών, υπάρχει μία απλή συνταγή, κύριοι συνάδελφοι: Όπου δεν εισακούγεται ο λόγος, πίπτει ράβδος. Αρχαίο ρητό, αλλά πάρα πολύ σοβαρό στην περίπτωση αυτή. Μία συνταγή που όμως δεν τηρήθηκε ποτέ για την καταπολέμηση της βίας στα γήπεδα. Γιατί πίσω από το ποδόσφαιρο υπάρχουν οικονομικοί παράγοντες, υπάρχουν υποψήφιοι στρατοί ψηφοφόρων, υπάρχει πολιτικό κόστος. Έτσι η πολιτεία πισωγυρίζει, χάνει την αποφασιστικότητά της και σαφώς χάνεται και η ευθύνη εκ μέρους όλων αυτών των παραγόντων που ασχολούνται και εμπλέκονται με το ποδόσφαιρο.
    Αγαπητοί συνάδελφοι, όπως η ταύτιση της εθνικής ανωτερότητας και της εθνικής υπερηφάνειας με το ποδόσφαιρο οδηγεί στα θλιβερά φαινόμενα που είδαμε το προηγούμενο Σάββατο στις πλατείες, στις γειτονιές και στα κέντρα σε όλη τη χώρα, μετά την ήττα που είχαμε από την ομάδα της Αλβανίας, έτσι και εναγκαλισμός του ποδοσφαίρου με την πολιτική, είναι ένα εγκληματικό μείγμα. 
    Το συζητούμενο νομοσχέδιο, δυστυχώς, αυτό επιχειρεί. Το κυρίως σώμα του νομοσχεδίου είναι ένα προπέτασμα καπνού, με τίτλο καταπολέμηση της βίας. Και ακολουθεί ένα μπαράζ τροπολογιών κομματικής παρέμβασης.
    Ο κύριος Υπουργός, σε ένα κομμάτι της τοποθέτησής του το παραδέχθηκε. Και αν θέλετε, ακολουθεί αυτό το νομοσχέδιο ή το μπαράζ τροπολογιών, αυτό που ο κ. Μητσοτάκης κυνικά είπε, βγαίνοντας από τον κ. Καραμανλή ότι άργησε η Νέα Δημοκρατία να κυβερνήσει. Πρέπει να μπουν τα δικά μας παιδιά. Πείτε την αλήθεια. Αυτό δεν είναι; Τα δικά μας παιδιά δεν θέλουμε; Αυτό δεν επιχειρείτε με το νομοσχέδιο; 
    Θα μπορούσαμε να συμφωνήσουμε εάν θέλετε, στις περισσότερες των διατάξεων του κυρίου σώματος του νομοσχεδίου, αν εξαιρέσουμε την αποτίμηση των ποδοσφαιριστών που οδηγεί σε μία πλασματική αξία της ομάδας, διότι το θέμα της αποτίμησης των ποδοσφαιριστών μπορεί να έχει διαφορές, μπορεί να είναι τραυματίας και έχει υποκειμενική αξία. Αν εξαιρέσουμε τον έλεγχο αυτών που τηρούν την τάξη, δηλαδή οι «σεκιουριτάδες», το ότι δεν έχουν ευθύνες ως εταιρείες, δεν μπαίνει πουθενά η ευθύνη των εταιρειών αυτών. Γιατί πολλές φορές οι ΠΑΕ ξέροντας ότι αυτό το παιχνίδι είναι κρίσιμο, θα οδηγούν σε ρήξη μέσα στο γήπεδο με υποκινητές τους «σεκιουριτάδες», αφού ξέρουν ότι ο επόμενος αγώνας θα γίνει κεκλεισμένων των θυρών, αλλά με ομάδα υποδεέστερης δύναμης.
      Επίσης θα πρέπει να τιμωρούνται και τα σωματεία και όχι μόνο οι οργανωμένοι οπαδοί. Δηλαδή θα πρέπει να τιμωρούνται οι σύνδεσμοι και όχι μόνο ο οργανωμένος οπαδός, επειδή τον έπιασε η βιντεοκάμερα να προκαλεί προβλήματα και φασαρία.
      Επίσης θεωρώ ότι είναι καταχρηστική η ρύθμιση που γίνεται για τα οικονομικά των ομάδων, γιατί κάποιες ομάδες που ήταν οικονομικά ενήμερες όπως η ΠΑΕ SKODA Ξάνθης και κάποιες άλλες ομάδες αδικούνται. Από την άλλη μεριά υπάρχει η ωμή παρέμβαση ελέγχου μέσω των τροπολογιών και ελέγχεται η ΕΠΟ από την αλλαγή του συστήματος χωρίς να το ζητούν οι ίδιοι οι αρμόδιοι φορείς που έχουν και την ανεξαρτησία από τους διεθνείς οργανισμούς. Και έρχομαι και εκφράζω την αγωνία που εξέφρασαν όλοι και ο κ. Πολύδωρας. Θα έχουμε συνέπειες από αυτό; Εξηγείστε το μας. Αν οι ομάδες μας αποκλειστούν από τις διεθνείς διοργανώσεις τι θα γίνει;
      Μείωση των προσώπων των επαγγελματικών φορέων στην ΕΠΑΕ και στην ΕΠΟ από τα τέσσερα στα δύο χρόνια. Θα μπορούσε να αντιστραφεί η λογική και να πούμε ότι αν ήταν δύο χρόνια να το πάμε στα τρία, διότι θα έπρεπε να υπάρχει μεγαλύτερη συνέχεια. Εδώ σαφώς η επεξήγηση που δίνετε είναι ότι ανάλογα με το πού  θέλετε να πάτε επιλέγετε την αιτιολογία. Η αιτιολογία είναι ότι πρέπει να φύγουν αυτοί, για να έρθουν κάποιοι άλλοι που πρόσκεινται στη Νέα Δημοκρατία.  Η επιλογή των συνθέσεων των επιτροπών, ο επαναπροσδιορισμός των κριτηρίων για την Ελληνική Ολυμπιακή Επιτροπή, η διεύρυνση των κατηγοριών των υπαλλήλων, για να γίνονται προϊστάμενοι, και όχι ανάλογα αν είναι ΠΕ ή όχι, ώστε να μπούνε και άλλα παιδιά τα οποία οφείλετε να ανταμείψετε,  η παρέμβαση σε επιλογή συμβούλων. Τι σημαίνουν όλα αυτά; Εναγκαλισμός του αθλητισμού με το κόμμα. Λυπάμαι που μια προσπάθεια που θα είχε εμβέλεια, αν ήταν διακομματική, πάει χαμένη.
      Όσον αφορά αυτό που είπε ο Κοινοβουλευτικός Εκπρόσωπος της Νέας Δημοκρατίας ότι ο χρόνος έχει μια φιλοσοφική διάσταση συμφωνώ. Ο χρόνος σε ένα τεταρτοδιάστατο  σύμπαν, κύριε Πολύδωρα, το οποίο εμείς ως τρισδιάστατα όντα απλώς το προσλαμβάνουμε δεν το βιώνουμε είναι αυτό που λέμε «κατ’ εικόνα και καθ’ ομοίωση». Όμως στα μαθηματικά ο χρόνος έχει χρονοδιάγραμμα και σχεδιασμό. Άρα σημαίνει ότι εμείς παραδώσαμε επικαιροποιημένα χρονοδιαγράμματα αποπεράτωσης των ολυμπιακών έργων στη Νέα Δημοκρατία και εσείς απλώς διά της παρουσίας σας παρευρισκόσασταν.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Κύριε Σγουρίδη να προσέχουμε το χρόνο λιγάκι. 
    Κύριοι συνάδελφοι, πριν προχωρήσουμε στηνψήφιση του νομοσχεδίου επί της αρχής διαβάζω τα ονόματα των συναδέλφων με τη σειρά που είναι εγγεγραμμένοι, οι οποίοι πρέπει να είναι αύριο στην αρχή της συζήτησης, διότι οι απόντες θα διαγράφονται και θα λάβουν το λόγο μέσα στον προβλεπόμενο χρόνο με μία σχετική άνεση και επί της αρχής και επί της ενότητας των άρθρων που θα συζητηθεί αύριο.
      Είναι οι κύριοι Μαργαρίτης Τζίμας, Δημήτριος Τσαντούλας, Ιωάννης Μπούγας, Βασίλειος Έξαρχος, Κωνσταντίνος Αγοραστός, Αθανάσιος Παπαγεωργίου, Βασίλειος Τόγιας, Γιάννης Κουτσούκος, Απόστολος Κατσιφάρας, Παναγιώτης Αντωνακόπουλος και ΄Αντζελα Γκερέκου.
    Κηρύσσεται περαιωμένη η συζήτηση επί της αρχής του νομοσχεδίου του Υπουργείου Πολιτισμού: «Τροποποιήσεις άρθρων του ν. 2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού».
    Ερωτάται το Τμήμα: Γίνεται δεκτό το νομοσχέδιο επί της αρχής;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΜΑΡΙΑ ΔΑΜΑΝΑΚΗ: Κατά πλειοψηφία.
    ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
    ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Πολιτισμού «Τροποποιήσεις άρθρων του ν. 2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού» έγινε δεκτό επί της αρχής κατά πλειοψηφία.
    Κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 31 Αυγούστου 2004 και ερωτάται το Τμήμα αν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά της συνεδρίασης της Τρίτης 31 Αυγούστου 2004 επικυρώθηκαν.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Τμήματος και ώρα 23.34΄ λύεται η συνεδρίαση για αύριο ημέρα Τετάρτη 8 Σεπτεμβρίου 2004 και ώρα 10.30΄ με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Τροποποιήσεις άρθρων του ν. 2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού», σύμφωνα με την ημερήσια διάταξη που έχει διανεμηθεί.
    
     Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ



1

Συνεδρίαση 7-9-2004

