
      Δευτέρα 18 Νοεμβρίου 2002
      ΣΥΝΕΔΡΙΑΣΗ ΚΑ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      1. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ
      3. Ανακοίνωση του δελτίου επικαίρων ερωτήσεων της Τρίτης 19 Νοεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Υπουργό Γεωργίας:
      ι) σχετικά με τις διαδικασίες αξιολόγησης των επενδυτικών σχεδίων για το Πρόγραμμα Επενδύσεων στις γεωργικές εκμεταλλεύσεις, σελ.
      ιι) σχετικά με την αποζημίωση των πληγέντων από τις βροχοπτώσεις πατατοπαραγωγών της Κεντρικής Εύβοιας, σελ.
      β) Προς τον Υπουργό Οικονομίας και Οικονομικών, σχετικά με τις ρυθμίσεις ληξιπρόθεσμων οφειλών προς την Αγροτική Τράπεζα των κατά κύριο επάγγελμα αγροτών, σελ.
      γ) Προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις του Υπουργείου για την καταβολή ολόκληρης της δαπάνης των ιατρικών εξετάσεων των ασφαλισμένων, σελ.
      δ) Προς τον Υπουργό Ανάπτυξης, σχετικά με τις προθέσεις του Υπουργείου να ανακληθεί η άδεια εγκατάστασης αποθηκών καυσίμων στην περιοχή του ποταμού Νέστου κλπ., σελ.
      5.Συζήτηση επερώτησης προς τον Υπουργό Οικονομίας και Οικονομικών, σχετικά με την ανάμειξη του κράτους στις δημοτικές και νομαρχιακές εκλογές, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΡΓΥΡΗΣ Ε., σελ.
      ΓΡΗΓΟΡΑΚΟΣ Λ., σελ.
      ΘΕΟΔΩΡΟΥ Χ., σελ.
      ΜΠΕΝΤΕΝΙΩΤΗΣ Ε., σελ.
      ΠΑΝΑΓΙΩΤΟΠΟΥΛΟΣ Γ., σελ.
      ΠΑΠΑΓΕΩΡΓΟΠΟΥΛΟΣ Ε., σελ.
      ΣΠΥΡΟΠΟΥΛΟΣ Ρ., σελ.
      ΣΤΡΙΦΤΑΡΗΣ Σ., σελ.
      ΦΩΤΙΑΔΗΣ Α., σελ.
      Β. Επί της επερώτησης:
      ΖΩΗΣ  Χ. σελ.
      ΚΑΣΣΙΜΗΣ Θ., σελ.
      ΚΩΣΤΟΠΟΥΛΟΣ Δ., σελ.
      ΠΑΠΑΘΑΝΑΣΙΟΥ Ι., σελ.
      ΠΑΥΛΟΠΟΥΛΟΣ Π., σελ.
      ΡΕΓΚΟΥΖΑΣ Α., σελ.
      ΦΩΤΙΑΔΗΣ Α., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΚΑ΄
      Δευτέρα 18 Νοεμβρίου 2002
      	Αθήνα, σήμερα στις 18 Νοεμβρίου 2002, ημέρα Δευτέρα και ώρα 18.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
       Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από το Γραμματέα της Βουλής κ. Λεωνίδα Γρηγοράκο, Βουλευτή Λακωνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι  ΑΘΑΝΑΣΙΟΣ ΜΠΟΥΡΑΣ και ΑΝΕΣΤΗΣ ΑΓΓΕΛΗΣ κατέθεσαν αναφορά με την οποία ο κ. Δημήτριος Φιλίππου, κάτοικος Παλαιάς Φωκαίας Αττικής, ζητεί την απαλλαγή του από εισφορές και πρόστιμα του ΙΚΑ για την ασφάλιση αλλοδαπών.
      2) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος Γονέων και Κηδεμόνων του 7ου Δημοτικού Σχολείου Λαμίας ζητεί τη σύμπτυξη τμημάτων της Ε’ τάξης του Δημοτικού Σχολείου Λαμίας.
      3)  Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Σωματείο Εργαζομένων Δ.Ε.ΤΗ.Π. ζητεί την άμεση σύνδεση με νέες μονάδες της ΔΕΗ και εφεδρεία με συμπαραγωγή από τους θερμοηλεκτρικούς σταθμούς της περιοχής για την ανάπτυξη της Τηλεθέρμανσης Πτολεμαΐδας.
      4) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το  Δημοτικό Διαμέρισμα Περδίκκα  Νομού Κοζάνης ζητεί τη δημοπράτηση από το Δημοτικό Διαμέρισμα Περδίκκα του Δήμου Πτολεμαϊδας εκτάσεων αποθέσεων ορυχείου Αμυνταίου.
      5) Ο Βουλευτής Κοζάνης κ. ΝΙΚΟΛΑΟΣ ΤΣΙAΡΤΣΙΩΝΗΣ κατέθεσε αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την αναπροσαρμογή των ιατρικών τιμολογίων και παρακλινικών εξετάσεων.
      6) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Σωματείο Συνταξιούχων ΔΕΗ Επαρχίας Εορδαίας διαμαρτύρεται για την πρόθεση της Διοίκησης της ΔΕΗ να περικόψει το μειωμένο τιμολόγιο ηλεκτρικού ρεύματος οικιακής χρήσεως στους συνταξιούχους.
      7) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την ενσωμάτωση της ΑΤΑ στη βασική σύνταξη και την πρόσληψη μόνιμων γιατρών ειδικοτήτων για τη ΔΕΗ.
      8) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας που αφορά κινητοποιήσεις των κατοίκων των Χωροεπισκόπων Κέρκυρας για τη λειτουργία νέων λατομείων.
      9) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Στυρέων διαμαρτύρεται για την κατάργηση της πορθμειακής γραμμής Αγίας Μαρίνας – Αλμυροποτάμου.
      10) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κοινότητα Μαλακάσας Αττικής ζητεί να μην δημιουργηθεί χώρος συγκέντρωσης οικονομικών προσφύγων στην περιοχή της.
      11) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η ’Ενωση Κοζανιτών Μονάχου ζητεί να προσλαμβάνονται ομογενείς έλληνες εκπαιδευτικοί από το χώρο της Γερμανίας για τη στελέχωση των ελληνικών σχολείων της Γερμανίας.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Εμπόρων Θήρας ζητεί την πύκνωση των αεροπορικών δρομολογίων από και προς τη νήσο Σαντορίνη κατά τη χειμερινή περίοδο.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία οι μεταταγμένοι υπάλληλοι του Υπουργείου Εσωτερικών στην Νομαρχιακή Αυτοδιοίκηση Κυκλάδων ζητούν να τους αυξηθεί το ποσοστό επιδόματος.
      14) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Κορώνειας Βοιωτίας ζητεί τη δημιουργία πολυδύναμου αγροτικού ιατρείου στην περιοχή του.
      15) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η ’Ενωση Αγροτικών Συνεταιρισμών Πηλίου – Βορείων  Σποράδων ζητεί να εξατομικευθούν οι ζημιές για τους μηλοπαραγωγούς της περιοχής της που επλήγησαν από την κακοκαιρία.
      16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Συνήγορος του Πολίτη ζητεί να του δοθούν απαντήσεις σχετικά με τη διαδικασία αναπληρωτών καθηγητών φυσικής αγωγής στο πλαίσιο του προγράμματος Ολυμπιακής Εκπαίδευσης.
      17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας Αιτωλ/νίας διαμαρτύρεται για την καθυστέρηση της κατασκευής του έργου «ομογενειακό χωριό» στην Πάλαιρο του Δήμου Κεκροπίας.
      18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί την άμεση τοποθέτηση γιατρών στο περιφερειακό ιατρείο Παλαίρου Αιτωλ/νίας.
      19) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Αλιευτικός Σύλλογος Θεσσαλονίκης ζητεί το ελάχιστο επιτρεπόμενο μέγεθος αλίευσης του κυδωνιού να ορισθεί στα 3 εκατοστά.
      20) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύλλογος Πολυτέκνων Νομού Καρδίτσας ζητεί την άμεση καταβολή αναδρομικών για το επίδομα της πολύτεκνης μητέρας από τον ΟΓΑ στις δικαιούχες μητέρες.
      21) Ο Βουλευτής Αχαΐας κ. ΘΕΟΦΙΛΟΣ ΒΑΣΙΛΕΙΟΥ κατέθεσε αναφορά με την οποία ο Σύλλογος Εργαζομένων Περιφέρειας Αττικής ζητεί την επίλυση προβλημάτων λειτουργίας της περιφέρειας Αττικής που σχετίζονται με την υπηρεσιακή κατάσταση και τις συνθήκες εργασίας των εργαζομένων.
      22) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Εργαζομένων Περιφέρειας Αττικής ζητεί την επίλυση προβλημάτων λειτουργίας της περιφέρειας Αττικής που σχετίζονται με την υπηρεσιακή κατάσταση και τις συνθήκες εργασίας των εργαζομένων.
      23) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο κ. Κων/νος  Αποσπόρης ζητεί την επίλυση ιδιοκτησιακού του προβλήματος σε αγροτεμάχιο στη θέση «Βρωμοπήγαδο» στο Σούνιο Αττικής.
      Β΄. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 35/2-7-2002 ερώτηση δόθηκε με το υπ’ αριθμ. 315/19-7-2002 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 35/2-7-2002, σχετικά με την επιβολή ΦΠΑ στην παροχή υπηρεσιών των δικηγόρων και η οποία κατατέθηκε στη Βουλή από το Βουλευτή κ. Ιωάννη Χωματά, σας πληροφορούμε τα εξής: 
      1. Η Επιτροπή για τη φορολογική μεταρρύθμιση, παρουσιάζοντας τις προτάσεις της έδωσε τις κατευθυντήριες γραμμές για τη φορολογική μεταρρύθμιση που σαν στόχο έχουν:
      - την απλούστευση των διαδικασιών λειτουργίας του συστήματος φορολογίας,
      - την ενίσχυση της ανταγωνιστικότητας της οικονομίας μας,
      - τον εκσυγχρονισμό του φορολογικού συστήματος και καλύτερο έλεγχο των συναλλαγών.
      2. Η πρόταση για επιβολή ΦΠΑ στην παροχή υπηρεσιών των δικηγόρων, περιλαμβάνεται, μεταξύ άλλων, στις προτάσεις της «Επιτροπής αναμόρφωσης του Ελληνικού φορολογικού συστήματος».
      Οι προτάσεις της επιτροπής, όπως ήδη έχει ανακοινωθεί, δεν είναι δεσμευτικές για το Υπουργείο, αλλά μελετώνται και αποτελούν αντικείμενο διαλόγου με τους ενδιαφερόμενους φορείς. Σημειώνεται ότι, από τις προτάσεις θα υλοποιηθούν, όσες από αυτές είναι δημοσιονομικά αναγκαίες και κοινωνικά δίκαιες.
      Ο Υφυπουργός
      ΑΠ. ΦΩΤΙΑΔΗΣ»
      2. Στην με αριθμό 79/2-7-2002 ερώτηση δόθηκε με το υπ’ αριθμ. 30387/24-7-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 79/2-7-2002 του Βουλευτή κ. Δ.Πιπεργιά, σας πληροφορούμε ότι σύμφωνα με αυτοψία της τριμελούς Επιτροπής αποκατάστασης σεισμοπλήκτων, το κτίριο του Κτηνιατρείου Ιστιαίας έχει χαρακτηρισθεί προσωρινά ακατάλληλο για χρήση. Η Δ/νση Τ.Υ. Ν. Ευβοίας εκτιμά ότι η δαπάνη για την αποκατάσταση των ζημιών ανέρχεται στο ύψος των 58.700 ευρώ, ενώ εάν κατεδαφισθεί και ανεγερθεί νέο κτίριο η δαπάνη θα ανέλθει στο ποσό των 102.700 ευρώ.
      Η υλοποίηση του έργου αυτού θα προγραμματισθεί με απόφαση του Νομαρχιακού Συμβουλίου, στα πλαίσια των προτεραιοτήτων και των οικονομικών δυνατοτήτων των προγραμμάτων που εφαρμόζονται στο Νομό Ευβοίας.
      Ο Υφυπουργός
      Λ. ΠΑΠΑΔΗΜΑΣ»
      3. Στην με αριθμό 40/2-7-02 ερώτηση δόθηκε με το υπ΄ αριθμ. 3193/22-7-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 40/2-7-02 η οποία κατατέθηκε στη Βουλή από τη Βουλευτή κ. Ασημίνα Ξηροτύρη – Αικατερινάρη, σχετικά με έλλειψη ιατρού παθολόγου καθώς και ασθενοφόρου στο Παράρτημα ΙΚΑ Γαλάτιστας του Δήμου Ανθεμούντα, σας γνωρίζουμε τ’ ακόλουθα τα οποία μας έκανε γνωστά η Διοίκηση του Ιδρύματος:
      1) Η Διοίκηση του Ιδρύματος καταβάλλει κάθε δυνατή προσπάθεια για την  εύρυθμη λειτουργία όλων των Υπηρεσιών του με σκοπό την καλύτερη και ταχύτερη εξυπηρέτηση των ασφαλισμένων και συνταξιούχων του και ήδη έχει προβεί σε προκήρυξη για την κάλυψη δύο θέσεων γιατρών παθολόγων για τις ανάγκες του Υποκαταστήματος ΙΚΑ Πολυγύρου και  του Παραρτήματος ΙΚΑ Γαλάτιστας και εφόσον υπάρξουν ενδιαφερόμενοι για πρόσληψη γιατροί θα καλυφθεί και η κενωθείσα θέση γιατρού παθολόγου στο Παράρτημα ΙΚΑ Γαλάτιστας.
      Επί πλέον σας γνωρίζουμε ότι καθόλο το διάστημα της έλλειψης γιατρού παθολόγου στο Παράρτημα ΙΚΑ Γαλάτιστας οι ασφαλιασμένοι και συνταξιούχοι του Ιδρύματος εξυπηρετούνται με γιατρό παθολόγο ο οποίος μετακινείται από το Υποκατάστημα ΙΚΑ Πολυγύρου, καθώς και από τον αγροτικό γιατρό της περιοχής.
      2) Το Παράρτημα ΙΚΑ Γαλάτιστας διέθετε εδώ και είκοσι χρόνια περίπου ένα ασθενοφόρο και το Υποκατάστημα ΙΚΑ Πολυγύρου, στο οποίο ανήκει διοικητικά το παραπάνω Παράρτημα, διέθετε άλλα δύο ασθενοφόρα. Το Μαϊο του 1983 το ασθενοφόρο του Παραρτήματος Γαλάτιστας διατέθηκε για τις ανάγκες του Σταθμού Άμεσης Βοήθειας (ΣΑΒ) του ΙΚΑ στη Θεσσαλονίκη και αργότερα παραδόθηκε για απόσυρση στον ΟΔΔΥ.
      Με το ν. 1579/85 για την ενιαία αντιμετώπιση πανελλαδικά των  επειγόντων περιστατικών ο συντονισμός των ασθενοφόρων ανατέθηκε σ’ ένα και μόνο φορέα σε κάθε Νομό της χώρας (ΚΑΒ ή Νομαρχιακά Νοσοκομεία).
      Με τον τρόπο αυτό καλύπτονται όλα τα περιστατικά όλων των κατοίκων κάθε Νομού, ασφαλισμένων όλων των φορέων και  ανασφάλιστων.
      Το Ίδρυμα για να συμβάλει στην επίτευξη του ενιαίου συντονισμού μετά από απόφαση του Διοικητικού του Συμβουλίου (54/86)  παραχώρησε τη χρήση των ασθενοφόρων αυτοκινήτων των Μονάδων Πρωτοβάθμιας Φροντίδας του στα Νομαρχιακά Νοσοκομεία της χώρας.
      Έτσι και τα ασθενοφόρα των Μονάδων του ΙΚΑ Ν. Χαλκιδικής (Πολυγύρου, Γερακινής, Ν. Μουδανιών, Στρατωνίου κλπ.) παραχωρήθηκαν στο Γενικό Νοσοκομείο Χαλκιδικής και η κάλυψη των κατοίκων του Νομού και των ασφαλισμένων του Ιδρύματος γίνεται με τα ασθενοφόρα των Νοσοκομείων και των Κέντρων Υγείας  του Νομού.
      Ο Υφυπουργός
      Ρ. ΣΠΥΡΟΠΟΥΛΟΣ»
      4. Στη με αριθμό 55/2-7-02 ερώτηση δόθηκε με το υπ’ αριθμ. 3798/24-7-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 55/2002 ερώτηση, που κατατέθηκε στη Βουλή από το Βουλευτή κ. Π. Αδρακτά, για τα θιγόμενα σ΄ αυτή θέματα, σας πληροφορούμε τα εξής:
      Το Σώμα Επιθεωρητών Εργασίας (Σ.ΕΠ.Ε.), δημοσιοποιεί τον αριθμό όλων των ατυχημάτων που αναγγέλλονται σ’ αυτό, ακόμη κι αν από πρώτη ματιά δεν αναγνωρίζονται όλα ως αμιγώς εργατικά. Είναι προφανείς οι λόγοι του χαρακτηρισμού ενός ατυχήματος ως εργατικού. Για παράδειγμα σημειώνεται, ότι από 188 θανατηφόρα εργατικά ατυχήματα που δηλώθηκαν στο Σ.ΕΠ.Ε. κατά το 2001, μετά την αξιολόγηση προκύπτει ότι τα 43 (ποσοστό 23%) ήταν τροχαίας ή παθολογικής αιτιολογίας.
      Παρόλο που τα ατυχήματα τροχαίας ή παθολογικής αιτιολογίας δεν αποτελούν αντικείμενο έρευνας από το Σ.ΕΠ.Ε., τα ενσωματώνει, παρά την εικόνα διόγκωσης του αριθμού των ατυχημάτων που εμφανίζεται μ’ αυτό τον τρόπο, προκειμένου να διερευνήσει αν τα ατυχήματα αυτά οφείλονται σε επαγγελματικές ασθένειες (που προκλήθηκαν, δηλαδή, από την εργασία που εκτελούσαν οι παθόντες), ή σε συνθήκες εργασίες (π.χ. ελάττωση προσοχής λόγω κόπωσης και εξουθενωτικών ωραρίων, για την περίπτωση των τροχαίων).
      Αυτό δεν σημαίνει ότι ο δείκτης των εργατικών ατυχημάτων δεν είναι υψηλός. Ακόμη και ένα ατύχημα είναι πολύ! Η ανθρώπινη ζωή είναι αξία και μέγεθος μοναδικό και αναντικατάστατο! Ο ανθρώπινος πόνος που συνοδεύει τα ατυχήματα – ανεξάρτητα από το υψηλό οικονομικό κόστος τους- είναι δυσβάστακτος. Έχουμε αύξηση των εργατικών ατυχημάτων και αυτό το λέμε πρώτοι εμείς, προκειμένου να δημιουργήσουμε μια ισχυρή συνείδηση σε όλους πάνω στο θέμα. Μια ισχυρή συνείδηση σε όλους, ώστε ο κάθε εμπλεκόμενος να δρα συνειδητά και υπεύθυνα, τηρώντας τις υποχρεώσεις του.
      Έτσι, σύμφωνα με τα στοιχεία που διαθέτει το Σώμα Επιθεωρητών Εργασίας (Σ.ΕΠ.Ε.) σχετικά με τα εργατικά ατυχήματα, το 2001 εμφανίζεται μια αυξητική τάση τόσο στον αριθμό των ατυχημάτων που δηλώθηκαν στο Σ.ΕΠ.Ε. όσο και στον αριθμό των θανατηφόρων, σύμφωνα με τα στοιχεία της έκθεσης πεπραγμένων του Σ.ΕΠ.Ε. για το έτος 2001, η οποία ανακοινώθηκε στις 3-7-2002:
      ΕΤΟΣ				ΑΡ. ΑΤΥΧΗΜΑΤΩΝ		ΘΑΝΑΤΗΦΟΡΑ
      Β΄ ΕΞΑΜΗΝΟ 1999			1.736				116
      2000					4.032				127
      2001					5.155				188
      - Το Σ.ΕΠ.Ε. ξεκίνησε τη λειτουργία του το β΄ εξάμηνο του 1999.
      - Στο Σ.ΕΠ.Ε. αναγγέλλονται τα θανατηφόρα και τα πλέον σοβαρά ατυχήματα.
      Το φαινόμενο της αύξησης των εργατικών ατυχημάτων παρουσιάζεται κάθε φορά που  υπάρχει αύξησης της οικοδομικής δραστηριότητας και των εξωτερικών εργασιών υπαίθρου (κατασκευαστικά εργοτάξια). Σ’ αυτά τα εργοτάξια υπάρχει ευθεία αντιστοίχηση με τις αιτίες και τους παράγοντες που τα προκαλούν, όπως οι πτώσεις, οι ηλεκτροπληξίες και η κακή χρήση των μηχανημάτων. Η θεαματική αύξηση των εργοταξίων, σε κατασκευαστικά έργα και έργα υποδομών, στα πλαίσια του Γ΄ ΚΠΣ και της Ολυμπιακής προετοιμασίας, σχεδόν σ΄ όλη την επικράτεια, με μεγαλύτερη όμως πυκνότητα στο λεκανοπέδιο Αττικής, αποτέλεσε μια νέα κατάσταση πολύ θετική μεν για τις συνολικές προοπτικές της Πατρίδας μας, είχε όμως επίδραση στον αριθμό των ατυχημάτων.
      Βασική αιτία πρόκλησης εργατικών ατυχημάτων είναι η έλλειψη προληπτικών μέτρων ασφάλειας τα οποία οφείλει να παίρνει και να τηρεί η πλευρά της εργοδοσίας. Μέτρων ασφάλειας τα οποία θα λειτουργήσουν προστατευτικά, ακόμα και στην περίπτωση που οι εργαζόμενοι θα μπορούσε να κάνει το μοιραίο λάθος. Είναι γεγονός, επίσης, πως η ενσωμάτωση στο εργατικό μας δυναμικό αλλοδαπών εργαζομένων κατά βάση άπειρων, ανειδίκευτων και ανεκπαίδευτων εργαζομένων, επιβάρυνε το κλίμα, με αποτέλεσμα και οι ίδιοι συχνά να είναι θύματα της εργασίας που παρέχουν.
      Η ενσωμάτωση 550.000 αλλοδαπών εργαζομένων (!) στο δυναμικό απασχόλησης της χώρας μας –από τα υψηλότερα ποσοστά στην Ευρωπαϊκή Ένωση- αποδεικνύει την προοδευτική και με ευαισθησία πολιτική και αντίληψη της κυβέρνησης μας, καθώς και την θετική νοοτροπία αποδοχής και συνεργασίας της ελληνικής κοινωνίας, είχε όμως αρνητική επίπτωση στο δείκτη των ατυχημάτων ξένων εργαζομένων.
      Ο Νόμος είναι σαφής και προβλέπει εκπαίδευση και μάλιστα συνεχή ενημέρωση των εργαζομένων στο αντικείμενο της εργασίας τους, πλην όμως αυτό δεν εφαρμόζεται. Είναι προφανές, ότι δεν έχουμε να παλέψουμε μόνο με στενές επιλογές του εύκολου και γρήγορου κέρδους, αλλά με κατεστημένες νοοτροπίες υποτίμησης και του επαγγελματικού κινδύνου, και της σημασίας της εκπαίδευσης.
      Το Υπουργείο Εργασίας και κοινωνικών Ασφαλίσεων έχει ξεκαθαρίσει προς όλες τις κατευθύνσεις και σε όλους τους τόνους: τα μέτρα ασφαλείας των εργαζομένων είναι αδιαπραγμάτευτα. Εφαρμόζοντας το θεσμό του Τεχνικού Ασφαλείας και του Γιατρού Εργασίας και την υποχρέωση χρήσης των μέσων ατομικής προστασίας σε κάθε επιχείρηση, επιδιώκει να απλωθεί μέσα σε κάθε εργασιακό χώρο μια πλατιά συνείδηση  για το θέμα, να εγκατασταθεί «ένα τρίτο υπεύθυνο μάτι» που θα προσέχει και θα βελτιώνει με ευθύνη του εργοδότη, τις συνθήκες υγείας και ασφάλειας.
      Επίσης, βρίσκεται σε εξέλιξη μια πολύπλευρη προσπάθεια για τον εκσυγχρονισμό της σχετικής νομοθεσίας ώστε να αναβαθμιστεί ο ρόλος του Τεχνικού Ασφαλείας, να ενισχυθούν οι προβλέψεις των μέτρων ασφάλειας σε περιοχές καιΕργοτάξια υψηλής επικινδυνότητας (π.χ. Ναυπηγοεπισκευαστικές Ζώνες), να καλυφθούν όλες οι οικονομικές δραστηριότητες με ειδικευμένα στελέχη για την υπεύθυνη παρακολούθηση των συνθηκών ασφάλειας και να καταστεί η ευθύνη των επιχειρήσεων εκτός από συνεχής και συγκεκριμένη.
      Η αρνητική αυτή κατάσταση πρέπει να ανατραπεί. Η καταγραφή και η κατανόησή της αποτελεί το πρώτο στάδιο για συντονισμένη δράση, στα πλαίσια των προσδιορισμένων οδηγιών και ευθυνών. Έτσι:
      Οι εργοδότες να πραγματοποιούν ό,τι επιβάλλεται από την άμεση, κεντρική τους ευθύνη για τη λήψη εφαρμογή, και τήρηση μέτρων και κανόνων ασφάλειας και υγιεινής.
      Οι μηχανισμοί της Πολιτείας να ελέγχουν σταθερά και συστηματικά ασκώντας τις αρμοδιότητές τους με ευθύνη και αυστηρότητα.
      Οι εργαζόμενοι να χρησιμοποιούν πάντα τα Μέσα Ατομικής Προστασίας, να λειτουργούν τις νομοθετικές Μικτές Επιτροπές και τις Επιτροπές Υγιεινής και Ασφάλειας, να υποδεικνύουν και να ενημερώνουν τους υπευθύνους για πιθανές ελλείψεις και λάθη.
      Και για τους λόγους αυτούς, από το Υπουργείο Εργασίας και Κοινωνικών ετοιμάζεται μια μεγάλη καμπάνια ευαισθητοποίησης και ενημέρωσης πάνω στο θέμα των εργατικών ατυχημάτων και της υγιεινής και ασφάλειας των εργαζομένων, η οποί σύντομα θα ξεδιπλωθεί απ’ όλα τα μέσα μαζικής επικοινωνίας, έντυπα και ηλεκτρονικά.
      Στόχοι του Υπουργείου Εργασίας και Κοινωνικών Ασφαλίσεων είναι, να εκμηδενστούν τα θανατηφόρα ατυχήματα, να ελαχιστοποιηθεί δραστικά το σύνολο των ατυχημάτων και έχει άμεση προτεραιότητά του τον έλεγχο της τήρησης των μέτρων υγιεινής και ασφάλειας, τη βελτίωση των εργασιακών συνθηκών και τα ην προαγωγή της υγείας των εργαζομένων. Για την επίτευξη του στόχου αυτού σχεδίασε ένα πρόγραμμα δράσης το οποίο στηρίχθηκε στους εξής πόλους:
      1. Στην αύξηση του αριθμού των Επιθεωρητών Εργασιών (εντός του 2000 προσέλαβε 237 νέους Τεχνικούς και Υγειονομικούς Επιθεωρητές).
      2. Στην αναδιοργάνωση των δομών και της διάρθρωσης της παλαιάς Επιθεώρησης Εργασίας, που έγινε με τη σύσταση του Σ.ΕΠ.Ε. (δημιουργία μιας ισχυρής Κεντρικής Υπηρεσίας και κατά τόπους Περιφερειακές Υπηρεσίες, οι οποίες ακολουθούν την περιφερειακή και νομαρχιακή διαίρεση της χώρας μας).
      3. Στη σύσταση της υπηρεσίας Εσωτερικού Ελέγχου, για την καλύτερη λειτουργία του Σ.ΕΠ.Ε. που επιτυγχάνεται μέσω της μονάδας Ειδικών Επιθεωρητών και το Συμβούλιο Κοινωνικού Ελέγχου Επιθεώρησης Εργασίας, στο οποίο εκτός των άλλων, συμμετέχουν και οι εκπρόσωποι των αντιπροσωπευτικότερων οργανώσεων εργοδοτών και εργαζομένων.
      4. Στην σημαντικά σκοπούμενη αύξηση των χρηματικών κυρώσεων σε περίπτωση παραβίασης ή μη τήρησης των κανόνων ασφαλείας. Σήμερα οι οικονομικές κυρώσεις από τους Επιθεωρητές είναι 150 ευρώ (50.000 δρχ., κατώτερο επίπεδο) έως 8.800 ευρώ (3.000.000 δρχ., ανώτερο επίπεδο). Θέση του Υπουργείου είναι να κλιμακωθούν από 880 ευρώ (300.00 δρχ., κατώτερο επίπεδο) έως αι 29.350 ευρώ (10.000.000 δρχ., ανώτερο επίπεδο). Με σωστή αξιοποίηση, επίσης, και όλων των άλλων μέτρων από την υπόδειξη μέχρι την διαδικασία εργασιών.
      5.Στην εντατικοποίηση των ελέγχων και την αύξηση του αριθμού των επιβαλλόμενων κυρώσεων.
      Τα αποτελέσματα των τελευταίων ετών είναι ενδεικτικά:
      ΕΤΟΣ                ΕΛΕΓΧΟΙ          ΜΗΝΥΣΕΙΣ         ΔΙΑΚΟΠΕΣ     ΠΡΟΣΤΙΜΑ
                                                                                     ΕΡΓΑΣΙΩΝ
      Β΄ ΕΞΑΜΗΝΟ     4.413                    26                       50                        22
      1999
      2000                 18.141                   299                       393                     207
      2001                  31.072                   892                       611                     744
      Το μεγαλύτερο ποσοστό των ατυχημάτων εμφανίζεται στον τομέα των κατασκευών και της Ναυπηγοεπισκευαστικής Ζώνης. Εξαιτίας της αυξημένης συχνότητας και σοβαρότητας των ατυχημάτων στους δύο αυτούς κλάδους οικονομικής δραστηριότητας σε σχέση με τους άλλους κλάδους, το Σ.ΕΠ.Ε. προγραμμάτισε και πραγματοποίησε ιδιαίτερα αυξημένο αριθμό ελέγχων και επέβαλε αυξημένο αριθμό κυρώσεων στους δύο αυτούς κλάδους. Συγκεκριμένα:
                            ΚΑΤΑΣΚΕΥΕΣ                     ΝΑΥΠΗΓΟΕΠΙΣΚΕΥΑΣΤΙΚΗ
                                                                         ΖΩΝΗ
      ΕΤΟΣ      ΣΥΝΟΛΟ        ΕΛΕΓΧΟΙ       ΚΥΡΩΣΕΙΣ    ΕΛΕΓΧΟΙ    ΚΥΡΩΣΕΙΣ
      Β΄εξαμ.       4.413               1.107               34                 742                   42
      1999
      2000           18.141                5.786            496                 1.849              125
      2001           31.072                9.841           1.068               2.046               167
      Εξάλλου, ο αγροτικός τομέας, εξαιτίας των ιδιαιτεροτήτων που τον διακρίνουν (αυτοαπασχόληση, χρήση χημικών ουσιών και επικίνδυνων μηχανών, απασχόληση ανηλίκων (μελών οικογενειών), κ.α.) αποτέλεσε τον τομέα εκείνον στον οποίο ελήφθη απόφαση να πραγματοποιηθεί  ενημερωτική εκστρατεία, στα πλαίσια σχετικού κοινοτικού προγράμματος. Για το λόγο αυτό, εντός του 2000, οι υπηρεσίες του Σ.ΕΠ.Ε. εκπόνησαν 4 ειδικά ενημερωτικά φυλλάδια, με τα εξής θέματα:
      1. Οδηγίες ασφαλούς χειρισμού γεωργικών ελκυστήρων.
      2. Κλειστοί χώροι σε αγροτικές εργασίες.
      3. Πρώτες βοήθειες στις αγροτικές εργασίες.
      4. Ασφάλεια και Υγεία των παιδιών στις αγροτικές εργασίες.
      Και τα 4 ενημερωτικά φυλλάδια έχουν διανεμηθεί στο κοινό, που ασχολείται κυρίως με τις αγροτικές εργασίες ενώ πραγματοποιήθηκαν και εκδηλώσεις, διαλέξεις σε σχολεία ή ενημερωτικές εκπομπές σε διάφορες αγροτικές περιοχές.
      Τέλος, επισημαίνεται ότι το Σ.ΕΠ.Ε. έχει προγραμματίσει  μια σειρά νέων δράσεων για την επίτευξη του στόχου της συνεχούς βελτίωσης των συνθηκών εργασίας. Μερικές από αυτές είναι:
      Περαιτέρω εντατικοποίηση των ελέγχων και αύξηση του αριθμού των επιβαλλόμενων κυρώσεων.
      Αύξηση του αριθμού των ελέγχων και των κυρώσεων στον τομέα των κατασκευών.
      Αύξηση του ορίου, προς τα πάνω, των επιβαλλόμενων προστίμων για τους εργοδότες που παραβιάζουν συστηματικά και σε μεγάλο βαθμό την εργατική νομοθεσία.
      Ειδικοί έλεγχοι σε Σφαγεία - Super Markets – Εταιρείες ταχυμταφορών δεμάτων και έτοιμου φαγητού.
      Έλεγχοι σε εταιρείες που απασχολούν εργαζόμενους σε άλλες επιχειρήσεις που πρωτογενώς ελέγχει το Σ.ΕΠ.Ε. Τέτοιες εταιρείες είναι:
      Εταιρείες καθαρισμού κτιρίων και οικοδομών.
      Εταιρείες ασφάλειας (security) των επιχειρήσεων.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      5. Στην με αριθμό 59/2.7.02 ερώτηση δόθηκε με το υπ’ αριθμ. 13379/17.7.02 έγγραφο από την Υπουργό Περιβάλλοντος, Χωροταξίας και Δημόσιων Έργων η ακόλουθη απάντηση:
      «Σε απάντηση της ερώτησης με αριθμό 59 που κατατέθηκε στις 2/7/2002 από το Βουλευτή κ. Παναγιώτη Αδρακτά, που αφορά βιοκτόνα στο περιβάλλον, σας γνωρίζουμε τα ακόλουθα:
      1.Η αναφερόμενη έρευνα του Πανεπιστημίου Ιωαννίνων δεν είναι εις γνώση της αρμόδιας Υπηρεσίας του ΥΠΕΧΩΔΕ.
      2. Το Υ.ΠΕ.ΧΩ.Δ.Ε. έχει οργανώσει και λειτουργεί από το 1998 δίκτυο παρακολούθησης των τοξικών ουσιών των καταλόγων Ι και ΙΙ της 76/464/ΕΟΚ Οδηγίας στα επιφανειακά και παράκτια νερά.
      Το δίκτυο περιλαμβάνει 50 σημεία σε όλη τη χώρα όπου ελέγχεται η παρουσία 17 ουσιών του καταλόγου 1 και 115 ουσιών του καταλόγου ΙΙ (υποψήφιες του καταλόγου Ι) στις οποίες συμπεριλαμβάνονται και οι οργανοκασιτερικές ενώσεις (ΤΒΤ5).
      3. Παράλληλα με το δίκτυο αυτό λειτουργεί και δίκτυο παρακολούθησης της ποιότητας του θαλάσσιου περιβάλλοντος στα πλαίσια του Προγράμματος MEDPOL, το οποίο παρακολουθεί πλήθος δεικτών ρύπανσης, συμπεριλαμβανομένων και ορισμένων τοξικών ουσιών, σε στήλη νερού και σε ίζημα, σε 38 σημεία των ανοικτών θαλασσών (Αιγαίο Πέλαγος, Ιόνιο Πέλαγος) καθώς και σε 79 σημεία σε παράκτιες περιοχές και κλείστους κόλπους (Σαρωνικός, Θερμαϊκός, κ.λπ.).
      Η Υπουργός
      Β. ΠΑΠΑΝΔΡΕΟΥ»)
      ΠΡΟΕΔΡΟΣ (Απόστολος Κακλαμάνης): Έχω την τιμή να ανακοινώσω στο Σώμα το Δελτίο Αναφορών και Ερωτήσεων της Τρίτης 19 Νοεμβρίου 2002.
      A. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. της Βουλής)
      1. Η με αριθμό 1608/16.9.2002 ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Τύπου και Μέσων Μαζικής Ενημέρωσης, σχετικώς με την προστασία των πνευματικών δικαιωμάτων των δημιουργών από τα πειρατικά CD – κασέτες.
      2. Η με αριθμό 677/3.9.2002 αναφορά του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικώς με τη μη χορήγηση μερίσματος από το Μετοχικό Ταμείο Στρατού στα μέλη της Πανελλήνιας Ένωσης Αξιωματικών και Υπαξιωματικών Εθνικής Αντίστασης 1941-1944.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 103/11.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Γεωργίας, σχετικώς με τις διαδικασίες αξιολόγησης των επενδυτικών σχεδίων για το Πρόγραμμα Επενδύσεων στις γεωργικές εκμεταλλεύσεις.
      Η επίκαιρη ερώτηση του κ. Γρηγοράκου έχει ως εξής:
      «Τις τελευταίες μέρες βρίσκεται σε εξέλιξη η διαδικασία αξιολόγησης των επενδυτικών σχεδίων για το Πρόγραμμα Επενδύσεων στις γεωργικές εκμεταλλεύσεις. (Σχέδια Βελτίωσης) για την πρώτη προκήρυξη (Γ΄ Κοινοτικό Πλαίσιο Στήριξης).
      Η αίσθηση που υπάρχει στους αγρότες είναι ότι οι λόγοι απόρριψης των επενδυτικών σχεδίων είναι μη επαρκώς δικαιολογημένοι και αποτελούν αφορμές και όχι πραγματικές αιτίες απόρριψης, σύμφωνα με την ισχύουσα νομοθεσία (Κ.Υ.Α. 451/2001 κλπ. διευκρινιστικές αποφάσεις) όπου προβλέπεται κατάταξη των επενδυτικών σχεδίων με βάση βαθμολογία σε «εν δυνάμει δικαιούχους» και επιλαχόντες.
      Επειδή έχει δημιουργηθεί μεγάλη ανασφάλεια στους αγρότες για την πιθανή απόρριψη των προγραμμάτων, λόγω υπαιτιότητας παραγόντων που δεν εξαρτώνται απ’ αυτούς, αλλά και του υψηλού κόστους υποβολής των προγραμμάτων που κλήθηκαν να καταβάλουν χωρίς η Επιτροπή Αξιολόγησης να λάβει σοβαρά υπόψη και με ελαφριά την καρδιά να απορρίψει προτάσεις που υποβλήθηκαν με πολύ κόπο,
      Ερωτάται ο αρμόδιος Υπουργός:
      1. Θα ακολουθηθεί η κατάταξη των επενδυτικών σχεδίων με βάση τη βαθμολογία;
      2. Προτίθεται ο κύριος Υπουργός να πάρει θέση και να δώσει άμεση λύση στην αδικία που διαφαίνεται να επέρχεται και τι άλλο θα πρότεινε ο κύριος Υπουργός για την αποτροπή για κατάφωρης αυτής αδικίας;»
      Ο Υφυπουργός Γεωργίας κ. Ευάγγελος Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η όλη διαδικασία της υποβολής και έγκρισης των σχεδίων βελτίωσης είναι θεσμοθετημένη με κοινή υπουργική απόφαση και έχει γνωστοποιηθεί σε όλους τους ενδιαφερόμενους πριν την πρώτη δημοσιοποίηση του προγράμματος. Οι υποψήφιοι δικαιούχοι γνωρίζουν εκ των προτέρων ότι η βαθμολογική κατάταξη των υποψηφίων γίνεται βάσει αντικειμενικών κριτηρίων και βάσει των εγκεκριμένων πιστώσεων που αναφέρονται και στη δημοσιοποίηση του προγράμματος. 
      Σύμφωνα, λοιπόν, με την υπουργική απόφαση έχουμε δύο κατηγορίες κριθέντων υποψηφίων. Τους δικαιούχους και τους απορριπτόμενους. Στην κατηγορία των δικαιούχων έχουμε κι εδώ δύο κατηγορίες, αυτούς που καλύπτουν το όριο της πίστωσης που έχει εγκριθεί για τη συγκεκριμένη δημοσιοποίηση και τους επιλαχόντες. Εδώ απαντώ ότι θα τηρηθεί η διαδικασία της βαθμολόγησης. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Προϋπόθεση για να κριθούν οριστικά οι δικαιούχοι είναι μέσα σε συγκεκριμένο χρονικό διάστημα να εκδηλώσουν ενδιαφέρον και να υπογράψουν τη σχετική σύμβαση. Μπορεί να έχουμε κάποιους οι οποίοι έχουν εγκριθεί και να μην έρθουν να υπογράψουν τη σύμβαση. Γι’ αυτό, λοιπόν, έχουμε και την κατηγορία των επιλαχόντων. Εάν κάποιοι τότε δεν αποδεχτούν την έγκριση, τότε κρίνονται δικαιούχοι οι επιλαχόντες, σύμφωνα με τη σειρά της κατάταξής τους.
      Όσοι από τους επιλαχόντες και μετά από αυτή τη διαδικασία δεν κριθούν τελικά δικαιούχοι, οι φάκελοί τους θα επανακριθούν. Είναι ένα από τα θέματα που ήταν σε εκκρεμότητα. Κάποιοι που δεν έχουν πάρει την κατάταξη με βάση το όριο πληρωμής και είναι επιλαχόντες, επανακρίνονται στη δεύτερη δημοσιοποίηση που γίνεται χωρίς να κάνουν τίποτε άλλο. Οι απορριπτόμενοι,που είναι όλοι αιτούντες και δεν πληρούν τις προϋποθέσεις, μπορούν να επανέλθουν εκ νέου σε επόμενη περίοδο υποβολής αιτήσεων επαναλαμβάνοντας όλα τα στάδια της διαδικασίας.
      Στην εξαιρετική περίπτωση κατά την οποία υπήρξε λάθος –και είναι ένα από τα θέματα που βάζετε στην ερώτησή σας- υπάρχει πρόβλεψη, μπορεί ο Υπουργός Γεωργίας να ζητήσει την επανεξέταση του φακέλου. Ειδικά για το Νομό Λακωνίας οι διαδικασίες αξιολόγησης των φακέλων υποψηφιότητας είχαν ολοκληρωθεί μέχρι 5.9.2002 σε επίπεδο Νομαρχιακής Αυτοδιοίκησης και σε επίπεδο περιφέρειας, ενώ η αρμόδια γνωμοδοτική επιτροπή της Περιφέρειας Πελοποννήσου ολοκλήρωσε τις συνεδριάσεις της μέχρι 4.10.2002. 
      Υπολείπεται το στάδιο της έκδοσης των τελικών  εγκριτικών ή απορριπτικών αποφάσεων του Υπουργού Γεωργίας και του Γενικού Γραμματέα της Περιφέρειας Πελοποννήσου. Άρα εδώ απαντάμε και στην πρώτη σας αιτίαση ότι έχουν απορριφθεί πολλοί δικαιούχοι. Ακόμη δεν έχουμε την τελική κατάταξη των απορριφθέντων ή μη σαν δικαιούχους στο πρόγραμμα των σχεδίων βελτίωσης.
      ΠΡΟΕΔΡΕΥΩΝ (Κωνσταντίνος Γείτονας):  Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι συνάδελφοι, θα ήθελα να καταθέσω κάποια έγγραφα, προτάσεις και σκέψεις, παρατηρήσεις για τα επενδυτικά προγράμματα. Και θα ήθελα να αναφέρω ότι ικανοποιήθηκα εν μέρει από την απάντησή σας γιατί οφείλω να είμαι δύσπιστος λόγω των σοβαρών στοιχείων που έχω στα χέρια μου. 
      ΠΡΟΕΔΡΕΥΩΝ (Κωνσταντίνος Γείτονας): Δύσπιστος αλλά όχι άπιστος. 
      ΚΥΡΙΑΚΟΣ ΣΠΥΡΙΟΥΝΗΣ: Αδικείτε μονίμως τη Λακωνία όπως τη Θεσσαλονίκη. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε…
      ΠΑΝΑΓΙΩΤΗΣ Ν. ΚΡΗΤΙΚΟΣ: Είμαστε τρεις από τους τριακόσιους. 
      ΠΡΟΕΔΡΕΥΩΝ (Κωνσταντίνος Γείτονας): Ήρθαν και ενισχύσεις! 
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ.
      Εγκρίθηκαν τα παρακάτω σχέδια βελτίωσης στην Περιφέρεια Πελοποννήσου, τα οποία έχουν ως εξής: Λακωνία είκοσι οκτώ, Μεσσηνία χίλια πεντακόσια δέκα, Αρκαδία διακόσια εξήντα, Κορινθία χίλια εκατό, Αργολίδα σαράντα εννέα. Θέλω να τα καταθέσω στα Πρακτικά.
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Παρακαλώ, κύριε Υπουργέ, να ακούσετε μία επιστολή αγρότη από τη Λακωνία: «Έχω καταθέσει φάκελο στη Διεύθυνση Γεωργίας, όπως και άλλοι αγρότες από το νομό, για το πρόγραμμα νέων αγροτών για τη χρηματοδότηση από το Β΄ ΚΠΣ. από αρμόδιο γεωπόνο και γραφείο που τηρούσε όλες τις προϋποθέσεις για την έγκρισή του και τη χρηματοδότηση που δικαιούμαι. Έντεκα μέρες πριν λήξει η τρίτη προθεσμία για το Γ΄ ΚΠΣ βγήκε κοινή υπουργική απόφαση για την υποβολή σχεδίων βελτίωσης για την ένταξη στο πρόγραμμα νέων αγροτών. Το περιθώριο που δόθηκε ήταν ασφυκτικό και δεν πρόλαβε κανείς από τους αγρότες παρά μόνο λίγοι, κάτω από δύσκολες ημερομηνίες και πήγαν στα διάφορα γραφεία και υπέβαλαν τα νέα προγράμματα. Όλοι εμείς οι αγρότες που μείναμε έξω από αυτήν τη διαδικασία έχουμε πληρώσει τοπογραφικά, συμβόλαια, ενοικιαστήρια, που το ποσό ξεπερνάει τις 500 έως 600 χιλιάδες δραχμές στα γραφεία που έκαναν τα προγράμματα». 
      Το ερώτημα είναι το εξής. Μόνο οι άλλοι νομοί ξέρουν και κάνουν προγράμματα; Κανείς από τη Λακωνία δεν ξέρει ή συμβαίνει κάτι άλλο; Οι άνθρωποι αυτοί έχουν μείνει έξω από σημαντικά πράγματα. Πιστεύω ότι τα πλεονεκτήματα που δίδονται στους νέους αγρότες όπως χαμηλότοκο δάνειο από την ΑΤΕ, σχέδια βελτίωσης με επιδότηση 50%, δάνειο για πρώτη κατοικία, αγορά αγροτικών κτημάτων, αγορά γεωργικών μηχανημάτων, είναι πολύ σημαντικά ιδιαίτερα τώρα που περνάνε δύσκολες στιγμές. Ικανοποιήθηκα εν μέρει από την απάντησή σας και πιστεύω στη δευτερολογία σας να μας ικανοποιήσετε πλήρως. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μία διευκρίνιση. Όταν λέτε «αυτοί που έμειναν έξω» εννοείτε τους απορριφθέντες; 
      ΛΕΩΝΙΔΑΣ ΓΡΗΓΟΡΑΚΟΣ:  Εννοώ τους απορριφθέντες. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τότε σημαίνει ότι δεν πληρούν τις προϋποθέσεις και γι’ αυτό τους ξαναδίνετε η ευκαιρία να ξαναϋποβάλουν σχέδιο με διαφορετικές προϋποθέσεις ώστε έτσι να τις πληρούν. Αν μιλάμε για τους επιλαχόντες…
      ΛΕΩΝΙΔΑΣ ΓΡΗΓΟΡΑΚΟΣ: Θέλω να μου πείτε το χρόνο που θα δοθεί αυτή η ευκαιρία και όχι να δοθεί μετά από πέντε χρόνια.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γιατί ορίσαμε τους επιλαχόντες; Εάν κάποιος δεν πάει να υπογράψει τη σύμβασή του επειδή έχουμε συγκεκριμένο όριο πληρωμών στην πρώτη ανακοίνωση πρέπει να το συμπληρώσουμε με τους επιλαχόντες. Πιθανώς όμως ο αριθμός των επιλαχόντων να μην μπορεί να καλυφθεί. Γι’ αυτό και μεταφέρουμε το φάκελό τους στη δεύτερη συνεδρία, για να μην έχουν και άλλα έξοδα απ’ αυτά που θα είχαν οι αμέσως απορριφθέντες, γιατί έχουν τις προϋποθέσεις αλλά τα χρήματα δεν είναι ατελείωτα. Το ποσό είναι γνωστό με ανακοίνωση από την αρχή.
      Αυτό που κάνει το Υπουργείο Γεωργίας είναι να εκδώσει την κοινή υπουργική απόφαση που βάζει τις προϋποθέσεις με βάση τον Κανονισμό. Και όταν, κύριε συνάδελφε, διαβάσατε για τη Μεσσηνία με χίλια εξακόσια και για τη Λακωνία με είκοσι οκτώ πρέπει να σας πω ότι η ΚΥΑ είναι κοινή.
      ΛΕΩΝΙΔΑΣ ΓΡΗΓΟΡΑΚΟΣ: Δεν είναι κοινή. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεύτερον, το Υπουργείο Γεωργίας δεν κάνει την τελική κρίση. Βάζει μόνο τις προϋποθέσεις και τα κριτήρια. Άρα αν δεν έχουν εγκριθεί αυτό γίνεται από αποκεντρωμένες υπηρεσίες της Διεύθυνσης Αγροτικής  Ανάπτυξης των Νομαρχιακών Αυτοδιοικήσεων ή από την περιφέρεια. 
      Είναι αλήθεια ότι πολλοί παραγωγοί και αγρότες αφήνουν την τύχη τους σε κάποια γραφεία που πολλές φορές δεν κάνουν καλά τη δουλειά τους. Γι’ αυτό και προβλέψαμε στην ΚΥΑ σε εξαιρετικές περιπτώσεις την επαναξιολόγηση του φακέλου. Θα δούμε με μεγάλη προσοχή γιατί η Λακωνία είναι τόσο χαμηλά στις αξιολογήσεις των σχεδίων βελτίωσης.
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να σας ανακοινώσω ότι οι συνάδελφοι Βουλευτές  Φάνη Πετραλιά, Νικόλαος Τσιαρτσιώνης, Πέτρος Τατούλης, Νικόλαος Νικολόπουλος, Ιωάννης Λαμπρόπουλος, Γεώργιος Καλός και Γεώργιος Γαρουφαλιάς ζητούν ολιγοήμερη άδεια απουσίας στο εξωτερικό.
      Εγκρίνει η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
      Δεύτερη είναι η με αριθμό 116/12.11.2002 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τον Υπουργό Γεωργίας, σχετικώς με την αποζημίωση των πληγέντων από τις βροχοπτώσεις πατατοπαραγωγών της Κεντρικής Εύβοιας.
      Η επίκαιρη ερώτηση του κ. Παπαγεωργόπουλου έχει ως εξής:
      «Εξαιτίας των συνεχών βροχοπτώσεων στην Εύβοια σε συνδυασμό με τις δημιουργηθείσες ευνοϊκές συνθήκες για την ανάπτυξη ασθενειών στις φυτείες πατάτας το τρίτο δεκαήμερο του μηνός Οκτωβρίου εκδηλώθηκε προσβολή περονόσπορου στο 70% των φυτειών και σε ποσοστό ζημιάς 100%. Η γεωργική θεομηνία έπληξε τους αγρότες της κεντρικής Εύβοιας και ιδιαίτερα του Δήμου Μεσσαπίων παρά τις προσπάθειες να ελέγξουν την ασθένεια με προληπτικούς και θεραπευτικούς ψεκασμούς.
      Επειδή η αξίωση των αγροτών για αποζημίωση είναι νόμιμη και βάσιμη, ερωτάται ο αρμόδιος κύριος Υπουργός:
      Σε ποιες ενέργειες προτίθεται να προβεί και ποιες δράσεις προτίθεται να δρομολογήσει, ώστε να εξατομικευτούν οι ζημιές που υπέστησαν οι καλλιεργητές πατάτας της κεντρικής Εύβοιας και να αποζημιωθούν το ταχύτερο δυνατόν;»
      Ο κύριος Υφυπουργός Γεωργίας έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Στο Νομό Εύβοιας κατά τη διάρκεια του Οκτωβρίου επεκράτησαν ιδιαίτερες καιρικές συνθήκες που προξένησαν μεγάλες ζημιές στην καλλιέργεια της πατάτας. Οι συνεχείς βροχοπτώσεις και η αυξημένη υγρασία ευνόησαν την ανάπτυξη μυκητολογικών ασθενειών. Έτσι καταστράφηκε από περονόσπορο μεγάλο τμήμα της παραγωγής πατάτας, ιδιαίτερα στην περιοχή Μεσσαπίων.
      Από τους γεωπόνους του ΕΛΓΑ έγιναν επισημάνσεις και διαπιστώθηκε ότι οι ζημιές είναι πολύ μεγάλες, ιδιαίτερα στο Δήμο Μεσσαπίων και σε έκταση δέκα χιλιάδες στρεμμάτων. Οι επισημάνσεις συνεχίζονται, γιατί οι ζημιές βρίσκονται σε εξέλιξη και σε πολλές περιπτώσεις μπορεί να έχουμε ολοκληρωτική καταστροφή. Παρόμοιες ζημιές παρουσιάστηκαν και σε άλλες περιοχές της χώρας, όπως στη Βοιωτία, στην Αττική, στη Λέσβο και στον Έβρο.
      Πρέπει να διευκρινίσω εδώ, αγαπητέ κύριε συνάδελφε, ότι αυτές οι ζημιές δεν καλύπτονται ασφαλιστικά από τον ΕΛΓΑ. Άρα λοιπόν δεν αποζημιώνονται από τον ΕΛΓΑ. Συγκεντρώνονται όμως τα απαραίτητα στοιχεία, όπως μετεωρολογικά δεδομένα, φυτοπαθολογικές αναλύσεις, που θα αποδεικνύουν ότι εξαιτίας των δυσμενών καιρικών συνθηκών και παρ’ όλες τις καλλιεργητικές φροντίδες που εφάρμοσαν οι παραγωγοί  -γιατί πράγματι για να καταπολεμήσεις τον περονόσπορο χρειάζεται να υπάρχουν και οι ειδικές κλιματολογικές συνθήκες, γιατί αν τον ραντίζεις και βρέχει συνέχεια ξεπλένεται το φάρμακο και δεν έχεις τη δυνατότητα να μπορέσεις να καλύψεις αυτήν τη ζημιά- και από τη συλλογή των στοιχείων θα κατατεθεί φάκελος για να αποζημιωθούν αυτές οι ζημιές στα πλαίσια της Επιτροπής Ανταγωνισμού, για να μπορέσουμε να έχουμε την αποζημίωση στους παραγωγούς.
      Εκτιμώ ότι τα στοιχεία τα οποία συγκεντρώνονται θα είναι αρκετά για να μπορέσει να γίνει πρόγραμμα αποζημίωσης των συγκεκριμένων πατατοπαραγωγών, όχι μόνο της Εύβοιας αλλά και των υπολοίπων περιοχών, σ’ αυτήν τη συγκεκριμένη περίοδο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαγεωργόπουλος έχει το λόγο.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, πραγματικά σημειώνω σαν ευχάριστο και πολύ θετικό –από τη δική μας πλευρά- το ότι συμφωνείτε απολύτως σε ό,τι αφορά το πρώτο μέρος, το πραγματικό, του ζητήματος, της ερώτησης που τίθεται, δηλαδή τα αίτια, τις συνθήκες, την έκταση της ζημιάς. Επομένως παρέλκει να αναφερθώ και δεν χρειάζεται να προσπαθήσω να σας πείσω διότι ξέρετε ότι αυτή η ζημιά είναι 100% και ότι είναι αναίτιοι οι αγρότες.
      Να προσθέσω επίσης ότι είναι καθολική η ζημιά όσον αφορά τους αγρότες της κεντρικής Εύβοιας κυρίως τα Μεσσάπια, δηλαδή στην περιοχή Ψαχνά και ιδιαίτερα η κοινότητα Τριάδας, όπου εκεί οι αγρότες έχουν υποστεί πλήρη οικονομική καταστροφή και απειλούνται με κοινωνική εξαθλίωση.
      Επίσης, πρέπει να τονισθεί ότι ο Νομός Εύβοιας δεν καλύπτεται από γεωργικές προειδοποιήσεις από κανένα κέντρο προστασίας φυτών και οι αγρότες δεν έχουν κάποιον τρόπο επιστημονικής προειδοποίησης ή υποστήριξης.
      Όσον αφορά το δεύτερο σκέλος, για το οποίο θα έλεγε κανείς ότι εν μέρει μας ικανοποιεί, γιατί είπατε ότι θα δρομολογήσετε τις διαδικασίες και αυτό είναι αναμφίβολα καλοδεχούμενο, θα έλεγε κανείς ότι αθροιστικά θα θέλαμε να θέσουμε και πιστεύουμε ότι η αξίωση αυτή είναι συμβατή με το Κοινοτικό Δίκαιο και ότι έχουμε τη δυνατότητα σαν ελληνική πολιτεία να ζητήσουμε την υποστήριξη των αγροτών σε αυτήν τη ζημιά που έχουν υποστεί και πιστεύουμε ότι ο όρος «γεωργική θεομηνία» λόγω της έκτασης και του μεγέθους της ζημιάς που αφορά ζημιές από επιδημίες, ασθένειες, βροχοπτώσεις –θα έλεγε κανείς ότι αναφέρεται κυριολεκτικά στη συγκεκριμένη περίπτωση- και νομιμοποιούνται οι αγρότες σε αυτό το αίτημά τους για υποστήριξη και αποζημίωση.
      Ζητάμε λοιπόν από την Κυβέρνηση να μην το θέσει σε καλένδες, να προχωρήσει γιατί είναι δίκαιο και πρέπει να γίνει.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατ’ αρχήν θα πρέπει να πω στον κύριο συνάδελφο και μέσω του κυρίου συναδέλφου και στους άλλους συναδέλφους που με έχουν ενοχλήσει ότι παρακολουθούμε το θέμα από την αρχή. Στα πλαίσια λοιπόν της αλλαγής που έχουμε των διαδικασιών γι’ αυτές τις ζημιές, όπου αυτές οι αρμοδιότητες μεταφέρθηκαν στον ΕΛΓΑ, γι’ αυτό έχουμε και αυτήν τη γρήγορη ενημέρωση. Ο ΕΛΓΑ έχει ένα γρήγορο μηχανισμό και παρακολουθεί τα πράγματα. Εκείνο που δεν μπορούμε να κάνουμε είναι να εντάξουμε αυτή τη ζημιά στις καλυπτόμενες ζημιές του ΕΛΓΑ. Τότε θα είχαμε πολύ πιο γρήγορα και την αποζημίωση.
      Είμαστε υποχρεωμένοι λοιπόν να κάνουμε πρόγραμμα στα πλαίσια των ζημιών από ακραία καιρικά φαινόμενα, που ξέραμε ότι μέχρι σήμερα γίνονταν από τις υπηρεσίες των ΠΣΕΑ, οι οποίες τώρα θα γίνονται από τον ΕΛΓΑ, αλλά θα ακολουθήσουμε τις υποχρεωτικές χρονοβόρες διαδικασίες, παρ’ ότι δεν είναι στην κοινή οργάνωση αγοράς η πατάτα, είμαστε υποχρεωμένοι να περάσουμε μέσα από την Επιτροπή του Ανταγωνισμού.
      Θα ήθελα επίσης να σας ανακοινώσω –μια και το θέσατε, αλλά το είχα και σημειωμένο- ότι στα πλαίσια του Γ΄ Κοινοτικού Πλαισίου Στήριξης, στο μέτρο 4-5 το Υπουργείο Γεωργίας, προκειμένου να αποφεύγονται ή να προειδοποιούμε, αν θέλετε, για να αποφεύγονται αυτές οι ζημιές, έχει βάλει ένα πρόγραμμα για εγκατάσταση μετεωρολογικού σταθμού για τα στοιχεία τα οποία είναι χρήσιμα για τις γεωργικές προειδοποιήσεις.
      Έχουμε λοιπόν στο Γ΄ Κοινοτικό Πλαίσιο Στήριξης, στο μέτρο 4-5 την εγκατάσταση ενός μετεωρολογικού σταθμού για να μπορούμε να προειδοποιούμε τους αγρότες και στην Εύβοια που δεν έχει μετεωρολογικό σταθμό. Νομίζω ότι μέσα απ’ αυτήν τη ζημιά μπορούμε να ανακοινώσουμε αυτό το έργο, το οποίο θα είναι πάρα πολύ σημαντικό για μια αγροτική περιοχή, όπως είναι η Εύβοια. 
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 118/12-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τους Υπουργούς Γεωργίας, Οικονομίας και Οικονομικών, σχετικώς με τις ρυθμίσεις ληξιπρόθεσμων οφειλών προς την Αγροτική Τράπεζα των κατά κύριο επάγγελμα αγροτών.
      Η επίκαιρη ερώτηση του κυρίου συναδέλφου έχει ως εξής:
      «Η ΑΤΕ, προκειμένου να εισπράξει πολλαπλάσια από τα νόμιμα ποσά, εντελώς παράνομα, αρνείται να εντάξει τον κατά κύριο επάγγελμα αγρότη Καρδάση Στυλιανό του Γεωργίου κάτοικο Μελιδονίου Ρεθύμνου στις ευεργετικές διατάξεις του εδαφ. 2 της παραγρ. 8 του άρθρου 30 του ν. 2789/2000 που αναφέρεται στις ρυθμίσεις των ληξιπρόθεσμων οφειλών των κατά κύριο επάγγελμα αγροτών.
      Η άρνηση αυτή αιτιολογείται με το εδάφιο α΄ της παραγράφου 9 του άρθρου 30 του παραπάνω νόμου το οποίο όμως αφορά επιχειρήσεις και όχι κατά κύριο επάγγελμα αγρότες. Ο συγκεκριμένος αγρότης ουδέποτε έχει ιδρύσει οποιαδήποτε εταιρεία πράγμα το οποίο αποδεικνύεται και από το γεγονός ότι η σχετική κατασχετήριος επιταγή της ΑΤΕ στρέφεται προσωπικά κατά του Καρδάση Στυλιανού.
      Επειδή υπάρχουν και άλλες παρόμοιες περιπτώσεις ερωτώνται οι κύριοι Υπουργοί τι ενέργειες θα κάνουν για να αποκατασταθεί η νομιμότητα και να ενταχθεί ο συγκεκριμένος αγρότης στις ευεργετικές διατάξεις του ν. 2789/11-2-2000;»
      Ο Υφυπουργός Οικονομικών κ. Απόστολος Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, όπως προκύπτει σαφώς από τη διάταξη της παραγράφου 8 του άρθρου 30 του ν. 2789/2000, όπως αυτό ισχύει μετά την τροποποίησή του με τη διάταξη του άρθρου 42 του ν. 2912/2001, προκειμένου περί οφειλών κατά κύριο επάγγελμα αγροτών προς την Αγροτική Τράπεζα της Ελλάδος, των οποίων οι οφειλές έχουν ρυθμιστεί με οποιονδήποτε τρόπο και οι ρυθμίσεις αυτές εξακολουθούν να ισχύουν κατά την εφαρμογή του συγκεκριμένου νόμου, παρέχεται ευχέρεια στους οφειλέτες με γραπτή δήλωσή τους προς την τράπεζα, να επιλέξουν είτε τη συνέχιση της ισχύουσας ρύθμισης είτε την υπαγωγή τους στις διατάξεις του συγκεκριμένου νόμου.
      Η Αγροτική Τράπεζα εφαρμόζει πιστά, απόλυτα και ορθά τη συγκεκριμένη ρύθμιση στο πλαίσιο αυτό είτε εξακολουθεί να εφαρμόζει την ενεργή υφιστάμενη ρύθμιση για τον καθένα απ’ τους αγρότες -εφόσον αυτή είναι η επιλογή του αγρότη- είτε υπαγάγει τη συγκεκριμένη οφειλή στην προβλεπόμενη ρύθμιση από την ευνοϊκή διάταξη του νόμου. 
      Είναι σαφές ότι στην περίπτωση που η οφειλή δεν ρυθμίστηκε ή δεν υφίσταται σε ισχύ η σχετική ρύθμιση με σύμβαση ο προσδιορισμός της οφειλής γίνεται κατ’ εφαρμογή των διατάξεων του άρθρου 30. Σύμφωνα με τον ίδιο νόμο που επικαλείστε και σεις κατά το άρθρο 9 αυτού του νόμου δεν υπάγονται στις ρυθμίσεις του συγκεκριμένου άρθρου οφειλές για τις οποίες έχουν εκδοθεί ατομικές ή γενικές Υπουργικές ρυθμίσεις –αποφάσεις για τη ρύθμιση- με ειδικούς όρους και εφόσον έχουν υπογραφεί οι σχετικές συμβάσεις, όπου αυτό προβλέπεται. Στην έννοια αυτών των αποφάσεων σαφώς υπάγονται και αποφάσεις της Επιτροπής Τιμών και Εισοδημάτων, οι οποίες μάλιστα έχουν και ισχύ νόμου.
      Θα πρέπει να πούμε ότι ο πιστούχος στον οποίο αναφέρεται η συγκεκριμένη ερώτηση ρύθμισε τις οφειλές του προς την Αγροτική Τράπεζα το 1991, με βάση την απόφαση της Επιτροπής Τιμών και Εισοδημάτων -1549/90- όπως αυτή ίσχυε τότε, με αποτέλεσμα και σύμφωνα με τα πιο πάνω που ανέφερα να μην είναι δυνατή η υπαγωγή στη συγκεκριμένη ρύθμιση του εδαφίου 2 της παραγράφου 8 του άρθρου 30 του ν. 2789/2000, όπως ισχύει μετά την τροποποίηση.
      Πρέπει να πούμε ότι η Αγροτική Τράπεζα, όπως μας ενημέρωσε, πάντα στα πλαίσια της δράσης της και της πρακτικής της, ήδη έχει συνεννοηθεί με τον πιστούχο και θα τον διευκολύνει με σταδιακή αποπληρωμή του χρέους του στα πλαίσια της τραπεζικής της πρακτικής που ακολουθεί και πάντως μέσα στα πλαίσια των διατάξεων της απόφασης της Επιτροπής Τιμών και Εισοδημάτων.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
      Κατ’ αρχήν ξέρω τι έγινε μετέπειτα όταν έφτασε η ερώτηση σε σας που οι υπάλληλοι της τράπεζας πήγαν να συνεννοηθούν με τον άνθρωπο αυτό, όμως θέλω να το ακούσει για άλλη μια φορά η Βουλή. Αυτός ο άνθρωπος είχε πάρει ένα δάνειο 4.279.000. Συνολικά έχει πληρώσει 13.000.000 και του ζητούν ακόμη άλλα 53.000.000. Και από αυτά, για να τα πούμε σε ευρώ τώρα, είναι για κεφάλαιο 37.000, για συμβατικούς τόκους 41.000 ευρώ, για τόκους υπερημερίας, τα καπέλα που λέμε, τα πανωτόκια και τα πανωπροίκια 77.000 ευρώ. 
      Θέλω να θυμίσω στον κύριο Υφυπουργό ότι ο τελευταίος νόμος πρέπει να ισχύει που διευκρινίζει ότι με οποιονδήποτε τρόπο και αν έχουν ρυθμιστεί τα χρέη των αγροτών μπορεί αν οι ίδιοι το θέλουν να τα ρυθμίσουν με την τελευταία ρύθμιση που κάναμε όταν συζητούσαμε το θέμα των πανωτοκίων. Αυτό όμως που θέλω να πω είναι ότι αυτός ο άνθρωπος πήγε δύο, τρεις, πέντε, δέκα φορές και μάλιστα έχει κάνει μήνυση –δεν ξέρω αν σας έχουν ενημερώσει- στην Αγροτική Τράπεζα γιατί δεν θέλει να του ρυθμίσει τα χρέη σύμφωνα με τον τελευταίο νόμο. Ο άνθρωπος δέχεται να πληρώσει αυτά που αναλογούν από τον τελευταίο νόμο δηλαδή για τα 4.000.000 δέχεται να πληρώσει 27.000.000 περίπου. Τι έκανε όμως η Αγροτική Τράπεζα όλον αυτόν τον καιρό; Του έχει υποθηκεύσει ένα οικόπεδο στο Πέραμα Ρεθύμνου το οποίο είναι 8,5 στρέμματα περίπου, αξίας 20.000.000 το στρέμμα δηλαδή 160.000.000, του το έχει δεσμεύσει αυτό και του έχει στείλει κατασχετήριο ότι θα το κατασχέσει για την εξόφληση αυτού του δανείου των 4.000.000. Είναι παρήγορο και πιθανόν να είναι με δική σας επέμβαση που πήγαν οι υπάλληλοι να ζητήσουν να υπαχθεί στη ρύθμιση.
      Πρέπει να σας πω ότι αυτός δεν είναι ο μοναδικός. Πάρτε υπόψη σας ότι είναι πάρα πολλοί και η Αγροτική Τράπεζα και όχι μόνο –οι άλλες τράπεζες κάνουν ό,τι θέλουν- δεν τηρεί το νόμο. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Χαίρομαι διότι έστω και μετά την υποβολή της ερώτησης έχει λυθεί το θέμα αλλά ασφαλώς η Βουλή δεν είναι ο κατάλληλος χώρος για να λύνουμε τα θέματα χιλιάδων μεμονωμένων περιπτώσεων φορολογουμένων.
      Αυτό που θέλω να πω είναι το εξής: Ήδη η Βουλή ψήφισε συγκεκριμένο νόμο και για να μην έχουμε ακριβώς αμφισβητήσεις για την εφαρμογή του νόμου αυτού όρισε την Τράπεζα της Ελλάδος ως αρμόδιο όργανο, ως ανεξάρτητη αρχή προκειμένου να δει σε ποιες περιπτώσεις οι τράπεζες αρνούνται να εφαρμόσουν το συγκεκριμένο νόμο  ή φέρνουν κάποιες δυσκολίες. Μάλιστα προβλέπονται συνέπειες σε βάρος των τραπεζών που δεν θα κάνουν πιστή εφαρμογή των διατάξεων που η Βουλή με πολύ σαφή τρόπο καθόρισε. 
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Πρώτη είναι η με αριθμό 105/11.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου για την καταβολή ολόκληρης της δαπάνης των ιατρικών εξετάσεων των ασφαλισμένων κλπ.
      Η επίκαιρη ερώτηση του κυρίου συναδέλφου έχει ως εξής:
      «1. Σύμφωνα με πρωτοσέλιδο δημοσίευμα της εφημερίδας «ΤΑ ΝΕΑ» της 6.11.2002, «τα ασφαλιστικά ταμεία πληρώνουν μεν τα έξοδα ιατρικών εξετάσεων αλλά σε τιμές του 1991! Έτσι, οι ασφαλισμένοι πληρώνουν σχεδόν ολόκληρο το κόστος, εισπράττοντας μόλις το 1/10 ή και λιγότερο».
      2. Και αυτά, όταν μάλιστα το ύψος των ασφαλιστικών εισφορών, για τον κλάδο ασθενείας, είναι υψηλό.
      3. Και ακόμα, όταν παρατηρούνται μεγάλες, αναιτιολόγητες, σπατάλες του κλάδου, από παραλειτουργίες του συστήματος, που δεν ελέγχονται.
      Ερωτάται ο κύριος Υπουργός:
      1. Ποια είναι η πρόθεση της Κυβέρνησης, για την καταβολή ολόκληρης της δαπάνης των ιατρικών εξετάσεων;
      2. Τι συμβαίνει στα άλλα συστήματα κοινωνικής ασφάλισης των χωρών της Ευρωπαϊκής Ένωσης;
      3. Ποιο είναι το ύψος των ασφαλίστρων της ιδιωτικής ασφάλισης που καλύπτει τον κλάδο υγείας;»
      Ο Υφυπουργός Εργασίας και Κοινωνικών Ασφαλίσεων κ. Σπυρόπουλος έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων):  Κύριε Πρόεδρε, θα μου επιτρέψετε να υπερβώ κατά ένα λεπτό το χρόνο. Θεωρώ ότι η ερώτηση του συναδέλφου θα πρέπει να απαντηθεί πλήρως. Τα ερωτήματα που κάνει είναι αρκετά ενδιαφέροντα και νομίζω ότι πρέπει να απαντηθούν. Θα πρέπει να υπάρξει μια ακριβής πληροφόρηση. 
      Κύριε συνάδελφε, όπως γνωρίζετε σε ένα βαθμό –και ξέρω ότι γνωρίζετε- οι ασφαλιστικοί οργανισμοί καταβάλλουν για αμοιβή ιατρικών επισκέψεων και πράξεων τα ποσά που προβλέπονται από το προεδρικό διάταγμα του 1991 όπως αυτό αναπροσαρμόστηκε το 1993. 
      Επίσης, με νεότερα διατάγματα και υπουργικές αποφάσεις έχουν καθοριστεί εξειδικευμένα τιμολόγια για κάποιες εξειδικευμένες ιατρικές πράξεις, όπως είναι η ψηφιακή και ενδοφλέβια αγγειογραφία κατά όργανο, λιθοτριψία κλπ. 
      Επίσης, οι Υπουργοί Υγείας και Πρόνοιας, Εργασίας και Κοινωνικών Ασφαλίσεων έχουν κάνει αποδεκτές γνωμοδοτήσεις του ΚΕΣΥ και έχουν καθορίσει τιμές για πολλές νεότερες ιατρικές πράξεις. 
      Τέλος, στο ΙΚΑ λειτουργεί μια επιτροπή που μπορεί να καθορίζει τιμές για μη κοστολογημένες πράξεις σε εξειδικευμένες περιπτώσεις. Αυτό είναι το καθεστώς που καθορίζονται οι τιμές. 
      Οι ασφαλισμένοι του ΙΚΑ έχουν τη δυνατότητα να πραγματοποιούν παρακλινικές εξετάσεις στα νοσοκομεία, στα ιατρεία του ιδρύματος και σε συμβεβλημένα με το ΙΚΑ ιδιωτικά εργαστήρια χωρίς καμία επιβάρυνσή τους. Οι λοιποί ασφαλιστικοί οργανισμοί όπως ο ΟΓΑ, ο ΟΑΕΕ κλπ. που δεν έχουν δικές τους υπηρεσίες παροχής πρωτοβάθμιας ή δευτεροβάθμιας φροντίδας συμβάλλονται με ιδιωτικά εργαστήρια και βέβαια οι υπηρεσίες που παίρνουν από αυτά οριοθετούνται με τις καθορισθείσες τιμές και εφόσον οι ασφαλισμένοι προσέρχονται σε αυτά πραγματοποιούνται οι εξετάσεις με αυτά τα τιμολόγια. Τα χρήματα καταβάλλονται απευθείας από τα ταμεία στα εργαστήρια χωρίς καμία επιβάρυνση και ταλαιπωρία του ασφαλισμένου. Οι ασφαλισμένοι στον ΟΓΑ αλλά και οποιουδήποτε άλλου ταμείου μπορούν να προσέρχονται στα εξωτερικά ιατρεία του νοσοκομείου και να πραγματοποιούν τις εξετάσεις με δαπάνες των ασφαλιστικών τους οργανισμών και μόνο. Υπάρχουν βεβαίως ορισμένοι ασφαλιστικοί οργανισμοί που δεν συνάπτουν συμβάσεις με ιδιωτικά εργαστήρια και ιδιωτικές κλινικές. Για το λόγο αυτόν οι ασφαλισμένοι τους επιβαρύνονται με ποσά που δεν τους αποδίδονται, δεδομένου ότι το κόστος που προσδιορίζεται από τις ιδιωτικές κλινικές είναι υψηλότερο από αυτό που προβλέπεται. 
      Όσον αφορά τώρα το θέμα της ανακοστολόγησης των ιατρικών επισκέψεων ανάγεται στην αρμοδιότητα του Υπουργείου Υγείας και Πρόνοιας, όπως μας έχει πληροφορήσει το Υπουργείο Υγείας έχει συστήσει επιτροπή και βέβαια το θέμα αυτό βρίσκεται στο ΚΕΣΥ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα ήθελα να τελειώσω. 
      ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας τα υπόλοιπα, κύριε Υπουργέ. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Όσον αφορά τώρα το ύψος των ασφαλιστικών εισφορών για τις παροχές ασθένειας, να μη μακρηγορήσω. Για το ΙΚΑ είναι 2,25%. Ο ν. 2084 προσδιορίζει ενιαίο ποσοστό 2,25%. Για το ΙΚΑ προσδιορίζεται 2,15% των αποδοχών του εργαζόμενου και 4,30% στον εργοδότη, για τους ασφαλισμένους του ΟΓΑ είναι 1,5% και βέβαια για τους νεότερους ασφαλισμένους είναι 3,8%. Οι εισφορές των συνταξιούχων στον κλάδο ασθένειας είναι 4%. 
      Τώρα, όσον αφορά τα ισχύοντα στην Ευρωπαϊκή Ένωση, σας βεβαιώ, κύριε Μπετενιώτη, πως ό,τι συμβαίνει στην Ελλάδα κατά κανόνα συμβαίνει και στις περισσότερες χώρες της Ευρωπαϊκής Ένωσης. Επιτρέψτε μου όμως να σας πω –και θα το αναφέρω και στη δευτερολογία μου- ότι σε ορισμένες εξ αυτών τα πράγματα είναι αρκετά πιο αυστηρά απ’ ό,τι στη χώρα μας.
      Εν πάση περιπτώσει, τα υπόλοιπα θα τα πω στη δευτερολογία μου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
      ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να δεχθούμε ότι η ανάλυση που έκανε ο κύριος Υφυπουργός είναι η πραγματικότητα. Πρέπει όμως να δεχθούμε περαιτέρω ότι αυτή η πραγματικότητα προσβάλλει το περί δικαίου αίσθημα των ασφαλισμένων. Διότι η επικαιρότητα, της επίκαιρης ερώτησής μου η οποία προέρχεται από ένα πρωτοσέλιδο δημοσίευμα ημερήσιας εφημερίδας, είναι μια «επικαιρότητα» καθημερινή χρόνια τώρα και σε μία διαδρομή διαχρονική.
      Θα ήθελα να εξηγήσω τις επισημάνσεις και τις συγκρίσεις που επιχειρούνται με την επίκαιρη ερώτηση για το τι συμβαίνει στις ευρωπαϊκές χώρες ή τι συμβαίνει στην ιδιωτική ασφάλιση. Κύριε Υφυπουργέ, η δαπάνη του κλάδου ασθενείας των ασφαλιστικών φορέων είναι τόσο υψηλή–και το ξέρουμε όλοι- που ξεπερνάει και την ποιότητα και το εύρος των παρεχομένων υπηρεσιών, ενώ πολλοί από τους ασφαλισμένους εισπράττουν πραγματικά το ένα δέκατο εκείνων που δαπανούν στις παρεχόμενες υπηρεσίες που είναι υποχρεωμένοι να προσφύγουν. Άρα έχουμε ένα μεγάλο πληθυσμό ασφαλισμένων που δαπανά χωρίς να του παρέχονται υπηρεσίες. Αντιλαμβάνεσθε τι εννοώ: δαπανά παραλειτουργώντας. Από την άλλη έχουμε ένα μεγάλο ποσοστό ορισμένων που δαπανούν από τον προϋπολογισμό του νοικοκυριού, παρ’ ότι καταβάλλουν ασφάλιστρα.
      Εγώ πιστεύω ότι αυτή η επικαιρότητα της «διαχρονικής πραγματικότητας» είναι αφορμή για να οδηγηθούμε σε μια μεταρρύθμιση στο χώρο και σε μία, αν μπορούμε να το πούμε, μεταφορά όλου του κλάδου υγείας των ασφαλιστικών φορέων στο Υπουργείο Υγείας, έτσι ώστε οι ασφαλιστικοί φορείς να μην παράγουν υπηρεσίες υγείας με τον τρόπο που γίνεται σήμερα, αλλά να αγοράζουν και να πληρώνουν την παροχή των υπηρεσιών. Αυτό πρέπει να γίνει για να διακοπεί η παραλειτουργία η οποία παρουσιάζεται περίπου σε όλο το εύρος των ασφαλιστικών φορέων.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριε συνάδελφε, θα συμφωνήσω με την πολιτική σας διαπίστωση και παρέμβαση. Και βέβαια, τυχαίνει να προεδρεύει του Σώματος και ο κ. Γείτονας, που γνωρίζει πάρα πολύ καλά αυτό το θέμα.
      Πράγματι, έχετε δίκιο. Αν θέλουμε να δούμε τα πράγματα ρεαλιστικά και υπεύθυνα, νομίζω ότι η μεταρρύθμιση που πρέπει να γίνει σε όλο το σύστημα που καθορίζει τις σχέσεις ασφαλιστικών ταμείων με τους φορείς παροχής υγείας είναι πολύ πιο σημαντική και πολύ πιο καθοριστική ακόμη και από τη μεταρρύθμιση που αφορά την παροχή συντάξεων.
      Βέβαια πρέπει να αναγνωρίσουμε ότι το θέμα είναι πολύμορφο, πολυποίκιλο, πολυεπίπεδο, με αντικρουόμενα συμφέροντα, πολύ ισχυρά, με συγκροτημένες κοινωνικές ομάδες, που έχουν εγκαθιδρύσει τον τρόπο λειτουργίας τους μέσα σε αυτό το σύστημα.
      Δεν θέλω να πω κάτι για να ωραιοποιήσω τις καταστάσεις. Πιστεύω ότι είναι ευθύνη της πολιτείας να δούμε αυτό το θέμα το ταχύτερο δυνατό και να προσδιορίσουμε έναν μακρύ χρονικό ορίζοντα. Γιατί αυτή η μεταρρύθμιση νομίζω ότι απαιτεί χρόνο. Δεν μπορεί να πάμε από τη μία μέρα στην άλλη σε ένα νέο καθεστώς. Πιστεύω ότι δεν είναι όμως τώρα ο κατάλληλος χρόνος για να μιλήσουμε περισσότερο γι’ αυτό το θέμα.
      Θεωρώ όμως ότι έχετε δίκιο και έτσι εκλαμβάνουμε και την επίκαιρη ερώτησή σας σαν ένα ακόμη ερέθισμα ενός συναδέλφου που έχει προσεγγίσει το θέμα και το γνωρίζει για να επισπεύσουμε αυτά που θα πρέπει να κάνουμε.
      Η ερώτησή σας, αν θέλετε, μας επισημαίνει ακόμη και ολιγωρίες που θα πρέπει να καλύψουμε. Εγώ αναγνωρίζω πλήρως, κύριε συνάδελφε, ότι εδώ πρέπει να γίνουν πολλά και εν πάση περιπτώσει έχουν γίνει πολύ λιγότερα από μας έναντι αυτών που έπρεπε να γίνουν. 
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 115/12.11.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Παναγιωτόπουλου προς τον Υπουργό Ανάπτυξης, σχετικώς με τις προθέσεις του Υπουργείου να ανακληθεί η άδεια εγκατάστασης αποθηκών καυσίμων στην περιοχή του ποταμού Νέστου κλπ.
      Η επίκαιρη ερώτηση του κ. Παναγιωτόπουλου έχει ως εξής:
      «Στις 28 Μαΐου του 2002 κατέθεσα επίκαιρη ερώτηση προς τον Υπουργό Ανάπτυξης κ. Τσοχατζόπουλο, διαμαρτυρόμενος για τη μεθόδευση εγκατάστασης αποθηκών καυσίμων στην ευρύτερη περιοχή του ποταμού Νέστου (Βάσοβα, πλησίον των ορίων της περιοχής που προστατεύεται από τη Συνθήκη Ραμσάρ), χωρίς να έχουν προηγηθεί υπεύθυνες περιβαλλοντολογικές μελέτες, που να προσδιορίζουν το ύψος της επιβάρυνσης που μπορεί να δεχθεί ο Νομός, όταν μάλιστα το Τεχνικό Επιμελητήριο με αποφάσεις και παρεμβάσεις του δύο και πλέον χρόνια νωρίτερα είχε αμφισβητήσει την ύπαρξη των περιθωρίων περαιτέρω επιβάρυνσης του Νομού.
      Ο κύριος Υπουργός δεν προσήλθε στη Βουλή και η συζήτηση ματαιώθηκε.
      Επανέρχομαι διότι η κατά ύποπτο τρόπο χορηγηθείσα άδεια από την περιφέρεια, υπηρεσία υπαγόμενη άμεσα στην Κυβέρνηση και από τις συναρμόδιες υπηρεσίες, στην εταιρία REVOIL, οι οποίες αποθήκες και κατασκευάστηκαν, όχι βέβαια στην ευαίσθητη περιοχή, αλλά βορειότερα της Εθνικής Οδού, πρέπει ριζικά να αντιμετωπιστεί.
      Σε αυτήν όμως την ύποπτη περίοδο με εκκρεμείς προσφυγές στο Συμβούλιο Επικρατείας και οργανωμένες διαμαρτυρίες των φορέων κατά της εγκατάστασης των αποθηκών, η REVOIL και πάλι από την περιφέρεια πήρε άδεια επέκτασης των αποθηκών της.
      Επειδή οι εταιρίες που ενδιαφέρονται για την εγκατάσταση και άλλων αποθηκών, ώστε να μεταβληθεί η όμορφη περιοχή της Βάσοβας και του Νέστου σε Ελευσίνα και να εξαφανιστεί κάθε ελπίδα τουριστικής ανάπτυξης του Νομού Καβάλας, που είναι η μόνη διέξοδος από τη βαθιά οικονομική κρίση που διέρχεται ο Νομός, ως μοναδικό επιχείρημα χρησιμοποιούν, διότι δόθηκε προηγουμένως άδεια εγκατάστασης αποθηκών στην Εταιρία REVOIL. Πρέπει να ανακληθεί και η άδεια της REVOIL με οποιοδήποτε κόστος αποζημιώσεως της Εταιρίας, διότι δεν αποτιμάται η προστασία του περιβάλλοντος, που αποτελεί προϋπόθεση για την ύπαρξη ζωής, σε χρήμα.
      Ερωτάται ο κύριος Υπουργός, εάν σκοπεύει με αποφασιστικές ρυθμίσεις να προστατεύσει το Νομό Καβάλας από την καταστροφή.».
      Ο Υφυπουργός Ανάπτυξης κ. Θεοδώρου έχει το λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, κύριε συνάδελφε, η «REVOIL» αγόρασε τις γηπεδικές εγκαταστάσεις στη Νέα Καρβάλη τον Ιούνιο του 1996. Η έγκριση περιβαλλοντικών όρων για την εγκατάσταση υγρών καυσίμων εξεδόθη στις 24.2.1998 από το Υπουργείο Περιβάλλοντος, Χωροταξίας και Δημοσίων Έργων. Η άδεια εγκατάστασης υγρών καυσίμων χωρητικότητας εννέα χιλιάδων τετρακοσίων κυβικών εξεδόθη στις 30.4.1999 από τη Νομαρχία Καβάλας. Η άδεια λειτουργίας της ανωτέρω εγκατάστασης εξεδόθη στις 28.2.2001 από τη Νομαρχία Καβάλας και έκτοτε λειτουργεί κανονικά. Άδεια επέκτασης για την ανωτέρω εγκατάσταση εξεδόθη και πάλι από τη Νομαρχία Καβάλας στις 5.2.2002 και καθόλου κατά ύποπτο τρόπο, όπως αναφέρεται στην επίκαιρη ερώτηση του κ. Παναγιωτόπουλου.
      Η περιοχή στην οποία αναφέρεται η ως άνω ερώτηση είναι ήδη χαρακτηρισμένη ως βιομηχανική περιοχή. Δεν ανήκει στην προστατευόμενη ζώνη της Συνθήκη Ραμσάρ, αλλά γειτνιάζει με αυτή. Δεν προκύπτει και δεν ορίζεται από πουθενά ότι και περιοχές που συνορεύουν με τη ζώνη Ραμσάρ πρέπει να χαρακτηρίζονται ως προστατευόμενες. Ήδη στην περιοχή υπάρχουν η «Καβάλα OIL», οι υποθαλάσσιοι αγωγοί που συνδέουν τις εγκαταστάσεις της «Καβάλας OIL» με τον Πρίνο, δύο αγκυροβόλια για την εκφόρτωση καυσίμων, οι εγκαταστάσεις της Βιομηχανίας Φωσφορικών Λιπασμάτων, οι αποθηκευτικοί χώροι της REVOIL. Τo Υπουργείο Ανάπτυξης δεν δίνει καμία άδεια εγκατάστασης. Αρμόδια είναι η Νομαρχία Καβάλας.
      Το Υπουργείο Ανάπτυξης δέχθηκε το αίτημα τεσσάρων εταιριών, που ζήτησαν τη μεσολάβησή του, ώστε να μπορούν να χρησιμοποιούν την προβλήτα της Καβάλας ΟΙL ή τα ιδιωτικά αγκυροβόλια της ΒP και της REVOIL.
      Τo Υπουργείο Ανάπτυξης κινήθηκε σαφέστατα στην εξεύρεση μιας νομικής λύσης, την οποία έχει ήδη αναγγείλει στις ενδιαφερόμενες εταιρίες. Το Υπουργείο Ανάπτυξης δεν χορηγεί άδειες εγκατάστασης. Αν στην ευρύτερη περιοχή, κύριε συνάδελφε, υπάρχει κάποιος προσφορότερος χώρος, να το πείτε. Άλλωστε είναι γνωστό ότι οι δύο κοινότητες που συνορεύουν με την περιοχή, συμφωνούν στην κατασκευή και εγκατάσταση δεξαμενών καυσίμων.
      Τα υπόλοιπα, κύριε Πρόεδρε, θα τα πω στη δευτερολογία μου.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παναγιωτόπουλος έχει το λόγο.
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κατ’ αρχήν περί αδειών και νόμων δεν μπορεί να γίνει συζήτηση όταν έχουμε θέμα ζωής. Εδώ δεν έχει γίνει η μελέτη αν ο Νομός Καβάλας μπορεί να δεχθεί περαιτέρω περιβαλλοντολογικές επιβαρύνσεις. Τα φωσφορικά λιπάσματα, τα οποία είναι πνεύμονας οικονομικός για την Καβάλα, πράγματι επιβαρύνουν το περιβάλλον, αλλά εδώ πρέπει να διαλέξουμε αν θα πεθάνουμε από την πείνα ή από το περιβάλλον. Γι’ αυτό και δεν μιλά κανείς, για να κλείσουμε τα φωσφορικά λιπάσματα.
      Κατ’ αρχήν το Τεχνικό Επιμελητήριο Ελλάδας, κύριε Υπουργέ, όπως γνωρίζετε είναι νομικό πρόσωπο δημοσίου δικαίου και είναι ο σύμβουλος της Κυβέρνησης. Έχει προσφύγει στο Συμβούλιο της Επικρατείας κατά της χορηγήσεως πάσης αδείας για εγκατάσταση αποθηκών καυσίμων.
      Δεύτερον, η περιοχή της Βάσοβας, οι εκβολές του Νέστου, λέτε ότι είναι βιομηχανική περιοχή από το 1980. Από τότε και μετά όλες οι χρήσεις γης έχουν καταργήσει τη βιομηχανική περιοχή. Έχουν γίνει ιχθυοκαλλιέργειες, μυδοκαλλιέργειες, υπάρχει η Συνθήκη του Ραμσάρ, υπάρχει η προοπτική τουριστικής ανάπτυξης του Νομού, που είναι η μόνη. Δεν θέλουμε να κάνουμε το Νομό Καβάλας Ελευσίνα, γι’ αυτό αντιδρούμε. Προσέξτε το θέμα, προς Θεού! Πέραν, λοιπόν, του Τεχνικού Επιμελητηρίου που έχει κάνει μελέτες και έχει απορρίψει κάθε περίπτωση εγκαταστάσεως αποθηκών καυσίμων, δεν υπάρχει συνολική περιβαλλοντολογική μελέτη. Δεν υπάρχουν μετρήσεις σε χρόνους αιχμής ούτε στη θάλασσα ούτε στον αέρα κι, όπως γνωρίζετε, η Καβάλα έχει πολλές κρίσεις ρύπανσης της θάλασσας, διότι είναι κλειστός ο κόλπος μεταξύ Καβάλας και Θάσου. Σκεφθείτε εκεί να εγκατασταθούν και άλλες αποθήκες και να έρχονται τάνκερς κάθε μέρα. Μόνο μια διαρροή να γίνει, κατεστράφη ο κόλπος της Καβάλας. Πάει κάθε ελπίδα τουριστικής  ανάπτυξης.
      Προέγκριση χωροθέτησης δεν υπάρχει. Βασίστηκε η περιφέρεια σε ρυθμίσεις του 1980, ενώ αυτές έχουν αποδυναμωθεί, διότι έκτοτε όχι μόνο δεν έχει επιβαρυνθεί η περιοχή αυτή με άλλες βιομηχανίες, αλλά έχουν γίνει – επαναλαμβάνω- μυδοκαλλιέργειες, ιχθυοκαλλιέργειες και πολύ ευαίσθητες δραστηριότητες, οι οποίες δεν επιδέχονται επιβάρυνση του περιβάλλοντος. 
      Κύριε Υπουργέ, είχα κάνει προηγουμένως επίκαιρη ερώτηση στον κ. Τσοχατζόπουλο, τον προϊστάμενό σας Υπουργό, ο οποίος δεν ήρθε κατά τη συζήτηση της ερωτήσεως. Επανέρχομαι διότι θέλω να τονίσω ότι είστε απολύτως υπεύθυνοι αν υποστεί  περαιτέρω επιβαρύνσεις του περιβάλλοντος ο νομός με δραστηριότητες οι οποίες δεν έχουν και κανένα οικονομικό αποτέλεσμα. Διότι, όπως ξέρετε, οι αποθήκες καυσίμων ούτε καν δύο θέσεις εργασίας δεν προσφέρουν –ένα φύλακα έχουν- ενώ είναι ρυπογόνες, ενώ υπάρχουν χίλιοι κίνδυνοι από όλα όσα μπορούν να συμβούν στο Νομό Καβάλας. Παρακαλώ να κοιτάξετε το θέμα γενικά. Να κάνετε μετρήσεις και κυρίως να κάνετε υπεύθυνες περιβαλλοντολογικές μελέτες, για να δείτε αν ο νομός έχει περιθώρια περαιτέρω επιβάρυνσης του περιβάλλοντος. Δεν θέλω να μπω σε κινδυνολογίες για ποσοστά βαριών ασθενειών στο νομό κλπ. Θέλω να αντιληφθείτε ότι έχετε τεράστια ευθύνη. Το θέμα του περιβάλλοντος συναρτάται με την ύπαρξη ζωής.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, κύριοι συνάδελφοι, άκουσα με ενδιαφέρον αυτά που είπε ο συνάδελφος, αλλά θέλω να πω κάτι άλλο. Όταν η Νομαρχιακή Αυτοδιοίκηση, που ζει μέσα στον ίδιο το χώρο, παίρνει τέτοιες αποφάσεις…
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Η περιφέρεια υπάγεται σε εσάς απευθείας…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, με όλη την εκτίμηση που σας έχω, μιλήσατε αρκετά και πέραν του κανονικού χρόνου. Μη διακόπτετε τώρα.
      Συνεχίστε, κύριε Υπουργέ.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Θέλω εδώ να πω ότι την ευαισθησία της η Κυβέρνηση τη δείχνει με αυτό που θα ακούσετε παρακάτω, κύριοι συνάδελφοι, ότι σήμερα το Υπουργείο Ανάπτυξης υλοποιεί μια ιδιαίτερα σημαντική πολιτική, επενδύοντας κεφάλαια και τεχνογνωσία, ώστε να καταστεί ο χώρος της ανατολικής Μακεδονίας και Θράκης σε ενεργειακό κέντρο της Ελλάδας και σε ενεργειακό κόμβο της Ανατολικής Ευρώπης, εξασφαλίζοντας συνθήκες ανάπτυξης, ασφάλειας και προόδου και δημιουργώντας χιλιάδες νέες θέσεις  τόσο άμεσης όσο και έμμεσης απασχόλησης.
      Όσον αφορά τον ηλεκτρισμό, πρόκειται να κατασκευαστεί στην Καβάλα το εργοστάσιο παραγωγής ηλεκτρικής ενέργειας ισχύος 440MW…
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μ’ αυτό συμφωνούμε.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Και στην Αλεξανδρούπολη εργοστάσιο ισχύος 390MW.
      Με χρήση φυσικού αερίου κατασκευάζεται η γραμμή Θεσσαλονίκη-Φίλιπποι. Δίκτυα συνδέονται στα σύνορα της Ελλάδος με τις γειτονικές χώρες. Ακόμα, όσον αφορά το φυσικό αέριο, η κατασκευή του αγωγού που θα συνδέσει την Ελλάδα με την Τουρκία και θα διασχίσει ολόκληρη την περιοχή θα προσφέρει σημαντική ανάπτυξη.
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Και μ’ αυτό συμφωνούμε.
      Ο αγωγός πετρελαίου Μπουργκάς- Αλεξανδρούπολης θα μετατρέψει την περιοχή σε επίκεντρο των ενεργειακών εξελίξεων και θα προσελκύσει το ενδιαφέρον για την περιοχή εταιρειών τόσο ελληνικών όσο και ξένων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Ένα λεπτό μόνο, κύριε Πρόεδρε.
      Αποτέλεσμα αυτών των πρωτοβουλιών είναι επενδύσεις, νέες θέσεις εργασίας, φθηνή, καθαρή, επαρκής ενέργεια για τον πολίτη. Μ’ αυτές τις επενδύσεις και πρωτοβουλίες θα έχουμε νέες θέσεις εργασίας, στα 2.500MW θα έχουμε θερμικά έργα και χίλιες οκτακόσιες ανανεώσιμες πηγές ενέργειας στη Βόρεια Ελλάδα έως το 2010 με σταθερό ετήσιο ρυθμό αύξησης τέσσερις χιλιάδες εξακόσιες θέσεις. Σύνολο: δεκατέσσερις χιλιάδες πεντακόσιες θέσεις εργασίας άμεσης απασχόλησης και δεκαεπτά χιλιάδες θέσεις έμμεσης απασχόλησης. 
      Έχουμε επενδύσεις 500 δισεκατομμυρίων δραχμών για τις νέες θερμικές μονάδες της βόρειας Ελλάδας και 765 δισεκατομμυρίων δραχμών για τις νέες μονάδες –ανανεώσιμες πηγές ενέργειας- της Βόρειας Ελλάδας. Συνολικά πάνω από ένα 1.400.000.000.000 δραχμές.
      Κύριε συνάδελφε, θέλω να πω ότι όταν παίρνονται όλες αυτές οι σημαντικές αποφάσεις γι’ αυτήν την περιοχή –που νομίζω ότι είναι και υποχρέωση της Κυβέρνησης προς αυτήν την περιοχή- για τα υπόλοιπα υπάρχει η δυνατότητα και να ελεγχθούν και να είναι και προς όφελος του ίδιου του πολίτη που ζει εκεί.
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μετά από όσα είπατε, δεν χρειάζονται τα τάνκερς.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Η με αριθμό 119/12-11-2022 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της δωρεάν στέγασης και σίτισης των φοιτητών του Τεχνολογικού Εκπαιδευτικού Ιδρύματος Πάτρας λόγων κωλύματος του κυρίου Υπουργού δεν θα συζητηθεί.
      Συνεπώς η επίκαιρη ερώτηση διαγράφεται.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ.
      Θα συζητηθεί η υπ’ αριθμόν 17/5-11-2002 επερώτηση των Βουλευτών της Νέας Δημοκρατίας κυρίων Αδάμ Ρεγκούζα, Ευάγγελου Μεϊμαράκη, Δημητρίου Κωστόπουλου, Θεόδωρου Κασσίμη, Ελευθερίου Παπαγεωργόπουλου, Ιωάννη Παπαθανασίου, Ηλία Καλλιώρα, Θεόδωρου Σκρέκα, Μαριέττας Γιαννάκου-Κουτσίκου, Σταύρου Δαϊλάκη, Χρήστου Ζώη, Γεώργιου Καρασμάνη, Αθανασίου Νάκου, Αναστασίου Παπαληγούρα και Γεωργίου Αλογοσκούφη προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικώς με την ανάμειξη του κράτους στις δημοτικές και νομαρχιακές εκλογές.
      Ο πρώτος των επερωτώντων Βουλευτών κ. Αδάμ Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, τα τελευταία γεγονότα που διαδραματίστηκαν κατά τη διάρκεια της προεκλογικής περιόδου των τελευταίων νομαρχιακών και δημοτικών εκλογών δεν μπορώ να πω ότι περιποιούν ιδιαίτερη τιμή για την πολιτική σε ορισμένες περιπτώσεις, δεν ενισχύουν την αξιοπιστία του πολιτικού μας συστήματος και, τέλος, τραυματίζουν την ίδια τη δημοκρατία.
      Πιστεύω ακράδαντα πως, όταν στη θέση του ρεαλισμού έρχεται ο πανικός, όταν τη θέση των πολιτικών επιχειρημάτων τη διαδέχεται η ύβρις, η συκοφαντία και η αρνητική διαφήμιση, τότε πραγματικά το πολιτικό μας σύστημα δεν περνά τις καλύτερες μέρες του. 
      Εκτιμώ ότι όταν προσάπτονται χαρακτηρισμοί για συναδέλφους, που δρουν και προσφέρουν μέσα στο Κοινοβούλιο επί δώδεκα και πλέον χρόνια, χαρακτηρισμοί όπως «φιλοχουντικός» ή «σκοταδιστής», τότε τραυματίζεται ο ίδιος ο ναός της δημοκρατίας και αναδεικνύεται το εξής πολύ μεγάλο ερώτημα:
      «Γιατί αυτοί που επιλέγουν αυτές τις μεθοδεύσεις δεν ανέδειξαν αυτό το ζήτημα μέσα στο Κοινοβούλιο και περίμεναν την προεκλογική περίοδο, για να λειτουργήσουν μέσω της αρνητικής διαφήμισης προσπαθώντας να παραπλανήσουν, να εκβιάσουν και να ελέγξουν το φρόνημα των πολιτών, που η ίδια η δημοκρατία διασφαλίζει»;
      	Δεν μπορώ να καταλάβω πραγματικά, όταν τη θέση του κόμματος τη διαδέχεται το κόμμα και ο κομματικός μηχανισμός μετατρέπεται σε εργαλείο επηρεασμού ή κατατρομοκράτησης των πολιτών, αν αυτή είναι η δημοκρατία. Προς αυτήν την κατεύθυνση θεωρώ ότι όλοι μας έχουμε χρέος σε αυτήν την Αίθουσα να καταδικάσουμε αυτές τις μεθοδεύσεις και ταυτόχρονα με μεγάλη θέληση και πείσμα να κλείσουμε την πόρτα σε όλους αυτούς που με τις γκεμπελικές τους εμπνεύσεις δημιούργησαν μία κατάσταση που δεν τιμά, όπως είπα στην αρχή, την πολιτική. 
      Γνωρίζετε ιδιαίτερα στη Θεσσαλονίκη ότι αυτό είχε εντονότερο χαρακτήρα με στόχο βέβαια τη μη εκλογή του νυν εκλεγμένου με πανηγυρικό τρόπο νομάρχη, του συναδέλφου μας εδώ στο ελληνικό Κοινοβούλιο, του Παναγιώτη Ψωμιάδη. Ξεκίνησε η λασπολογία εις βάρος του Παναγιώτη Ψωμιάδη με ανώνυμες επιστολές, με λιβελογραφήματα που έθιγαν και την αξιοπρέπεια και την τιμή της πολιτικής, αλλά ξεφεύγανε και πέραν αυτής, μπαίνοντας στα ενδότερα της οικογένειας του κρινομένου δημιουργώντας τεράστια προβλήματα στο οικογενειακό του περιβάλλον. 
      Δεν μπορεί κανείς να ανεχθεί ο κυβερνητικός υποψήφιος Νομάρχης Θεσσαλονίκης των τελευταίων εκλογών να γίνεται ο ίδιος «παπαγαλάκι» μιας «Δολιανίτικης» έμπνευσης και τακτικής, να κατηγορεί και να αποκαλεί τον συνυποψήφιό του «φιλοχουντικό» ή «σκοταδιστή». Είναι πραγματικά για να κλαίει κανείς και ούτε καν να ασχολείται και να επαναλαμβάνει όλα αυτά τα οποία δημιουργήθηκαν κατά τη διάρκεια της προεκλογικής περιόδου. 
      ΚΥΡΙΑΚΟΣ ΣΠΥΡΙΟΥΝΗΣ:  Όποιος αγκυλώνεται στο παρελθόν, δεν έχει προοπτική μέλλοντος!
      ΠΡΟΕΔΡΕΥΩΝ (Κωνσταντίνος Γείτονας):  Παρακαλώ μη διακόπτετε, κύριε συνάδελφε. 
      ΑΔΑΜ ΡΕΓΚΟΥΖΑΣ: Εγώ θα συμφωνήσω, κύριε Σπυριούνη, και σας τιμά που λέτε αυτήν τη φράση …
       ΚΥΡΙΑΚΟΣ ΣΠΥΡΙΟΥΝΗΣ: Γιατί αυτές τις ακρότητες πλήρωσε το κόμμα μου στη Θεσσαλονίκη.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Σπυριούνη! Μία διακοπή είναι αρκετή.
      ΑΔΑΜ ΡΕΓΚΟΥΖΑΣ: Έχετε απόλυτο δίκαιο γιατί εμείς που είμαστε από τη Θεσσαλονίκη έχουμε κάθε λόγο να νιώθουμε ιδιαίτερα στεναχωρημένοι με αυτήν την ιστορία. 
      Το χειρότερο είναι το εξής: Δεν έφτανε η προεκλογική περίοδος για να ξεδιπλωθεί αυτή η απαράδεκτη τακτική του φιλοκυβερνητικού υποψηφίου, αλλά συνεχίστηκε και μετά τις εκλογές, που δείχνει ότι ο συγκεκριμένος υποψήφιος δεν ήταν απλώς «παπαγαλάκι» των κατασκευαστών αυτής της άθλιας προπαγάνδας της Χαριλάου Τρικούπη, αλλά ήταν και συνειδητός παίκτης αυτής της μεθόδευσης που ξετυλίχτηκε πριν από τις εκλογές. Αυτό είναι ιδιαίτερα ανησυχητικό γιατί εάν μέσα στη λογική της προεκλογικής περιόδου της άντλησης πολιτικού οφέλους, της δημιουργίας, αν θέλετε, συνθηκών ανταγωνισμού έστω και με αυτόν τον τρόπο, το παίζει συνειδητά το παιχνίδι ένας υποψήφιος, τότε είναι πράγματι πιο επικίνδυνο το ζήτημα και δεν είναι τυχαίο το γεγονός ότι αυτός ο υποψήφιος τελικά αποδοκιμάστηκε βέβαια από τη συντριπτική πλειοψηφία των πολιτών της Θεσσαλονίκης γιατί, όπως όλοι γνωρίζουμε, ο Παναγιώτης Ψωμιάδης εκλέχθηκε από την πρώτη Κυριακή με ποσοστό 50,1%.
      Μέσα όμως σε αυτήν την αθλιότητα δεν έφταναν τα πολικά επιχειρήματα, δεν έφτανε η «μαύρη» διαφήμιση, δεν έφταναν οι λασπολογίες, επιστρατεύτηκε και το ίδιο το κράτος. Εδώ πλέον ανακύπτει ένα πολύ μεγάλο ζήτημα, αν πράγματι η ποιότητα της δημοκρατίας μπορεί να επιτρέψει τέτοιες μεθοδεύσεις, μπορεί να ανεχτεί αυτού του είδους τη μετατροπή του κράτους σε κομματικό μηχανισμό, σε μηχανισμό επιρροής των ψηφοφόρων, σε μηχανισμό κατασυκοφάντησης της πολιτικής, γιατί περί αυτού πρόκειται, χωρίς καμία συνέπεια.
      Και εξηγούμαι: Γνωρίζετε πολύ καλά ότι τέσσερις μέρες πριν από τις εκλογές της 13ης Οκτωβρίου 2002, δηλαδή την 9η Οκτωβρίου  υπήρξε μία επίσκεψη ελέγχου της Υπηρεσίας του ΣΔΟΕ στην εταιρεία «INTERFARM Α.Ε.» στην οποία βεβαίως ήταν μέτοχος και ο Παναγιώτης Ψωμιάδης. Ήταν μία εταιρεία που σύμφωνα με τα στοιχεία που έχουν κατατεθεί και θα καταθέσω και εγώ για τα Πρακτικά της Βουλής είχε ελεγχθεί από την αρμόδια Δ.Ο.Υ. δεν είχαν προκύψει προβλήματα φοροδιαφυγής, υπάρχουν οι σχετικές εκθέσεις των ελεγκτικών οργάνων και παρά ταύτα,  τέσσερις μέρες πριν από τις εκλογές, την εποχή εκείνη που οι κυβερνήσεις συνήθως –και το ξέρουμε διαχρονικά αυτό- δίνουν σιωπηρή εντολή στις υπηρεσίες αυτές να λειτουργούν με διακριτικό τρόπο, ακριβώς για να μην εμπλέκονται στο προεκλογικό παιχνίδι, για να μην κατηγορηθεί ο ίδιος ο θεσμός της δημοκρατίας, να μην κατηγορηθεί έστω η Κυβέρνηση ότι με αυτόν τον τρόπο εμπλέκεται εμμέσως πλην σαφώς στο προεκλογικό παιχνίδι, έγινε αυτή η επίσκεψη του ΣΔΟΕ. Και μέχρι εδώ θα έλεγε κανείς ότι, εντάξει έγινε η επίσκεψη, οι ελεγκτικές υπηρεσίες μπορεί να υπάρχουν εκλογές, αλλά δεν θα σταματήσουν, καλώς δεν θα σταματήσουν, όμως έχουμε και συνέχεια. Αυτό γίνεται τέσσερις μέρες πριν από τις εκλογές.
      Δύο μέρες πριν τις εκλογές ο κυβερνητικός υποψήφιος ο κ. Χατζησάββας βρίσκεται με ένα χαρτί που και αυτό επίσης θα το καταθέσω στα Πρακτικά της Βουλής το οποίο γράφει επάνω Σώμα Δίωξης Οικονομικού Εγκλήματος και έχει ένα περιεχόμενο που είναι συναφές ίσως και με το περιεχόμενο του ελέγχου αλλά ταυτόχρονα δεν υπογράφεται από κανέναν. Δύο μέρες, λοιπόν, τώρα πριν τις εκλογές –στις 9 του μηνός γίνεται ο έλεγχος, στις 11 του μηνός ημέρα Παρασκευή, την τελευταία ημέρα δηλαδή που επιτρέπεται η προεκλογική δράση- βγαίνει ο υποψήφιος, προφανώς για να μην μπορεί να αντιδράσει ο έτερος συνυποψήφιός του, εν προκειμένω ο Παναγιώτης Ψωμιάδης, στα Μέσα Μαζικής Ενημέρωσης και αρχίζει να λασπολογεί, να υβρίζει και να προσπαθεί να δημιουργήσει εντυπώσεις εις βάρος του υποψηφίου κ. Ψωμιάδη ότι δήθεν ενέχεται για μεγάλης έκτασης φοροδιαφυγή.
      Και τα προβλήματα που ανακύπτουν εδώ είναι δύο-τρία. Πρώτον, το έγγραφο αυτό λέει γενικώς και αφηρημένα «Σώμα Δίωξης Οικονομικού Εγκλήματος». Το δεύτερο είναι ότι το περιεχόμενο έχει κάποια σχέση με τις ελεγκτικές διαδικασίες που έγιναν πριν δύο μέρες. Το τρίτο είναι ότι πορισματικά πλέον ο κ. Χατζησάββας δίκην πολιτικού εισαγγελέα παίρνει αυτό το πόρισμα και βγαίνει στα Μέσα Μαζικής Ενημέρωσης. Δεν υπήρχε υπογραφή, αλλά βγαίνει με πολιτική ανακοίνωση ο καθ’ ύλην αρμόδιος Ειδικός   Γραμματέας του ΣΔΟΕ και αναγνωρίζει το περιεχόμενο αυτής της ανακοίνωσης ως γνήσιο. Και πώς μπορεί να δικαιολογηθεί, κυρίες και κύριοι συνάδελφοι, μια τέτοια ανακοίνωση όταν όλοι γνωρίζουν, οι πάντες ότι τέτοιες ανακοινώσεις οι δημόσιες υπηρεσίες, οι επικεφαλής των δημοσίων υπηρεσιών δεν έχουν δικαίωμα να κάνουν. Τέτοιες ανακοινώσεις πολιτικού περιεχομένου θα μπορούσε να κάνει μόνο ο αρμόδιος Υπουργός έστω και αν παραβιάζονται τα ατομικά δεδομένα έστω και αν παραβιάζεται το φορολογικό απόρρητο. Και αντί να βγει η Κυβέρνηση έστω την υστάτη στιγμή να αποδοκιμάσει αυτό το έγγραφο τηρεί σιγήν ιχθύος ακριβώς γιατί ο στόχος ήταν προφανής και ήταν να πληγεί η αξιοπιστία και ταυτόχρονα να μην εκλεγεί ο κ. Ψωμιάδης τουλάχιστον με τα λεγόμενα μέσω ψιθύρων από την πρώτη Κυριακή στη Θεσσαλονίκη ακριβώς για να έχει το πλεονέκτημα η Κυβέρνηση του δευτέρου γύρου των δημοτικών εκλογών και έτσι να βγει ενισχυμένη και όχι αποδυναμωμένη.
      Όμως, κυρίες και κύριοι συνάδελφοι, οι πολίτες έδειξαν ότι τέτοιες μεθοδεύσεις όχι μόνο δεν τις αποδέχονται, όχι μόνο δεν τις συντηρούν αλλά τις καταδικάζουν εν τη γενέσει τους.
      Απόδειξη ήταν ακριβώς αυτό το αποτέλεσμα των νομαρχιακών εκλογών που αν λάβει κανείς υπόψη του –πρόκειται για ένα άλλο θέμα που ειρήσθω εν παρόδω μπορώ να το αναφέρω - τον αριθμό των άκυρων ψηφοδελτίων του Παναγιώτη Ψωμιάδη σ’ αυτήν την εκλογική αναμέτρηση, τότε θα δημιουργηθούν νέα ερωτηματικά για τη λειτουργία και τις καθεστωτικές μεθοδεύσεις που ασκεί η Κυβέρνηση και για το τι μας περιμένει στις επόμενες εθνικές εκλογές.
      Αυτό, βεβαίως, δεν περιποιεί τιμή για τους προσωρινούς λαφυραγωγούς της εξουσίας, αλλά είναι ένα πρόβλημα δημοκρατίας που δεν μπορεί κανείς -ειδικά εδώ όταν συζητάμε το συγκεκριμένο θέμα- να το παραβλέψει,.
      Κυρίες και κύριοι συνάδελφοι, νομίζω ότι πέραν της κατάπτωσης των πολιτικών ηθών, αυτά τα περιστατικά αναδεικνύουν σε μείζον πολιτικό και ηθικό ζήτημα αυτές τις μεθοδεύσεις που επέλεξε –σύμφωνα με τις πληροφορίες μας, ο «αρχιμάστορας» των μεθοδεύσεων- ο κ. Λαλιώτης. Ο κ. Λαλιώτης μπορεί να είναι ο κύριος εκφραστής μίας «Δολιανής», μίας «γκεμπελικής» πολιτικής έμπνευσης και τακτικής, αλλά δεν έχει το δικαίωμα να μετατρέψει το πολιτικό σύστημα σε όργανό του. Σε καμία περίπτωση δεν έχει το δικαίωμα να μετατρέψει το κράτος σε εργαλείο επηρεασμού και κατατρομοκράτησης των πολιτών. 
      Θα ήθελα να τονίσω ότι σαφώς δεν είναι υπόθεση δική του ούτε βεβαίως του κυβερνώντος κόμματος. Αν θέλετε, σε μας δεν είναι παραδεκτή η λειτουργία των κομματικών μηχανισμών μέσα από το κράτος μ’ αυτήν τη μορφή. Η προστασία των ατομικών δεδομένων και η παραβίαση του φορολογικού απορρήτου δεν είναι μόνο υπόθεση δημοκρατίας, αλλά και προστασίας του ίδιου του Συντάγματος. 
      Επίσης θα πρέπει να πούμε ότι το γεγονός ότι το περιεχόμενο των φορολογικών ελέγχων βγαίνει υπό μορφή φέιγ-βολάν και ο υποψήφιος του ΠΑΣΟΚ, υπό μορφή πολιτικού εισαγγελέα, αναδεικνύει ακριβώς αυτό που είπα και στην αρχή, δηλαδή την έλλειψη πολιτικών επιχειρημάτων, τον πανικό που καταλαμβάνει την πολιτική και, εν προκειμένω, το κυβερνών κόμμα. Ταυτόχρονα δεν μπορούν να μη μας ανησυχούν αυτές οι καθεστωτικής αντίληψης απόψεις που εξέπεμψαν τα γεγονότα πριν από την προεκλογική περίοδο.
      Κυρίες και κύριοι συνάδελφοι, το ερώτημα που ανακύπτει, επίσης, για την προστασία του συγκεκριμένου συναδέλφου -που έτυχε να είναι υποψήφιος Νομάρχης Θεσσαλονίκης και να βρίσκεται μέσα σ’ αυτήν την Αίθουσα- είναι το εξής: Θα τον αφήσουμε απροστάτευτο το συνάδελφο Βουλευτή, ο οποίος επί δώδεκα χρόνια θήτευσε –και ακόμα θητεύει αυτήν τη στιγμή- μέσα στο ελληνικό Κοινοβούλιο; Θα τον βάλουμε στην άκρη και θα τον πετάξουμε στα σκουπίδια; 
      Άραγε είναι υπόθεση προστασίας μόνο της προσωπικότητας του κ. Ψωμιάδη; Δεν είναι προστασία της ίδιας της δημοκρατίας; Δεν είναι προστασία των ιδίων ημών; Δεν παραβιάζεται η νομιμότητα και το Σύνταγμα; Δεν αφήνουμε τους εαυτούς μας στη συνεχή απαξίωση, όπου μας έχουν οδηγήσει κάποιοι άλλοι που μας θέλουν υποτελείς σ’ αυτήν την Αίθουσα; 
      Θα μείνουμε άπραγοι, λοιπόν; Θα μείνουμε άφωνοι; Δεν θα καταδικάσουμε αυτήν την πολιτική; Εν ονόματι του σκοπού που αγιάζει τα μέσα, θα σταματήσουμε εδώ, χωρίς να «βάλουμε τον δάχτυλον επί τον τύπον των ήλων»;
      Κυρίες και κύριοι συνάδελφοι, θεωρώ ότι πρέπει σήμερα κιόλας να καταγγείλουμε, να καταδικάσουμε και να αποκηρύξουμε αυτήν την τακτική, ανεξάρτητα από τη γλώσσα που χρησιμοποίησα εγώ επερωτώντας γι’ αυτήν την τακτική της την Κυβέρνηση και όχι μόνο τον Υπουργό Οικονομίας που παραβρίσκεται σήμερα και τον Υπουργό Εσωτερικών, Δημόσιας Διοίκησης και Αποκέντρωσης. Αυτό το θέμα αγγίζει την ίδια την Κυβέρνηση και έχει σχέση με τις νέες συνθήκες και την ποιότητα της δημοκρατίας, καθώς και με τις νέες συνθήκες που θα διαμορφώσουμε για τις επόμενες εκλογές.
      Τέλος, πρέπει να αναρωτηθούμε πώς ο κ. Ψωμιάδης θα λειτουργήσει στο νομαρχιακό συμβούλιο για τέσσερα χρόνια έχοντας απέναντί του έναν άνθρωπο, ο οποίος μέχρι χθες τον αποκαλούσε «φιλοχουντικό» και «σκοταδιστή».
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Αδάμ Ρεγκούζας καταθέτει για τα Πρακτικά τα προαναφερθέντα έγγραφα - πίνακες, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κωστόπουλος.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, υπέγραψα κι εγώ την επερώτηση αυτή, διότι ως Έλλην πολίτης κατ’ αρχήν, αλλά και ως πολιτικός θίχτηκα προσωπικά, διότι η δημοκρατία στο σύγχρονο πολίτευμα πρέπει να λειτουργεί άψογα και να σέβεται την προσωπικότητα των ανθρώπων που ασχολούνται με τα κοινά. 
      Εν προκειμένω θα μας πει ο κ. Φωτιάδης ότι οι υπηρεσίες δεν σταματούν να κάνουν τη δουλειά τους. Κι εγώ θα έλεγα ναι. Οι  υπηρεσίες επετέλεσαν το καθήκον τους. Το ερώτημα όμως είναι, ποιος από τις υπηρεσίες έκανε, όπως είπε και ο κ. Ρεγκούζας, «φεϊγ βολάν» τον έλεγχο, ο οποίος δεν λέει και τίποτα ουσιαστικό; Έκαναν έναν έλεγχο και δεν βρήκαν τίποτα. Και γιατί ο ανεκδιήγητος υποψήφιος Νομάρχης της Θεσσαλονίκης, ενώ δεν είχε να αντιπαλέψει ούτε την προσωπικότητα του συναδέλφου και υποψηφίου νομάρχου του κ. Ψωμιάδη ούτε το πρόγραμμά του, ασχολήθηκε κατά κόρον και με την οικογένεια του κ. Ψωμιάδη και με τον ίδιο, αλλά και με τις επιχειρηματικές δραστηριότητές του; Ποιος του έδωσε αυτό το δικαίωμα;
      Κύριε Υφυπουργέ, εσείς τι κάνατε όταν το πληροφορηθήκατε; Το αφήσατε για πολιτική εκμετάλλευση. Τι κάνατε, κύριε Υφυπουργέ, μέχρι σήμερα που έχει παρέλθει ήδη ενάμισης μήνας μετά τις εκλογές, όταν μάλιστα ο κ. Χατζησάββας, πέρα από το απαράδεκτο του να παρουσιάζει έναν έλεγχο χωρίς κανένα ουσιαστικό περιεχόμενο εις βάρος του συναδέλφου του, μετά από διάστημα δεκαπέντε ημερών κατέστη και συκοφάντης; Και το λέω αυτό, γιατί έλεγε ότι όλη αυτή τη μεθόδευση την έκανε ο κ. Ψωμιάδης.
      Εγώ πέρα απ’ αυτό θέλω να πω και ορισμένα πράγματα, κύριε Υφυπουργέ, για την πλήρη κομματική εκμετάλλευση και κυρίως την εκλογική, επί των ημερών των κυβερνήσεων του ΠΑΣΟΚ, των ανθρώπων που επηρεάζονται από σας και αποτελούν τμήμα του κράτους. Μην ξεχνάμε ότι έχετε πλήρως κομματικοποιήσει τις δημόσιες υπηρεσίες και οι προϊστάμενοι παίρνουν βασικά εντολές από σας.
      Κατ’ αρχάς, θέλω να αναφερθώ, κύριε Υφυπουργέ –και είναι η ερώτηση που σας έκανα στις 19 Σεπτέμβρη- στην εκμετάλλευση την οποία κάνατε, όταν στείλατε σε μερικές εκατοντάδες χιλιάδες επιχειρήσεις την πρόσκληση για έλεγχο –και την έχω εδώ- λέγοντας «παρακαλείσθε να προσκομίσετε τα βιβλία και τα στοιχεία σας μέσα σε τρεις εργάσιμες ημέρες, το αργότερο μέχρι την τάδε» -δεν ξέρω πότε θα προλάβαινε ο επιχειρηματίας- «ώστε να κινηθεί η διαδικασία του ελέγχου, σύμφωνα με την οποία…θα ελεγχθείτε». 
      Σας έκανα, λοιπόν, την ερώτηση, κύριε Υφυπουργέ, γιατί εκμεταλλεύεστε παραμονές εκλογών την πίεση για έλεγχο –τον λέτε μάλιστα προαιρετικό, αν θέλει να κλείσει- των βιβλίων των επιχειρήσεων; Και μου απαντάτε ότι αυτό είναι προαιρετικό. Ο έρημος ο επιχειρηματίας, ο μικρομεσαίος, γνωρίζει τι σημαίνει το αν δεν κλείσει, σύμφωνα με τη δική σας εγκύκλιο την εξαετία 1993-1998.
      Ένα δεύτερο, κύριε Υφυπουργέ, που θέλω να πω και το οποίο με έχει ενοχλήσει είναι ότι στις δημοτικές και νομαρχιακές εκλογές εκμεταλλευθήκατε κατά κόρον κυρίως στην επαρχία τις υπηρεσίες και τους προϊσταμένους των υπηρεσιών. Αναφέρομαι κυρίως στις εφορίες, αλλά και σε άλλες υπηρεσίες. 
      Αντί ο αρμόδιος Υπουργός να φέρει τροπολογία και να απαγορεύσει να πολιτεύονται στις τοπικές κοινωνίες κυρίως οι άνθρωποι που ελέγχουν τους ανθρώπους αυτούς και ιδίως τις παραγωγικές μονάδες, τους επιτρέψατε να πολιτευθούν, ώστε πράγματι να επηρεάσετε κατά κόρον τα εκλογικά αποτελέσματα. 
      Είναι ίδιον, δυστυχώς, των κυβερνήσεών σας να εκμεταλλεύεσθε εκλογικά όλο τον κομματικό μηχανισμό. Στην προκειμένη περίπτωση αυτό μπορεί να σας εσυγχωρείτο. Η επίθεση όμως με συκοφαντικό τρόπο και οι προσωπικές επιθέσεις είναι απαράδεκτες. Αυτό είναι κατά κόρον ανήθικο και αυτό δεν βαρύνει τον υποψήφιο της Θεσσαλονίκης κ. Χατζησάββα, αλλά βαρύνει ολόκληρη την Κυβέρνησή σας που ανεχθήκατε, κύριε Υφυπουργέ, αυτός ο άνθρωπος να εκμεταλλευθεί δημόσια έγγραφα, χωρίς να τον κατακεραυνώσετε την ώρα που το πληροφορηθήκατε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κασσίμης έχει το λόγο.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, λυπούμαι που βρισκόμαστε στην ανάγκη μέσα στην Αίθουσα του Κοινοβουλίου να ασχοληθούμε με πραγματικά καθεστωτικές πρακτικές της Κυβέρνησης. Επίσης, λυπούμαι που δεν είναι εδώ ο αρμόδιος Υπουργός. Το λέω αυτό διότι προϊστάμενος του ΣΔΟΕ είναι ο Υπουργός Οικονομίας και Οικονομικών κ. Χριστοδουλάκης, ο οποίος θα όφειλε για ένα τόσο σημαντικό θέμα, για μας που πιστεύουμε στην κοινοβουλευτική δημοκρατία, να είναι εδώ, για να μας πει τι μέτρα πήρε γι’ αυτό που συνέβη και τι προτίθεται να κάνει, για να μην ξανασυμβεί. Όμως, τι να κάνει, από την ώρα που όλα αυτά προετοιμάστηκαν σε κάποια κομματικά «μαγειρεία»; 
      Κύριε Πρόεδρε, δεν με ενδιαφέρει ο κάθε κ. Χατζησάββας. Αυτός πήρε απάντηση από το λαό της Θεσσαλονίκης. Εμένα με ενδιαφέρει η Κυβέρνηση και με ενδιαφέρει αν η Κυβέρνηση της χώρας χρησιμοποιεί έγγραφα ή κάνει μεθοδεύσεις για να σπιλώσει κομματικούς αντιπάλους. Αυτό ακριβώς συνέβη. Το έγγραφο αυτό ευρέθη στα χέρια του υποψηφίου του ΠΑΣΟΚ και το παρουσίασε ο ίδιος. Είχε, δε, τέτοια μεθόδευση που έγραφε κάτι εκπληκτικό, «επειδή συνεχιζόταν ο θόρυβος» και ο κ. Χατζησάββας, που είχε θορυβηθεί ο ίδιος, είπε ότι υπήρχε μία ανακοίνωση. Από ποιον; Από το γενικό γραμματέα του ΣΔΟΕ; Με ποιο δικαίωμα; Μόνο ο Υπουργός θα μπορούσε να το κάνει. Όμως, αν το έκανε, θα ήταν προσωπικά ο κ. Χριστοδουλάκης συμμέτοχος στην πράξη. Δεν παύει, όμως, να είναι ηθικοί αυτουργοί και αυτός και η Κυβέρνηση. 
      Θα πω ένα πράγμα: Κύριε Πρόεδρε, αυτό δεν είναι το μοναδικό φαινόμενο. Το Σαββατοκύριακο ήμουν στην Αιτωλοακαρνανία. Εκεί μου κατηγγέλθη κάτι από δημότισσα μιας μεγάλης πόλης, η οποία ξεκίνησε να είναι υποψήφια με τη δήμαρχο της πόλης, μέχρι την ώρα που έλαβε τηλεφώνημα από κυβερνητικό αξιωματούχο και της θύμισε ότι «έχει παιδί στην Αστυνομία» και απεσύρθη. Αν με βεβαιώσει κάποιος ότι θα τιμωρηθεί ο αξιωματούχος, να αναφέρω και ονόματα και θέσεις!
      ΝΙΚΟΛΑΟΣ ΦΑΡΜΑΚΗΣ: Αλλιώς, κύριε συνάδελφε, δεν σημαίνει τίποτε αυτό. Πείτε μας ποιος σας είπε κάτι και τι σας είπε. Είμαστε στη Βουλή.
      ΘΕΟΔΩΡΟΣ ΚΑΣΣΙΜΗΣ: Ας έλθει εδώ ο Πρωθυπουργός να μας πει ότι δε θα κυνηγηθεί. Ρωτάω τον Υπουργό.
      ΝΙΚΟΛΑΟΣ ΦΑΡΜΑΚΗΣ: Είναι αυτονόητο.
      ΘΕΟΔΩΡΟΣ ΚΑΣΣΙΜΗΣ: Ποιο είναι αυτονόητο; Θα ήταν αυτονόητο αν είχε ελεγχθεί ο γενικός γραμματέας του ΣΔΟΕ. Όμως, όλα είναι αυτονόητα μέχρι την ώρα που θα ζητήσουμε να υπάρξουν κυρώσεις, αλλά κυρώσεις δεν υπάρχουν, διότι υπάρχει πλήρης κάλυψη από την Κυβέρνηση όλων εκείνων, οι οποίοι κομματικά χρησιμοποιούν το κράτος για δικό τους όφελος.
      Ο κόσμος έχει αηδιάσει πια, έχει κουραστεί, έχει σιχαθεί αυτήν την πρακτική και αυτό το απέδειξε και στις πρόσφατες εκλογές. Το απέδειξε και στη Θεσσαλονίκη. Με ανησυχεί πάρα πολύ το ότι αυτή η νοοτροπία έχει περάσει εδώ και πολύ καιρό σε κυβερνητικά στελέχη που είναι επιλήσμονα της αποστολής τους, σε ανθρώπους που, αν θέλετε, είναι επίορκοι. 
      Λυπούμαι, αλλά ακολουθείτε έναν ολισθηρό δρόμο. Μπορεί εσάς να μη σας ενδιαφέρει η λειτουργία της δημοκρατίας με τη λογική ότι είστε καθεστώς και ότι όλα τα «βολεύετε». Κάποιοι άλλοι αυτό πίστεψαν και κατέρρευσαν. Νομίζω ότι ο ελληνικός λαός ξέρει να δίνει την απάντηση που πρέπει σε κάθε λογής καθεστώτα.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαθανασίου έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, ήταν να το ζήσουμε κι αυτό επί ΠΑΣΟΚ το 2002, δηλαδή να έχουμε παρέμβαση του ΣΔΟΕ στις νομαρχιακές εκλογές. 
      Επτά χρόνια πριν, το Υπουργείο Οικονομικών είχε προχωρήσει στη σύσταση μιας καινούριας υπηρεσίας, του ΣΔΟΕ, για την καταπολέμηση της φοροδιαφυγής, αλλά και άλλων οικονομικών εγκλημάτων. Ο ρόλος που ανατέθηκε σ’ αυτήν την υπηρεσία θεωρήθηκε εξαρχής πρωταρχικής σημασίας. Γι’ αυτό άλλωστε η υπηρεσία αυτή υπάγεται απευθείας στον Υπουργό Οικονομικών και έχει και Γενικό Γραμματέα του Υπουργείου ως επικεφαλής.
      Οι υπάλληλοι του ΣΔΟΕ διαθέτουν ευρύτατα δικαιώματα. Μπορούν να διενεργούν ελέγχους τόσο στις επιχειρήσεις, όσο και σε χώρους εκτός της επιχειρήσεως αυτών που ελέγχουν, μπορούν να συλλαμβάνουν, να ανακρίνουν υπόπτους, ακόμη και να οπλοφορούν κατά την εκτέλεση των καθηκόντων τους. Όλα αυτά τα πρωτοποριακά για την Ελλάδα στοιχεία οδήγησαν τα μέσα ενημέρωσης να ονομάσουν τη νέα υπηρεσία «ράμπο της εφορίας». 
      Δυστυχώς, συγκεκριμένα γεγονότα και καταγγελίες κατά μελών του ΣΔΟΕ από τότε έχουν κλονίσει την αξιοπιστία της υπηρεσίας και έχουν υποσκάψει τη φήμη του αδιάφθορου. Το Υπουργείο αυτήν την εντύπωση ήθελε να καλλιεργήσει στην κοινή γνώμη, ότι αυτό ήταν το σώμα των αδιάφθορων. 
      Δίπλα στην ισοπεδωτική αντίληψη που κυκλοφορεί στην αγορά, ότι το ΣΔΟΕ αποτελεί μία από τα ίδια, μοιραία επανέρχονται στην επιφάνεια και οι έντονες φήμες που είχαν υπάρξει κατά τη στελέχωση της υπηρεσίας τότε, σύμφωνα με τις οποίες η βάση για την επιλογή των νέων υπαλλήλων δεν ήταν η ακεραιότητα και η εντιμότητα, αλλά η κομματική τους προσήλωση.
      Επτά χρόνια, λοιπόν, μετά από τη σύσταση αυτής της υπηρεσίας, απέναντι σ’ αυτό το πρόβλημα εικόνας, αλλά και ουσίας, που θα έπρεπε το Υπουργείο Οικονομικών να αντιμετωπίσει, καθώς και ο ειδικός γραμματέας επικεφαλής του ΣΔΟΕ, ήρθε το κόμμα με τον κ. Λαλιώτη και «έριξε λάδι στη φωτιά». Ακύρωσε την κυβερνητική ευθύνη και τον αγώνα κατά της φοροδιαφυγής και της παραοικονομίας, που το ΣΔΟΕ έπρεπε να κάνει και χρησιμοποίησε το ΣΔΟΕ ευθέως για τις ανάγκες του προεκλογικού αγώνα του ΠΑΣΟΚ, για να πλήξει τη δημόσια εικόνα του υποψήφιου νομάρχη Θεσσαλονίκης, του κ. Ψωμιάδη.
      Δεν υπάρχει καμία αμφιβολία ότι πίσω από την εμπλοκή του ΣΔΟΕ και αυτές τις πρωτοφανείς μεθοδεύσεις κρύβεται το εκσυγχρονιστικό παρακράτος της Χαριλάου Τρικούπη, που έρχεται να ακυρώσει στην πράξη μία ουσιαστική μεταρρύθμιση για την πάταξη της παραοικονομίας στη χώρα μας, που η ίδια η Κυβέρνηση είχε ψηφίσει. 
      Σε λίγες ώρες το ΣΔΟΕ, από εργαλείο μάχης για την πάταξη της φοροδιαφυγής, μετατράπηκε σε κομματικό εργαλείο για την εξόντωση των αντιπάλων του κυβερνώντος κόμματος. Σε λίγες ώρες η ελληνική δημοκρατία ανακάλυψε πως ένας νέος, πολιτισμένος παραμηχανισμός έχει στελεχωθεί, έχει δικτυωθεί και δραστηριοποιείται σε βάρος των πολιτικών αντιπάλων της Κυβέρνησης, που μπορεί να μετατρέπει ολόκληρες δημόσιες υπηρεσίες σε κομματικές οργανώσεις του ΠΑΣΟΚ. Η ευθύνη της Κυβέρνησης είναι τεράστια. Η Κυβέρνηση οφείλει να πάρει θέση και να δώσει εξηγήσεις.
      Ασφαλώς ο κ. Λαλιώτης θα γνωρίζει ότι η ευθύνη του ΣΔΟΕ, όταν διαπιστώσει μία παράβαση, δεν είναι να την κοινοποιήσει στα μέσα ενημέρωσης και να εκδώσει δελτία τύπου, αλλά το αντίθετο, δηλαδή να κοινοποιήσει την παράβαση στην αρμόδια Δ.Ο.Υ, η οποία και θα επιβάλει τα σχετικά πρόστιμα. Ασφαλώς και ο κ. Λαλιώτης θα γνωρίζει από πρώτο χέρι πως το ΣΔΟΕ, τέσσερις ημέρες πριν από τις εκλογές, βρέθηκε να κάνει έλεγχο στη συγκεκριμένη επιχείρηση και στη συνέχεια να δώσει το θέμα στα μέσα ενημέρωσης και να πάρει μεγάλες διαστάσεις, για να πλήξει τον υποψήφιο της Νέας Δημοκρατίας. Αν αυτά δεν τα γνωρίζει ο κ. Λαλιώτης ως υπεύθυνος του κόμματος, τότε θα περίμενε κανείς από τον Υπουργό Οικονομίας και Οικονομικών και από το γενικό γραμματέα του ΣΔΟΕ, που ασφαλώς τα γνωρίζουν, να έχουν διατάξει κάποια διοικητική εξέταση, να έχουν ήδη «πέσει κεφάλια» για την εμπλοκή της υπηρεσίας του ΣΔΟΕ στην προεκλογική περίοδο.
      Όμως, ο Υπουργός Οικονομίας και Οικονομικών και ο ειδικός γραμματέας του ΣΔΟΕ δε διέταξαν καμία διοικητική εξέταση και αδιαφόρησαν για το κύρος και την ανεξαρτησία του ΣΔΟΕ. Όταν ένας Υπουργός δεν αγωνίζεται και δεν υποστηρίζει την ανεξαρτησία και το κύρος ενός βασικού εργαλείου που έχει στα χέρια του, τότε τι να πει κανείς; Είναι αδύναμος και φοβιτσιάρης και με τη στάση του επιβεβαιώνει ότι κουμάντο στο Υπουργείο του δεν κάνει ο ίδιος, αλλά κάνουν ο κ. Λαλιώτης και η Χαριλάου Τρικούπη. 
      Απέναντι σ’ αυτήν τη φαύλη εικόνα της Κυβέρνησης και του κόμματος που είναι στην εξουσία, ο Πρωθυπουργός της χώρας απέφυγε κι αυτός να πάρει θέση. Ανέχεται και τη συμπεριφορά του κόμματος και την ανεπάρκεια των Υπουργών του, ανέχεται την ευκολία με την οποία μια στρατηγικής σημασίας υπηρεσία απαξιώνεται και, από εργαλείο της Κυβέρνησης για την απόδοση της δικαιοσύνης και την εξιχνίαση οικονομικών εγκλημάτων, μετατρέπεται σε κομματικό εργαλείο εξόντωσης πολιτικών αντιπάλων της Κυβέρνησης. Με τη στάση αυτή δείχνει πως προτεραιότητα της Κυβέρνησης είναι η με κάθε τρόπο εξόντωση των πολιτικών αντιπάλων. 
      Για ποιον εκσυγχρονισμό και για ποια πρόοδο μιλάμε; Σ’ αυτήν τη φαύλη στάση ασφαλώς και υπήρξε απάντηση από το λαό της Θεσσαλονίκης. Σε αυτήν τη φαύλη Κυβέρνηση υπάρχει ανάγκη μιας ομόθυμης καταγγελίας απ’ όλες τις πτέρυγες, απ’ ολόκληρο τον ελληνικό λαό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν θα κάνω δευτερολογία. Θα τελειώσω σε μισό λεπτό. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να ολοκληρώσετε τώρα και αν χρειαστεί θα πείτε περισσότερα στη δευτερολογία σας. 
      ΙΩΑΝΝΗΣ ΠΑΠΑΘΑΝΑΣΙΟΥ: Τελειώνω τώρα, κύριε Πρόεδρε. 
       Σ’ αυτές τις επικίνδυνες μεθοδεύσεις για την πορεία της Δημοκρατίας η ηγεσία του τόπου πρέπει να παίρνει θέση, να δίνει τη μάχη και να δίνει το σωστό παράδειγμα. Δυστυχώς από τη σημερινή Κυβέρνηση του ΠΑΣΟΚ κάτι τέτοιο είναι αδύνατον και η μόνη διέξοδος είναι μια άλλη Κυβέρνηση η οποία θα μπορέσει να δώσει στους συμπολίτες την εικόνα εμπιστοσύνης και σοβαρότητας μακριά από μεθοδεύσεις που θυμίζουν άλλες εποχές. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ζώης έχει το λόγο.
      ΧΡΗΣΤΟΣ ΖΩΗΣ: Κύριε Πρόεδρε, η επερώτηση των Βουλευτών της Νέας Δημοκρατίας στην οποία καλείται ο κύριος Υπουργός -μόνος από τους επερωτώμενους Υπουργούς παρών σήμερα- να τοποθετηθεί, στην πραγματικότητα αγγίζει τον πυρήνα της ίδιας της Δημοκρατίας και των σχέσεων κράτους και πολίτη. 
      Στην πραγματικότητα μόνο ως αφορμή μπορεί να αξιοποιηθεί και ως παράδειγμα προς συζήτηση και αποφυγή η περίπτωση του ελέγχου της εταιρείας της οποίας μέτοχος είναι και ο κ. Ψωμιάδης μεταξύ άλλων, από τους υπαλλήλους του ΣΔΟΕ κατά την πρόσφατη περίοδο των νομαρχιακών εκλογών στη Θεσσαλονίκη. Και επειδή ενημερωθήκαμε όλοι εμπεριστατωμένα από τον πρώτο επερωτώντα, το συνάδελφο κ. Ρεγκούζα, για τα πραγματικά στοιχεία της υπόθεσης και όλο το ιστορικό της, επιτρέψτε μου εγώ να μείνω μόνο σε κάποια στοιχεία για προβληματισμό και περαιτέρω αξιοποίηση.
      Κατ’ αρχάς, κανείς δεν μπορεί να δεχθεί ότι υπάρχουν πολίτες διαφορετικών κατηγοριών εις ό,τι αφορά τον έλεγχο και βεβαίως και την επιβολή κυρώσεων. Και ουδείς μπορεί να υποστηρίξει ότι δικαιούται να διαμαρτύρεται γιατί δέχεται οιονδήποτε έλεγχο και την επιβολή προβλεπόμενης ποινής ή κύρωσης εφόσον ο έλεγχος διαπιστώσει παρανομίες ή ευθύνες του πολίτη. 
      Στις δημοκρατίες όμως, υπάρχουν γραπτοί και άγραφοι κανόνες. Εάν η παραβίαση ενός άγραφου κανόνα επαφίεται στην κρίση του λαού να διαπιστωθεί και να τιμωρηθεί, η παραβίαση των άλλων γραπτών αρχών και κανόνων και αρχών πάνω στους οποίους στηρίζεται, οργανώνεται και λειτουργεί το πολιτικό σύστημα είναι δική μας ευθύνη, όχι μόνο των δικαστικών αρχών, να διαπιστωθεί, να συζητηθεί, να στηλιτευτεί και να καταδικαστεί.
      Στη Θεσσαλονίκη είχαμε μια πρόβα. Ειπώθηκε από πολλούς έγκυρους σχολιαστές και αναλυτές της πολιτικής μας ζωής, ότι είχαμε μια πρόγευση του τι θα ακολουθήσει στις εθνικές εκλογές. Υπονοήθηκε δηλαδή και δεν αντικρούστηκε δυστυχώς ότι σε μια νομαρχιακή εκλογή είχαμε την ανάπτυξη ενός πειράματος ενόψει των προσεχών εθνικών εκλογών. Επίσης, σαφώς αντιμετωπίστηκε η περίπτωση όχι στην ουσία της, αν δηλαδή υπήρχε φορολογικό έγκλημα αλλά με τη σιγουριά ότι αποτελούσε απλώς προεκλογικό χειρισμό και τρικ. 
      Κύριε Πρόεδρε, ευτυχώς η μεθόδευση δεν πέρασε, το πείραμα δεν απέδωσε και οι εμπνευστές καταποντίστηκαν. Οι πολίτες καταδίκασαν όπως ήδη όλοι γνωρίζουμε, με τη στάση και την ψήφο τους αυτήν την εκτροπή και έστειλαν μια σαφή προειδοποίηση σε όσους ονειρεύονται και σχεδιάζουν εθνικές εκλογές με τέτοιους όρους. Λειτούργησαν οι άγραφοι κανόνες και αποδείχθηκαν οι πολίτες εγγυητές και θεματοφύλακες της ποιότητας της δημοκρατίας μας αλλά και του πολιτικού πολιτισμού που εισηγείται και επίσης εγγυάται η Νέα Δημοκρατία.
      Το ερώτημα είναι τι συμβαίνει εκεί που δεν υπάρχει ανάλογη δημοσιότητα για να συζητηθεί διεξοδικά μια υπόθεση και να έχει ο λαός την ευκαιρία να σχηματίσει άποψη ή εκεί όπου δεν υπάρχει ο χρόνος να αντιμετωπιστεί μια ανυπόστατη και της τελευταίας στιγμής συκοφαντία ή εκεί όπου ο, υπό δημόσιο έλεγχο και κατηγορία πολίτης δεν τυγχάνει της αναγνωρισιμότητας και η προσωπικότητά του είναι άγνωστη στο ευρύ κοινό. 
      Είναι σαφές ότι μένουν οι εντυπώσεις, είναι προφανές ότι η συκοφάντηση και η δημόσια διαπόμπευσή του μπορούν να έχουν τέτοιο αποτέλεσμα. Μπορεί ο πολίτης που πήρε απόφαση να εκτεθεί στα δημόσια πράγματα και να ασχοληθεί με τα κοινά να μετανοιώσει για την ώρα και τη στιγμή που το αποφάσισε. Αυτό θέλουμε; Πολίτες που θα λένε ότι δεν αξίζει τον κόπο να ασχολούνται με τα κοινά; Πολίτες που θα στρέφουν αλλού το κεφάλι τους και θα τρέχουν μακριά από κάθε πρόταση ενασχόλησης με τα κοινά; Γιατί δυστυχώς εκεί οδηγούμαστε.
      Ας μην αναρωτιούνται, λοιπόν, μεγαλόφωνα μερικοί γιατί απαξιώνεται η πολιτική. Και όσοι επιχαίρουν γι’ αυτά τα φαινόμενα όταν αφορούν άλλους και μένουν αδιάφοροι, στην πραγματικότητα πριονίζουν ή ανέχονται το πριόνισμα του κλαδιού πάνω στο οποίο και οι ίδιοι κάθονται.
      Κύριε Πρόεδρε, γίνεται λόγος για τη δεοντολογία των Μέσων Μαζικής Ενημέρωσης, για την προστασία του πολιτικού κόσμου και της πολιτικής από άδικες επιθέσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν ακούγεται αλήθεια υποκριτικό κάτι τέτοιο, άσχετα με το αν συμφωνεί κανείς με τέτοιες διαπιστώσεις, όταν το υλικό για τέτοιες επιθέσεις προετοιμάζεται, μαγειρεύεται και σερβίρεται από τους μηχανισμούς και τα όργανα του κράτους, όταν χρησιμοποιούνται τα Μέσα Μαζικής Ενημέρωσης, εν αγνοία τους πολλές φορές, για τη διεκπεραίωση τέτοιων σχεδίων; 
      Το περιεχόμενο του πορίσματος ελέγχου στην εταιρεία της Θεσσαλονίκης κατά τις νομαρχιακές εκλογές συμπεριελήφθη σε κείμενο που δημοσιοποιήθηκε μέσω των Μέσων Μαζικής Ενημέρωσης υπό τον τίτλο «Ανακοίνωση» και χωρίς να υπάρχει καν υπογραφή. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΧΡΗΣΤΟΣ ΖΩΗΣ: Πως δικαιούται κανείς να χαρακτηρίζει τα Μέσα Μαζικής Ενημέρωσης και να αποφασίζει για τη δεοντολογία που θα διέπει τη λειτουργία τους όταν κρυμμένος την ίδια ώρα πίσω από το φερετζέ μιας ανυπόγραφης ανακοίνωσης δίνει την πρώτη ύλη για τη συκοφαντία και σπίλωση του πολιτικού του αντιπάλου;
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε –και τελειώνω- για τον πολίτη που παρατηρεί τα τεκταινόμενα υπάρχουν σαφώς δύο μηνύματα. Πρώτον, όποιος ασχολείται με τα κοινά βρίσκει τον μπελά του και έτσι αποθαρρύνεται να ασχοληθεί. 
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ ολοκληρώστε.
      ΧΡΗΣΤΟΣ ΖΩΗΣ: Δεύτερον, αφού δεν σέβονται ένα Βουλευτή που εκλέγεται για δώδεκα χρόνια και αποπειρώνται να τον κατασπαράξουν, θα σεβαστούν αλήθεια έναν πολίτη που φιλοδοξεί να εκλεγεί τοπικός δημοτικός ή νομαρχιακός σύμβουλος; Οφείλουμε να ανατρέψουμε αυτά τα απαράδεκτα και επικίνδυνα μηνύματα. 
      Και οφείλετε κυρίως εσείς, κύριε Υπουργέ, λαμβάνοντας αμέσως μετά από εμένα το λόγο από το Βήμα της Βουλής, να δώσετε πειστικές απαντήσεις και να μη διστάσετε να καταδικάσετε αυτά τα απαράδεκτα φαινόμενα. Σε διαφορετική περίπτωση φέρετε ακέραια την ευθύνη και κινδυνεύετε να ομολογήσετε εμμέσως ότι αποδέχεστε, αν δεν υποθάλπετε, παρόμοια φαινόμενα. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ξεκινώντας την τοποθέτησή μου και την απάντηση στην επερώτηση της Νέας Δημοκρατίας, θα ήθελα να κάνω κατ΄ αρχάς δύο δηλώσεις επί της αρχής. 
      Πρώτον, το Υπουργείο Οικονομικών και οι ελεγκτικοί μηχανισμοί δεν εμπλέκονται σε καμία απολύτως προεκλογική περίοδο –ούτε σε αυτή- σε καμία διαδικασία υπέρ ή κατά κανενός απολύτως υποψηφίου. Αυτό είναι σαφές, ξεκάθαρο και αδιαμφισβήτητο. 
      Η δεύτερη δήλωση που θέλω να κάνω είναι ότι το Υπουργείο Οικονομικών δεν σταματά τη λειτουργία του λόγω της προεκλογικής περιόδου, αλλά συνεχίζει να λειτουργεί και με τους ελεγκτικούς του μηχανισμούς να δρουν μέχρι και την τελευταία ημέρα πριν από τις εκλογές, μέχρι και την Παρασκευή. Και αυτό είναι μια πάγια τακτική η οποία ξεκίνησε ήδη από το 1996 και πιο μπροστά. 
      Το 1996, λοιπόν, σε εγκύκλιο του τότε Υπουργού –Οικονομικών, προς όλες τις ελεγκτικές υπηρεσίες του Υπουργείου Οικονομικών, αναφέρεται επί λέξει: «Είναι γνωστό ότι σε προεκλογικές περιόδους εκδηλώνεται υποτονικά ή ακόμη και αναστέλλεται η δραστηριότητα των φορολογικών υπηρεσιών στον τομέα της διενέργειας πάσης φύσεως φορολογικών ελέγχων και κυρίως του καθημερινού προληπτικού ελέγχου. Δεν δικαιολογείται καμία χαλάρωση στη δραστηριότητα των φορολογικών υπηρεσιών στην προεκλογική περίοδο. Το Υπουργείο Οικονομικών δεν προτίθεται να ανεχθεί την ακολουθηθείσα στο παρελθόν τακτική της αδρανοποίησης των φορολογικών υπηρεσιών στον τομέα του ελέγχου». 
      Καταθέτω –σε χρόνο ανύποπτο, από το 1996- πάγια εγκύκλιο του Υπουργού Οικονομικών. 
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μας καταγγείλατε γιατί γίνονται έλεγχοι. Μα αυτό εν τέλει θα μπορούσε κανείς να ισχυρισθεί ότι είναι σε βάρος της Κυβέρνησης. Θα μπορούσε να μας κατηγορήσει κανείς γιατί δεν αναστείλαμε τους ελέγχους απλά και μόνο για να γίνουμε αρεστοί. Και χαίρομαι που ο κ. Κωστόπουλος εν είδει μεν καταγγελίας, αλλά εγώ θα πω ομολογίας, ισχυρίστηκε ότι ακόμα και την τελευταία μέρα γίνονταν χιλιάδες έλεγχοι. Ναι, γίνονταν έλεγχοι γιατί ακριβώς δεν υποκύψαμε στις πιέσεις φορέων ή μεμονωμένων ατόμων για να σταματήσει η λειτουργία του ελεγκτικού μηχανισμού του Υπουργείου Οικονομικών.
      Όσον αφορά το συγκεκριμένο ζήτημα, οφείλω να πω καταρχήν ιστορικά ότι εγώ το πληροφορήθηκα όντας στην ιδιαίτερη πατρίδα μου. Και το πληροφορήθηκα από τα παράθυρα των τηλεοπτικών δικτύων πανελλαδικής εμβέλειας ότι είχε γίνει κάποιος έλεγχος στην επιχείρηση του κ. Ψωμιάδη -και ο στρατηγός κ. Σπυριούνης με ενημέρωσε αργότερα-. Πρέπει να τονίσω με τον πλέον κατηγορηματικό τρόπο, ότι όλες οι υπηρεσίες του Υπουργείου Οικονομικών, τόσο της περιοχής Θεσσαλονίκης όσο και άλλων περιοχών όπως Θράκης, Θεσσαλίας αλλά και της Αττικής, τους τελευταίους μήνες έχουν δραστηριοποιηθεί συστηματικά και εντατικά στο ζήτημα της εξιχνίασης του κολοσσιαίου κυκλώματος, το οποίο υπεξαίρεσε από το Υπουργείο Οικονομικών χρήματα του ελληνικού λαού πάνω από 20 δισεκατομμύρια δραχμές και αφορά παράνομες εικονικές εξαγωγές, τιμολογιακής αξίας που ξεπερνά τα 200 δισεκατομμύρια δραχμές. 
      Σε αυτό το σκάνδαλο εμπλέκονται εκατό και πλέον επιχειρήσεις της περιοχής Θεσσαλονίκης. Και έχει γίνει γνωστό γιατί δώσαμε στη δημοσιότητα την πρώτη λίστα των σαράντα επτά επιχειρήσεων για τις οποίες αναμφισβήτητα υπήρξαν τεκμήρια ενοχής, εμπλοκής δηλαδή στο παράνομο κύκλωμα. Και εντός των προσεχών εβδομάδων θα δοθεί πρόσθετη λίστα των υπολοίπων περίπου εξήντα εταιρειών που φέρονται μέχρι στιγμής να εμπλέκονται σε αυτήν τη μεγάλη απάτη σε βάρος του ελληνικού δημοσίου. Η έρευνα συνεχίζεται ακόμη και σήμερα και κάθε μέρα βρίσκονται τεκμήρια και αποδείξεις για την ενοχή, συνενοχή, συμμετοχή και άλλων συγκεκριμένων επιχειρήσεων. Ένας από τους εγκεφάλους αυτής της μεγάλης απάτης ήταν και ο Βασίλειος Χαραλαμπίδης, ο οποίος είτε με τη δική του εταιρεία, την ατομική επιχείρηση είτε ως συμμετέχων σαν πρόσωπο παρένθετο στην εξεύρεση άλλων προσώπων εικονικών, τροφίμων γηροκομείου ή τροφίμων ψυχιατρικών καταστημάτων, φρόντιζε να τροφοδοτεί το κύκλωμα, με καινούριους υποψήφιους απατεώνες και κλέφτες των χρημάτων του ελληνικού λαού.
      Έτσι, λοιπόν, σε μια πολύ μεγάλη έρευνα γι αυτόν το Βασίλειο Χαραλαμπίδη, ο οποίος δεν διατηρεί στην πράξη καμία επιχείρηση, βρέθηκε να δηλώνει στα εικονικά του τιμολόγια που εξέδωσε διεύθυνση επιχειρήσεων την οδό Βίκτωρος Ουγκώ 14 Θεσσαλονίκη, όπου δεν υπάρχει κανείς Χαραλαμπίδης και είναι ανύπαρκτη η συγκεκριμένη επιχείρηση. Κατά τη δήλωσή του είναι αρχικά σχεδιαστής μόδας, μοντελίστ και ακολούθως εξαγωγέας και εισαγωγέας υφασμάτων. 
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ενδιαφέρον!
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι πολύ ενδιαφέρον, κύριε Παναγιωτόπουλε. 
      Δήλωσε το 1996 αγορές 71.814 δραχμών και το 1997 δήλωσε 622 εκατομμύρια δραχμές, σαν αγορές προϊόντων, τα οποία, υποτίθεται, επεξεργαζόταν και τα εξήγαγε στο εξωτερικό.
      Εξέδωσε πολλά τιμολόγια και μεταξύ αυτών πέντε τιμολόγια στο όνομα της εταιρείας «INTERFARM Α.Ε.», με αιτιολογία τη διανομή διαφημιστικού υλικού, στην περιοχή Θεσσαλίας το ένα τιμολόγιο από πέντε άτομα, στην περιοχή Αττικής από επτά άτομα το δεύτερο, στην περιοχή της Ηπείρου από τρία άτομα το τρίτο, στην περιοχή Πελοποννήσου το τέταρτο και στην περιοχή Θεσσαλονίκης το πέμπτο τιμολόγιο αξίας δεκάδων εκατομμυρίων δραχμών.
      Ο ίδιος ο Χαραλαμπίδης Βασίλειος εισέπραξε παρανόμως ΦΠΑ με την μέθοδο της έκδοσης και λήψης εικονικών τιμολογίων ύψους 105 εκατομμυρίων δραχμών για το έτος 1997. 
      Ταυτόχρονα, έχει καταδικαστεί από το έτος 2001 από το Τριμελές Πλημμελειοδικείο Πατρών –η φήμη και η εμβέλεια του ήταν πανελλαδική, παρ’ ότι Θεσσαλονικιός- σε φυλάκιση δέκα μηνών για έκδοση πλαστών και εικονικών τιμολογίων. Είναι πολύ γνωστός στο κύκλωμα της Θεσσαλονίκης, γιατί συμμετείχε σε πολλές παράνομες δραστηριότητες.
      Έτσι, λοιπόν, όλα τα τιμολόγια τα οποία εξέδωσε αυτός ο συγκεκριμένος απατεώνας, κλέφτης, που υπεξαίρεσε χρήματα του ελληνικού λαού, τέθηκαν κάτω από τον έλεγχο των συγκεκριμένων ελεγκτικών μηχανισμών. Το Σώμα Δίωξης Οικονομικού Εγκλήματος, που κατά τύχη και ευτυχώς ήταν το Σώμα Δίωξης της Θεσσαλίας και όχι της Θεσσαλονίκης, ενέργησε ένα κομμάτι αυτού του συγκεκριμένου ελέγχου. Δεν είναι τυχαίο ότι αναμειγνύονται πολλοί ελεγκτικοί μηχανισμοί. Είναι πάγια τακτική του Υπουργείου, είναι τακτική δική μας, ώστε να υπάρχει ο φόβος του αλληλοελέγχου και της μη συγκάλυψης υποθέσεων από την πλευρά της μιας υπηρεσίας, η οποία πολλές φορές ενεργεί με το κίνητρο και την ψυχολογία της σύμπραξης ή της συγκάλυψης κάποιων υπαλλήλων, που και αυτοί ενέχονται στη συγκεκριμένη διαδικασία του τεράστιου σκανδάλου των εικονικών εξαγωγών.
      Έτσι, λοιπόν, πήγαν στην INTERFARM χωρίς να γνωρίζουν, κατά τη δήλωση των ίδιων των ελεγκτών, ούτε τον ιδιοκτήτη, ούτε το μέτοχο. Εξάλλου, δεν χρειαζόταν να γνωρίζει κανείς τον ιδιοκτήτη, το μέτοχο, γιατί αυτό που ενδιέφερε τον ελεγκτικό μηχανισμό, ήταν ότι η συγκεκριμένη εταιρεία έλαβε εικονικά τιμολόγια από ανύπαρκτη εταιρεία για ανύπαρκτη παροχή υπηρεσιών και θα έπρεπε να ελεχθεί τελικά η σοβαρότητα και η έκταση αυτού του συγκεκριμένου προβλήματος.
      Όταν παρουσιάστηκε, λοιπόν, στην εταιρεία ο κ. Αθανασόπουλος….
      ΠΑΝΑΓΙΩΤΗΣ ΨΩΜΙΑΔΗΣ: Πόσοι πήγαν, κύριε Υπουργέ;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα τα πείτε μετά, κύριε συνάδελφε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Ψωμιάδη, μη διακόπτετε.
      ΠΑΝΑΓΙΩΤΗΣ ΨΩΜΙΑΔΗΣ: Εγώ δεν έχω δικαίωμα να μιλήσω….
      ΠΡΟΕΔΡΕΥΩΝ (Κωνσταντίνος Γείτονας): Το ξέρω, αλλά σας παρακαλώ μη διακόπτετε.
      ΠΑΝΑΓΙΩΤΗΣ ΨΩΜΙΑΔΗΣ: …αλλά να μας πει ο κύριος Υπουργός πόσοι πήγαν. Ήταν στην κατάσταση γραμμένος ή μισή ώρα πριν έρθουν….
      ΠΡΟΕΔΡΕΥΩΝ (Κωνσταντίνος Γείτονας): Κύριε Ψωμιάδη, σας παρακαλώ.
      ΠΑΝΑΓΙΩΤΗΣ ΨΩΜΙΑΔΗΣ: Έξι ήτανε. Οι τρεις του ΠΑΣΟΚ…
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εάν θέλετε, μετά, εγώ δεν έχω κανένα πρόβλημα,  μπορείτε να μιλήσετε.
      ΠΑΝΑΓΙΩΤΗΣ ΨΩΜΙΑΔΗΣ: Πρέπει να ντρέπεστε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς πρέπει να ντρέπεστε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Ψωμιάδη, δεν θα επιτρέψω διακοπές. Σας παρακαλώ πολύ να καθίσετε στη θέση σας και να είστε ήρεμος. Δεν είστε υπεράνω του Κανονισμού.
      Συνεχίστε, κύριε Υπουργέ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ο έλεγχος, λοιπόν, αφορούσε μία εταιρεία, η οποία έλαβε από ανύπαρκτη επιχείρηση πέντε εικονικά τιμολόγια δεκάδων εκατομμυρίων δραχμών. Ήταν ανύπαρκτη, γιατί δεν είχε ούτε γραφεία ούτε επιχείρηση, ούτε υπαρκτές συναλλαγές ούτε εργαζόμενους -δεν δήλωσε ποτέ κανέναν εργαζόμενο- και έπρεπε να γίνει ο έλεγχος.
      Παρουσιάστηκε, λοιπόν, ως πρόεδρος και διευθύνων σύμβουλος κατά τον έλεγχο κάποιος Αλέξανδρος Αθανασόπουλος, ο οποίος δήλωσε και γραπτά, όπως με διαβεβαίωσαν, ότι είναι πρόεδρος και διευθύνων σύμβουλος της εταιρείας. Ζητήθηκαν τα βιβλία για τον έλεγχο και δηλώθηκε ότι κάηκαν. Έκαψαν τα βιβλία.
      ΠΑΝΑΓΙΩΤΗΣ ΨΩΜΙΑΔΗΣ: Πού το γράφει αυτό; Σε ποιο χαρτί το γράφει;
      ΠΡΟΕΔΡΕΥΩΝ (Κωνσταντίνος Γείτονας): Κύριε Ψωμιάδη, όπως καταλαβαίνετε, δεν είναι δυνατόν να συνεχίσουμε έτσι. Δεν είναι δυνατόν να διακόπτετε συνέχεια.
      ΠΑΝΑΓΙΩΤΗΣ ΨΩΜΙΑΔΗΣ: Μα, λέει ψέματα. Εδώ είναι Βουλή.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κάποια στιγμή εμφανίστηκε ο κ. Ψωμιάδης στους ελεγκτές και δήλωσε ότι είναι και αυτός μέτοχος της εταιρείας. Ευγενικά, όπως δήλωσαν οι ελεγκτές, τους οποίους δεν γνωρίζω ούτε κατ’ όνομα και δεν φρόντισα να πάρω τα ονόματά τους, αφού δεν μ’ ενδιαφέρουν απεχώρησαν και διέκοψαν το συγκεκριμένο έλεγχο.
      Το ΣΔΟΕ δεν εξέδωσε καμία ανακοίνωση για κανέναν την Τετάρτη, απλώς ο ίδιος ο κ. Ψωμιάδης, θεωρώντας μια χρυσή ευκαιρία για εκμετάλλευση το συγκεκριμένο έλεγχο, βγήκε την επόμενη μισή ώρα στα Μέσα Μαζικής Ενημέρωσης και κατήγγειλε πρώτος ο ίδιος το γεγονός του συγκεκριμένου ελέγχου. Έτσι έκρινε, καλά έκανε και το κατήγγειλε, αλλά ο ίδιος δημοσιοποίησε τον έλεγχο και όχι το ΣΔΟΕ την Τετάρτη, λίγη ώρα μετά τη διενέργειά του. Πιθανώς να ενήργησε και σωστά και χρήσιμα πολιτικά, αλλά η δημοσιοποίηση του ελέγχου –το ξανατονίζω- δεν έγινε από τους ελεγκτές, δεν έγινε από το ΣΔΟΕ, δεν έγινε από το Γραμματέα του Σώματος Δίωξης Οικονομικού Εγκλήματος.
      Ακολούθως, μετά είχαμε τη δημοσιοποίηση μιας σημαντικής καταγγελίας, γιατί όντως είναι σημαντική. Και θέλω να τονίσω με τον πιο καθαρό τρόπο ότι αν είχα πειστεί ή πειστώ και τώρα θα ζητήσω παρ’ ό,τι μη αρμόδιος για την πολιτική εποπτεία του ΣΔΟΕ, την αποπομπή και την τιμωρία των υπαλλήλων εάν γνώριζαν …
      ΠΑΝΑΓΙΩΤΗΣ ΨΩΜΙΑΔΗΣ: Είκοσι χρόνια βγαίνω Βουλευτής στη Θεσσαλονίκη. Θα περίμενα να με κρίνει ο κύριος Υπουργός και εσείς;
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Ψωμιάδη! Σας προειδοποίησα. Θα με αναγκάσετε να πω να μη γράφεται καμία διακοπή. Σας παρακάλεσα να τηρήσουμε τον Κανονισμό, να γίνει πολιτισμένη συζήτηση.
      Θα απαντήσει ο Κοινοβουλευτικός σας Εκπρόσωπος και οι συνάδελφοί σας και θα σχηματίσει γνώμη ο ελληνικός λαός. Παρακαλώ ηρεμία! Μην με φέρετε στη δύσκολη θέση. Σας παρακαλώ! 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ δεν έχω πειστεί προσωπικά ότι οι υπάλληλοι της Θεσσαλίας, της Λάρισας δηλαδή γνώριζαν ότι η ΙΝΤΕRFARM είναι ιδιοκτησίας του κ.Ψωμιάδη. 
      Αν και σήμερα ακόμα με πείσετε και αύριο και μεθαύριο, ότι αυτό έγινε ενσυνείδητα, ασφαλώς για λόγους ευθιξίας, δεν έπρεπε  πραγματικά να πάνε να κάνουν έλεγχο σε υποψήφιο νομάρχη. Και θα τιμωρηθούν παραδειγματικά. Γιατί αν έκαναν κάτι,  μ’ αυτό δεν εξέθεσαν τον κ.Ψωμιάδη, αλλά εξέθεσαν την Κυβέρνηση και το Υπουργείο Οικονομικών. Και εγώ προβληματίσθηκα γιατί έγινε αυτός ο έλεγχος και ότι οι πρώτοι που εξετέθησαν ήταν το Υπουργείο Οικονομικών, γιατί έπρεπε να δίνει διευκρινίσεις και να προσπαθεί να πείσει ότι δεν γνώριζαν ότι η ελεγχόμενη εταιρεία ήταν του κ. Ψωμιάδη. 
      Την Τετάρτη, την Πέμπτη και την Παρασκευή, ήταν πρώτο θέμα σε όλα τα παράθυρα στις τηλεοράσεις της Θεσσαλονίκης και της Αθήνας και σε όλα τα επαρχιακά δίκτυα. Κάποια στιγμή όντως βγήκε η ανακοίνωση του Σώματος Δίωξης Οικονομικού Εγκλήματος. Αποτελεί ανακοίνωση, δελτίο τύπου. Όσοι γνωρίζουν και όσοι έχουν πάρει στα χέρια τους δελτίο τύπου, θα ξέρουν ότι κανένα δελτίο τύπου κανενός Υπουργείου, ούτε του Υπουργείου Οικονομικών δεν έχει υπογραφή. Δεν αμφισβητείται το δελτίο τύπου. Βγάζω κάθε μέρα δελτίο τύπου. Δεν υπογράφεται το δελτίο τύπου. Το δελτίο τύπου μοιράζεται στους δημοσιογράφους και από κει και πέρα, αν αμφισβητηθεί μπορεί να καταγγελθεί. 
      Δεν αμφισβητήθηκε, λοιπόν, το δελτίο τύπου το οποίο εκδόθηκε δύο μέρες μετά από τη δημοσιοποίηση από την πλευρά του κ.Ψωμιάδη του συγκεκριμένου ελέγχου. Και το δελτίο τύπου δεν περιέχει τίποτα παραπάνω απ’ ό,τι άκουσα ιδίοις ωσί από την Αλεξανδρούπολη στα παράθυρα, απ’ όσα ο γενικός γραμματέας σε αντιπαράθεση με τον κ.Ψωμιάδη και με άλλους είχε πει στις τηλεοράσεις, την πραγματική δηλαδή κατάσταση όπως την περιέγραψε και όπως ακριβώς μετέφεραν και στο γενικό γραμματέα οι δικοί του υπάλληλοι.
      Λαθεμένα καταγγέλλετε ότι το δελτίο τύπου δεν είχε υπογραφή, σας ξανατονίζω ότι κανένα δελτίο τύπου δεν φέρει υπογραφή. Δεν είναι ούτε ανακοίνωση ούτε έκθεση ελέγχου κανενός σώματος. Αυτό που ανέφερε, ήταν η πραγματικότητα όπως διαδραματίστηκε. Και η έκδοση αυτού του δελτίου τύπου, υπαγορεύτηκε από την αναγκαιότητα προάσπισης του κύρους της υπηρεσίας, από προσπάθεια εμπλοκής της στην εκλογική αντιπαράθεση και απόδοσης σκοπιμοτήτων σε καθαρά υπηρεσιακές ενέργειες. 
      Αυτός ήταν ο αποκλειστικός στόχος και σκοπός της έκδοσης του συγκεκριμένου δελτίου τύπου.
      Έτσι, λοιπόν, θα έλεγα ότι ένα θέμα το οποίο θα μπορούσε να περιοριστεί σ’ έναν απλό έλεγχο, στην επιβολή πιθανόν κάποιων κυρώσεων διοικητικής μορφής για φορολογικές παραβάσεις, σοβαρές, πολύ σοβαρές ή λιγότερο σοβαρές –δεν έχει σημασία- έγινε ένα ζήτημα πολιτικό με την ευθύνη και την πρωτοβουλία του κ. Ψωμιάδη. Από κει και πέρα κατηγορείτε το γενικό γραμματέα γιατί εξέδωσε τη συγκεκριμένη ανακοίνωση, δύο μέρες μετά την υπό του κ. Ψωμιάδη δημοσιοποίηση του συγκεκριμένου ελέγχου. 
      Θα ήθελα να πω ακόμα ότι οι έλεγχοι γίνονταν μέχρι την τελευταία στιγμή. Εγώ είδα δημοσιεύματα για άλλους ελέγχους. Και αυτό το βεβαίωσε ο αγαπητός φίλος κ. Κωστόπουλος, ότι γίνονταν έλεγχοι μέχρι την τελευταία στιγμή. Αυτό, όμως, δεν αποτελεί κατηγορία. Το αντίθετο μάλιστα. Λογικά αν θέλαμε πραγματικά να κάνουμε λαϊκισμό, εάν θέλαμε να ενεργήσουμε ως πολιτικάντηδες και να βάλουμε στην άκρη το συμφέρον του ελληνικού δημοσίου, δεν θα κάναμε έλεγχο.
      Σας πληροφορώ ότι μου ήρθαν καταγγελίες συναδέλφων Βουλευτών του ΠΑΣΟΚ που ανέφεραν ότι το ΣΔΟΕ έκανε έλεγχο στον τάδε υποψήφιο που υποστηριζόταν από το ΠΑΣΟΚ. Και εγώ απαντούσα ότι καλώς έγινε ο έλεγχος. Δεν μπορεί το κάθε ελεγκτικό όργανο να γνωρίζει εάν αυτόν που ελέγχει είναι υποψήφιος, πολύ περισσότερο όταν είναι ανώνυμη εταιρεία. Γιατί αυτό που το ενδιαφέρει είναι αν υφίσταται παράβαση και όχι ποιος είναι ο μέτοχος. Εξάλλου στις ανώνυμες εταιρείες δεν υπάρχει καμία ευθύνη των μετόχων ούτε για την καταβολή των προστίμων ή της φορολογίας αλλά ούτε και για την άσκηση κάποιας ποινικής δίωξης. Υπεύθυνη είναι η ίδια η εταιρεία, ο διευθύνων σύμβουλος και πρόεδρος της εταιρείας και στη συγκεκριμένη περίπτωση ο κ. Αθανασόπουλος. Σύμφωνα με τα στοιχεία που προέκυψαν, πρόεδρος και διευθύνων σύμβουλος ήταν ο κ. Αθανασόπουλος Αλέξανδρος. 
      Οι εκατοντάδες έλεγχοι στην περιοχή Θεσσαλονίκης, εντάσσονται στο πλαίσιο εξιχνίασης του τεράστιου κυκλώματος στο οποίο εμπλέκονται πάνω από εκατό εταιρείες. Είναι μια προσπάθεια που δεν πρόκειται να σταματήσει. Θα βγουν στον αέρα και οι υπόλοιπες εμπλεκόμενες εταιρείες για να γνωρίζει ο ελληνικός λαός τα χρήματά του ποιος επιτήδειος θέλει να τα βάλει στην τσέπη του. 
      Δεν υπήρξε καμία πρόθεση εμπλοκής του Υπουργείου Οικονομικών στον προεκλογικό αγώνα και η προσπάθεια αξιοποίησης μιας καθαρά υπηρεσιακής ενέργειας δεν ήταν δικαιολογημένη, πολύ περισσότερο να συζητούμε σήμερα για μια ενέργεια οργάνων και για μία πράξη που δεν θα γινόταν γνωστή παρά μόνο εάν εκδίδονται ανακοίνωση για άλλες εταιρείες στο μέλλον. Αυτή η πράξη δεν θα έπρεπε να ήταν θέμα μιας πολιτικής αντιπαράθεσης στη Βουλή. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριοι συνάδελφοι, αφού άκουσα τον κύριο Υπουργό, οφείλω να του πω ότι η συμπεριφορά του κυβερνώντος Κόμματος στην υπόθεση της εκλογής του κ. Παναγιώτη Ψωμιάδη στη Θεσσαλονίκη είναι πλέον διπλά καταδικαστέα.
      (Στο σημείο αυτό την Προεδρική Έδρα καταλαμβάνει η Δ’ Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
      Πρώτον, είναι καταδικαστέα γιατί έγιναν αυτές οι γνωστές σ’ όλους αθλιότητες και ο κύριος Υπουργός τις αρνήθηκε. Γιατί είτε δεν τις ξέρει ή τις συγκαλύπτει. Δεύτερον, γιατί δεν είχε το κουράγιο να ζητήσει, έστω και αυτήν τη στιγμή, συγγνώμη από τον άνθρωπο που τίμησε ο λαός της Θεσσαλονίκης τόσο περισσότερο ειπωθεί ήταν θύμα αυτής της απαράδεκτης επίθεσης. Ούτε τώρα ζητά συγγνώμη; Τέτοια έλλειψη στοιχειώδους ευαισθησίας και τέτοια επίδειξη πολιτικής μικροψυχίας απέναντι σε έναν άνθρωπο για την εκλογή του οποίου την απάντηση έδωσε ο ίδιος ο Λαός;
      Τι συνέβη κυρίως στη Θεσσαλονίκη αλλά και σε άλλες περιπτώσεις; Το ΠΑΣΟΚ –για να χρησιμοποιήσω την έκφραση που ταιριάζει στην περίπτωση- για να διατηρήσει τη νομαρχία και να κτυπήσει μια υποψηφιότητα που ήξερε ότι δημιουργούσε τεράστια προβλήματα, «έδωσε ρέστα». Δεν έχει ξανασυμβεί από όσο θυμάμαι τέτοιου είδους αήθης επίθεση εναντίον προσώπου που κατεβαίνει υποψήφιος, ενώ είναι ήδη εκλεγμένος εκπρόσωπος του Ελληνικού Λαού.
      Και πρέπει να πω, κύριε Υπουργέ, ότι ξεχάσατε πως διοχετεύτηκε συγκεκριμένο βίντεο με το οποίο επεχειρείτο να εμφανιστεί ο Παναγιώτης Ψωμιάδης ότι έκαιγε βιβλία. Και στη συνέχεια όταν εμφανιστήκαμε στα Μέσα Ενημέρωσης και δώσαμε ολόκληρο το βίντεο τότε αποσύρθηκε διότι είχε γίνει μπούμερανγκ και εκείνοι που το είχαν πλασάρει γελοιοποιήθηκαν.
      Ύστερα μπήκε σε εφαρμογή όλο αυτό το σχέδιο του φορολογικού ελέγχου. Είπατε κύριε Υπουργέ, ότι δεν το γνωρίζατε. Τόσο το χειρότερο, γιατί δεν ξέρετε τι γίνεται μέσα στο Υπουργείο σας. Μας λέτε ότι ήσασταν στην εκλογική σας περιφέρεια και το μάθατε από εκεί. Άρα δεν ελέγχετε το Υπουργείο σας. Όμως, πρέπει να σας πω ότι τα ηνία για την πολιτική εξόντωση των υποψηφίων της Νέας Δημοκρατίας δεν τα είχατε εσείς αλλά τα είχε η Χαριλάου Τρικούπη. Γνωρίζουμε ότι το ΠΑΣΟΚ είναι ένας διαρκής εκλογικός μηχανισμός. Και το αποδείξατε αυτό στις δημοτικές και νομαρχιακές εκλογές, άσχετα από το αν συντριβήκατε. Άρα, αν δεν το ξέρατε δεν ελέγχατε εσείς το Υπουργείο σας αλλά το ήλεγχε η Χαριλάου Τρικούπη. Και αυτό είναι το χειρότερο. Γιατί δεν τιμά έναν Υπουργό το γεγονός ότι δεν γνωρίζει τι γίνεται στο Υπουργείο του και μάλιστα σε μια τόσο κρίσιμη υπηρεσία όπως είναι το ΣΔΟΕ.
      Πέφτει σαν χάρτινος πύργος ο ισχυρισμός σας, όταν είναι γνωστό ότι και για το θέμα του βίντεο αλλά και για το θέμα των ελέγχων του ΣΔΟΕ δικά σας πρωτοκλασάτα στελέχη, Υπουργοί από τη Θεσσαλονίκη, έτρεχαν από τηλεόραση σε τηλεόραση για να τα κάνουν θέματα. Πολλές φορές εγώ και άλλοι συνάδελφοι από τη Νέα Δημοκρατία σταθήκαμε απέναντί τους για να τους αντικρούσουμε. Εάν δεν τα ξέρατε γιατί έπαιξαν όλο αυτό το παιχνίδι αυτοί οι κύριοι και τα διοχέτευσαν στα Μέσα Μαζικής Ενημέρωσης αντί να σπεύσουν να τα καταδικάσουν. Πρέπει να τους διαμηνύσει κάποιος πως ούτε η ανάπτυξη της Χώρας ούτε ο πολιτισμός προάγονται με τέτοιου είδους μεθοδεύσεις. 
      Σοβαρά μας λέτε ότι δεν το ξέρατε; Ο κ. Χατζησάββας ο δικός σας υποψήφιος, αφού έχασε τις εκλογές είπε ότι του την «έστησαν», ότι όλα αυτά δεν τα ήξερε αλλά τον συμβούλευσαν να γίνουν. Αυτός δεν κατήγγειλε τις μεθοδεύσεις του κόμματός του, αυτός δεν είπε ότι έγιναν από το ΠΑΣΟΚ όλα αυτά τα πράγματα; Τον κ. Χατζησάββα διαψεύδετε; 
      Πώς είναι δυνατόν να μην έγιναν μεθοδευμένα αυτά όταν κατ’ αρχάς η επιχείρηση στην οποία είναι μέτοχος  ο κ. Ψωμιάδης δεν ήταν στη λίστα; Μπήκε στη λίστα τηλεφωνικά και το ξέρετε. Δεύτερον όταν πήγαν οι υπάλληλοι για να ελέγξουν στελέχη του ΠΑΣΟΚ   που κατάλαβαν τι θα γινόταν σηκώθηκαν να φύγουν. Έτσι, από τους έξι έμειναν μόνο οι δύο. Οι εντολές έπεφταν βροχή. Και για ποια φορολογική παράβαση μιλάμε; Ανάγεται σε χρονική περίοδο του 1997. Γίνεται έλεγχος το 2000 ο οποίος είπε ότι δεν υπάρχει τότε καμία παράβαση στην εταιρεία. Έχετε δει πολλές φορές, κύριε Υπουργέ, να έχει γίνει έλεγχος το 2000, να μην βρίσκει τίποτα και να ξαναγίνεται έλεγχος για τα ίδια θέματα το 2002, παραμονές των εκλογών; Έχετε δει πολλές φορές τη σύμπτωση η γυναίκα του προϊσταμένου του ΣΔΟΕ στη Θεσσαλονίκη να είναι υποψήφια στον συνδυασμό του κ. Χατζησάββα; Σαν πολλές συμπτώσεις βλέπουμε για να γίνουν πιστευτές.
      Όλα αυτά δεν τα λέω γιατί χρειάζεται ο Παναγιώτης Ψωμιάδης υπεράσπιση. Κάθε άλλο. Δεν χρειάζεται υπεράσπιση γιατί εκλέγεται επί δώδεκα χρόνια Βουλευτής Θεσσαλονίκης. Έχει κερδίσει τέσσερις εκλογές ως τώρα και στην τελευταία μάλιστα εξελέγη πρώτος. Επομένως τον έχει καταξιώσει ο ίδιος ο Λαός. Δεν χρειάζεται υπεράσπιση και την απάντηση σας την έχει δώσει ως κόλαφο ο Λαός της Θεσσαλονίκης. Εξελέγη πανηγυρικά από την πρώτη Κυριακή σε μια νομαρχία που την είχατε χρόνια προμετωπίδα για την Νομαρχιακή Αυτοδιοίκηση. Αυτή ήταν η απάντηση του Λαού της Θεσσαλονίκης στις μεθοδεύσεις σας. Τον Παναγιώτη Ψωμιάδη τον ψήφισαν και δικοί σας οπαδοί για να σας δώσουν να καταλάβετε ότι αυτές οι μέθοδοι δεν ταιριάζουν στη δημοκρατία και στην Ελλάδα του 21ου αιώνα.
      Όλες αυτές είναι μέθοδοι του Τσουμπέ, που χαρακτηρίζουν την κομματική  νοοτροπία, από την οποία διαπνέεσθε τόσα χρόνια. Και μη μου πείτε ότι δεν τα ξέρατε σαν Κυβέρνηση. Έχετε δύο σκούφιες, μια ως κυβέρνηση και μια κάθε φορά όταν υπάρχουν εκλογές, που συμπεριφέρεσθε μόνον ως εκλογικός μηχανισμός. Δεν μας αφορά ποιος είναι εκείνος, ο οποίος ενεργεί κάθε φορά. Το ΠΑΣΟΚ ενεργεί και για λογαριασμό της Κυβέρνησης, και αυτό πράττει κατά τη διάρκεια των εκλογών. Αλλά όλα αυτά σίγουρα έγιναν. Και σας είπα ότι ο Παναγιώτης ο Ψωμιάδης δεν χρειάζεται υπεράσπιση και η επερώτηση δεν έγινε για να τον υπερασπισθεί κανείς. Όταν έχει εκλέξει ένα νομάρχη με τέτοια πλειοψηφία από την πρώτη Κυριακή ο Λαός της Θεσσαλονίκης, την απάντηση την έδωσε δημοψηφισματικά ο ίδιος ο Λαός εκεί. 
      Γιατί κάναμε την επερώτηση; Για να σας αποδείξουμε, κύριε Υπουργέ, απλά πράγματα. Ότι όποιο όνομα και αν δώσετε στην πολιτική σας, είτε κομματισμό την πείτε είτε «εκσυγχρονισμό» την πείτε, η ίδια είναι, οι ίδιοι είσθε χρόνια ολόκληρα. Ένας αδίστακτος εκλογικός μηχανισμός, ο οποίος σε κρίσιμες περιόδους δεν ορρωδεί να χρησιμοποιήσει κάθε μέθοδο. Το έχετε κάνει στο παρελθόν πολλές φορές και το γνωρίζετε. Απλώς και μόνο η περίπτωση Ψωμιάδη ήταν ένα συγκεκριμένο παράδειγμα, αλλά σε μια αλυσίδα πραγμάτων, τα οποία δείχνουν ότι προκειμένου να διεκδικήσετε ή να κρατήσετε την εξουσία, δεν σας σταματάει απολύτως τίποτα.
      Δεν μπορώ να μη γυρίσω σε ορισμένα πράγματα πίσω. Και θα γυρίσω, για να δείξω ποιο είναι το ήθος αυτού του κόμματος και της Κυβέρνησης. Και πολύ περισσότερο, για να σας προειδοποιήσω να μην τα ξαναχρησιμοποιήσετε. Δεν θα σας χρειαστούν, θα σας είναι ανώφελα την επόμενη φορά, όπως ήταν ανώφελα και στην περίπτωση Ψωμιάδη στη Θεσσαλονίκη.
      Μήπως θυμάστε ποιος είναι εκείνος που διοχέτευε παραμονές εκλογών φωτογραφίες του επίτιμου Προέδρου της Νέας Δημοκρατίας και μετέπειτα Πρωθυπουργού Κώστα Μητσοτάκη ως δήθεν «συνεργάτη» των Γερμανών; Πάρτε τον κ. Κουρή να σας πει ποιος του της έδωσε και πώς τις δημοσίευσε. Είναι αυτό πολιτικό ήθος κόμματος, που διεκδικεί την εξουσία και την Κυβέρνηση; Είσαστε περήφανοι γι΄ αυτό; Και όταν έχετε χρησιμοποιήσει αυτές τις μεθόδους τότε, θα σταματούσατε τώρα; 
      Εκλογές του 2000. Μήπως χρειάζεται να τα ξαναπούμε και πάλι με ποιες μεθοδεύσεις υπήρξε αυτό το οριακό αποτέλεσμα; Παράνομες ελληνοποιήσεις, που δεν τολμάτε να τις αρνηθείτε τώρα. Γιατί μετά την εισαγγελική έρευνα χιλιάδες ανακλήσεις γίνονται. Αυτές οι ανακλήσεις ομολογούν ότι είναι παράνομες οι ελληνοποιήσεις. Αυτό ομολογείται από την ίδια την Κυβέρνηση. Από εκεί και πέρα ποιον αφορούν; Δεν ήταν παράνομες οι ελληνοποιήσεις αυτές; 
      Και ο εκμαυλισμός των συνειδήσεων, μέσα από εικοσιπέντε χιλιάδες τουλάχιστον, παράνομους διορισμούς προγραμμάτων κατάρτισης του ΟΑΕΔ, που μεταβλήθηκαν σ’ ένα εμπόριο ελπίδων; Τους διορίσατε παραμονές, ξέρατε ότι θα είναι οκτάμηνα και τους λέγατε «αν εκλεγούμε, θα σας μονιμοποιήσουμε». Αυτά λέγατε τις παραμονές των εκλογών του 2000. 
      Ύστερα ο άλλος εκμαυλισμός συνειδήσεων, με στοιχεία που μας έδωσε το ίδιο το Υπουργείο Οικονομικών και το ίδιο το Υπουργείο Πολιτισμού, μετά τις εκλογές. Πενήντα δισεκατομμύρια δραχμές δόθηκαν από εδώ και από εκεί σε ανύπαρκτα σωματεία και οπουδήποτε άλλού. Πενήντα δισεκατομμύρια δραχμές στο τρίμηνο Ιανουάριο-Μάρτιο του 2000, όταν ο μέσος όρος από κρατικά λαχεία και άλλες πηγές προς τους ίδιους αποδέκτες ήταν περίπου τρία με τέσσερα δισεκατομμύρια ανά τρίμηνο.  Δεκαπενταπλάσιο ποσό μέσα στο τρίμηνο παραμονές των εκλογών!
      Και για να έρθουμε στις δημοτικές εκλογές, μόνο η περίπτωση Ψωμιάδη υπάρχει; Γι΄ αυτό σας είπα ότι δεν χρειάζεται υπεράσπιση. 
      ΠΑΝΑΓΙΩΤΗΣ ΨΩΜΙΑΔΗΣ: Μου επιτρέπετε μία διακοπή;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Σας παρακαλώ, κύριε Ψωμιάδη. Δεν έχετε το λόγο.
      ΠΑΝΑΓΙΩΤΗΣ ΨΩΜΙΑΔΗΣ: Αυτά είναι πταίσματα. Λένε ότι γίνονται σεξουαλικά όργια στο σπίτι μου, μπροστά στα παιδιά μου!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Σας παρακαλώ, κύριε Ψωμιάδη! 
      ΠΡΟΚΟΠΗΣ ΠΑΥΛΟΠΟΥΛΟΣ: Επιπλέον, θα ήθελα να τονίσω το εξής: Καταθέσαμε με το συνάδελφο κ. Γιακουμάτο ερώτηση στη Βουλή, διότι αποδείχθηκε –τα δημοσιεύματα είναι εδώ, δεν διαψεύστηκαν- ότι παραμονές των εκλογών στο Δήμο Περιστερίου είχαν πάρει τη δισκέτα με τα στοιχεία των ανέργων από τον ΟΑΕΔ Περιστερίου και τηλεφωνούσαν από το γραφείο του υποψήφιου δημάρχου, που στηριζόταν από το ΠΑΣΟΚ, λέγοντας ότι εάν εκλεγόταν –είχαν τα στοιχεία, ήξεραν ποιοι ήταν οι άνεργοι, ποιοι ήταν εγγεγραμμένοι στον ΟΑΕΔ- θα τους εύρισκαν δουλειά. Αυτά στις εκλογές.
      Τα λέω, για να δείτε ότι υπάρχουν πολλά, πάμπολλα στοιχεία. Και δεν τα αναφέρω όλα. Ανέφερε και άλλα ο κ. Ψωμιάδης, θα μπορούσα να αναφέρω και άλλα για τα δήθεν αυθαίρετα και όλα αυτά που είπατε.
      Και τι έχετε κάνει; Να σας πω ποιοι είστε εσείς που κόπτεστε δήθεν για την όποια νομιμότητα; Ξέρετε, κύριε Υπουργέ, ένα γεγονός που έγινε μέσα στο Υπουργείο σας: Υπάρχει, ναι ή όχι, τελωνειακός υπάλληλος που παραπέμπεται στο ακροατήριο για κακούργημα, παραμονές της παραγραφής; Και όταν τον έστειλαν στο ακροατήριο για κακούργημα, ταυτοχρόνως τον πήγατε στη Σχολή Εθνικής Αμύνης, στην οποία στέλνετε τους υπαλλήλους, όταν πρόκειται να προαχθούν; Ναι ή όχι; Η ερώτηση είναι εδώ, σας την έχουμε καταθέσει.
      Σήμερα στις εφημερίδες και στα ραδιόφωνα είπαν ότι συνελήφθη υπάλληλος της ΣΔΟΕ στη Λάρισα για συναλλαγή. Ναι ή όχι; Να δούμε τι θα κάνετε ως το τέλος. Αλλά τι να τον κάνετε, όταν εδώ κατήγγειλα ότι δύο γενικοί διευθυντές του Υπουργείου Εσωτερικών, Δημόσια Διοίκησης και Αποκέντρωσης έχουν καταδικαστεί τελεσιδίκως για παράβαση καθήκοντος και επειδή έχει γίνει αναίρεση, τους κρατάτε. Αντίθετα, για ψύλλου πήδημα, όταν ένας υπάλληλος δεν είναι κομματικά δικός σας, τον βάζετε σε διαθεσιμότητα. Και μιλάμε για έναν απλό αστυνομικό, για έναν απλό υπάλληλο.
      Και ύστερα φοράτε το σκουφάκι σας του «εκσυγχρονιστή» και εμφανίζεσθε εδώ στη Βουλή και λέτε ό,τι λέτε. Και όταν έρχεται η ώρα των εκλογών, αναδεικνύετε όλο το μέγεθος της καθεστωτικής σας νοοτροπίας. Γιατί περί καθεστωτικής νοοτροπίας πρόκειται. Αυτό θέλαμε να αναδείξουμε με αυτήν την επερώτηση!
      Ο κ. Παναγιώτης Ψωμιάδης εξελέγη και την απάντηση την πήρατε. Αυτό, όμως, που αποδεικνύουν όλες αυτές οι μεθοδεύσεις είναι μια αδίστακτη καθεστωτική νοοτροπία ενός κόμματος το οποίο διαγράφει μια πορεία η οποία βλάπτει την ποιότητα της δημοκρατίας. Ξεκινήσατε από το να προσπαθείτε να κομματικοποιήσετε το κράτος και έχετε φτάσει στο σημείο να επιχειρείτε να κρατικοποιήσετε το ΠΑΣΟΚ! Αυτή είναι η διαδρομή της καθεστωτικής νοοτροπίας η οποία σας διαπνέει. Και αυτό είναι το απαράδεκτο, αυτό είναι το επικίνδυνο! Αυτό είναι το οποίο επιχειρείτε να περάσετε ως «συνηθισμένο».
      Ε, δεν είναι συνηθισμένο, κύριε Υπουργέ, παραμονές των εκλογών να δημιουργούνται τέτοιου είδους εκφοβισμοί για να νοθεύσουν τη λαϊκή ετυμηγορία, για να μειώσουν υποψηφίους! Και πρέπει να σας πω ότι μπορεί να υπάρχουν υποψήφιοι που έχουν το κουράγιο του Παναγιώτη Ψωμιάδη και δεν το βάζουν κάτω. Εσείς, όμως, δεν απευθύνεστε σε αυτούς. Απευθύνεστε σε υποψηφίους που θα τρομοκρατηθούν στο μέλλον, εάν ξέρουν ότι πίσω από τέτοιες μεθοδεύσεις κρύβεται μια ολόκληρη Κυβέρνηση.
      Χρησιμοποιείτε τους μηχανισμούς της Κυβέρνησης, χρησιμοποιείτε το κράτος και αυτό είναι εκείνο το οποίο δείχνει πόσο η κομματική σας νοοτροπία έχει πλέον διαβρώσει τη δημοκρατική σας ευαισθησία. Για να το πω απλά, η κομματική σας συνείδηση είναι διευρυμένη αντιστρόφως ανάλογα σε σχέση με τη δημοκρατική σας συνείδηση. Και αυτό είναι εκείνο το οποίο κάνει επικίνδυνη τη συνέχιση αυτής της πρακτικής.
      Σας το ξαναλέω για μιαν ακόμα φορά: Το κάνατε στο παρελθόν. Σας «βγήκε» κάπως στις εκλογές του 2000 με το οριακό αποτέλεσμα. Μην επιχειρήσετε να το ξανακάνετε και γιατί δεν θα το επιτρέψουμε με τα θεσμικά μέσα τα οποία διαθέτουμε και γιατί ξέρουμε πια τις μεθοδεύσεις σας. Και μην το επιχειρήσετε επίσης, γιατί θα είναι τέτοια η απάντηση του Ελληνικού Λαού, τόσο εκκωφαντική, που οι μεθοδεύσεις αυτές θα σας είναι άχρηστες. Επιπλέον μη νομίζετε ότι αν επιχειρήσετε να το ξανακάνετε, θα μείνει αυτό χωρίς συνέπειες.
      Τελευταίο που θα ήθελα να σας πω, είναι το εξής: Δεν χρειάζεται να μας πείτε ότι αν πειστείτε ότι όλα αυτά έγιναν, θα ζητήσετε ευθύνες. Έγιναν τα πράγματα και το ξέρετε. Ως τώρα, σας καταλογίζουμε την αμέλεια του ανθρώπου ο οποίος δεν ήξερε τι κάνει το Υπουργείο του. Εάν δεν ζητήσετε ευθύνες, εάν δεν προχωρήσετε σε ενέργειες εναντίον όλων αυτών των υπευθύνων που έβλαψαν τη δημοκρατία, τότε από κει και πέρα, θα είστε και σεις και συνένοχος και συνυπεύθυνος. Και ο κοινοβουλευτικός έλεγχος της Νέας Δημοκρατίας θα συνεχισθεί. Από σας εξαρτάται να περισώσετε τα προσχήματα της αξιοπρέπειας της Κυβέρνησης, έστω και αυτήν τη στιγμή. Εάν δεν το πράξετε, είμαστε υποχρεωμένοι να χρησιμοποιήσουμε άλλες μεθόδους –εκείνες βέβαια που προβλέπει το Σύνταγμα και ο Κανονισμός της Βουλής- και δεν πρόκειται να αφήσουμε το θέμα εδώ.
      Ευχαριστώ πολύ.
      ( Χειροκροτήματα από την πτέρυγα της Νέας Δημοκρατίας )
      ΠΑΝΑΓΙΩΤΗΣ ΨΩΜΙΑΔΗΣ: Κυρία Πρόεδρε, μπορείτε να ρωτήσετε τους συναδέλφους εάν μπορώ να πάρω το λόγο;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν είναι θέμα ούτε των συναδέλφων, ούτε δικό σας. Ο Κανονισμός λέει ποιοι μιλάνε στην επερώτηση.
      Κοινοβουλευτικός Εκπρόσωπος δεν υπάρχει από άλλα κόμματα.
      ΠΑΝΑΓΙΩΤΗΣ ΨΩΜΙΑΔΗΣ: Έχετε δίκιο, αλλά έχει γίνει και παλιότερα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Ψωμιάδη. Θα πάρουν το λόγο οι συνάδελφοι που υπογράφουν την επερώτηση, εάν είναι παρόντες.
      ΠΑΝΑΓΙΩΤΗΣ ΨΩΜΙΑΔΗΣ: Είναι ντροπή όμως για ένα θέμα…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ρεγκούζας. Όχι. Ο κ. Κωστόπουλος. Όχι.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν θα υπάρξει δευτερολογία, κυρία Πρόεδρε. Θα ζητήσω από τον κύριο Υπουργό να απαντήσει επί των κατηγοριών όπως ετέθησαν και να μας πει αν σκοπεύει να πάρει μέτρα εναντίον των υπευθύνων. Και αν χρειαστεί, θα δευτερολογήσω εγώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επομένως, κύριε Υπουργέ, αν θέλετε, μπορείτε να δευτερολογήσετε.
      ΠΑΝΑΓΙΩΤΗΣ ΨΩΜΙΑΔΗΣ: Να απαντήσει συνολικά. Μιλήστε μας για τον Νικόλαο Κασσιμάτη.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα απαντήσει όπως θέλει, κύριε Ψωμιάδη. Σας παρακαλώ. Πείτε στον Κοινοβουλευτικό σας Εκπρόσωπο, ο οποίος θα δευτερολογήσει, να πει ό,τι θέλετε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρέπει να πω ότι τον προεκλογικό μήνα έχουν διεξαχθεί στη χώρα μας δώδεκα χιλιάδες έλεγχοι απ’ όλα τα ελεγκτικά κέντρα του Υπουργείου Οικονομικών, τόσοι έλεγχοι όσοι ακριβώς είχαν διεξαχθεί και τον προηγούμενο μήνα και τον επόμενο μήνα, δηλαδή οι ελεγκτικοί μηχανισμοί δούλεψαν κανονικά, χωρίς να σταματήσουν ούτε μία ημέρα. Είδα δημοσιεύματα σε εφημερίδες για άλλες τρέχουσες υποθέσεις, στις οποίες φορολογούμενοι διαμαρτύρονταν. Φωτοτυπία αυτής της πρόσκλησης για την εμφάνιση των βιβλίων εντός τριών ημερών και ημερομηνία το αργότερο μέχρι 8 Οκτωβρίου –10 του μηνός ήταν οι εκλογές- δηλαδή την Παρασκευή να πάει, δημοσιεύθηκε σε εφημερίδες.
      Θα περίμενε κανείς να υπάρχει κριτική από την πλευρά του ΠΑΣΟΚ και να επικρίνεται το Υπουργείο Οικονομικών γιατί οι έλεγχοι δεν σταμάτησαν καθόλου, ακόμα και την τελευταία ημέρα καλούσε η Εφορία για έλεγχο τους Έλληνες φορολογούμενους. Θα συμφωνήσετε ασφαλώς μαζί μας ότι κανένας απολύτως φορολογούμενος, κανένας από εμάς με την ιδιότητα του πολίτη φορολογούμενου δεν δέχεται με πολύ μεγάλη ευχαρίστηση τον έλεγχο, όταν μάλιστα αυτός ο έλεγχος γίνεται την παραμονή εκλογών. Αν γι’ αυτό το λόγο κατηγορείτε σαν φαύλη την Κυβέρνηση, θέλετε απάντηση από εμένα; Δεν έχω καμία απάντηση να σας δώσω, αφού είναι παράλογη κατηγορία. 
      Θέλω όμως να σας θυμίσω και πάλι ότι το Υπουργείο Οικονομικών έχει ξεκινήσει μια διαδικασία για την αποκάλυψη πολλών εστιών σκανδάλων, μεταξύ αυτών και το τεράστιο σκάνδαλο μυθικών ποσών ύψους μέχρι σήμερα –γιατί δεν ξέρω τι θα γίνει αύριο- τιμολογιακής αξίας εικονικών συναλλαγών 200 δισεκατομμυρίων  δραχμών, σκάνδαλο στο οποίο εμπλέκονται εκατό και πλέον επιχειρήσεις μέχρι σήμερα της ευρύτερης περιοχής Θεσσαλονίκης. Εμπλέκονται βέβαια -γιατί σκάνδαλα δεν γίνονται χωρίς συμμετοχή και των υπαλλήλων του Υπουργείου Οικονομικών-και υπάλληλοι του Υπουργείου μας. Οι υποθέσεις αυτές έχουν ωριμάσει για εκατό περίπου επιχειρήσεις, έχουν διαβιβαστεί στον Εισαγγελέα Πλημμελειοδικών της Θεσσαλονίκης, ο οποίος έχει ασκήσει ποινικές διώξεις και κατά των φερομένων σαν συμμετεχόντων στο σκάνδαλο της υπεξαίρεσης φόρων του ελληνικού κράτους, του ελληνικού λαού, αλλά και κατά των δημοσίων υπαλλήλων του Υπουργείου Οικονομικών. 
      Διατάξαμε έρευνα σε βάρος των υπαλλήλων, αν υπήρξε κάποια συμμετοχή τους ή μη από την Οικονομική Επιθεώρηση Θεσσαλονίκης. Η Οικονομική Επιθεώρηση Θεσσαλονίκης όρισε τέσσερις επιθεωρητές για να κάνουν τον έλεγχο και ω του παραδόξου οι τέσσερις επιθεωρητές έβγαλαν «λάδι» όλους τους υπαλλήλους και απεφάνθησαν ότι δεν ευθύνεται κανείς. 
      Παραπέμψαμε τα πορίσματα στον Εισαγγελέα Πλημμελειοδικών και ο Εισαγγελέας της Θεσσαλονίκης, προς τιμήν του, άσκησε ποινική δίωξη για πρώτη φορά στην ιστορία του ελληνικού κράτους εναντίον αυτών που διενήργησαν την ΕΔΕ για παράβαση καθήκοντος που αφορούσε τη συγκάλυψη του συγκεκριμένου σκανδάλου. 
      Προκαταβολικά δε σας λέω ότι για τη συγκεκριμένη υπόθεση, κανείς δεν γνωρίζει πόσοι, ποιοι και σε ποια έκταση και πόσο βαθιά είναι μπλεγμένος ο καθένας. Γίνονται παράλληλοι έλεγχοι χωρίς να το γνωρίζει καμία υπηρεσία. Σ’ όλη την Ελλάδα, και το ΣΔΟΕ της Αττικής και της Θεσσαλίας και της Θράκης, έχουν ασχοληθεί και ασχολούνται με τη αποκάλυψη του συγκεκριμένου σκανδάλου. 
      Ένας από τους εγκεφάλους του συγκεκριμένου σκανδάλου υπήρξε και ο Βασίλειος Χαραλαμπίδης, ο οποίος παρουσιαζόταν ως μοντελίστ στη δήλωσή του στην εφορία και ακολούθως ως εισαγωγέας και εξαγωγέας υφασμάτων. 
      Δεν είχε επιχείρηση, δεν είχε γραφείο, δεν είχε υπαλλήλους σύμφωνα με τις έρευνες και τα στοιχεία της δήλωσής του. Παρουσίασε  τζίρο 71.000 δραχμών  το 1996 και 700 εκατομμύρια δραχμές το 1997.  Τα 700 εκατομμύρια δραχμές αφορούσαν εικονικές συναλλαγές, ανταλλαγή τιμολογίων για να γίνεται είτε επιστροφή του ΦΠΑ παράνομα σε αυτόν που έπαιρνε επιστροφή, είτε αύξηση, διόγκωση των δαπανών στις εταιρείες οι οποίες έπαιρναν τα εικονικά τιμολόγια για να εμφανίσουν λιγότερα κέρδη και να πληρώσουν λιγότερους φόρους. Με ένα σμπάρο δηλαδή δύο τρυγόνια, με ένα σμπάρο διπλή ζημιά του ελληνικού δημοσίου και των εσόδων του ελληνικού κράτους. Δεν ήταν φυσιολογικό να γίνει ο έλεγχος σε όλους όσους συνηλάγησαν με τον συγκεκριμένο απατεώνα και υπεξαιρέτη; Ήταν μόνο αυτός ο συγκεκριμένος έλεγχος για την «INΤERFARM»; ‘Έγιναν έλεγχοι  σε δεκάδες εταιρείες τον τελευταίο μήνα που αφορούσαν το συγκεκριμένο σκάνδαλο, χωρίς να παρουσιαστεί κάποιος να διαμαρτυρηθεί, γιατί απλούστατα αφορούσαν συγκεκριμένες φορολογικές παραβάσεις. 
      Είναι φαύλη η Κυβέρνηση γιατί δεν γνωρίζει, σε ποιόν φορολογούμενον γίνονται οι έλεγχοι; Σας δηλώνω προκαταβολικά ότι ο Υπουργός Οικονομικών αγνοεί και πρέπει να αγνοεί πού γίνονται οι έλεγχοι. Ο Υπουργός Οικονομικών δεν γνωρίζει ποιόν θα ελέγξει το ΣΔΟΕ, ποιόν θα ελέγξει ο ελεγκτικός μηχανισμός, γιατί ο Υπουργός Οικονομικών έχει θεσπίσει αντικειμενικές διαδικασίες, βάσει των οποίων προβλέπεται ο συγκεκριμένος έλεγχος.  Δεν πρέπει  –το ξανατονίζω-  να γνωρίζει κανείς απολύτως, εκτός από τον προϊστάμενο της ελεγκτικής υπηρεσίας,  ποιόν θα ελέγξει τη συγκεκριμένη μέρα το ΣΔΟΕ. Τα προγράμματα του ελέγχου βγαίνουν το πρωϊ  πριν την αναχώρηση των υπαλλήλων. Ο υπάλληλος, που ελέγχει, δεν γνωρίζει από την προτεραία για όλες τις περιπτώσεις, όχι γι’ αυτή την περίπτωση, ποιον θα ελέγξει και σε ποια πόλη θα πάει την επόμενη μέρα. Είναι ένας τρόπος  αντικειμενικής λειτουργίας για την κατοχύρωση και την προστασία του κύρους του θεσμού του ΣΔΟΕ. 
      Σας ανέφερα ότι το ΣΔΟΕ είχε στα χέρια του πέντε τιμολόγια δεκάδων εκατομμυρίων δραχμών τα οποία, αυταπόδεικτα ήταν εικονικά, γιατί εξεδόθησαν από ανύπαρκτη εταιρεία για ανύπαρκτη παροχή υπηρεσιών από εταιρεία χωρίς υπαλλήλους, χωρίς εργοστάσιο, χωρίς τίποτα απολύτως και πηγαίνει να ελέγξει τελικά την έκταση και το βάθος των δαπανών, όχι μόνο για τα πέντε τιμολόγια που ήταν αυταπόδεικτη η συγκεκριμένη των δαπανών παράβαση. Παρουσιάζεται ο πρόεδρος και διευθύνων σύμβουλος της εταιρείας, δηλώνει το όνομά του, υπογράφει τα συγκεκριμένα χαρτιά και δηλώνει -σύμφωνα πάντα με τη δήλωση των ελεγκτικών οργάνων τα οποία σημειωτέον δεν ήταν από τη Θεσσαλονίκη, ήταν Λαρισαίοι που δεν γνώριζαν πρόσωπα και πράγματα-  ότι τα βιβλία κάηκαν. Αυτό και μόνο το γεγονός, θα έλεγα, του καψίματος των βιβλίων αποδεικνύει ότι κάτι είχε να κρύψει η εταιρεία. Επομένως γιατί μας κατηγορείτε; Αντί να σταματήσει η συζήτηση εκεί, σε μία φορολογική παράβαση και την επιβολή κάποιων προστίμων, ό,τι προβλέπει ο φορολογικός νόμος, τελικά παρουσιάζεται ο κ. Ψωμιάδης και δηλώνει -αφού έγινε ο έλεγχος και οι δηλώσεις του διευθύνοντος συμβούλου-  «είμαι μέτοχος αυτής της εταιρείας». Οι ελεγκτές ευγενέστατα διακόπτουν τον έλεγχο και αποσύρονται. Την ίδια στιγμή ο κ. Ψωμιάδης, θεωρώντας ότι μπορούσε να εκμεταλλευθεί το συγκεκριμένο γεγονός του τυχαίου ελέγχου στην επιχείρησή του, δημοσιοποίησε ο ίδιος σε όλες τις τηλεοράσεις το συγκεκριμένο έλεγχο και όχι το ΣΔΟΕ.
      ΠΡΟΚΟΠΗΣ ΠΑΥΛΟΠΟΥΛΟΣ: Ο Ψωμιάδης το έστησε αυτό;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι. Αυτό που λέω, κύριε Παυλόπουλε, είναι ότι  εάν ο κ. Ψωμιάδης δεν δημοσιοποιούσε τον έλεγχο, δεν θα γινόταν γνωστός ο έλεγχος τη συγκεκριμένη χρονική περίοδο, παρά μόνο όταν ολοκληρώνονταν οι έρευνες, όπως συνέβη και με τις υπόλοιπες πενήντα εταιρείες για τις οποίες βγήκε ανακοίνωση. 
      ΠΡΟΚΟΠΗΣ ΠΑΥΛΟΠΟΥΛΟΣ: ‘Αρα, θα τα έβγαζαν όποτε ήθελαν. Να μην ενοχληθούν οι κύριοι. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Από τη στιγμή που ο ίδιος κ. Ψωμιάδης βγαίνει και λέει «μου έκαναν έλεγχο» και καταγγέλλει τον έλεγχο, από εκεί και πέρα ο ίδιος ανέλαβε και την  πολιτική ευθύνη της πράξης του. 
      Θεώρησε ότι του χρησίμευσε πολιτικά και πιθανόν να του ήταν χρήσιμη. Ποιος όμως, κύριε Παυλόπουλε, είχε συμφέρον αυτή την ιστορία να τη δημοσιοποιήσει; 
      ΠΡΟΚΟΠΗΣ ΠΑΥΛΟΠΟΥΛΟΣ: Αυτοί που έτρεχαν στα κανάλια, οι Υπουργοί της Κυβέρνησης! Το συμφέρον το είχαν δύο πρωτοκλασάτοι Υπουργοί σας…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλόπουλε, σας παρακαλώ. Αμέσως μετά θα δευτερολογήσετε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε. Στα κανάλια, κύριε Παυλόπουλε, έτρεχαν όλοι, αλλά ξέρετε ότι κανένας από το Υπουργείο, πλην του Γενικού Γραμματέα του ΣΔΟΕ, δεν βγήκε στα κανάλια.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν ελέγχεται το Υπουργείο σας. Το ξέρουμε… 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό το οποίο λέμε είναι το εξής. Και πρόσφατα, την προηγούμενη Δευτέρα, όταν προσκλήθηκα σε τοπικό κανάλι στη Θεσσαλονίκη για μια συγκέντρωση των Δ.Ο.Υαρχών όλης της Βόρειας Ελλάδας και βγήκα να μιλήσω για την συγκέντρωση με ρώτησαν –θα το μάθετε, ήταν δημόσια η συζήτηση- για τη συγκεκριμένη υπόθεση και αυτό που δήλωσα ήταν: «επειδή σέβομαι τους θεσμούς, επειδή τα στοιχεία του φορολογικού ελέγχου είναι απόρρητα και καλύπτονται από το απόρρητο, σας παρακαλώ μην με φέρνετε σε δύσκολη θέση. Δεν απαντώ για τέτοια ζητήματα. Εξάλλου, δεν ήρθα γι’ αυτή την υπόθεση». Ρώτησε ο δημοσιογράφος: «Μα, έρχεται στη Βουλή την επόμενη εβδομάδα επερώτηση». Η απάντησή μου ήταν ρητή, και την ακούσατε. «Είναι άλλο η Βουλή και άλλο τα «παράθυρα» της τηλεόρασης». Η Βουλή, το Κοινοβούλιο είναι ο υπέρτατος θεσμός, οι Βουλευτές ασκούν πρωτογενή εξουσία και μέσα στη Βουλή η δημοσιοποίηση είναι  θεμιτή γιατί η προστασία του κύρους του Κοινοβουλίου είναι υπέρτερη από τη μη γνωστοποίηση κάποιων συγκεκριμένων στοιχείων. Και, παρά το γεγονός ότι προκλήθηκα πολλές φορές, παρά το γεγονός ότι κλήθηκα πολλές φορές να καταθέσω δημόσια για τις λεπτομέρειες της συγκεκριμένης υπόθεσης, πρώτη φορά σήμερα θα ακούσετε να δημοσιοποιώ κάποια στοιχεία, της Υπηρεσίας.
       Θέλω να τονίσω με πολύ ξεκάθαρο τρόπο ότι το Υπουργείο Οικονομικών – δεν εμπλέκεται ούτε ενεπλάκη ποτέ σε τέτοια ζητήματα παραμονές των εκλογών. Οι έλεγχοι  βεβαίως γίνονταν, το ξανατονίζω. Δώδεκα χιλιάδες έλεγχοι έγιναν τις τέσσερις τελευταίες εβδομάδες πριν τις εκλογές. Ένας από τους δώδεκα χιλιάδες ελέγχους ήταν και ο συγκεκριμένος. Βεβαιώθηκαν δεκάδες, εκατοντάδες παραβάσεις, οι οποίες δεν έγιναν γνωστές σε κανέναν απολύτως ούτε δημοσιοποιήθηκαν και αυτός ο συγκεκριμένος έλεγχος -το ξανατονίζω- είναι βέβαιο ότι δεν θα γνωστοποιούνταν πριν από τις εκλογές και πιθανότατα να γινόταν γνωστό μαζί με μία λίστα, πιθανότατα, πολλών άλλων εταιρειών.
      Τελειώνοντας, κυρία Πρόεδρε, θέλω να πω ότι δεν μπορεί να μην ασχοληθεί το Υπουργείο Οικονομικών για ένα σκάνδαλο τεράστιων διαστάσεων, πρωτοφανούς οικονομικής εμβέλειας, ένα σκάνδαλο το οποίο συγκλόνισε όλη την Ελλάδα και ένα σκάνδαλο του οποίου οι προεκτάσεις και το βάθος ακόμη δεν είναι γνωστά ούτε σ’ εμάς ούτε στους ελεγκτές. Δεν μπορούμε να σταματήσουμε τον έλεγχο. Θα ελεγχθούν οι εταιρείες όσες και αν είναι - και θα αναζητηθούν οι ευθύνες όλων των εμπλεκομένων και επιχειρηματιών αλλά και υπαλλήλων.
      ΠΑΝΑΓΙΩΤΗΣ ΨΩΜΙΑΔΗΣ: Καταδικάσατε κανέναν; Αυτά που λέτε…
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνοντας, θέλω να πω, κύριε Παυλόπουλε, ότι η πρακτική η δική μας και η δική μου προσωπικά, είναι ποια; Όταν υπάρξει αξιόπιστη καταγγελία, –και μη αποδεδειγμένη, αρκεί να είναι αξιόπιστη- την ίδια στιγμή ο υπάλληλος αποπέμπεται από την υπηρεσία του και πάει κάπου μακριά από τον χώρο εργασίας του, ασκείται πειθαρχική δίωξη και, ταυτόχρονα, η καταγγελία διαβιβάζεται στον εισαγγελέα. 
       Μιλήσατε για τη Λάρισα, αλλά πιθανόν δεν διαβάσατε όλες τις εφημερίδες με προσοχή, παρά μόνον τους τίτλους. Θα δείτε ότι σε λιγότερο από μία ώρα από τη γνώση της συγκεκριμένης άδικης πραγματικά και καταδικαστέας πράξης του συγκεκριμένου υπαλλήλου, ο υπάλληλος τέθηκε σε υποχρεωτική αργία. Οι δύο ελεγκτές μετατέθηκαν ο ένας στη Σιάτιστα και ο άλλος στο Νεστόριο. Το ίδιο και ο επόπτης και ο διευθυντής που στην ηθική πλευρά του θέματος δεν φαίνεται να εμπλέκονται, αλλά απλώς γιατί δεν ασκούσαν τη δέουσα εποπτεία επί των υφισταμένων τους. Πρέπει να ξεκαθαρίσω ότι ευθύνονται μόνο πειθαρχικά και τουλάχιστον μέχρι σήμερα δεν γνωρίζουμε να ελέγχονται από ηθικής πλευράς, δηλαδή για δωροληψία- μετατέθηκαν και αυτοί, ο μεν διευθυντής στη Φλώρινα – κύριε συνάδελφε στην πατρίδα σας- ο δε  επόπτης στην Κοζάνη. Άρα σε λιγότερο από μία ώρα έχουν φύγει και οι πέντε υπάλληλοι, οι οποίοι είτε αμέσως συμμετείχαν στο συγκεκριμένο  σκάνδαλο και την ανήθικη πράξη της δωροληψίας, είτε εμμέσως, ευθύνονται υπηρεσιακά γιατί δεν άσκησαν τη δέουσα εποπτεία. Και μάλιστα, σε λιγότερο από μία βδομάδα, σε λιγότερο από τέσσερις μέρες δικαιώθηκα γιατί στη Θεσσαλονίκη την περασμένη Δευτέρα είχα πει στους προϊσταμένους: Μην διαμαρτύρεστε, εάν συλληφθεί  υπάλληλός σας δωροδοκούμενος ή αποπειρώμενος να δωροδοκηθεί, διότι θα φύγετε όλοι της ιεραρχίας. Στη Θεσσαλονίκη, παρόντος και του συγκεκριμένου προϊσταμένου! 
      Την ίδια τακτική ακολουθήσαμε και σε πέντε έξι άλλες περιπτώσεις που αφορούν όλη την Ελλάδα και την Πελοπόννησο και την Αττική…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)  
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, ολοκληρώστε παρακαλώ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): …και την ίδια τακτική θα ακολουθήσουμε στο μέλλον. Θέλω να πω ότι παραπέμψαμε δεκάδες υπαλλήλους μας στον εισαγγελέα. Απολύσαμε  πάνω από εβδομήντα ογδόντα υπαλλήλους του Υπουργείου, τελωνειακούς και  εφοριακούς και θα είμαστε αμείλικτοι στην τιμωρία όσων επίορκων υπαλλήλων τελικώς δεν σέβονται την εμπιστοσύνη την οποία επέδειξε η διοίκηση, το κράτος, σ’ αυτούς, όσους προτιμούν να παρανομούν και να υφαρπάζουν τον ιδρώτα και τους φόρους του ελληνικού λαού. Θα είμαστε πολύ σκληροί και δεν θα διστάσουμε, να παραπέμπουμε καθημερινά τέτοιους επίορκους υπαλλήλους.
      Θέλω να πω ότι ήδη έχει γίνει συνείδηση στο φορολογούμενο ότι δεν συγκαλύπτεται καμία απολύτως καταγγελία …
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, πρέπει να ολοκληρώσετε. Σας παρακαλώ!
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, κυρία Πρόεδρε.
      …και είναι το ευχάριστο ότι έχουμε τακτικά τέτοιες καταγγελίες. Το Υπουργείο Οικονομικών είναι ένα υπουργείο που ασχολείται κατ’ εξοχήν με τα οικονομικά, είναι και το πλέον ευάλωτο, θα έλεγα, σε τέτοιες πράξεις, όμως εμείς είμαστε αποφασισμένοι να συνθλίψουμε όποιον τολμήσει να παρανομήσει, όποιον τολμήσει να υφαρπάξει χρήματα του ελληνικού λαού. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, όταν σας ακούμε να λέτε ότι πρόκειται για ένα σκάνδαλο η αποκάλυψη του οποίου βρίσκεται εν εξελίξει και ότι όλα αυτά έγιναν εν ονόματι της αποκάλυψης ενός τέτοιου σκανδάλου με τόσο μεγάλες οικονομικές προεκτάσεις, όχι μόνο δεν μπορούμε να σας πιστέψουμε, αλλά θεωρούμε ότι ο ισχυρισμός σας αυτός είναι εκ του πονηρού και προσπαθεί να συγκαλύψει τα πράγματα για τον ακόλουθο λόγο: 
      Κύριε Υπουργέ, είστε η Κυβέρνηση και το Υπουργείο το οποίο συγκάλυψε το μεγαλύτερο σκάνδαλο όλων των εποχών σε αυτόν τον Τόπο σε οικονομικό επίπεδο. Είσθε η Κυβέρνηση εκείνη που δεν θέλησε να δει τι κρύβεται πίσω από το σκάνδαλο του χρηματιστηρίου, το οποίο στοίχισε πάνω από 30 τρισεκατομμύρια δραχμές σε πάνω από ενάμιση εκατομμύριο μικροεπενδυτές. Και μάλιστα για να πάνε όλα αυτά τα χρήματα στις τσέπες ολίγων, κατά τους ισχυρισμούς αλλά και τις καταγγελίες επώνυμου στελέχους του Κόμματός σας, μέσα σε κορυφαίο όργανο του Κόμματός, σας που δεν πήρε απάντηση. Όταν, λοιπόν, η Κυβέρνηση εκείνη που έκανε αυτό το σκάνδαλο και το συγκαλύπτει έρχεται να μας πει στη Βουλή ότι όλα αυτά έγιναν παραμονές των εκλογών για ένα σκάνδαλο που το αποτιμάτε σε 200 δισεκατομμύρια, ποιος θέλετε να σας πιστέψει; Εσείς που συγκαλύπτετε σκάνδαλα 30 τρισεκατομμυρίων και παραπάνω κόπτεσθε, παραμονές των εκλογών, γιατί θέλετε να ανακαλύψετε σε τριάντα ημέρες σκάνδαλο 200 δισεκατομμυρίων; 
      Αυτό και μόνο δείχνει πόσο οι ισχυρισμοί, όχι απλώς είναι έωλοι, αλλά στην πραγματικότητα γελοιοποιούν την τακτική της Κυβέρνησης!
      Και να έλθουμε στην ουσία για το συγκεκριμένο θέμα. Είπατε ότι υπήρχε αυτό το σκάνδαλο και ότι, εν πάση περιπτώσει, όλοι οι έλεγχοι γίνονταν κανονικά και δεν σταματούσε τίποτα. Μπορείτε να μου πείτε, κύριε Υπουργέ, μία εταιρεία -γιατί όπως καταλαβαίνετε τόσοι υποψήφιοι ήταν στην Ελλάδα, τόσοι και τόσοι υποψήφιοι, και τόσοι και τόσοι υποψήφιοι και του ΠΑ.ΣΟ.Κ. ακόμα οι οποίοι είναι επιχειρηματίες- στην οποία να ήταν μέτοχος υποψήφιος στηριζόμενος από το ΠΑΣΟΚ που να πήγε το ΣΔΟΕ να κάνει έλεγχο; Γιατί αφού γινόντουσαν έλεγχοι δεν μπορεί να σταμάτησαν μόνο στην περίπτωση της «INTERFARM» του κ. Παναγιώτη Ψωμιάδη. Μπορείτε να μας φέρετε ένα τέτοιο παράδειγμα; Γιατί θα ήταν πραγματικά εντυπωσιακό να πιστέψει κανείς σε αυτήν την Αίθουσα ότι όλοι οι έλεγχοι γίνονταν κανονικά και στάθηκε ο έλεγχος πραγματικά στον κ. Παναγιώτη Ψωμιάδη. Τι σύμπτωση, κύριε Υπουργέ! Πείθεστε εσείς και το Υπουργείο σας από έναν τέτοιο ισχυρισμό;
      Ε, μην διασύρετε τον εαυτό σας! Πείτε μας εδώ ότι θα ερευνήσετε το θέμα, για να αποδώσετε τις ευθύνες εκεί που υπάρχουν! Όχι να μας λέτε ότι γίνονταν αυτοί οι έλεγχοι συνεχώς και ότι «στάθηκαν» όλοι οι έλεγχοι πάνω στον κ. Παναγιώτη Ψωμιάδη! Πολλώ μάλλον που το ΠΑ.ΣΟ.Κ. ήταν υπότροπο της Θεσσαλονίκης σ’ αυτήν την ιστορία! 
      Πώς γίνεται και «στάθηκε» στον κ. Ψωμιάδη όλος αυτός ο έλεγχος, όταν πριν από αυτό, κύριε Υπουργέ, είχαν προηγηθεί άλλες δυο αναισχυντίες από την πλευρά της Κυβέρνησης και των στελεχών της εκεί πάνω; Πρώτον ήταν αυτό το περίφημο βίντεο! Όλη αυτή η ιστορία του βίντεο ήταν τυχαία; Δεύτερη ήταν η ιστορία για τις καταγγελίες σε ό,τι αφορά δήθεν αυθαίρετα του κ. Ψωμιάδη. «Ποιος μίλαγε»; Η Κυβέρνηση, που γενικός γραμματέας στο Υπουργείο σας –και το ξέρετε- αποπέμφθηκε, διότι αποκαλύφθηκε η παρανομία του για αυθαίρετα!
      Έρχεστε εδώ και τι μας λέτε; Ότι ο κ. Ψωμιάδης ήταν εκείνος που αυτό το θέμα το έκανε ζήτημα; Ότι από τη δημοσιοποίηση του γεγονότος προέκυψε όλο αυτό το θέμα, επειδή το έφερε στην επιφάνεια ο κ. Ψωμιάδης; Όταν ο κ. Ψωμιάδης –και όλοι μας- είδε τι πάει να γίνει -ότι δηλαδή ενέσκυπτε το ΣΔΟΕ εν είδει κουκουλοφόρων παραμονές των εκλογών- έπρεπε ο ίδιος να καθίσει να υποστεί τις συνέπειες, όταν είχε προηγουμένως την ιστορία του ψευδεπίγραφου βίντεο και τις πλαστές καταγγελίες σχετικά με τα δήθεν αυθαίρετα;
      Αυτό μας λέτε; Έπρεπε, δηλαδή, να καθίσει εκεί, να μην κάνει τίποτα και με τους ψιθύρους που ο κομματικός σας μηχανισμός θα έσπερνε στη Θεσσαλονίκη, πέρα να δημιουργηθούν τετελεσμένα σε βάρος του;
      Έχετε λερωμένη τη φωλιά σας στη Θεσσαλονίκη, κύριε Υπουργέ! Αυτό φάνηκε και με την ιστορία των σκουπιδιών με τον κ. Βασίλη Παπαγεωργόπουλο. Είδαμε και την τακτική του κ. Βούγια εκεί πάνω. Και σας το είπαμε! Με λάσπες και σκουπίδια νομάρχες και δήμαρχοι δεν γίνονται! Και την απάντηση την πήρατε!
      Έρχεστε και μας λέτε ότι δεν ξέρατε τίποτα και ότι δεν έγινε τίποτα απ’ όλα αυτά τα θέματα. Και σας ρωτώ το εξής: Ο κ. Χατζησάββας είπε δυο πράγματα. Αυτό που λέτε εσείς τώρα, το είπε και ο κ. Χατζησάββας. «Α –λέει- ο Ψωμιάδης το δημιούργησε». Αλλά προηγουμένως είχε πει: «Τι φταίω εγώ; Η Χαριλάου Τρικούπη με καθοδηγούσε για όλες αυτές τις μεθόδους και την πάτησα»! Ο υποψήφιός σας καταγγέλλει τη Χαριλάου Τρικούπη κι εσείς εδώ το αρνείσθε;
      Ύστερα υπάρχει κάτι ακόμα που είναι εντυπωσιακό. Πήγαν έξι άνθρωποι για να ελέγξουν. Έξι δεν πήγαν; Γιατί έφυγαν οι τέσσερις απ’ αυτούς; Γιατί πήγαν μόνο δύο μέσα; Οι τέσσερις γιατί έφυγαν, όταν είδαν τι γινόταν, όταν είδαν τι αφορούσε ο έλεγχος; Γιατί, κύριε Υπουργέ; Δεν σας κάνει εντύπωση αυτό;
      Ας αφήσουμε όλα τα υπόλοιπα κι ας δούμε το εξής: Βλέπει η υπηρεσία ότι αφορά έναν υποψήφιο κι έχει συμβεί αυτό που έχει συμβεί. Χάθηκε ο κόσμος να το κάνει μετά τις εκλογές; Θα μίλαγε κανείς σήμερα, εάν ο έλεγχος γινόταν μετά; Θα έθετε ο Παναγιώτης Ψωμιάδης κανένα θέμα; Θα θέταμε εμείς; Χάθηκε ο κόσμος για δέκα πέντε μέρες;
      Τι έχετε κάνει ως σήμερα, κύριε Υπουργέ, μ’ αυτό το σκάνδαλο; Το αποκαλύψατε; Στείλατε κανέναν στον εισαγγελέα; Συνεχίζεται ακόμα η έρευνα. Εάν, λοιπόν, όταν είδατε ποιον αφορούσε, το σταματούσατε και δεν ήταν άκομψη –το λιγότερο που μπορώ να πω- η επέμβαση, τι θα χάναμε απ’ όλη αυτή την ιστορία; 
      Ήταν εσκεμμένη η ενέργεια! Και ξέρετε γιατί ήταν εσκεμμένη; Φαίνεται κι απ’ το εξής: Σας το είπαμε κι απάντηση δεν πήραμε. Είχε ελεγχθεί η επιχείρηση «INTERFARM AE» για τα ίδια αυτά στοιχεία και για το ίδιο οικονομικό έτος και είχε βρεθεί απολύτως καθαρή. Τι ήταν εκείνο, το οποίο έκανε να επιμείνει το ΣΔΟΕ για δεύτερη φορά στο ίδιο θέμα; Έχετε δει πολλές φορές το ΣΔΟΕ, παραμονές των εκλογών για ένα πρόσωπο που είναι υποψήφιος, να έρχεται να κάνει ελέγχους για οικονομικά έτη, τα οποία έχουν ελεγχθεί;
      Κύριε Υπουργέ, μην υποτιμάτε τη νοημοσύνη μας. Τόσες συμπτώσεις δεν είναι τυχαίες. Είναι η νοοτροπία ενός κόμματος που κρύβεται από πίσω. Προστατεύει το κόμμα σας κάθε έναν, ο οποίος κάνει παρανομίες, αρκεί να έχει μια συγκεκριμένη κομματική ταυτότητα! Σας το είπα! Έχω καταθέσει ερώτηση και απάντηση δεν έχω πάρει! Ναι ή όχι τελωνειακός που για σκάνδαλο κι έγκλημα, το οποίο αφορά –το τονίζω- λαθρεμπόριο καυσίμων παραπέμφθηκε στο ακροατήριο για κακούργημα, την ώρα που παραπεμπόταν τον στέλνατε με τη διαδικασία -που είναι γνωστή- στη Σχολή Εθνικής Αμύνης, που όπως ξέρετε πρέπει να περάσει κάποιος για να πάρει υψηλό αξίωμα μέσα στη διοικητική ιεραρχία; Όλως τυχαίως έγινε αυτό;
      Σας είπα ότι δύο γενικοί διευθυντές έχουν καταδικασθεί για παράβαση καθήκοντος –δεν θα κουραστώ να το λέω- και είναι στο Υπουργείο Εσωτερικών, Δημόσιας Διοίκησης και Αποκέντρωσης, εν ενεργεία! Τι μου λέτε ότι στείλατε αυτούς από τη Λάρισα στη μια και στην άλλη άκρη του ορίζοντα; Δεν μπορούσατε να κάνετε και διαφορετικά! 
      Εγώ δεν σας μίλησα για το τι δεν κάνατε. Το κάνατε. Πράγματι! Και τους στείλατε στις άκρες του ορίζοντα. Και καλά κάνατε! Αλλά δεν σας κάνει εντύπωση ότι πολλαπλασιάζονται όλα αυτά τα κρούσματα ανθρώπων του ΣΔΟΕ, οι οποίοι είναι άνθρωποι διαφθοράς; Αυτό δεν σας προβληματίζει μέσα στο Υπουργείο σας;
      Όπως και να έχει γίνει η αλήθεια είναι μία. Το ξέρει όλη η Ελλάδα, το ξέρει και ο Λαός της Θεσσαλονίκης που σας έδωσε την απάντηση. Στην ιστορία Ψωμιάδη υπήρξε μία αήθης επίθεση ενός ολόκληρου κομματικού μηχανισμού εναντίον ενός συγκεκριμένου υποψηφίου. Αλλά αυτό χαρακτηρίζει τα έργα και τις ημέρες του Κόμματός σας. Και είναι διαχρονική αυτή η συμπεριφορά και αυτό καταγγέλλουμε σ’ αυτή την Αίθουσα. Καταγγέλλουμε όχι μόνο το συγκεκριμένο παράδειγμα, αλλά τη νοοτροπία, τη μεθόδευση, την έλλειψη δημοκρατικής ευαισθησίας και σε τελική ανάλυση, κάτι που δεν το περίμενα από εσάς, κύριε Υπουργέ: Την έλλειψη της ευαισθησίας του να πει κανείς ένα «συγγνώμη» εδώ και να εγγυηθεί ότι θα πάρει τα μέτρα εναντίον των υπευθύνων. Γιατί  υπεύθυνοι υπάρχουν. Δεν μπορεί να μην υπάρχουν υπεύθυνοι σε όλα αυτά τα πράγματα. Τουλάχιστον αποφασίστε να το ερευνήσετε και όχι να μας λέτε ότι όλα αυτά τα πράγματα έγιναν τυχαία. 
      Τίποτα δεν έγινε τυχαία. Στο ΠΑ.ΣΟ.Κ., ξέρετε, σπάνια συμβαίνουν τυχαία πράγματα ιδίως στις εκλογικές διαδικασίες. Το μόνο που συμβαίνει τυχαία είναι στην πολιτική σας. Η Κυβέρνηση μεν ταξιδεύει με σημαίες ευκαιρίας και με τον αυτόματο πιλότο και ό,τι βρει μπροστά της είναι τυχαίο. Αυτό είναι αλήθεια. Στο κόμμα του ΠΑΣΟΚ όχι. Γι’ αυτό πάτε καλά κομματικά, αλλά κακά ως Κυβέρνηση. Γιατί περισσότερο από Κυβέρνηση είσαστε κόμμα και αυτό είναι εκείνο το οποίο δημιουργεί τα προβλήματα σε ό,τι αφορά την πορεία του Τόπου. 
      Το αποδείξατε στη συγκεκριμένη περίπτωση και νομίζω ότι έστω και τώρα στην τριτολογία σας δεσμευτείτε στη Βουλή ότι θα αναζητηθούν οι υπεύθυνοι και θα επιβληθούν οι κυρώσεις. Τουλάχιστον για να περισώσετε τα προσχήματα σε ό,τι αφορά την παρουσία της Κυβέρνησης μέσα στο Κοινοβούλιο.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Περίμενα, αγαπητοί συνάδελφοι, μέχρι και την τελευταία στιγμή να υπάρξει έστω ο ισχυρισμός ότι οι συγκεκριμένοι υπάλληλοι –των οποίων τα ονόματα εγώ και σήμερα ακόμα αγνοώ, γιατί θεωρώ ότι δεν ήταν σημαντικό στοιχείο της σημερινής μας συζήτησης το όνομα των ελεγκτών- όταν πήγαιναν να κάνουν έλεγχο, γνώριζαν ότι η συγκεκριμένη εταιρεία ήταν του κ. Ψωμιάδη. 
      ΠΡΟΚΟΠΗΣ ΠΑΥΛΟΠΟΥΛΟΣ: Το είδαν εκεί. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό το οποίο θέλω να πω με τον πιο πανηγυρικό τρόπο, να επιβεβαιώσω είναι ότι ούτε ένας έλεγχος έγινε εναντίον υποψηφίων δημάρχων, νομαρχών ή υποψηφίων δημοτικών συμβούλων γιατί και οι δώδεκα χιλιάδες έλεγχοι που έγιναν, έγιναν με τρόπο αντικειμενικό χωρίς κανένας να ασχοληθεί αν από τους δώδεκα χιλιάδες κάποιος ήταν υποψήφιος δημοτικός ή νομαρχιακός σύμβουλος, ή υποψήφιος νομάρχης.
      Σας είπα ότι δέχτηκα προσωπικά καταγγελία συναδέλφων Βουλευτών ότι σε διάφορες περιοχές της Ελλάδος το ΣΔΟΕ έκανε ελέγχους και ότι πήγαινε διακριτικά και έκανε ελέγχους σε υποψηφίους δημοτικούς συμβούλους του «Χ» υποψηφίου ο οποίος στηριζόταν από το ΠΑ.ΣΟ.Κ., και η αντίδρασή μας ήταν ποια; Ότι το ΣΔΟΕ δεν σταματάει να κάνει τους ελέγχους, κάνει προληπτικούς ελέγχους, όπως ακριβώς έκανε και προηγούμενα.
      Εξακολουθώ να πιστεύω –και δεν με έχετε πείσει για το αντίθετο- ότι αν ο κ.Ψωμιάδης μόνος του δεν δημοσιοποιούσε τον συγκεκριμένο έλεγχο, δεν θα γνώριζε κανένας απολύτως για τον έλεγχο, τουλάχιστον τη συγκεκριμένη χρονική στιγμή. Αλλά ούτε και στο μέλλον θα γνώριζε κανείς, παρά μόνον αυτός που θα γνώριζε τους μετόχους της επιχείρησης «INTERFARM», μια και καμία ευθύνη ο κ.Ψωμιάδης, ως απλός μέτοχος της συγκεκριμένης εταιρείας, δεν  είχε. Οι μέτοχοι δεν ευθύνονται ποινικά για την εταιρεία- αλλά ούτε αστική ευθύνη είχε ο μέτοχος όσον αφορά την επιβολή τυχόν προστίμων που προβλέπονται από το φορολογικό νόμο. Όταν επιβάλλουμε πρόστιμα σε οποιαδήποτε εταιρεία, κανείς ελεγκτής δεν ασχολείται να δει το μετοχολόγιο για τον απλούστατο λόγο –το ξανατονίζω- ότι δεν ενδιαφέρει τον έλεγχο, αφού δεν επιβάλλονται ποινές σε βάρος των μετόχων, παρά μόνο σε βάρος της ίδιας της εταιρείας και πιθανότατα του προέδρου και του διευθύνοντος συμβούλου.
      Είναι αλήθεια, κύριε Παυλόπουλε, ότι είχε γίνει έλεγχος στην εταιρεία για τα συγκεκριμένα επίδικα χρόνια. Έγινε ο έλεγχος, τέλειωσε ο έλεγχος και δεν θα πω ότι τα βιβλία απερρίφθησαν ως ανεπαρκή. Αυτά είναι λεπτομέρειες, αλλά όντως έγινε ο έλεγχος. Ταυτόχρονα θέλω να σας πω ότι ο τακτικός έλεγχος της επιχείρησης έγινε από το ΠΕΚ, το Περιφερειακό Ελεγκτικό Κέντρο Θεσσαλονίκης. Ο ισχυρισμός των ελεγχόντων του ΣΔΟΕ είναι ότι γνωρίζαν για τον έλεγχο. Οπως και σε υποθέσεις που έχουν κλείσει, εφόσον αποδειχτεί εκ των υστέρων φορολογικό αδίκημα, το οποίο έχει ποινική διάσταση –δηλαδή λήψη ή  έκδοση πλαστών ή εικονικών τιμολογίων- η υπόθεση αναβιώνει, δεν κλείνει. Η φορολογούσα Αρχή δεν έχει δικαίωμα να ασχοληθεί ξανά με υπόθεση που έχει κλείσει, παρά μόνο για περιπτώσεις οι οποίες άπτονται του ποινικού νόμου.
      Στη συγκεκριμένη περίπτωση, η έκδοση εικονικών και πλαστών τιμολογίων αποτελεί -πλην των άλλων- και ποινική παράβαση και συνιστά λόγο για επανεξέταση των επιχειρήσεων, οι οποίες έλαβαν τα συγκεκριμένα πλαστά ή εικονικά τιμολόγια.
      ΠΑΝΑΓΙΩΤΗΣ ΨΩΜΙΑΔΗΣ: Το εμπόρευμα το πήρα. Το τι έγινε δεν το ξέρουμε. Λογικό είναι αυτό που σας λέω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Ψωμιάδη, σας παρακαλώ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Ψωμιάδη, ξέρετε –προσωπικά τουλάχιστον- ότι κλήθηκα στη Θεσσαλονίκη να κάνω δηλώσεις. Απέφυγα να το κάνω –δεν ήθελα να το πω, αλλά εσείς προσωπικά το γνωρίζετε- γιατί ακριβώς σέβομαι τους θεσμούς και πιστεύω ότι δεν λύνονται αυτά τα ζητήματα από τα παράθυρα της τηλεόρασης. 
      Τώρα, αν συνάδελφοι συζητώντας με άλλους συναδέλφους για τις δημοτικές εκλογές, ασχολήθηκαν και με τη συγκεκριμένη υπόθεση, αυτό δεν αφορά το Υπουργείο Οικονομικών ούτε την πολιτική του ηγεσία.
      Τονίζω και πάλι ότι μόνο ο Γενικός Γραμματέας προκληθείς και προσκληθείς από τα κανάλια έκανε τις δηλώσεις στενά επί του ιστορικού της συγκεκριμένης πράξης. Αναφέρθηκε μόνο στο ιστορικό και σε τίποτα άλλο, δηλαδή πως έγινε ακριβώς, πως του έγινε αναφορά από τα όργανα, τι ακριβώς έγινε και δήλωσε αυτά ακριβώς που γνώριζε.
      Έτσι, λοιπόν, το έχω πει από την πρώτη στιγμή και το ξαναλέω ότι αν είχαμε πειστεί ή πειστούμε στο μέλλον –γιατί μέχρι σήμερα δεν έχετε φέρει κάποια στοιχεία που να μας πείθουν ότι ήταν σε γνώση οι υπάλληλοι που έκαναν τον έλεγχο- ότι όταν πήγαν οι υπάλληλοι να κάνουν τον έλεγχο τη συγκεκριμένη χρονική στιγμή γνωρίζαν.
      ΠΑΝΑΓΙΩΤΗΣ ΨΩΜΙΑΔΗΣ: Αφού δεν ήμουν γραμμένος στην κατάσταση!
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα συμφωνήσω απόλυτα με την τοποθέτηση του αγαπητού συναδέλφου κυρίου Ζώη ότι κανένας μας δεν είναι εκτός ελέγχου, αλλά τη συγκεκριμένη χρονική στιγμή ασφαλώς ήταν επιλήψιμος ο έλεγχος –και το έχω πει από την πρωτολογία μου ακόμα- εφόσον γνώριζαν ότι έλεγχαν υποψήφιο νομάρχη ή υποψήφιο δήμαρχο οποιασδήποτε παράταξης. 
      Είναι πραγματικά μεμπτό, επιλήψιμο και θα επιβάλλονταν –η θα επιβληθούν, αν αποδειχτεί στην πορεία- οι δέουσες κυρώσεις. Όμως, ξανατονίζω ότι μέχρι σήμερα τα στοιχεία τα οποία έχουμε και εκείνα τα οποία εσείς σήμερα επικαλεστήκατε, δεν αποδεικνύουν ότι τα γνώριζαν οι ελέγχοντες υπάλληλοι, κάτοικοι της Λάρισας, οι οποίοι διατάχθηκαν τη συγκεκριμένη μέρα να κάνουν έλεγχο σε μία εταιρεία, η οποία φερόταν ότι ήταν λήπτης εικονικών τιμολογίων από μία ανύπαρκτη στην πράξη εταιρεία και από έναν,  εκδότη ο οποίος βεβαιωμένα από προηγούμενους ελέγχους άλλων εταιρειών και από ποινική καταδίκη -για την οποία γνώριζε η υπηρεσία του ΣΔΟΕ- είχε καταδικαστεί για την έκδοση πλαστών και εικονικών τιμολογίων ήδη εδώ και ένα χρόνο από το Πλημμελειοδικείο Θεσσαλονίκης και εκκρεμούν εις βάρος του πολλές άλλες διώξεις.
      Τελειώνοντας, θέλω να σας διαβεβαιώσω, κύριε Παυλόπουλε, ότι για τη συγκεκριμένη υπόθεση της Θεσσαλονίκης ήδη έχουν παραπεμφθεί ογδόντα και πλέον φάκελοι στον Εισαγγελέα Πλημμελειοδικών της Θεσσαλονίκης -εδώ και έξι μήνες, τμηματικά, μόλις ολοκληρώνεται ένας φάκελος, διαβιβάζεται- ο οποίος έχει αναλάβει την ποινική πλευρά της υπόθεσης. Σας ανέφερα ότι όσον αφορά στην πειθαρχική διαδικασία, δόθηκε εντολή για τη διενέργεια των ελέγχων. 
      Τα πρώτα πορίσματα, τα οποία ήταν –τουλάχιστον για μένα- απογοητευτικά, διαβιβάστηκαν στον εισαγγελέα, ο οποίος άσκησε ποινική δίωξη κατά των επιθεωρητών, οι οποίοι θέλησαν με το απαλλακτικό τους πόρισμα να συγκαλύψουν το συγκεκριμένο σκάνδαλο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Υπουργέ, σας παρακαλώ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ήδη  αποκαλύπτεται, καθώς ολοκληρώνεται η συγκεκριμένη έρευνα των ελεγκτικών μηχανισμών, οι οποίοι ενισχύθηκαν με τριάντα επιπλέον ελεγκτές πέρα απ’ αυτούς που έχουμε, προκειμένου να τελειώσει το συντομότερο δυνατό αυτή η υπόθεση. Ο λαός της Θεσσαλονίκης πρέπει να μάθει όλη την αλήθεια μέχρι την τελευταία λεπτομέρεια. Παράλληλα, πρέπει να τιμωρηθούν όσοι ενέχονται σ’ αυτό το ιστορικής σημασίας σκάνδαλο -είτε αυτοί είναι επιχειρηματίες είτε είναι υπάλληλοι- το οποίο θα το θυμόμαστε για πολλές δεκαετίες.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Παυλόπουλε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, εγώ θα επαναλάβω ότι δεν μπορώ να καταλάβω πώς θα θυμόσαστε για πολλές δεκαετίες το σκάνδαλο το οποίο αφορά σε διακόσια δισεκατομμύρια και κάνετε ότι δεν καταλαβαίνετε για το σκάνδαλο των τριάντα και περισσοτέρων τρισεκατομμυρίων του χρηματιστηρίου που αφορά σε ενάμισι εκατομμύριο του Ελληνικού Λαού. Εγώ τέτοιου είδους επιλεκτικές ευαισθησίες πρώτη φορά τις συναντώ.
      Δεν θα μας πείτε ποτέ αν ξεκινήσατε να δείτε πώς έχασε τα χρήματά του ο κόσμος στο χρηματιστήριο και ποιος ευθύνεται; Ξεκινήστε μ’ αυτό, για να δούμε και τα υπόλοιπα μετά και να καταλάβουμε την ευαισθησία σας.
      Θα αναφερθώ, όμως, και πάλι στο θέμα που μας αφορά. Είπατε ότι δεν έχετε πεισθεί για το τι συνέβη. Πρώτα -πρώτα, κύριε Υπουργέ, δεν σας έχει κάνει εντύπωση ότι για ένα θέμα που αφορά στη Θεσσαλονίκη δεν έρχεται το ΠΕΚ Θεσσαλονίκης να κάνει τον έλεγχο;
      Στέλνουν το ΣΔΟΕ Λάρισας. Και ξέρετε γιατί; Γιατί θα παραήταν σκαστό το θέμα, όταν η κυρία του κυρίου προϊσταμένου του ΣΔΟΕ στη Θεσσαλονίκη ήταν υποψήφια στο ψηφοδέλτιο του κ. Χατζησάββα. Και μόνον αυτή η «σύμπτωση» θα έπρεπε να σας βάλει σε πολλές σκέψεις. Αυτή είναι η πρώτη «σύμπτωση». 
       Δεύτερη «σύμπτωση». Στη λίστα του ελέγχου όλων αυτών των επιχειρήσεων δεν ήταν η επιχείρηση του κ. Ψωμιάδη, η «INTERFARM». Αυτό έγινε μισή ώρα πριν ξεκινήσουν να πάνε πάνω, με τηλεφωνική εντολή. Και εγώ διερωτώμαι.
      Έχεις μια λίστα ενός σκανδάλου που εξελίσσεται εδώ και καιρό. Δεν κάνεις έλεγχο όλων εκείνων που είναι μέσα στη λίστα. Τα αφήνεις. Παίρνεις μισή ώρα προηγουμένως εντολή και τρέχεις από τη Λάρισα στη Θεσσαλονίκη να κάνεις έλεγχο σε μια συγκεκριμένη εταιρεία που δεν είναι μέσα στη λίστα. Τις άλλες τις αφήνεις για μετά τις εκλογές. Αυτή την εταιρεία θέλεις πριν από τις εκλογές να την ελέγξεις με τηλεφωνική εντολή. Και όλως «τυχαίως» αυτή η εταιρεία ανήκει στον κ. Παναγιώτη Ψωμιάδη. Και η δεύτερη «σύμπτωση» είναι τόσο ασήμαντη που πρέπει να σας διαφύγει, κύριε Υπουργέ;
      Τρίτη «σύμπτωση» είναι η «σύμπτωση» που αφορά τους υπαλλήλους. Πάνε οι υπάλληλοι εκεί και τι να δούνε; Γιατί αυτοί μπορεί να μην ήξεραν και μάλλον δεν ήξεραν. Οι τέσσερις από τους έξι λένε «όχι, δεν μπορεί να γίνει αυτό το πράγμα, βαλτούς μας έχουν στείλει εδώ». Και μένουν δύο, οι οποίοι συνεχίζουν. 
      Άλλη, τέταρτη  «σύμπτωση». Είδατε τι συνέβη. Γιατί δεν τους σταματάγατε να πείτε να γίνει μετά, αφού έχει ξεσπάσει όλος αυτός ο ορυμαγδός; Σας είπα και πάλι ότι η επίθεση των στελεχών σας εναντίον του κ. Παναγιώτη Ψωμιάδη ήταν γενικευμένη. Δεν αφορούσε μόνο αυτό το θέμα. Σας είπα για το βίντεο, για τις καταγγελίες περί δήθεν πολεοδομικών παραβάσεων, για το θέμα αυτό που μιλήσαμε τώρα, για τόσα άλλα. Μιλάμε για γενικευμένη επίθεση εναντίον ενός ανθρώπου. Το βλέπετε, είναι μέσα στη καρδιά ενός τέτοιου ορυμαγδού  και δεν συγκινείται κανένας να πει «θα το κάνουμε αμέσως μετά». Ποια η διαφορά του πριν ή του μετά;
      Όλες οι άλλες εταιρείες, κύριε Υπουργέ, που δεν έχουν ελεγχθεί ακόμα για το ίδιο σκάνδαλο και που αυτές μπορεί να είναι και αναμεμειγμένες, γιατί έμειναν απέξω προ των εκλογών και έπρεπε να ελεγχθεί μόνο αυτή η εταιρεία, αν υποθέσουμε ότι δεν ξέρατε ότι ανήκει στον Παναγιώτη Ψωμιάδη;
       Πολλώ μάλλον, κύριε Υπουργέ -και άλλη πέμπτη «σύμπτωση» και αυτή δεν μπορείτε να την παραβλέψετε- που, όπως σας είπα προηγουμένως, επιτέλους αυτή η εταιρεία είχε ελεγχθεί συν τοις άλλοις. Άλλες δεν είχαν ελεγχθεί. Αυτή είχε ελεγχθεί για το οικονομικό έτος. Είχε και ένα τεκμήριο αν μη τι άλλο. Ξέρω ότι νομικά είναι έτσι αυτό που μου λέτε, αλλά θα ήθελα να μου πείτε, γιατί η εταιρεία η οποία είχε το τεκμήριο ότι, τουλάχιστον, είχε ελεγχθεί, που δεν ήταν στη λίστα  υφίσταται με τηλεφωνική εντολή τον έλεγχο και μάλιστα όχι από το ΠΕΚ Θεσσαλονίκης, αλλά από το ΣΔΟΕ του αντίστοιχου ΠΕΚ στη Λάρισα; 
      Τι να σας πω; Τέτοιου είδους «συμπτώσεις» πραγματικά ομολογώ ότι θα ξένιζαν και εκείνον ο οποίος είναι, αν θέλετε, ο πιο  καλόπιστος άνθρωπος.
      Κάτι πήγατε να πείτε στο τέλος ότι θα ξεκινήσετε έρευνα για το θέμα Ψωμιάδη τους ελέγχους. Εγώ θα σας πω κάτι. Φοβάστε να την ξεκινήσετε, γιατί θα ξετρυπώσετε από κάτω όλο τον κομματικό μηχανισμό του ΠΑ.ΣΟ.Κ. Και ο κομματικός μηχανισμός της Χαριλάου Τρικούπη είναι πολύ ισχυρότερος από εσάς. Αυτό το ξέρετε. 
      Το ήθος σας δεν το έχει αμφισβητήσει κανείς. Σας το λέω, γιατί γνωριζόμαστε καλά. Εκείνο όμως που σας λέω -και θα πρέπει να σας προβληματίσει- είναι ότι ως Υφυπουργός Οικονομικών θα πρέπει να ξέρετε ότι υπάρχουν μηχανισμοί μέσα στο Κόμμα σας οι οποίοι σας αγνοούν, σας περιπαίζουν, σας εμπαίζουν και σας παραπληροφορούν. Ερχόσαστε, λοιπόν, εσείς εδώ και λέτε αυτά τα πράγματα στη Βουλή εν αγνοία σας. Αλλά πάντως εμείς δεν είμαστε υποχρεωμένοι να τα δεχθούμε.
      Εγώ σας λέω για μιαν ακόμη φορά, παρακαλώ πολύ κάντε έναν έλεγχο. Μην τους φοβάστε. Όλοι αυτοί που φορούν τις κομματικές επωμίδες και σας φαίνονται ισχυροί είναι ένα τίποτα, από τη στιγμή που ένας άνθρωπος θέλει να επιβάλει το δίκαιο και τη δικαιοσύνη στο Υπουργείο του και που βέβαια αυτός ο άνθρωπος είναι εκλεγμένος εκπρόσωπος του Ελληνικού Λαού. Κάντε το και αν δεν βρείτε τίποτα, τόσο το καλύτερο. Αλλά αν βρείτε, μην φοβηθείτε να πάτε ως την άκρη. Γιατί σας διαβεβαιώ ότι τα συμπεράσματα που θα βγάλετε θα είναι καταλυτικά. Αφού δεν φέρετε εσείς ευθύνη, τουλάχιστον ας αναδείξετε ότι υπάρχουν μέσα στο ΠΑ.ΣΟ.Κ. και μέσα στην Κυβέρνηση ευαίσθητοι άνθρωποι που σέβονται και το κύρος της Δημοκρατίας και την ποιότητά της. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο για να κλείσετε και όχι για να ξεκινήσετε καινούργια συζήτηση.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θέλω να διευκρινίσω, κύριε Παυλόπουλε, το εξής. Το ΣΔΟΕ της Λάρισας έχει πραγματοποιήσει τον τελευταίο καιρό εκατοντάδες ελέγχους στην περιοχή ευθύνης του ΣΔΟΕ Θεσσαλονίκης, όπως επίσης το ΣΔΟΕ Θεσσαλονίκης έχει πραγματοποιήσει πολλούς ελέγχους στην περιοχή της Αττικής, της Θεσσαλίας, της Θράκης. Είναι μια πάγια τακτική δική μας και είναι αυτονόητοι οι λόγοι που τους βγάζουμε έξω από την περιφέρειά τους, προκειμένου να σπάσουν πιθανές σχέσεις εξάρτησης και γνωριμιών. 
      Θα έλεγα ότι τον περισσότερο χρόνο τον αφιερώνει το ΣΔΟΕ σε ελέγχους εκτός της χωρικής αρμοδιότητάς τους, άρα δεν είναι τυχαίο, αλλά ούτε και μεθοδευμένο το ότι πήγε το ΣΔΟΕ Θεσσαλίας να κάνει έλεγχο στη Θεσσαλονίκη. Αυτό είχε συμβεί πολλές φορές και τις παραμονές των εκλογών και πριν τις εκλογές και μετά τις εκλογές, όπως επίσης τονίζω πάλι ότι πολλές φορές το ΣΔΟΕ Θεσσαλονίκης έχει κληθεί να κάνει συγκεκριμένους ελέγχους εδώ στην Αττική. Πραγματικά πιστεύουμε ότι σε κάποιες περιοχές για ορισμένες κατηγορίες πολιτών χρειάζεται ο έλεγχος έξω από την αρμοδιότητα δράσης των συγκεκριμένων οργάνων. Έτσι, λοιπόν, δεν είναι απορίας άξιον το ότι ο έλεγχος έγινε από το σώμα δίωξης οικονομικού εγκλήματος της Θεσσαλίας. 
      Δεύτερον, όλα τα συνεργεία ελέγχου στις επιχειρήσεις είναι διμελή, δεν είναι εξαμελή. Μπορεί να έφυγαν δεκαέξι άτομα από τη Λάρισα, αλλά η εντολή ελέγχου για κάθε επιχείρηση δίδεται σε δύο άτομα. Μπορεί παράλληλα να ελέγχθηκαν και άλλες επιχειρήσεις και θα μπορούσα να σας το πω χωρίς να αναφέρω ονόματα επιχειρήσεων. Ασφαλώς και ελέγχθηκαν και άλλες επιχειρήσεις. Ξανατονίζω ότι έγιναν δώδεκα χιλιάδες έλεγχοι σε όλη την επικράτεια. Η κάθε Δ.Ο.Υ. της Θεσσαλονίκης έστειλε στο μήνα πριν τις εκλογές τουλάχιστον τετρακόσια σημειώματα ελέγχου. Δηλαδή μόνο στη Θεσσαλονίκη, δεκαπέντε Δ.Ο.Υ. επί τετρακόσια, σημαίνει ότι έγιναν έξι χιλιάδες έλεγχοι μόνο στην ευρύτερη περιοχή Θεσσαλονίκης, κάτι το οποίο αποδεικνύει ότι οι έλεγχοι συνεχίστηκαν. Θα έλεγα ότι είναι τυχαίο το γεγονός ελέγχου στην επιχείρηση του κ. Ψωμιάδη.
      Δεν πιστεύω ότι έστω και ένας από τους υπαλλήλους μας πρέπει να ελέγχει υποψήφιο νομάρχη, όχι γιατί ο υποψήφιος νομάρχης ή ο Βουλευτής έχει το άλλοθι ή διότι δεν πρέπει να ελεγχόμαστε. Διότι  έκανε μεγαλύτερη ζημία στο Υπουργείο Οικονομικών και στην πολιτική του ηγεσία, γιατί καλείται τώρα η πολιτική ηγεσία του Υπουργείου Οικονομικών, για να δώσει διευκρινήσεις ή για να πείσει περί του λόγου το αληθές. 
      Οι έλεγχοι έγιναν και θα εξακολουθήσουν να γίνονται. Κάποια στιγμή στο μέλλον με την ενίσχυση του ελεγκτικού μηχανισμού, με δεκάδες καινούργιους νέους ελεγκτές που ασχολούνται μόνο με αυτό το σκάνδαλο, θα τελειώσει αυτή η ιστορία, για να αποδοθεί η δικαιοσύνη από τα όργανα τα οποία έχουν αυτή την αρμοδιότητα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κηρύσσεται περαιωμένη η συζήτηση επί της υπ’ αριθμόν 17/5.11.2002 επερώτησης Βουλευτών της Νέας Δημοκρατίας προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικά με την ανάμειξη του κράτους στις δημοτικές και νομαρχιακές εκλογές. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.25΄, λύεται η συνεδρίαση για αύριο ημέρα Τρίτη 19 Νοεμβρίου 2002 και ώρα 18.00 με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18/11/2002                             ΣΕΛ.1

