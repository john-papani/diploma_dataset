     
     
     
     
     
     
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΜΣΤ’

Πέμπτη 8 Δεκεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ε. Βενιζέλου, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Κορυδαλλού και το Β’ Γυμνάσιο Σοφάδων Καρδίτσας, σελ.
4. Ανακοινώνεται επιστολή του Βουλευτή κ. Σ. Εμινίδη ότι αποδέχεται την ιδιότητα του Βουλευτή, σελ.
5. Ανακοινώνεται ότι το Υπουργείο Απασχόλησης και Κοινωνικής Προστασίας υπέβαλε στη Βουλή το κείμενο της 195 Διεθνούς Σύστασης Εργασίας «για την αξιοποίηση των ανθρωπίνων πόρων: εκπαίδευση, κατάρτιση και δια βίου μάθηση», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της  Παρασκευής 2 Δεκεμβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i) σχετικά με την ηρτημένη ποσότητα βάμβακος στο Νομό Πέλλας, σελ.
ii) σχετικά με την καταβολή ολόκληρης της επιδότησης στους δικαιούχους παραγωγούς βρώσιμης ελιάς του Νομού Φθιώτιδος και Μαγνησίας, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με το χωροταξικό και πολεοδομικό σχεδιασμό της χώρας μας, σελ.
γ) Προς τον Υπουργό Εθνικής Οικονομίας και Οικονομικών:
i) σχετικά με την απαλλοτρίωση μεγάλων εκτάσεων με ελαιόδεντρα για την κατασκευή του φράγματος Αποσελέμη κ.λπ., σελ.
ii) σχετικά με τις επιπτώσεις από την αύξηση των επιτοκίων της Ευρωπαϊκής Κεντρικής Τράπεζας κ.λπ., σελ.
δ) Προς τον Υπουργό Απασχόλησης και Κοινωνικής Προστασίας σχετικά με την επαγγελματική αποκατάσταση πρώην ανηλίκων κρατουμένων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ‘Εκθεσή της στο σχέδιο νόμου: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (Φ.Ε.Κ. 270Α’)», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΓΚΑΤΖΗΣ Ν., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΚΟΝΤΟΣ Α., σελ.
ΜΠΟΥΓΑΣ Ι., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΟΥΦΛΙΑΣ Γ., σελ.
ΣΤΡΑΤΑΚΗΣ Ε., σελ.
ΤΖΑΚΡΗ Θ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΓΓΕΛΗΣ Α., σελ.
ΑΗΔΟΝΗΣ Χ., σελ.
ΑΝΩΜΕΡΙΤΗΣ Χ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΑΪΛΑΚΗΣ Σ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΑΛΛΙΩΡΑΣ Η., σελ.
ΚΩΣΤΟΠΟΥΛΟΣ Δ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΕΖΑΣ Α., σελ.
ΝΙΚΟΛΑΪΔΟΥ Β., σελ.
ΣΓΟΥΡΙΔΗΣ Π., σελ.
ΣΚΡΕΚΑΣ Θ., σελ.
ΤΣΑΚΛΙΔΗΣ Ι., σελ.
ΦΩΤΙΑΔΗΣ Α., σελ.
ΧΡΙΣΤΟΔΟΥΛΑΚΗΣ Ν., σελ.



     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΜΣΤ΄
     Πέμπτη 8 Δεκεμβρίου 2005
     Αθήνα, σήμερα στις 8 Δεκεμβρίου 2005, ημέρα Πέμπτη και ώρα 10.50’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ. 
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Θεοδώρα Τζάκρη, Βουλευτή Πέλλας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής B’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Σύλλογοι Υπαλλήλων των Νομαρχιών: Αθηνών, Ανατολικής Αττικής, Δυτικής Αττικής, Πειραιά και ο Σύλλογος Εργαζομένων Περιφέρειας Αττικής ζητούν την αύξηση του βασικού μισθού για τους εργαζόμενους στις Νομαρχίες και στην Περιφέρεια Αττικής κ.λπ.
     2) Ο Βουλευτής B’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί την ικανοποίηση οικονομικών και εργασιακών αιτημάτων των μελών του.
     3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Ερευνητών Δημόκριτου ζητεί την οικονομική και ηθική στήριξη των Ερευνητικών Κέντρων και Ινστιτούτων της Χώρας.
     4) Ο Βουλευτής B’ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία το Συμβούλιο Απόδημου Ελληνισμού ζητεί την αλλαγή του τρόπου εισαγωγής στα ΑΕΙ των αποφοίτων Κυπριακών Λυκείων, με Ελληνική καταγωγή.
     5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Παγκρήτια Ένωση Συνταξιούχων ΔΕΗ ζητεί να παραμείνει ο Δημόσιος χαρακτήρας της ΔΕΗ και να μην ιδιωτικοποιηθεί.
     6) Ο Βουλευτής N. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Νέας Περάμου Αττικής ζητεί την ένταξη του Δήμου του στα αντισταθμιστικά οφέλη του Ν. 3054/2002.
     7) Ο Βουλευτής N. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ένωση Εκπαιδευτικών Δημόσιας Ναυτικής Εκπαίδευσης εκφράζει τις αντιρρήσεις της για τις διατάξεις του νομοσχεδίου «Αναβάθμιση και Αναδιάρθρωση της Ναυτικής Εκπαίδευσης».
     8) Ο Βουλευτής N. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ένωση Ιδιοκτητών Εκδοτών Τοπικών Εφημερίδων Αττικής ζητεί να δημιουργηθεί άμεσα Μητρώο Τοπικών Εφημερίδων Αττικής.
     9) Ο Βουλευτής N. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Νικόλαος Ζούλφας, Ταξίαρχος, ζητεί την επανάκρισή του.
     10) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται να διορισθούν οι αδιόριστοι πολύτεκνοι εκπαιδευτικοί.
     11) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ιεράς Πόλεως Μεσολογγίου ζητεί την επίλυση των στεγαστικών και λειτουργικών προβλημάτων των Γυμνασίων και Λυκείων της περιοχής του.
     12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Παγκληρική – Παλαϊκή Αγωνιστική Κίνηση διαμαρτύρεται για τη βραδύτητα χορήγησης του εφάπαξ στους κληρικούς, από το ΤΑΠΟΕΚΕ.
     13) Ο Βουλευτής Έβρου κ. ΣΤΑΥΡΟΣ ΚΕΛΕΤΣΗΣ κατέθεσε αναφορά με την οποία η Α.Ε. ΚΤΕΛ Νομού Έβρου ζητεί τη χρηματοδότηση των συγκοινωνιών της Περιφέρειας, για το 2006.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2022/13-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΥΠΠΟ.ΓΡ.ΥΦΥΠ.Κ.Ε./143/7-10-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2022/13-9-05 ερώτησης του Βουλευτή κ. Δ. Πιπεργιά, σχετικά με τη διάσωση του περιπτέρου «ΚΥΜΑ» των Λουτρών Αιδηψού, σας πληροφορούμε τα εξής:
     Το 1988 το αναψυκτήριο-περίπτερο «ΚΥΜΑ» χαρακτηρίζεται ως ιστορικό διατηρητέο μνημείο μαζί με το περίπτερο του ξενοδοχείου Αίγλη και δεκατρία ξενοδοχειακά συγκροτήματα της πόλης των Λουτρών Αιδηψού (Ν. 149/1950, Υ.Α. ΥΠΠΟ/ΔIΛΑΠ/2918/16259/13.4.1989, ΦΕΚ 286/Β/16.5.1988).
     Το 2001, μετά από αίτημα του Λιμενικού Ταμείου Λ. Αιδηψού στην αρμοδιότητα του οποίου υπάγεται το Αναψυκτήριο ΚΥΜΑ, εγκρίθηκε από την Υπηρεσία μας η μελέτη για την αποκατάσταση και όχι βεβαίως για την ανακατασκευή του, σε εκτέλεση ομόφωνης γνωμοδότησης του Τοπικού Συμβουλίου Μνημείων Στερεάς Ελλάδας.
     Το Υπουργείο Πολιτισμού δεν γνωρίζει τους λόγους για τους οποίους το Λιμενικό Ταμείο Λουτρών Αιδηψού δεν προχώρησε μέχρι σήμερα στην υλοποίηση της ανωτέρω μελέτης.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     2. Στην με αριθμό 2125/14-9-05 ερώτηση του Βουλευτή  κ. Χρήστου Αηδόνη δόθηκε με το υπ’ αριθμ. 284/6-10-05 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
     «Τα θέματα που αφορούν την οικονομική και διοικητική υποστήριξη των Περιφερειακών Δασικών Υπηρεσιών, μετά την ισχύ του Ν. 2503/1997 και την υπαγωγή των υπηρεσιών αυτών στις Περιφέρειες του Κράτους, ρυθμίζονται σε επίπεδο νομού, με τον προγραμματισμό των αναγκαίων δασικών έργων και εργασιών και την εγγραφή των απαραίτητων πιστώσεων από το Γενικό Λογιστήριο του Κράτους, στην οικεία Περιφερειακή Δασική Αρχή (Κωδ. αρ. φορέα 901-13-Φ.065) και στην προκείμενη περίπτωση στη Δ/νση Δασών Δράμας που υπάγεται .στη Γεν. Γραμματεία Περιφέρειας Ανατολικής Μακεδονίας και Θράκης.
     Εντός του πλαισίου που προαναφέρθηκε και με βάση τις δημοσιονομικές δυνατότητες που καθορίζει το Υπουργείο Οικονομίας και Οικονομικών – Γ.Λ.Κ., γίνεται η χρηματοδότηση των Περιφερειακών Δασικών Υπηρεσιών, προκειμένου να καλύπτουν τα πάσης φύσεως λειτουργικά τους έξοδα.
     Για την κάλυψη εποχιακών αναγκών του Δασαρχείου Δράμας, κατανεμήθηκε κατά το τρέχον έτος αριθμός εποχιακών υπαλλήλων, διαφόρων ειδικοτήτων και προβλέφθηκε η διάθεση της απαιτούμενης πίστωσης, η οποία θα βαρύνει, σύμφωνα με τον προγραμματισμό μας, τις πιστώσεις του Τακτικού Προϋπολογισμού Εξόδων του Υπουργείου Αγροτικής Ανάπτυξης και Τροφίμων. Ήδη η σχετική εισήγηση έχει γίνει προς το Υπουργείο Οικονομίας και Οικονομικών και αναμένεται η εγγραφή των σχετικών πιστώσεων στον προϋπολογισμό των Περιφερειακών Υπηρεσιών.
     Πέραν των ανωτέρω, το Δασαρχείο Δράμας θα πρέπει να καλύψει τις τρέχουσες υποχρεώσεις του, όπως κάθε έτος, στο πλαίσιο της εγγεγραμμένης πίστωσης στον Προϋπολογισμό Εξόδων του Φ.065-Κωδικός Αριθμός Φορέα 901-13, σύμφωνα με τις σχετικές οδηγίες του Γενικού Λογιστηρίου του Κράτους για την εκτέλεση του Προϋπολογισμού.
     Ο Υπουργός
     Ε. ΜΠΑΣΙΑΚΟΣ»
     3. Στην με αριθμό 2277/19-9-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 5932/6-10-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης με αρ. προ 2277/19-09-2005 του Βουλευτή κ. Γ. Παπαγεωργίου, σχετικά με τη δράση 2.11.2 και τον αποκλεισμό των αυτοαπασχολούμενων επιχειρηματιών, σας αναφέρουμε τα ακόλουθα:
     Πριν την ένταξη της δράσης στο ΕΠΑΝ εκπονήθηκε μελέτη για την εξειδίκευσή της. Από την μελέτη προέκυψε ότι ο αριθμός των επιχειρήσεων που δεν απασχολούν προσωπικό ανέρχονται σε 188.000 περίπου ενώ αυτές που απασχολούν από 1 έως 9 άτομα ανέρχονται σε 125.000 περίπου. Με δεδομένο ότι το μέγεθος των διαθέσιμων πόρων δεν ήταν απεριόριστο αλλά επαρκούσε για την χρηματοδότηση 2.500 - 3.000 επιχειρήσεων παροχής υπηρεσιών πανελλαδικά τέθηκαν ορισμένοι περιορισμοί.
     Ο στόχος των περιορισμών ήταν αφενός να αποτραπεί για έναν μεγάλο αριθμό πολύ μικρών επιχειρήσεων η σπατάλη πόρων για την προετοιμασία προτάσεων οι οποίες, με τους διαθέσιμους προϋπολογισμούς, θα ήταν αδύνατο να χρηματοδοτηθούν και αφετέρου να εστιαστούν οι προσπάθειες σε ένα συγκεκριμένο μέγεθος επιχειρήσεων ώστε να υπάρξουν ορατά αποτελέσματα.
     Η εξαίρεση από τον κανόνα αυτόν των νησιωτικών περιοχών δεν ήταν δυνατή δεδομένου ότι και άλλες περιοχές αντιμετωπίζουν αντίστοιχα με τις νησιωτικές περιοχές προβλήματα.
     Η ΕΥΔ-ΕΠΑΝ συνεχίζει να ενδιαφέρεται και να αναζητεί τρόπους ενίσχυσης και των επιχειρήσεων παροχής υπηρεσιών που δεν απασχολούν εργαζόμενους από πόρους που ενδεχόμενα δεν θα απορροφηθούν από το Γ΄ ΚΠΣ.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
     4. Στην με αριθμό 2265/20-9-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 5929/6-10-05 έγγραφο από τον Υπουργό  Ανάπτυξης η ακόλουθη απάντηση:
     «Σε απάντηση της ερώτησης με αρ. 2265/20-09-2005 της Βουλευτού κ. Ρ. Ζήση, σχετικά με τη δράση 2.11.2 και τον αποκλεισμό των αυτοαπασχολούμενων Επιχειρηματιών σας αναφέρουμε τα ακόλουθα:
     Πριν την ένταξη της δράσης στο ΕΠΑΝ εκπονήθηκε μελέτη για την εξειδίκευσή της. Από την μελέτη προέκυψε ότι ο αριθμός των επιχειρήσεων που δεν απασχολούν προσωπικό ανέρχονται σε 188.000 περίπου ενώ αυτές που απασχολούν από 1 έως 9 άτομα ανέρχονται σε 125.000 περίπου. Με δεδομένο ότι το μέγεθος των διαθέσιμων πόρων δεν ήταν απεριόριστο αλλά επαρκούσε για την χρηματοδότηση 2.500 - 3.000 επιχειρήσεων παροχής υπηρεσιών πανελλαδικά τέθηκαν ορισμένοι περιορισμοί.
     Ο στόχος των περιορισμών ήταν αφενός να αποτραπεί για έναν μεγάλο αριθμό πολύ μικρών επιχειρήσεων η σπατάλη πόρων για την προετοιμασία προτάσεων οι οποίες, με τους διαθέσιμους προϋπολογισμούς, θα ήταν αδύνατο να χρηματοδοτηθούν και αφετέρου να εστιαστούν οι προσπάθειες σε ένα συγκεκριμένο μέγεθος επιχειρήσεων ώστε να υπάρξουν ορατά αποτελέσματα.
     Η εξαίρεση από τον κανόνα αυτόν των νησιωτικών περιοχών δεν ήταν δυνατή δεδομένου ότι και άλλες περιοχές αντιμετωπίζουν αντίστοιχα με τις νησιωτικές περιοχές προβλήματα.
     Η ΕΥΔ-ΕΠΑΝ συνεχίζει να ενδιαφέρεται και να αναζητεί τρόπους ενίσχυσης και των επιχειρήσεων παροχής υπηρεσιών που δεν απασχολούν εργαζόμενους από πόρους που ενδεχόμενα δεν θα απορροφηθούν από το Γ΄ ΚΠΣ.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
     5. Στην με αριθμό 2096/14-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 21/226/ΑΣ1958δις/29-9-05 έγγραφο από τον Υπουργό Εξωτερικών η ακόλουθη απάντηση:
     «Σε απάντηση της εν θέματι ερώτησης του Βουλευτή κ. Αθανάσιου Λεβέντη σας γνωρίζουμε ότι, η αναφερόμενη σε αυτήν Μη Κυβερνητική Οργάνωση «Ελληνικό Σώμα Εθελοντών Πυροσβεστών Αναδασωτών», δεν περιλαμβάνεται στο Ειδικό Μητρώο Μη Κυβερνητικών Οργανώσεων το οποίο, βάσει του ισχύοντος νομικού πλαισίου (Ν.2731/99 - ΦΕΚ 138/5.7.99), τηρείται στην Υπηρεσία Διεθνούς Αναπτυξιακής Συνεργασίας (ΥΔΑΣ) του Υπουργείου Εξωτερικών και ως εκ τούτου, από πλευράς Υπουργείου, δεν υφίστανται στοιχεία για τα υποβαλλόμενα ερωτήματα. .
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     6. Στην με αριθμό 3752/20-10-05 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 3735 Β/14-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας παραπάνω σχετική ερώτηση σας γνωρίζουμε ότι:
     Με την ΚΥΑ 15393/2332/02 (ΦΕΚ 1022/8/02) "Κατάταξη δημόσιων και ιδιωτικών έργων και δραστηριοτήτων σε κατηγορίες σύμφωνα με το άρθρο 3 του Ν. 1650/1986 όπως αντικαταστάθηκε με το άρθρο 1 του Ν. 3010/2002", η κατηγοροποίηση των πτηνο-κτηνοτροφικών εγκαταστάσεων γίνεται βάσει του είδους και της δυναμικότητας των μονάδων (πίνακας 7 ,του παραρτήματος της εν λόγω K.Υ.A).
     Με την Κ.Υ.Α 11014/703/Φ 104/03 (ΦΕΚ 332/Β/03) καθορίζεται η διαδικασία της Περιβαλλοντικής Αδειοδότησης των έργων και δραστηριοτήτων.
     Αν και οι παραπάνω ρυθμίσεις είναι σχετικά πρόσφατες, εκ μέρους του ΥΠΕΧΩΔΕ γίνεται συνεχώς. προσπάθεια για την απλούστευση των διαδικασιών και τον περιορισμό της γραφειοκρατίας στη περιβαλλοντική αδειοδότηση γενικώς.
     Στο πλαίσιο αυτό έχει συσταθεί επιτροπή, με σκοπό την συμπλήρωση-τροποποίηση των σχετικών διατάξεων, όπου αυτό κριθεί αναγκαίο, για την αποτελεσματικότερη προστασία του περιβάλλοντος και ειδικότερα την πιθανή τροποποίηση της ΚΥ Α 15393/2332/02.
     Επί πλέον σας γνωρίζουμε ότι κατά την αξιολόγηση των Περιβαλλοντικών Μελετών γίνεται προσπάθεια εκ μέρους των Υπηρεσιών να τηρούνται οι προθεσμίες που καθορίζονται στις σχετικές αποφάσεις παρατηρούνται όμως συχνά, οι μελέτες που υποβάλλονται να είναι ανεπαρκείς. Στην περίπτωση αυτή παρατηρούνται ενδεχόμενες καθυστερήσεις έως ότου συμπληρωθούν ή τροποποιηθούν οι σχετικοί φάκελοι.
     Ο Υπουργός
     Γ. ΣΙΟΥΦΛΙΑΣ»
     7. Στην με αριθμό 3734/20-10-05 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 3736 Β/14-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση σας πληροφορούμε ότι:
     -Μετά τους καταστρεπτικούς σεισμούς της 9-7-56 εφαρμόσθηκε κρατικό στεγαστικό πρόγραμμα, για την στέγαση των πληγέντων κατοίκων σε νέους οικισμούς, με την παραχώρηση στους δικαιούχους οικοπέδων από απαλλοτρίωση.
     -Τα οικόπεδα αυτά, παραχωρήθηκαν στους δικαιούχους με προσωρινά παραχωρητήρια το 1960, και μέχρι σήμερα δεν έχουν εκδοθεί οι οριστικοί τίτλοι ιδιοκτησίας, με αποτέλεσμα το Ελληνικό Δημόσιο να διατηρεί επί των προσωρινώς παραχωρημένων ακινήτων την κυριότητα μέχρι της αντικαταστάσεώς τους με οριστικά παραχωρητήρια.
     -Το ΥΠΕΧΩΔΕ προώθησε στην Βουλή και ψηφίστηκε διάταξη, (Ν. 3127/2003, άρθρο 4, ΦΕΚ 67/ΑΙ19-3-2003), που θεωρήθηκε ότι κάλυπτε και τους δικαιούχους στεγαστικής αποκατάστασης της νήσου Θήρας.
     Στη συνέχεια, ύστερα από διαφορετικές απόψεις που εκφράσθηκαν για το θέμα αυτό, έχει προταθεί από την αρμόδια Δ/νση του ΥΠΕΧΩΔΕ (Δ.Ο.Π.Κ.) νέα νομοθετική ρύθμιση, η οποία βρίσκεται στο στάδιο της επεξεργασίας.
     Ο Υπουργός
     Γ. ΣΙΟΥΦΛΙΑΣ»
     8. Στην με αριθμό 3783/21-10-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 3744 Β/15-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στο ανωτέρω σχετικό σας γνωρίζουμε τα ακόλουθα:
     Στην περιοχή Γκέκας του ΔΔ Αερινού του Ν. Μαγνησίας λειτουργούσε λατομικός χώρος εκμετάλλευσης ειδικών αδρανών υλικών (αντιολισθηρών) της εταιρείας ΑΙΘΩΝ Α.Ε σε δύο όμορους χώρους έκτασης 139.260,02 και 482.717,74 τ.μ. για τους οποίους είχαν εκδοθεί οι με αρ. 78580/97/7-10-1997 (λήξη 31-12-2004) και 67572/23-11-1999 (λήξη 31-12-2006) ΚΥΑ Υπουργείων ΠΕΧΩΔΕ και Ανάπτυξης για την έγκριση Περιβαλλοντικών Όρων.
     Μετά την 20/3/03 τα θέματα που αφορούν περιβαλλοντικές αδειοδετήσεις για ενεργά λατομεία αδρανών υλικών, έχουν αποκεντρωθεί σε επίπεδο Περιφέρειας, με βάση την ΚΥΑ 11014/1703/Φ104 (ΦΕΚ 3328/03), εκτός όσων καλύπτουν ανάγκες βιομηχανιών τσιμέντου και όσων βρίσκονται εντός προτεινόμενων περιοχών για ένταξη στον Ευρωπαϊκό Οικολογικό Δικτύου ΝΑTURA 2000 και περιοχών στις οποίες εφαρμόζονται ειδικά προγράμματα περιβαλλοντικής διαχείρισης (και έχουν καθοριστεί με σχετική απόφαση του Γενικού Γραμματέα ΥΠΕΧΩΔΕ).
     Γι' αυτό και η ενδιαφερόμενη εταιρεία με αίτησή της από 23-4-2003 υπέβαλε στην Περιφέρεια Θεσσαλίας Μελέτη Περιβαλλοντικών Επιπτώσεων (ΜΠΕ) για την ενοποίηση των δύο χώρων και ανανέωση Περιβαλλοντικών Όρων.
     Όπως μας γνώρισε η αρμόδια Δ/νση Περιβάλλοντος και Χωροταξίας της Περιφέρειας με σχετικό έγγραφο της ακολούθησε η διαδικασία δημοσιοποίησης και γνωμοδότησης του Νομαρχιακού Συμβουλίου Μαγνησίας και λοιπών ενδιαφερομένων φορέων που προβλέπεται από τη σχετική νομοθεσία. Η παραπάνω διαδικασία δεν ολοκληρώθηκε, επειδή στα πετρώματα, σύμφωνα με τις αναλύσεις τoυ ΙΓΜΕ, διαπιστώθηκε η ύπαρξη ορυκτών αμιάντου πάνω από τα επιτρεπόμενα όρια. Κατόπιν αυτού επακολούθησε μακρόχρονη αλληλογραφία μεταξύ των Υπηρεσιών της Ν.Α Μαγνησίας και του Υπουργείου Ανάπτυξης και εκδόθηκαν: α) Απόφαση της Επιθεώρησης Μεταλλείων Ν. Ελλάδος για την προσωρινή απαγόρευση εκμετάλλευσης στο εν λόγω λατομείο και β) από την Δ/νση Βιομηχανίας Ενέργειας και Τεχνολογίας ΝΑ Μαγνησίας απαγόρευση διάθεσης στην αγορά του τελικού προϊόντος που υπάρχει στο χώρο του λατομείου. Η διαδικασία περιβαλλοντικής αδειοδότησης διακόπηκε και ο φάκελος της ΜΠΕ του έργου επιστράφηκε στην ενδιαφερόμενη εταιρεία ύστερα από αίτησή της.
     Τέλος σε ότι αφορά την απόθεση και επικάλυψη περλίτη σε ανενεργό λατομείο περιοχής ΔΔ Αγ. Γεωργίου Φερών, σας επισυνάπτουμε το με αρ. προ 2117/31-10-05 έγγραφο της Δ/νσης Προστασίας Περιβάλλοντος Ν.Α. Μαγνησίας, η οποία έχει επιληφθεί του θέματος, για την πληρέστερη ενημέρωσή σας.
     Ο Υπουργός
     Γ. ΣΙΟΥΦΛΙΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     9. Στην με αριθμό 3852/24-10-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 3758 Β/18-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση και από πλευράς αρμοδιότητας ΥΠΕΧΩΔΕ, σας γνωρίζουμε ότι:
     Το ΥΠΕΧΩΔΕ με την υπ' αρ. 48555/1655/1.4.02 Υπ. Απόφαση (ΦΕΚ 365Δ'/2002) έχει χαρακτηρίσει ως διατηρητέες 17 διαδρομές (λιθόστρωτα) του όρους Πηλίου που συνδέουν μεταξύ τους ορισμένους οικισμούς της περιοχής και μετά την χρήση του αυτοκινήτου έχουν εγκαταλειφθεί.
     Η διατήρηση των παλιών λιθόστρωτων μονοπατιών κρίθηκε απαραίτητη διότι αποτελούν δείγματα της τεχνικής της εποχής τους και μαρτυρία της κοινωνικής οργάνωσης και επικοινωνίας μεταξύ των οικισμών του Πηλίου.
     Πέραν των ανωτέρω στην αρμόδια Δ/νση Πολεοδομικού Σχεδιασμού του Υπουργείου, δεν υπάρχουν άλλα στοιχεία για εκπονούμενες μελέτες αναβίωσης και τουριστικής αξιοποίησης των υπόψη διαδρομών.
     Τα διάφορα προγράμματα, όπως αυτά του περιπατητικού και θρησκευτικού τουρισμού που αναφέρονται, καταρτίζονται και υλοποιούνται σε επίπεδο τοπικό (Περιφέρεια, Νομαρχία, Δήμος) και όχι κεντρικό.
     Ωστόσο, σημειώνεται ότι στο πλαίσιο της μελέτης του Εθνικού Χωροταξικού Σχεδίου για τον Τουρισμό, που έχει ήδη ανατεθεί, προβλέπεται βάσει των σχετικών προδιαγραφών να δοθούν, μεταξύ άλλων, κατευθύνσεις για την προώθηση εναλλακτικών μορφών τουρισμού και το χωρικό προσδιορισμό και οργάνωση ευρύτερων ενοτήτων ή και σημείων ανάπτυξης αυτών, σύμφωνα με τα ειδικά χαρακτηριστικά κάθε τόπου.
     Περαιτέρω, με την κατάρτιση της εν λόγω μελέτης και τη θεσμοθέτηση του Ειδικού Πλαισίου για τον Τουρισμό θα δοθεί η δυνατότητα αναθεώρησης των Περιφερειακών Πλαισίων Χωροταξικού Σχεδιασμού και Αειφόρου Ανάπτυξης (άρθρο 8 του Ν. 2742/99) και κατ' επέκταση αυτού της Θεσσαλίας (ΦΕΚ 1484/Β/2003), ώστε να εναρμονιστούν με τις κατευθύνσεις του και να εξειδικευτούν βάσει των χαρακτηριστικών, ιδιαιτεροτήτων και δυνατοτήτων ανάπτυξης της κάθε περιφέρειας.
     Ο Υπουργός
     Γ. ΣΙΟΥΦΛΙΑΣ»)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 9 Δεκεμβρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφος 2 και 3, 130 παράγραφος 2 και 3 του Κανονισμού της Βουλής) 
      1. Η με αριθμό 286/6.12.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Γιαννέλλη-Θεοδοσιάδη προς τον Υπουργό Δικαιοσύνης, σχετικά με την ίδρυση Εφετείου Βορείου Αιγαίου.
      2. Η με αριθμό 299/17/6.12.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Ελπίδας Τσουρή προς τον Πρωθυπουργό, σχετικά με την νησιωτική πολιτική της Κυβέρνησης.
      (Θα απαντήσει ο Υπουργός Αιγαίου και Νησιωτικής Πολιτικής)
      3. Η με αριθμό 295/6.12.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Δημοσίας Τάξης, σχετικά με τη μονιμοποίηση των εποχικά απασχολουμένων υπαλλήλων του Πυροσβεστικού Σώματος. 
      4. Η με αριθμό 297/6.12.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με τη νομική αναγνώριση της συμβίωσης των ομοφυλοφίλων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 285/6.12.2005 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Μπαντουβά προς τον Υπουργό Απασχόλησης και Κοινωνικής Προστασίας, σχετικά με τους γιατρούς εργασίας κ.λπ..
      2. Η με αριθμό 287/6.12.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου-Αθανάσιου Τσοχατζόπουλου προς τον Υπουργό Εθνικής Άμυνας, σχετικά με την διακοπή των εργασιών αποπεράτωσης του 424 Γενικού Στρατιωτικού Νοσοκομείου Θεσσαλονίκης.
      3. Η με αριθμό 294/6.12.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την πρόσφατη απόφαση του Υπουργείου να επιτρέπει τον απόπλου των  πλοίων για περιοχές που επικρατούν άνεμοι άνω των 9 μποφόρ κ.λπ.. 
      4. Η με αριθμό 296/6.12.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους  Υπουργούς Απασχόλησης και Κοινωνικής Προστασίας και Ανάπτυξης, σχετικά με τις συνθήκες υγιεινής και ασφάλειας των εργαζομένων στα ΕΛΠΕ. 
      5. Η με αριθμό 290/6.12.2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Πολιτισμού, σχετικά με τα επεισόδια οργανωμένων οπαδών ομάδων στους ποδοσφαιρικούς αγώνες κ.λπ..
      
ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Θα σηζητηθούν πρώτα οι επίκαιρες ερωτήσεις δεύτερου κύκλου.
     Εισερχόμαστε στη δεύτερη με αριθμό 275/5-12-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Θεοδώρας Τζάκρη, προς τον Υπουργό Αγροτικής Ανάπτυξης και Τροφίμων, σχετικά με την ηρτημένη ποσότητα βάμβακος στο Νομό Πέλλας.
     Το περιεχόμενο της επίκαιρης ερώτησης της κυρίας συναδέλφου σε περίληψη έχει ως εξής:
     «Ο υπολογισμός της ηρτημένης παραγωγής βάμβακος για το έτος 2005 αποφασίστηκε να γίνει με βάση το μέσο όρο της παραγωγής της πενταετίας 2000-2001-2002-2003-2004, με εξαίρεση μιας χρονιάς, όταν η μείωση της παραγωγής είναι πάνω από το 20% του μέσου όρου των υπολοίπων ετών.
     Στο Νομό Πέλλας, σύμφωνα με επίσημα στοιχεία του ΕΛ.Γ.Α., η παραγωγή βάμβακος το έτος 2003, λόγω κακών καιρικών συνθηκών, ανήλθε σε 290 κιλά/στρέμμα με αποτέλεσμα να μειωθεί σε ποσοστό 21,14% της παραγωγής βάμβακος στο Νομό, αφού υπολείπετο του μέσου όρου της παραγωγής των υπολοίπων τεσσάρων ετών, που ήταν 367,75 κιλά/στρέμμα, κατά 77,75 κιλά/στρέμμα.
     Εάν ο Ο.Π.Ε.Κ.Ε.Π.Ε. εξαιρούσε το έτος 2003, ως όφειλε, ο μέσος όρος της ηρτημένης παραγωγής κάποιων δημοτικών διαμερισμάτων του Νομού Πέλλας δεν θα κυμαινόταν τόσο χαμηλά, όπως συνέβη με τα δημοτικά διαμερίσματα της Καλλίπολης, του Αχλαδοχωρίου, της Καρυώτισσας, του Μελισσίου, των Αμπελιών, του Πενταπλατάνου, της Παραλίμνης, του Αγίου Λουκά, της Λεπτοκαρυάς, του Τριφυλλίου, του Παλαιφύτου, του Δαμιανού, της Αγροσυκιάς, της Κρύας Βρύσης, των Γαλατάδων, της Αξού, του Δροσερού, της Αραβησσού, του Μυλοτόπου, της Ακρολίμνης, των Αφύρων κ.λπ.
      Επίσης, στη δεύτερη εκτίμηση της σοδειάς που αποστείλατε στις υπηρεσίες της Ευρωπαϊκής Επιτροπής δηλώσατε για τη φετινή παραγωγή επιπλέον 50.000 κιλά, χωρίς να γνωρίσετε στους αγρότες πώς προτίθεστε και σε ποιους να διανείμετε τα επιπλέον κιλά, όταν και εάν αυτά γίνουν δεκτά από τα αρμόδια όργανα της κοινότητας.
      Ερωτάστε, κύριε Υπουργέ:
      1. Προτίθεστε να δώσετε άμεσα εντολή στον Ο.Π.Ε.Κ.Ε.Π.Ε. να προβεί, προς αποκατάσταση της αδικίας, στον ορθό υπολογισμό της ηρτημένης παραγωγής βάμβακος στο Νομό Πέλλας, εξαιρώντας το έτος 2003, όπου η καταστροφή της παραγωγής στο νομό ανήλθε σε ποσοστό πάνω από το 20% του μέσου όρου της παραγωγής των υπολοίπων ετών, όπως εξάλλου προβλέπετε στη σχετική απόφασή σας περί υπολογισμού της ηρτημένης παραγωγής βάμβακος;
      2. Πώς προτίθεστε να κατανείμετε τις επιπλέον ποσότητες των 50.000 τόνων που δηλώσατε στη διαχειριστική επιτροπή βάμβακος της Ευρωπαϊκής Ένωσης;»
      Θα απαντήσει ο Υφυπουργός Ανάπτυξης και Τροφίμων κ. Αλέξανδρος Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, καταβάλλεται μία πολύ μεγάλη προσπάθεια φέτος στο Υπουργείο Αγροτικής Ανάπτυξης και Τροφίμων έτσι ώστε η διαχείριση του βαμβακιού της φετινής εσοδείας να γίνει με τον καλύτερο δυνατό τρόπο. Όλες οι αποφάσεις που έχουμε πάρει για τη διαχείριση αυτή ελήφθησαν με βάση τη σύμφωνη γνώμη της συντριπτικής πλειοψηφίας των εκπροσώπων των βαμβακοπαραγωγικών περιοχών. 
      Όσον αφορά δε στην ατομική κατανομή της ηρτημένης ποσότητας, αποφασίστηκε να ληφθεί υπ’ όψιν για κάθε νομό της χώρας ο μέσος όρος της πενταετίας. Όπως πολύ σωστά αναφέρετε μέσα στην ερώτησή σας, αν μία χρονιά υπολείπεται σε ποσοστό πάνω από 20% του μέσου όρου της πενταετίας, αυτή η χρονιά εξαιρείται και λαμβάνεται για τον υπολογισμό ο μέσος όρος της τετραετίας. 
      Προφανώς όμως τα στοιχεία τα οποία παραθέτετε, δεν ανταποκρίνονται στην πραγματικότητα, διότι αναφέρετε ότι ο μέσος όρος των τεσσάρων ετών ήταν 367,75 κιλά για το Νομό Πέλλας, όταν την τελευταία πενταετία όχι ο μέσος όρος, αλλά καμία χρονιά δεν είχε μέσο όρο πάνω από 359,6 κιλά. 
      Συγκεκριμένα με βάση τα επίσημα στοιχεία του Ο.Π.Ε.Κ.Ε.Π.Ε. και όχι του ΕΛ.Γ.Α. –διότι τα στοιχεία του Ο.Π.Ε.Κ.Ε.Π.Ε. λαμβάνονται, όταν γίνονται οι κατανομές των ποσοστώσεων- το 2000 ο μέσος όρος της παραγωγής ήταν 359,6 κιλά το στρέμμα, το 2001 ήταν τριακόσια πενήντα, το 2002 ήταν τριακόσια πενήντα, το 2003, που δεν ήταν καλή χρονιά για το Νομό Πέλλας, ήταν διακόσια ογδόντα δύο κιλά και το 2004 ήταν τριακόσια έντεκα κιλά. Ο μέσος όρος της πενταετίας είναι τριακόσια τριάντα κιλά. Το 80% είναι διακόσια εξήντα τέσσερα κιλά. 
      Εάν, λοιπόν, είχαμε μία χρονιά που θα είχαμε παραγωγή διακόσια εξήντα τέσσερα κιλά ή λιγότερα, θα είχε εξαιρεθεί και θα είχε υπολογιστεί ο μέσος όρος της τετραετίας. Κατά συνέπεια εφόσον δεν υπάρχει χρονιά που να είναι κάτω από διακόσια εξήντα τέσσερα κιλά, αλλά το μικρότερο ποσοστό είναι διακόσια ογδόντα δύο κιλά, δεν τίθεται θέμα να εξαιρεθεί μία χρονιά.
      Όσον αφορά το δεύτερο ερώτημά σας, δηλαδή το «πώς προτίθεστε να κατανείμετε τις επιπλέον ποσότητες», σας λέω ότι και τις δύο εκτιμήσεις που δώσαμε στην Ευρωπαϊκή Ένωση είναι ένα εκατομμύριο εκατό χιλιάδες τόνοι. Κατά συνέπεια, δεν υπάρχει υπόλοιπο πενήντα χιλιάδων τόνων προς κατανομή. Εμείς έχουμε μία ξεκάθαρη πρόβλεψη. Είναι μία πρόβλεψη που πιστεύουμε ότι θα φθάσει η φετινή παραγωγή και με βάση την οποία θα έχουμε τις μεγαλύτερες δυνατές εισροές ενισχύσεων από την Ευρωπαϊκή Ένωση. Αυτή την απόφαση έχουν πάρει και όλοι οι εκπρόσωποι των βαμβακοπαραγωγικών περιοχών της χώρας, έχει κλειδώσει η ποσότητα αυτή και δεν πρόκειται να γίνει καμία επιπλέον κατανομή.
      ΠΡΟΕΔΡΕΥΩΝ (Φίλιππος Πετσάλνικος): Η ερωτώσα Βουλευτής κ. Τζάκρη έχει το λόγο.
      ΘΕΟΔΩΡΑ ΤΖΑΚΡΗ: Κύριε Υπουργέ, μετά την κατανομή των ηρτημένων ποσοτήτων βάμβακος στην οποία προέβη ο Ο.Π.Ε.Κ.Ε.Π.Ε. πριν από δύο μήνες, όπως σωστά αναφέρατε, στα δημοτικά διαμερίσματα της χώρας –τα οποία λογίζονται μάλιστα και ως ξεχωριστές ζώνες- ευρέθησαν δημοτικά διαμερίσματα στο Νομό Πέλλας μεταξύ των οποίων τα Άφυρα, η Καρυώτισσα, ο Πενταπλάτανος, το Μελίσσι, το Δαμιανό, η Λεπτοκαρυά –ήτοι δημοτικά διαμερίσματα παραδοσιακά βαμβακοπαραγωγά, στα οποία μάλιστα η παραγωγή βάμβακος είναι και μονοκαλλιέργεια- να έχουν ηρτημένες ποσότητες, οι οποίες ξεκινούν σε κάποιες περιπτώσεις από διακόσια επτά κιλά, που όχι μόνο το κόστος παραγωγής δεν καλύπτουν, αλλά έχουν ως αποτέλεσμα οι παραγωγοί κάτοικοι αυτών των περιοχών να αντιμετωπίζουν πρόβλημα επιβίωσης, τόσο οι ίδιοι, όσο και οι οικογένειές τους.
      Όπως αντιλαμβάνεστε, στις αγροτικές τάξεις του Νομού Πέλλας επικρατεί ανησυχία και αναβρασμός. Θα σας υπενθυμίσω μόνο ότι οι αγρότες του Θεσσαλικού Κάμπου, με τους οποίους βέβαια δεν έχουμε καμία αντιπαράθεση-μακάρι να είχαμε και εμείς τόσα- δικαιούνται να παραδώσουν ποσότητα βάμβακος για το 2005 που ξεπερνά σε κάποιες περιπτώσεις και τα τριακόσια πενήντα κιλά.
      Όπως αντιλαμβάνεστε, κύριε Πρόεδρε, θεωρώ ότι έχετε κάνει λάθος κατά την εκτίμηση των ηρτημένων ποσοτήτων, στις οποίες προέβητε, με βάση αυτά που αναγνώσατε. Αν θέλουμε, όμως, να βρούμε τη μείωση της παραγωγής θα πρέπει να ανατρέξουμε σε πραγματικά πραγματοποιηθείσες ποσότητες.
      Καταθέτω στα Πρακτικά το έγγραφο του ΕΛ.Γ.Α., όπου οι μέσοι όροι είναι αυτοί που αναφέρω στην ερώτησή μου. Θα έπρεπε το 2003 να εξαιρεθεί από τον προσδιορισμό της ηρτημένης ποσότητας στο Νομό Πέλλας.
      (Στο σημείο αυτό η Βουλευτής κ. Θεοδώρα Τζάκρη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Περαιτέρω, κάνατε και ένα άλλο λάθος. Δεν λάβατε υπ’ όψιν σας ότι οι κάτοικοι παραδοσιακών οικισμών, όπως ο Πενταπλάτανος, το Διαμιανό, το Μελίσσι, οι Αμπελιές, οι οποίες παραδοσιακά εντάσσονται στο Δήμο των Γιαννιτσών, έχουν αγροτεμάχια, όμως, στο αγρόκτημα των Γιαννιτσών, αδικήθηκαν κατάφορα, κύριε Υπουργέ, με το ενδεχόμενο αυτό.
      Θέλω επίσης να σας πω ότι εν πάση περιπτώσει ή είναι όλοι οι Έλληνες πολίτες ίσοι ενώπιον του νόμου και δικαιούνται ίσης μεταχείρισης ή δεν είναι. Και αναφέρω το γεγονός ότι στο χωριό του  κ. Κοκκινούλη, η ηρτημένη ποσότητα συνίσταται σε τριακόσια εβδομήντα δύο κιλά το στρέμμα. Είναι τόσο υψηλές οι ηρτημένες ποσότητες στην περιοχή εκείνη; Νομίζω πως όχι. Αντίθετα, κύριε Υπουργέ, θεωρώ ότι το κάνατε αυτό για να κατευνάσετε τον κ. Κοκκινούλη, ώστε να μην καταφέρετε εναντίον της Κυβέρνησής σας.
      Ακόμη θέλω να σας επισημάνω το εξής, για τους πενήντα χιλιάδες τόνους που αναφέρατε επιπλέον. Έχω εδώ το Δελτίο Τύπου του Υπουργείου σας, όπου αναφέρατε ότι στις 29 Νοεμβρίου προβήκατε σε νέα εκτίμηση προς την Ευρωπαϊκή Ένωση, όπου η εκτιμώμενη εγχώρια παραγωγή βάμβακος για τη χώρα ανέρχεται σε επιπλέον πενήντα χιλιάδες τόνους, αυτής που είχατε δηλώσει στις 26 Σεπτεμβρίου του ιδίου έτους. Σας ερωτώ, πώς και με ποια κριτήρια θα προβείτε στην ανακατανομή των νέων κριτηρίων των νέων αυτών ποσοτήτων βάμβακος, αν δεν το έχετε κάνει ήδη.
      ΠΡΟΕΔΡΕΥΩΝ (Φίλιππος Πετσάλνικος): Κυρία Τζάκρη, παρακαλώ να ολοκληρώσετε. 
      ΘΕΟΔΩΡΑ ΤΖΑΚΡΗ: Μισό λεπτό μόνο, κύριε Πρόεδρε.
      Θέλω, επίσης, να τονίσω πως οι αγρότες κάτοικοι του Νομού Πέλλας, επειδή δεν έχουν την ευχέρεια φαίνεται να απευθύνονται στα κανάλια, αδικούνται για μία ακόμη φορά κατάφορα. Νομίζω ότι πρέπει να αφουγκραστείτε την τοπική μας κοινωνία και θα έπρεπε να έχετε την πολιτική βούληση να μας αποκαταστήσετε και να δώσετε λύση στο σοβαρό αυτό ζήτημα, γιατί με αυτόν τον τρόπο, οδηγείτε τους κατοίκους του Νομού Πέλλας να βγουν για δεύτερη χρονιά στο δρόμο –και πιστέψτε με δεν το επιθυμούν- και περαιτέρω, νομίζω ότι θα τους ωθήσετε και αυτούς προς τα ευρωπαϊκά δικαστήρια, προκειμένου να βρουν λύση στο σοβαρό αυτό πρόβλημα, όπως προέβησαν ήδη σε αυτά οι κάτοικοι της Ροδόπης. Νομίζω ότι θα πρέπει να μας λάβετε σοβαρά υπ’ όψιν σας, κύριε Υπουργέ, και να δώσετε λύση στο σοβαρό αυτό πρόβλημα. 
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για τη δευτερολογία του ο Υφυπουργός Αγροτικής Ανάπτυξης και Τροφίμων, κ. Κοντός.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έχουμε μια βασική φιλοσοφία, κύριε Πρόεδρε και κύριοι συνάδελφοι, στον τρόπο που λαμβάνονται οι αποφάσεις από την Κυβέρνηση αυτή, σε αντίθεση με την προηγούμενη κυβέρνηση. 
      Αυτό δυσκολεύονται να το αντιληφθούν οι συνάδελφοι του ΠΑ.ΣΟ.Κ., αφού δεν υπήρξε απόφαση, όσον αφορά διαχείριση κανονισμού, που να μη ληφθεί σοβαρά υπ’ όψιν η άποψη της συντριπτικής πλειοψηφίας των εκπροσώπων των βαμβακοπαραγωγικών περιοχών.
      Η φετινή διαχείριση στηρίζεται στις απόψεις και στις θέσεις της συντριπτικής πλειοψηφίας των περιοχών που παράγουν βαμβάκι, μεταξύ των οποίων ήταν και οι εκπρόσωποι από το Νομό Πέλλας, όπου αποφασίστηκε ξεκάθαρα ότι θα ληφθεί υπ’ όψιν ο μέσος όρος της προηγούμενης πενταετίας και μάλιστα, οι εκπρόσωποι των βαμβακοπαραγωγών είπαν ότι θα ληφθεί υπ’ όψιν το κάθε διαμέρισμα της παλιάς κοινότητας.
      Ανέφερε η συνάδελφος –και άφησε υπονοούμενα- ότι εμείς κάναμε χαριστικές πράξεις σε ορισμένες κοινότητες. Μα, δεν γνωρίζει ότι η Θεσσαλία είναι μια περιοχή που παράγει παραδοσιακά βαμβάκι; Δεν γνωρίζει ότι εκεί οι αποδόσεις είναι μεγαλύτερες από κάθε άλλη περιοχή της χώρας;
      Καλώ λοιπόν, όλους τους συναδέλφους να καταθέσουν ερωτήσεις στη Βουλή και να πάρουν τα στοιχεία από τον Ο.Π.Ε.Κ.Ε.Π.Ε. για να διαπιστώσουν ότι έγινε μια δίκαιη και αντικειμενική κατανομή των ηρτημένων ποσοτήτων και ότι σε κανέναν το Υπουργείο Αγροτικής Ανάπτυξης δεν χαρίστηκε και ο καθένας πήρε αυτά που έπρεπε να πάρει.
      Όσον αφορά το δημοσίευμα που αναφέρατε, προφανώς δεν ανταποκρίνεται ακριβώς στο Δελτίο Τύπου του Υπουργείου Αγροτικής Ανάπτυξης και Τροφίμων. Εμείς και τις δύο φορές δηλώσαμε στην Ευρωπαϊκή Ένωση ηρτημένη παραγωγή ένα εκατομμύριο εκατό χιλιάδες τόνους. Η προσωρινή αναπροσαρμογή που απεδέχθη διαφέρει γι’ αυτό και προκύπτει αυτή η διαφορά των πενήντα χιλιάδων τόνων. Να είστε, όμως, σίγουρη ότι όταν θα γίνει η τελική διαπραγμάτευση, θα προσαρμοστεί η παραγωγή στα πραγματικά δεδομένα και οι βαμβακοπαραγωγοί, όπως και πέρσι για πρώτη φορά έτσι και φέτος, θα εισπράξουν τις μεγαλύτερες δυνατές εισροές και ενισχύσεις από την Ευρωπαϊκή Ένωση. 
     ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, ακολουθεί η τρίτη με αριθμό 281/5.12.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την καταβολή ολόκληρης της επιδότησης στους δικαιούχους παραγωγούς βρώσιμης ελιάς του Νομού Φθιώτιδος και Μαγνησίας.
      Το περιεχόμενο της επίκαιρης ερώτησης του κυρίου συναδέλφου σε περίληψη έχει ως εξής:
      «Ολόκληρη ή σημαντικό μέρος της επιδότησης βρώσιμων ελιών παραγωγής 2003-2004 κινδυνεύουν να χάσουν πολλοί παραγωγοί των Νομών Φθιώτιδας και Μαγνησίας που πούλησαν σύμφωνα με την προβλεπόμενη νομοθεσία -τιμολόγια, βεβαιώσεις- την παραγωγή τους σε ορισμένους εμπόρους, επειδή από τους εμπόρους αυτούς, για διάφορους λόγους που δεν ευθύνονται οι αγρότες, είτε αφαιρέθηκαν οι άδειες εμπορίας από τις αντίστοιχες Διευθύνσεις Γεωργίας είτε βαθμολογήθηκαν με βαθμό μικρότερο του 100.
      Επειδή η σύνδεση της επιδότησης που δικαιούνται οι παραγωγοί βρώσιμης ελιάς με τη νομιμότητα των εμπόρων είναι άδικη και παράλογη και δεν συμβάλλει στο ελάχιστο στην εξυγίανση των κυκλωμάτων αλλά φορτώνει στις πλάτες των παραγωγών τις παρανομίες των εμπόρων, 
      Ερωτάται ο κύριος Υπουργός τι ενέργειες θα κάνει για να πάρουν ολόκληρη την επιδότηση οι δικαιούχοι παραγωγοί βρώσιμης ελιάς».
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σύμφωνα με την ισχύουσα νομοθεσία -και κοινοτική και εθνική- για το καθεστώς ενίσχυσης στην παραγωγή επιτραπέζιων ελιών, η ενίσχυση χορηγείται στους παραγωγούς εφ’ όσον κατά το διάστημα της εμπορικής περιόδου από 1 Σεπτεμβρίου έως 31 Αυγούστου του επομένου έτους έχουν παραδώσει επιτραπέζιες ελιές σε επιχειρήσεις που μεταποιούν εγκεκριμένες επιχειρήσεις βάσει της υπ’ αριθμόν 322/885/25.1.1999 κοινής υπουργικής απόφασης των Υπουργών Εθνικής Οικονομίας και Γεωργίας. 
      Για τον υπολογισμό της ποσότητας κατά μονάδα ενίσχυσης της επιτραπέζιας ελιάς εκατό κιλά μεταποιημένων ελιών θεωρούνται ως ισοδύναμες με δεκατρία κιλά ελαιολάδου, το οποίο δικαιούται ενίσχυσης στην παραγωγή. Η ποσότητα των μεταποιημένων ελιών καθορίζεται με την εφαρμογή του οριστικού συντελεστή μεταποίησης για κάθε εγκεκριμένη επιχείρηση στην ποσότητα ελαιοκάρπου που αναγράφει η βεβαίωση παράδοσης. Ο συντελεστής αυτός ισούται για κάθε επιχείρηση με τη σχέση της συνολικής ποσότητας των επιτραπέζιων ελιών που έχουν υποστεί μεταποίηση προς τη συνολική ποσότητα παραδοθέντος ελαιοκάρπου βάσει των βεβαιώσεων παράδοσης που έχει εκδώσει η επιχείρηση και προκύπτει με στοιχεία τα οποία αποστέλλονται από την ίδια την επιχείρηση προς την αρμόδια Διεύθυνση Αγροτικής Ανάπτυξης. 
      Στις περιπτώσεις κατά τις οποίες κάποια επιχείρηση μεταποίησης επιτραπέζιων ελιών δεν αποστείλει τα προβλεπόμενα από την κοινοτική και εθνική νομοθεσία στοιχεία για την εξαγωγή του οριστικού συντελεστή μεταποίησης, οι ποσότητες των μεταποιημένων ελιών για τους παραγωγούς της επιχείρησης υπολογίζονται με τον μέσο συντελεστή των άλλων επιχειρήσεων του νομού. Άρα, αν κάποια επιχείρηση δεν είναι συνεπής, καλύπτεται το γεγονός αυτό λαμβάνοντας υπ’ όψιν το μέσο όρο του συνόλου των επιχειρήσεων. Στην περίπτωση αυτή, με την επιφύλαξη των δικαιωμάτων που θα μπορούσαν να ασκήσουν οι παραγωγοί έναντι της επιχείρησης, η ποσότητα μεταποιημένων ελιών δεν μπορεί να υπερβεί το 75% της ποσότητας που αναγράφει η βεβαίωση παράδοσης.
      Τώρα, για τη συγκεκριμένη περίπτωση που αναφέρετε στην ερώτηση για τους παραγωγούς των Νομών Φθιώτιδας και Μαγνησίας σας γνωρίζουμε ότι επικοινωνήσαμε με τις αρμόδιες Νομαρχιακές Αυτοδιοικήσεις, τις Διευθύνσεις Αγροτικής Ανάπτυξης, και οι πληροφορίες που έχουμε είναι ότι για την εμπορική περίοδο 2003-2004 υπήρξε συγκεκριμένη επιχείρηση μεταποίησης του Νομού Μαγνησίας, η οποία, ενώ δεν λειτούργησε, εξέδωσε βεβαιώσεις παράδοσης σε αρκετούς παραγωγούς επιτραπέζιων ελιών και στο Νομό Μαγνησίας αλλά και στο Νομό Φθιώτιδας, με αποτέλεσμα για τους μεν παραγωγούς του Νομού Μαγνησίας να μην πραγματοποιηθεί η πληρωμή της ενίσχυσης από την αρμόδια Διεύθυνση Αγροτικής Ανάπτυξης, για τους δε παραγωγούς του Νομού Φθιώτιδας να έχει πραγματοποιηθεί η πληρωμή της προκαταβολής της ενίσχυσης, για την οποία η αρμόδια Διεύθυνση Αγροτικής Ανάπτυξης έχει ήδη κινήσει τη διαδικασία, έτσι ώστε αχρεωστήτως να επιστραφούν τα καταβληθέντα ποσά για τους συγκεκριμένους παραγωγούς. 
      Για να γίνει σαφές, η επιχείρηση εξέδωσε στο όνομα των παραγωγών βεβαιώσεις παράδοσης, αλλά προϊόν δεν παρεδόθη. Στον ένα νομό βέβαια δεν υπήρχε θέμα, στον άλλο νομό όμως εισέπραξαν επιδοτήσεις οι παραγωγοί, τις οποίες, εφ’ όσον δεν είχαν παραγωγή προϊόντος, οφείλουν να επιστρέψουν.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Γκατζής.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εδώ έρχεται να εφαρμοστεί η παροιμία του λαού μας «εκεί που μας χρωστούσαν μας πήραν και το βόδι». Εδώ, κύριε Υπουργέ, δεν μιλάμε μόνο για το πως υλοποιούνται οι συντελεστές με βάση την νομοθεσία για επιχειρήσεις μεταποίησης. Η ερώτηση δεν απευθύνεται στο πως βγαίνουν οι συντελεστές, με βάση τους οποίους πληρώνονται οι παραγωγοί στις επιχειρήσεις μεταποίησης. Ο νόμος δεν λέει μόνο αυτό, αλλά μιλάει και για εμπόρους. Παραδίδεται και σε εμπόρους. Αυτοί οι έμποροι, εάν ήταν μέσα ή έξω από το σύστημα, εάν είχαν δηλαδή τα δικαιώματα με βάση το νόμο που ορίζει είτε τη βαθμολογία είτε όλα τα άλλα στοιχεία που ζητά η νομοθεσία, πού θέλετε να το ξέρουν οι αγρότες; Φθάνουμε σε περιοχές που είναι μονοκαλλιέργεια η ελιά -και μάλιστα η βρώσιμη ελιά- σε πολύ μεγάλο ποσοστό να δίνεται όχι μόνο για να βγει λάδι, αλλά και για να γίνεται κανονική βρώσιμη επιτραπέζια ελιά σε περιοχές που σας είπα ότι έχουν μονοκαλλιέργεια. Τι λέει τώρα ο κύριος Υπουργός; Όχι μόνο δεν θα δώσει την αποζημίωση που δικαιούνται, αλλά θα πληρώσουν και τα υπόλοιπα τα οποία τους έχουν δοθεί σαν προκαταβολή. 
      Κύριε Υπουργέ, ξέρει ο αγρότης αν το τιμολόγιο που παίρνει είναι γνήσιο ή όχι; Ξέρει αν έχει τις τρυπούλες που πρέπει και αν οι τρυπούλες αυτές, που τρυπάει η εφορία τα τιμολόγια, είναι γνήσιες ή δεν είναι; Είναι δυνατόν να απευθύνετε την ευθύνη της λειτουργίας του συστήματος, το οποίο είναι και παράλογο και άδικο, κάτι που φαίνεται από την τοποθέτησή σας, προς τους παραγωγούς; Πώς μπορούν να ελέγξουν τα τιμολόγια; Πώς θα ξέρουν εάν ο κάθε έμπορος, στον οποίο έδιναν τόσα χρόνια, αυτήν τη στιγμή δεν είναι νόμιμος και δεν έχει αυτά τα δικαιώματα; 
      Κύριε Υπουργέ, για αυτούς τους λόγους δείτε το πρόβλημα. Είναι πρόβλημα επιβίωσης αυτών των ανθρώπων που έχουν πάθει μεγάλη ζημιά. Δεν είναι μόνο το ότι έχουν πρόβλημα τώρα με την επιδότηση, αλλά τους έχουν φάει οι έμποροι και τα χρήματα. Πώς μου λέτε τώρα εσείς ότι θα τα ζητήσετε πίσω; Πρέπει να τακτοποιήσετε το θέμα. Η ευθύνη είναι της Κυβέρνησης και του κράτους, για να ελέγξει αν ο έμπορος είναι νόμιμος, αν διαθέτει τα νόμιμα παραστατικά στοιχεία για τις αγορές κ.λπ..
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός για δύο λεπτά, προκειμένου να δευτερολογήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εγώ πραγματικά δεν κατάλαβα από την τοποθέτηση του συναδέλφου, εάν μας ζητά να νομιμοποιήσουμε μια παρανομία ή όχι. Δεν το έχω καταλάβει, κύριε συνάδελφε, διότι σας είπα και ήμουν σαφής ότι εξεδόθησαν αποδεικτικά στοιχεία, χωρίς να παραδοθεί το προϊόν. Το προϊόν δεν παραδόθηκε και εισπράχθηκαν επιδοτήσεις. 
      ΝΙΚΟΛΑΟΣ ΓΚΑΤΖΗΣ: Μα, σας λένε ότι παραδόθηκαν τιμολόγια, κύριε Υπουργέ, προς τους εμπόρους. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μα, δεν παραδόθηκε προϊόν. Ήταν πλαστά. Κύριε συνάδελφε, χωρίς να παραδοθεί προϊόν, εξεδόθησαν αποδεικτικά στοιχεία. Αυτό είναι βέβαιο. Έχουν γίνει επιτόπιοι έλεγχοι, εισπράχθηκαν επιδοτήσεις και έρχεστε και μου λέτε τώρα να νομιμοποιήσουμε μια παρανομία; Αυτό δεν είναι προστασία των αγροτών, αυτό είναι κοροϊδία απέναντι στους αγρότες. Δεν είναι δυνατόν οποιαδήποτε επιχείρηση να έρχεται και να δηλώνει ότι παρέλαβε προϊόντα και, χωρίς να παραληφθούν προϊόντα, χωρίς να γίνει καμία διακίνηση προϊόντων, να πληρώνονται επιδοτήσεις. 
      ΝΙΚΟΛΑΟΣ ΓΚΑΤΖΗΣ: Εάν υπάρχουν τέτοιες περιπτώσεις, κύριε Υπουργέ, να εφαρμόσετε το νόμο και να τους πάτε στα ποινικά δικαστήρια. Μιλάμε για αγρότες που πήραν τιμολόγια αναγνωρισμένα από την εφορία και δεν τους πλήρωσαν. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, εμείς θα τους πάμε και στα ποινικά δικαστήρια, αλλά πρέπει να ξεκαθαρίσουμε ότι δεν είναι δυνατόν να μην γίνεται καμία παράδοση προϊόντων, να υπάρχουν επιχειρήσεις οι οποίες προσπαθούν να παραπλανήσουν και την Ευρωπαϊκή Ένωση, αλλά και το ελληνικό κράτος και να ερχόμαστε εμείς να νομιμοποιούμε παρανομίες.
      ΝΙΚΟΛΑΟΣ ΓΚΑΤΖΗΣ: Εμείς δεν καλύπτουμε απατεώνες. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ξέρετε πολύ καλά την περίπτωση. Μη λέτε, λοιπόν, ότι εμείς είμαστε εναντίον των αγροτών ή ότι εμείς δεν προστατεύουμε τους αγρότες. Πρέπει να γίνει σαφές ότι εμείς παρανομίες δεν πρόκειται να ανεχθούμε, όπως και δεν ανεχθήκαμε στην περίπτωση του ελαιολάδου, όπου από τις εξακόσιες χιλιάδες επιδοτούμενες ποσότητες που είχαμε τα προηγούμενα χρόνια, με τους ελέγχους που κάναμε πήγαμε στις τετρακόσιες πενήντα χιλιάδες μόνο. Η χώρα παίρνει τις μεγαλύτερες δυνατές ενισχύσεις και οι παρανομίες που έχουν γίνει τα προηγούμενα χρόνια με τα πανωγραψίματα πλέον δεν γίνονται και εισπράττουν οι ελαιοπαραγωγοί όλης της χώρας τη μεγαλύτερη δυνατή επιδότηση.
      ΠΡΟΕΔΡΕΥΩΝ (Φίλιππος Πετσάλνικος): Θα συζητηθεί η τελευταία υπ’ αριθμό 279/5-12-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κας Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με το χωροταξικό και πολεοδομικό σχεδιασμό της χώρας μας.
      Το περιεχόμενο της επίκαιρης ερώτησης της κυρίας συναδέλφου σε περίληψη έχει ως εξής:
      «Τριάντα χρόνια έχουν περάσει από τις πρώτες νομοθετικές ρυθμίσεις για τη χωροταξία και η χώρα εξακολουθεί να μην έχει χωροταξικό και πολεοδομικό σχεδιασμό. Τα αποτελέσματα είναι εμφανή: άναρχη δόμηση, υποβιβασμός ή καταστροφή του περιβάλλοντος, ανυπαρξία σχεδιασμού και επενδύσεων. Οι διαδικασίες προχωρούν με βήματα «αιώνων» και όταν κάποιες ρυθμίσεις θεσπίζονται είναι ήδη ανεπίκαιρες και εξωθούν το πρόβλημα των αυθαιρέτων περιοχών. Και ενώ, με ευθύνη της προηγούμενης κυβέρνηση το Εθνικό Χωροταξικό Σχέδιο στην ουσία ποτέ δεν έχει κοινοποιηθεί στους φορείς και στα κόμματα ενώ τα περιφερειακά χωροταξικά σχέδια έχουν μεν πρόσφατα θεσμοθετηθεί, αλλά το αναπτυξιακό τους σκέλος λείπει παντελώς, η ηγεσία του Υ.ΠΕ.ΧΩ.Δ.Ε. ξεκινά ένα νέο κύκλο σχεδιασμού με τα ειδικά χωροταξικά ενέργειας, βιομηχανίας, τουρισμού κ.λπ., χωρίς δηλαδή να έχει ολοκληρώσει το θεσμικό πλαίσιο για το σχεδιασμό.
      Όσον αφορά στο πολεοδομικό σχεδιασμό, από τα στοιχεία της πρόσφατης διημερίδας της Κ.Ε.Δ.Κ.Ε. και του Τεχνικού Επιμελητηρίου, στα πλαίσια της έκθεσης Polis, προκύπτει ότι από το 1985 που εγκρίθηκαν τα πρώτα πολεοδομικά σχέδια στα πλαίσια της Ε.Π.Α., μόλις το 48% των πολεοδομικών μελετών έχει ολοκληρωθεί, ενώ εκδόθηκαν πράξεις εφαρμογής μόνο για το 26,4% αυτών. Όσον αφορά την πορεία των Γενικών Πολεοδομικών Σχεδίων, όπως επισημάνθηκε από το Τ.Ε.Ε., εννιά χρόνια μετά τον ν. 2508/97 προκηρύχθηκαν μελέτες για το 23,4% των Ο.Τ.Α. πλην την Αττικής, ανατέθηκε το 64% αυτών και καμία βέβαιη μελέτη δεν έχει θεσμοθετηθεί».
      Το λόγο έχει ο Υπουργός ΠΕ.ΧΩ.Δ.Ε. κ. Γεώργιος Σουφλιάς.
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρία συνάδελφε, δυστυχώς η χώρα στερείται ενός ολοκληρωμένου χωροταξικού σχεδιασμού που είναι καθοριστικός παράγοντας για την ορθολογική και αειφόρο ανάπτυξη της χώρας.
      Το Υ.ΠΕ.ΧΩ.Δ.Ε. είναι το αρμόδιο Υπουργείο για το χωροταξικό σχεδιασμό. Προχωρούμε πάρα πολύ γρήγορα προς την κατεύθυνση αυτή. Αποτελεί για μας προτεραιότητα η κατάρτιση του Εθνικού Χωροταξικού Σχεδίου αλλά και Ειδικών Χωροταξικών Σχεδίων.
      Συγκεκριμένα προχωρούμε στην κατάρτιση των ειδικών πλαισίων, όπως λέγονται, χωροταξικού σχεδίου και αειφόρου ανάπτυξης, πρώτον, για τις ανανεώσιμες πηγές, δεύτερον, για τη βιομηχανία, τρίτον, για τον τουρισμό. Και φυσικά επισπεύδουμε τη θεσμοθέτηση των ειδικών χωροταξικών σχεδίων για τον ορεινό και τον παράκτιο χώρο.
      Ρωτάτε πότε θα είναι έτοιμα αυτά. Θα μπορούσα να σας πω το πρώτο εξάμηνο του επομένου έτους αλλά υπολογίζω -για να είμαστε «μέσα» απολύτως- ότι μέχρι το Σεπτέμβριο του 2006 η χώρα πλέον θα έχει αποκτήσει Εθνικό Χωροταξικό Σχεδιασμό, άρα θα έχει και ειδικά χωροταξικά σχέδια για τον τουρισμό, για τις ανανεώσιμες πηγές, για τη βιομηχανία, έτσι ώστε να ξέρει ο καθένας τι μπορεί να κάνει και πού.
      Ήδη έχουν ανατεθεί τα ειδικά χωροταξικά πλαίσια και εντός των ημερών θα επιλεγεί και ο ανάδοχος για το Εθνικό Χωροταξικό Σχέδιο.
      Σε ό,τι αφορά τα ρυθμιστικά σχέδια. Γνωρίζετε, κυρία συνάδελφε, ότι για την κατάρτιση των μελετών των ρυθμιστικών σχεδίων, προέβλεπε ο ν. 2508/97 ότι έπρεπε να εγκριθούν οι γενικές προδιαγραφές. Όσον αφορά αυτές, λοιπόν, σπεύσαμε τις ολοκληρώσαμε και με απόφασή μου η οποία πέρασε τον περασμένο Οκτώβριο, δημοσιεύθηκε και στην Εφημερίδα της Κυβερνήσεως, με αποτέλεσμα να προχωρήσουμε το πρώτο βήμα στην πόλη των Ιωαννίνων και ετοιμαζόμαστε τώρα για τις πόλεις Βόλο, Λάρισα, Πάτρα. 
      Σε ό,τι αφορά τώρα στα γενικά πολεοδομικά σχέδια και τα Σ.Χ.Ο.Ο.Α.Π., η έγκριση ανήκει στην αρμοδιότητα της Περιφέρειας. 
      Εν πάση περιπτώσει, εδώ κρίνω -και το θεωρώ πάρα πολύ σημαντικό και το καταθέτω σήμερα στη Βουλή- ότι πρέπει να υπάρχει ένα εθνικό σύστημα παρατηρητηρίου για τον πολεοδομικό σχεδιασμό.
    Ναι μεν θα έχουν αρμοδιότητα οι περιφερειάρχες, αλλά πρέπει να υπάρχουν κάποιοι ενιαίοι κανόνες.
    Επαναλαμβάνω, λοιπόν, ότι είναι ανάγκη να υπάρχει ένα εθνικό σύστημα παρατηρητηρίου πολεοδομικού σχεδιασμού. 
    Η απόφαση μου είναι –και μελετάται- να συγκροτηθεί ένα ειδικό γραφείο στο Υπουργείο, το οποίο θα συντονίζει, θα εποπτεύει, θα κατευθύνει και θα βοηθάει γενικώς όλους τους φορείς που ασχολούνται με τα πολεοδομικά.
    Τέλος, σε ό,τι αφορά το Ρυθμιστικό Σχέδιο της Αθήνας, είναι γνωστό ότι ισχύει αυτό που υπάρχει από το 1985, είκοσι χρόνια τώρα. Πρέπει να επικαιροποιηθεί. Το αναμορφώνουμε. Δουλεύουμε σε αυτήν την κατεύθυνση. Ελπίζω ότι μέσα στο επόμενο τρίμηνο θα έχει έρθει και στη Βουλή.
    Το ίδιο πρόβλημα έχει και το Ρυθμιστικό Σχέδιο της Θεσσαλονίκης. Θα αναθέσουμε τη σχετική μελέτη και για το Ρυθμιστικό Σχέδιο της Θεσσαλονίκης.
    Σε ό,τι αφορά τώρα αυτά τα νούμερα που λέτε για την έγκριση πολεοδομικών μελετών κ.λπ., είναι γεγονός ότι έτσι είναι. Ο κ. Κουκουλόπουλος, ο Πρόεδρος της Κ.Ε.Δ.Κ.Ε., είχε δηλώσει ότι αυτό οφείλεται στην έλλειψη χρημάτων ή στη μεγάλη δαπάνη που απαιτούν αυτές οι μελέτες και κυρίως στο δαιδαλώδες του θεσμικού πλαισίου. Κι έχει απόλυτο δίκιο. 
    Ήδη έχουμε συγκροτήσει μία επιτροπή που δουλεύει εδώ και μήνες. Και πιστεύω ότι μέσα στους επόμενους μήνες θα φέρω ένα σχετικό νομοσχέδιο για να ανασυγκροτήσουμε όλο αυτό το θεσμικό πλαίσιο για τα πολεοδομικά σχέδια και γενικώς για τις πολεοδομικές ρυθμίσεις.
    ΠΡΟΕΔΡΕΥΩΝ (Φίλιππος Πετσάλνικος): Η ερωτώσα Βουλευτής κ. Ξηροτύρη - Αικατερινάρη έχει το λόγο.
    ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Υπουργέ, δυστυχώς τα πράγματα είναι έτσι. Η χώρα μας δεν έχει ολοκληρώσει ακόμη το χωροταξικό και πολεοδομικό της σχεδιασμό. Και είναι πράγματι κοινό αίτημα –και αυτό αποδείχθηκε από τη διημερίδα της Αυτοδιοίκησης και του Τεχνικού Επιμελητηρίου- η ολοκλήρωσή του, η ενεργοποίησή του, η κωδικοποίηση όλων των διατάξεων και κυρίως η εφαρμογή του.
    Από εκεί και πέρα πρέπει να αποσαφηνιστεί το κάθε επίπεδο από ποιον εγκρίνεται. Οι αρμοδιότητες.
    Γνωρίζετε πολύ καλά –αναφερθήκατε κι εσείς- το μεγάλο πρόβλημα, το οποίο υπάρχει, για την έγκριση των γενικών πολεοδομικών και την αποδοχή αυτής της έγκρισης από τις Περιφέρειες από το Συμβούλιο της Επικρατείας.
    Νομίζω ότι η πρόταση να έχουμε και το παρατηρητήριο αυτό και έναν έλεγχο σε αυτά τα γενικά πολεοδομικά, που κατ’ αρχήν γίνονται αποκεντρωμένα κ.λπ., θα μπορέσει να συμβιβάσει την κατάσταση με το Συμβούλιο της Επικρατείας και να προχωρήσουν τα πράγματα.
    Επιτρέψτε μου, όμως, μέσα από την τοποθέτησή μου, να κάνω και κάποιες παρατηρήσεις για τον προγραμματισμό, που μου αναφέρατε.
    Κοιτάξτε να δείτε, κύριε Υπουργέ. Το Εθνικό Χωροταξικό Σχέδιο με μεγάλη καθυστέρηση πέρασε πριν δύο, τρία χρόνια -στο τέλος της θητείας της προηγούμενης κυβέρνησης- από το Συμβούλιο Χωροταξίας. Μεσολάβησε μία διαβούλευση των φορέων κ.λπ.. Εγώ αναγνωρίζω στη νέα Κυβέρνηση ότι χρειάζεται να το βελτιώσει, να αποτυπώσει τη δική της χωροταξική πολιτική κ.λπ.. Παρ’ όλα αυτά, αυτό το θεωρώ μία διαδικασία σύντομη σε ένα έτοιμο σχέδιο, στο οποίο μπορείτε να αποτυπώσετε τη δική σας πολιτική μέσα από τις δικές σας υπηρεσίες, μέσα από τους δικούς σας συμβούλους κ.λπ.. Και πιστεύω ότι μπορούσατε να είχατε ολοκληρώσει αυτό το Εθνικό Σχέδιο και να έρθει επιτέλους για κύρωση στη Βουλή. Θα μπορούσαμε να είχαμε τελειώσει με αυτό, ούτως ώστε να μπορέσουν να υπάρξουν και οι κατευθύνσεις για τα υπόλοιπα σχέδια.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Εμείς θεωρούμε ότι τα ειδικά χωροταξικά –ενέργειας κ.λπ.- είναι μεν απαραίτητα, πρέπει όμως να ακουμπούν και να συσχετίζονται στο Εθνικό Χωροταξικό Σχέδιο. 
    Επομένως δεν μπορεί να είναι τώρα στη διαδικασία ανάθεσης μελέτης. Μπορούσατε, με τις Υπηρεσίες, να είχατε τελειώσει με αυτό το θέμα.
    Όσον αφορά τώρα τα γενικά πολεοδομικά, σας είπα ότι πρέπει…
    ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλούσα να ολοκληρώσετε, κυρία συνάδελφε.
    ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Τελειώνω, κύριε Πρόεδρε.
    …να βρεθεί αυτή η χρυσή τομή μεταξύ Περιφέρειας, Συμβουλίου της Επικρατείας και του Υπουργείου.
      Εκείνο το οποίο, όμως, είναι απαραίτητο, κύριε Υπουργέ, όπως σας έχω πει και άλλες φορές, είναι να στηριχθείτε, αφού τις ενισχύσετε, στις τεχνικές σας υπηρεσίες. Εάν οι υπηρεσίες του Υ.ΠΕ.ΧΩ.Δ.Ε. δεν παίξουν τον επιτελικό τους ρόλο σε όλα τα επίπεδα σχεδιασμού (εθνικός σχεδιασμός, γενικά πολεοδομικά, περιφερειακά σχέδια, πλαίσια κ.λπ.) εάν δεν ενισχυθούν οι υπηρεσίες της περιφέρειας και της Τοπικής Αυτοδιοίκησης και δεν δοθούν πόροι, εάν δεν τελειώσουν οι προδιαγραφές δεν θα έχουμε τελικά σχεδιασμό. 
      Επισπεύστε όσο γίνεται τα πράγματα. Δεν χρειάζονται άλλες ρυθμίσεις. Δεν χρειάζονται άλλα σχέδια. Χρειάζεται κωδικοποίηση, αποσαφήνιση των αρμοδιοτήτων και ενισχυμένες υπηρεσίες για να παίξουν το ρόλο τους. Η απεργία σήμερα έχει και τέτοια αιτήματα.
      ΠΡΟΕΔΡΕΥΩΝ (Φίλιππος Πετσάλνικος): Ο Υπουργός ΠΕ.ΧΩ.Δ.Ε. κ. Σουφλιάς έχει το λόγο.
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πράγματι, κυρία συνάδελφε, υπήρχε μία έκθεση για το Εθνικό Χωροταξικό Πλαίσιο, η οποία μάλιστα πέρασε και από το Εθνικό Συμβούλιο Χωροταξικού Σχεδιασμού το 2002. Ήταν, όμως, έκθεση. Και λέω ότι ήταν έκθεση και δεν μπορούσε να προχωρήσει, διότι δεν είχε μελετητικό υπόβαθρο. Δεν ήταν μελέτη.
      Επίσης, δεν είχε γίνει η συνεργασία με τα αρμόδια Υπουργεία. Δεν μπορείς να καταρτίζεις Εθνικό Χωροταξικό Σχέδιο χωρίς να συνεργάζεσαι με τα συναρμόδια Υπουργεία ή τους διάφορους τομείς του δημοσίου τομέα. Εμείς τη συνεργασία την έχουμε αρχίσει ήδη από τη στιγμή που αποφασίσαμε να προβούμε σε καινούργια μελέτη του Εθνικού Χωροταξικού Σχεδίου. 
      Η έκθεση αυτή θα ληφθεί υπ’ όψιν, αλλά επειδή είχε αυτά τα ελαττώματα που είπα προηγουμένως και ταυτόχρονα είχε ελλείψεις σε ό,τι αφορά τις κατευθύνσεις για παραγωγικές δραστηριότητες –αυτά είναι δεδομένα- γι’ αυτό ίσως και η προηγούμενη κυβέρνηση δεν το προχώρησε πιο πέρα, δηλαδή δεν το προχώρησε από το 2002 στα αρμόδια όργανα, για να πάρει την έγκριση. 
      Αναθέτουμε πλέον την οριστική μελέτη, συνεργαζόμαστε με τα Υπουργεία και πιστεύω ότι μέχρι το Σεπτέμβριο θα έχουμε Εθνικό Χωροταξικό Σχέδιο, μαζί με τα ειδικά χωροταξικά σχέδια, και μάλιστα θα έχουμε ένα εθνικό χωροταξικό σχέδιο, το οποίο θέλουμε να είναι προσαρμοσμένο και στο Εθνικό Στρατηγικό Σχέδιο Ανάπτυξης 2007-2013 και στα ευρωπαϊκά δεδομένα, διότι εμείς μπορεί να σχεδιάζουμε, αλλά να μη χρηματοδοτούνται από την Ευρωπαϊκή Ένωση και δεν έχουμε τους εθνικούς πόρους για να προχωρήσουμε σε τέτοιες καταστάσεις.
      Για τις ανανεώσιμες πηγές, για τον τουρισμό και για τη βιομηχανία δεν υπήρχε τίποτε. Εκτός από τον τουρισμό, υπήρχαν ορισμένες εξειδικευμένες μελέτες, που θα ληφθούν υπ’ όψιν.
      Σε ό,τι αφορά τα θέματα της αποκέντρωσης των αρμοδιοτήτων που θίξατε και ειδικότερα την απόφαση του Συμβουλίου της Επικρατείας, δεν θέλω να τη σχολιάσω. Απλώς λέω ότι αφού είναι απόφαση, θα τη σεβαστούμε. Εκείνο που έχει σημασία, όμως, είναι ότι θα πρέπει να βρούμε τη χρυσή τομή. Αυτή θα είναι και η προσπάθεια. Σκέφτομαι αρκετά πράγματα. Μελετούμε στο νέο νόμο τις πολεοδομικές ρυθμίσεις για να βρούμε και τη χρυσή τομή και έναν κοινό τόπο με το Συμβούλιο της Επικρατείας. 
      Πέραν αυτού, σωστά επισημάνατε και χαίρομαι γι’ αυτό, ότι δέχεστε ότι είναι απαραίτητο αυτό το Εθνικό Σύστημα Παρατηρητηρίου για τον πολεοδομικό σχεδιασμό. Αυτό είναι πάρα πολύ βασικό. Προχωρούμε όσο μπορούμε γρηγορότερα και ελπίζουμε ότι μέχρι το καλοκαίρι θα έχουμε παρουσιάσει πάρα πολλή δουλειά και θα έχουμε αντιμετωπίσει τα θέματα.
      ΠΡΟΕΔΡΕΥΩΝ (Φίλιππος Πετσάλνικος): Επανερχόμαστε στη συζήτηση των επίκαιρων ερωτήσεων πρώτου κύκλου.
      Η πρώτη με αριθμό 272/5-12-2005 επίκαιρη ερώτηση του  Βουλευτή της Νέας Δημοκρατίας κ. Άρη Σταθάκη προς την Υπουργό Εθνικής Παιδείας και Θρησκευμάτων, σχετικά με τη διδασκαλία του μαθήματος κυκλοφοριακής αγωγής και οδικής ασφάλειας στα σχολεία, διαγράφεται και δεν θα συζητηθεί μετά από συνεννόηση της κυρίας Υπουργού με τον ερωτώντα Βουλευτή.
      Επίσης, η τρίτη με αριθμό 282/5-12-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την επιχορήγηση των θιάσων του ελεύθερου θεάτρου κ.λπ. διαγράφεται και δεν θα συζητηθεί λόγω κωλύματος του κυρίου Υπουργού.
      Επόμενη είναι η δεύτερη με αριθμό 276/5-12-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τους Υπουργούς Οικονομίας και Οικονομικών και Περιβάλλοντος, Χωροταξίας και Δημοσίων Έργων, σχετικά με την απαλλοτρίωση μεγάλων εκτάσεων με ελαιόδενδρα για την κατασκευή του φράγματος Αποσελέμη κ.λπ..
     Η επίκαιρη ερώτηση του κ. Στρατάκη έχει ως εξής:
     «Είναι γνωστό ότι η κατασκευή του φράγματος Αποσελέμη επέβαλε την απαλλοτρίωση μεγάλων εκτάσεων με χιλιάδες ελαιόδεντρα οι οποίες περιήλθαν στο δημόσιο. Δυστυχώς το ελληνικό δημόσιο φαίνεται εσκεμμένα να αγνόησε την ύπαρξη υψηλού εισοδήματος από τις ελαιοφυτείες που απέκτησε με τις απαλλοτριώσεις το ύψος του οποίου υπολογίζεται πάνω από 1.500.000 ευρώ, αφού η παραγωγή των πενήντα δύο χιλιάδων ελαιοδέντρων υπολογίζεται να υπερβαίνει τους τετρακόσιους τόνους ελαιολάδου.
     Οι εμπλεκόμενοι εργολάβοι αλλά και οι αρχές αγνόησαν την απόφαση του Συμβουλίου Επικρατείας στο οποίο είχε προσφύγει ο Δήμος Χερσονήσου και με διάφορες προφάσεις προσπορίζονται παρανόμως τα εισοδήματα της περιουσίας του κράτους. Για την ακατανόητη αυτή εξέλιξη εκτός από τις προσφυγές στα δικαστήρια υπάρχει έντονη αγανάκτηση των κατοίκων της περιοχής οι οποίοι έκπληκτοι διαπιστώνουν ότι επιτήδειοι και όχι το κράτος που είναι ο νέος κάτοχος της περιουσίας τους, συγκομίζουν τον ελαιόκαρπο που αποτελεί δικό τους κόπο. 
     Επειδή η αντίδραση των κατοίκων της περιοχής αποτελεί υγιή αντίδραση για την περιφρούρηση των κοινών συμφερόντων, ενώ η Πολιτεία φαίνεται να αδρανεί για άγνωστους λόγους αν και αποτελεί δική της υποχρέωση,
     Ερωτώνται οι κύριοι Υπουργοί:
     Αν προτίθενται να παρέμβουν άμεσα για να διορθώσουν όσα κακώς δεν προηγήθηκαν με αποτέλεσμα κάποιοι να πλουτίζουν παράνομα αλλά και για να σταματήσει η αντίδραση των κατοίκων της περιοχής και η απαξίωση του κρατικού μηχανισμού.».
     Ο Υφυπουργός Οικονομίας και Οικονομικών κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πράγματι, δεν ήταν σαφές στην προκήρυξη για την κοπή των δέντρων τι θα γινόταν με τον ελαιόκαρπο. Είναι αρκετά τα στρέμματα και τα δέντρα και άρα είναι αρκετά τα ποσά τα οποία έχει οικειοποιηθεί ο ανάδοχος. Επειδή είναι λίγο σύνθετο το θέμα όσον αφορά την προκήρυξη και πώς την ερμηνεύει κανείς, δηλαδή αν μαζί με τα δέντρα πάει αυτόματα και ο ελαιόκαρπος ή όχι, έχουμε ζητήσει από το Νομικό Συμβούλιο του Κράτους να μας συμβουλέψει για την ακολουθητέα πορεία. 
     ΠΡΟΕΔΡΕΥΩΝ (Φίλιππος Πετσάλνικος): Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Θα είχαν αξία αυτά που μας είπε ο κύριος Υφυπουργός αν πράγματι η Πολιτεία ενεργούσε προς αυτήν την κατεύθυνση. Φαίνεται όμως ότι δεν ενεργεί. Θα σας καταθέσω δημοσιεύματα του Τύπου της περασμένης Δευτέρας απ’ όπου φαίνεται ότι υπάρχει μεγάλη ένταση στη Λαγκάδα. Οι κάτοικοι είναι ανάστατοι διότι οι εργολάβοι συνεχίζουν τη συγκομιδή του ελαιοκάρπου. Απ’ ό,τι φαίνεται απ’ τα στοιχεία τα οποία υπάρχουν στη διάθεσή μας, δηλαδή από την προθεσμία που έχει τεθεί για την κοπή των δέντρων που είναι δυο μήνες, ουσιαστικά αυτές τις μέρες ολοκληρώνεται. Δεν έχουν κόψει σχεδόν τίποτε και προσπαθούν να προσποριστούν όσο γίνεται μεγαλύτερη παραγωγή. Αυτό είναι το ζητούμενο στην προκειμένη περίπτωση. Τι κάνει η πολιτεία; Κάθε μέρα εκεί γίνεται ένας μεγάλος καυγάς, μια μεγάλη αναστάτωση των κατοίκων οι οποίοι βλέπουν αυτήν την εξέλιξη και δυσανασχετούν. Επιπλέον προσπαθούν με δικά τους μέσα απούσας της πολιτείας να παρέμβουν για να περισωθεί η περιουσία της.
     Θα έλεγα ότι αφού ο κύριος Υπουργός αποδέχεται ότι υπάρχουν τέτοια προβλήματα, να δώσει άμεσα εντολή να σταματήσει αυτή η ιστορία και να αποδοθούν οι ευθύνες εκεί που πρέπει. Διότι λέγεται ότι η δικαιοσύνη πρέπει να είναι τυφλή, αλλά τουλάχιστον δεν πρέπει να είναι κωφή. Εκεί όμως βοά ο τόπος για όλη αυτήν την εξέλιξη. Καλό θα ήταν να δοθούν άμεσα εντολές προς κάθε κατεύθυνση και να υπάρξει ένας διαγωνισμός που να περιφρουρεί τα δικαιώματα του δημοσίου από τη μια πλευρά και από την άλλη να δώσει τη δυνατότητα στους κατοίκους να εφησυχάσουν και να μη δημιουργείται αυτή η κατάσταση που βλέπουμε κάθε μέρα από τα Μέσα Μαζικής Ενημέρωσης. Άρα εδώ δεν αρκεί η τοποθέτηση του Υπουργού. Πρέπει να δοθούν και οι ανάλογες εντολές προς τους αρμόδιους φορείς. 
     (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Φίλιππος Πετσάλνικος): Ο κύριος Υπουργός έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ήμουν σαφής. Έχουμε ζητήσει τη συνδρομή και τη συμβουλή του Νομικού Συμβουλίου του Κράτους. Πρέπει να γίνει σαφές ότι αυτή η διαφορά είναι μεταξύ δημοσίου και αναδόχου. Δεν είναι ότι οι κάτοικοι της περιοχής νομιμοποιούνται να οικειοποιούνται τον καρπό ασχέτως εάν το δημόσιο άφηνε αυτήν την κατάσταση. Αντιλαμβάνομαι αυτά τα οποία λέτε. Περιμένουμε το ταχύτερο δυνατόν και από τις αρμόδιες κτηματικές υπηρεσίες και από το Νομικό Συμβούλιο του Κράτους να μας δώσουν τις σχετικές συμβουλές για να προχωρήσουμε. 
     ΠΡΟΕΔΡΕΥΩΝ (Φίλιππος Πετσάλνικος): Ευχαριστώ, κύριε Υπουργέ. Ήσασταν πολύ σύντομος και εξοικονομήσατε χρόνο.  Εισερχόμεθα στη συζήτηση της τέταρτης υπ’ αριθμ. 280/5.12.2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με τις επιπτώσεις από την αύξηση των επιτοκίων της Ευρωπαϊκής Κεντρικής Τράπεζας κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Μετά την πρόσφατη απόφαση της Ευρωπαϊκής Κεντρικής Τράπεζας για αύξηση κατά 0,25% του επιτοκίου του ευρώ θεωρείται ενδεχόμενο οι ελληνικές τράπεζες η μια μετά την άλλη να αυξήσουν τα επιτόκια κάθε μορφής προς τους δανειολήπτες. 
     Στην ελληνική πραγματικότητα όμως ο συναλλασσόμενος με τις τράπεζες, όπως έχει αναγραφεί και στον Τύπο που έχει δημοσιεύσει το «τιμοκατάλογο» των χρεώσεων των τραπεζών, υφίσταται ήδη δεκάδες επιβαρύνσεις από τις συναλλαγές του. 
     Δεν είναι ασύνδετη η τεράστια κερδοφορία που έχει εμφανίσει το τελευταίο έτος (αύξηση κερδών από 20% έως 100%) ο τραπεζικός τομέας με τις επιβαρύνσεις αυτές. Επομένως οι τράπεζες οφείλουν να δείξουν αυτοσυγκράτηση και να μην αυξήσουν τα επιτόκια δανείων. Αν σήμερα, δε, δείχνουν διάθεση να αυξήσουν τα επιτόκια της λαϊκής αποταμίευσης, τουλάχιστον να μην επιβαρύνουν για το επόμενο έτος τα επιτόκια δανεισμού.
     Ερωτάται ο κύριος Υπουργός: προτίθεται να παρέμβει προς τις τράπεζες στις οποίες διορίζει διοικήσεις και ελέγχει ώστε να μην αυξήσουν τα επιτόκια που θα επιβαρύνουν ιδιαίτερα τα ελληνικά νοικοκυριά;»
     Ο Υφυπουργός Οικονομίας και Οικονομικών κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κατ’ αρχάς και εμείς πιστεύουμε ότι θα υπάρξουν αυξητικές τάσεις στα επιτόκια του ευρώ. Όσον αφορά το δημόσιο χρέος, αυτό που προσπαθούμε να κάνουμε είναι να το επιμηκύνουμε και να το κάνουμε κατά το δυνατό δανεισμό με σταθερό επιτόκιο και όχι με κυμαινόμενο. Έχει δημιουργηθεί μια ανοικτή πανευρωπαϊκή τραπεζική αγορά και το ελληνικό τραπεζικό σύστημα είναι λιγότερο από το 1% αυτής της αγοράς και πρέπει και οι ελληνικές τράπεζες να κινηθούν μέσα στα πλαίσια αυτής της διεθνούς πραγματικότητας.
     Πάντως η ερώτηση στο ερώτημα είναι ναι, όσο περνάει από το χέρι μας θα ζητήσουμε από τις τράπεζες να είναι πολύ συγκρατημένες στη μετακύλιση του κόστους αυτού των αυξημένων επιτοκίων του ευρώ, να έχουν ξεκάθαρους όρους στις δανειακές τους συμβάσεις, στα δάνεια που είναι με κυμαινόμενο επιτόκιο να αναφέρεται σαφώς το επιτόκιο αναφοράς βάσει του οποίου κυμαίνεται το επιτόκιο και τελικά το πόσο, πού θα πάνε τα επιτόκια και για τις καταθέσεις και για τα δάνεια θα εξαρτηθεί από τον ανταγωνισμό στην τραπεζική αγορά, από το πόσο επιθετική θέλει να είναι κάθε τράπεζα στην αγορά αυτή και το κόστος που έχει και η ίδια η τράπεζα να δανειστεί, γιατί υπάρχουν σημαντικές διαφοροποιήσεις σε σχέση με αυτές που έχουν πιο ασθενή ίδια κεφάλαια απ’ αυτές που έχουν περισσότερο ίδια κεφάλαια. 
     Η δυνατότητα παρέμβασης του δημοσίου σε αυτήν την ανοικτή αγορά δεν σας κρύβω ότι είναι σχετικά περιορισμένη. Θα κάνουμε όμως αυτά που πρέπει να κάνουμε όσον αφορά το κόστος μετακύλισης και θα το κάνουμε διακριτικά και χωρίς προσπάθεια δημιουργίας εντυπώσεων. 
     ΠΡΟΕΔΡΕΥΩΝ (Φίλιππος Πετσάλνικος): Ο κ. Δραγασάκης έχει το λόγο.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θεωρώ θετικό που η Κυβέρνηση αναγνωρίζει την ύπαρξη προβλήματος. Διευκρινίζω ότι στη διατύπωση του ερωτήματος υπάρχει ένα λάθος από μεριάς μου, το ερώτημα δεν είναι αν θα παρέμβει στις τράπεζες που διορίζει διοικήσεις αλλά είναι γενικώς για το τραπεζικό σύστημα. 
     Άλλωστε και ο Υπουργός σωστά απήντησε γενικότερα. Πάντως, το θέμα έχει μια ευρωπαϊκή διάσταση και νομίζω ότι υπάρχει μια αναστάτωση στην Ευρώπη κυρίως από το γεγονός ότι ξανά προκύπτει το θέμα ότι αυτή η Ευρωπαϊκή Κεντρική Τράπεζα δεν έχει πολιτική δημοκρατικής νομιμοποίησης. Με τις αποφάσεις της   επηρεάζει το σύνολο των οικονομικών εξελίξεων στην Ευρώπη. Αυτό μια άλλη φορά μπορούμε να το συζητήσουμε.
     Σε ό,τι αφορά την Ελλάδα τώρα, αφ’ ενός μεν υπάρχει το πρόβλημα του δημοσίου χρέους, το ανέφερε ο κύριος Υπουργός, υπάρχει επίσης και το γενικότερο θέμα των συναλλασσόμενων με τις τράπεζες και υπάρχει και το πρόβλημα των ειδικών κοινωνικών ομάδων. 
     Πέρα, λοιπόν, απ’ αυτό που είπατε, κύριε Υπουργέ, εμείς νομίζουμε ότι πρέπει να εξετασθούν και μέτρα, διότι αυτό θα συνεχιστεί απ’ ότι φαίνεται.
     Σύμφωνα με κάποια μελέτη της Εθνικής Τράπεζας και σύμφωνα με δημοσιεύματα της εφημερίδας «ΤΑ ΝΕΑ», σήμερα, ένας που έχει πάρει ένα στεγαστικό δάνειο 150.000 ευρώ θα επιβαρυνθεί με 1000 ευρώ το χρόνο, αν έχουμε αύξηση κατά 1% των επιτοκίων. 
      Ας δούμε συνολικότερα το πρόβλημα. Να υπάρξει μία δέσμη μέτρων υπέρ των δανειοληπτών γενικά. Να αρθούν τα αντικίνητρα, όταν κάποιος θέλει να προεξοφλήσει το δάνειό του. Να εξεταστεί το θέμα της ποινής που υπάρχει σήμερα και να αρθεί. 
      Τρίτον, υπάρχει θέμα με την πρώτη κατοικία. Νομίζω ότι εδώ πρέπει να αξιοποιήσετε το Ταχυδρομικό Ταμιευτήριο και ίσως να πάρετε και άλλα μέτρα. Να υπάρξει μία ευχερέστερη δανειοδότηση, συνδυασμένη, όμως, με την άρση της δυνατότητας της Τράπεζας να θέτει σε πλειστηριασμό την πρώτη κατοικία. Αυτό κατανοώ ότι δεν είναι απλό, αλλά το θέτουμε προς εξέταση. 
      Σε ό,τι αφορά τα μέσα που έχετε, εγώ νομίζω ότι παραμένουν σημαντικά, κύριε Υπουργέ, για τον εξής λόγο: Σύμφωνα με μία πρόχειρη μελέτη που έκανα, το 10%-15% των καθαρών κερδών των τραπεζών οφείλεται σε φορολογική επιχορήγηση που τους δίνει το κράτος. Εννοώ ότι ο πραγματικός συντελεστής είναι κατά 10-12 μονάδες χαμηλότερος από τον ονομαστικό, λόγω φορολογικών διευκολύνσεων, που είχε, βέβαια, θεσπίσει και η προηγούμενη κυβέρνηση. Ξέρετε το θέμα των απορροφήσεων θυγατρικών εταιρειών κ.λπ.. 
      Άρα, 200.000.000 ευρώ τουλάχιστον είναι bonus που δίνετε εσείς προς τις τράπεζες. Εγώ θα προτιμούσα αυτά τα χρήματα να μπορούσαν να διατεθούν κατευθείαν σε μέτρα στήριξης ομάδων που θα πληγούν από την άνοδο των επιτοκίων. Επομένως υπάρχει ένα γενικότερο θέμα σχέσεων κοινωνίας και τραπεζών. Με αφορμή την άνοδο των επιτοκίων, ας αρχίσουμε να το συζητούμε όσο γίνεται πιο σοβαρά.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Οικονομίας και Οικονομικών κ. Πέτρος Δούκας έχει το λόγο, για να δευτερολογήσει.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θέλω να κάνω μία συμπλήρωση. Επειδή εμείς δεν έχουμε Ινστιτούτο Μελετών, αυτά τα στοιχεία που είπα για τη φορολογική ελάφρυνση και επιβάρυνση καλό είναι το Υπουργείο Οικονομικών να τα μελετήσει και να μας πει ποιος είναι ο πραγματικός φορολογικός συντελεστής των κερδών των τραπεζών. 
      ΠΡΟΕΔΡΕΥΩΝ (Φίλιππος Πετσάλνικος): Εντάξει, κύριε Δραγασάκη. Δεχόμαστε αυτήν τη συμπλήρωση, γιατί θα είναι χρήσιμη και για τον Υφυπουργό.
      Ορίστε, κύριε Υφυπουργέ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πράγματι, αγαπητέ συνάδελφε, το 2005 η κερδοφορία των ελληνικών τραπεζών –έχει φθάσει κοντά στο 15%. Η κερδοφορία αυτή είναι πολύ ικανοποιητική. Όμως, δεν έχει μεταφραστεί και σε ανάλογα φορολογικά έσοδα για το δημόσιο, λόγω του νόμου, που σωστά επισημάνατε περί απορροφήσεων, ο οποίος ψηφίστηκε το 2002 και τους επιτρέπει να έχουν συντελεστές μειωμένους κατά 10%, όταν απορροφούν ακόμα και οι θυγατρικές τους, όπως Α.Ε.Δ.Α.Κ.. 
      Επομένως τα έσοδα από τις τράπεζες δεν ήταν αυτά που θα περιμέναμε να είναι, λόγω αυτού του νόμου. Σε κάθε περίπτωση –επαναλαμβάνω- θα ασκήσουμε τις πιέσεις που πρέπει διακριτικά και ελπίζω με κάποια αποτελεσματικότητα. 
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, επανερχόμαστε στη συζήτηση των επικαίρων ερωτήσεων δευτέρου κύκλου .
      Θα συζητηθεί η πρώτη, η υπ’ αριθμόν 274/5.12.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Απασχόλησης και Κοινωνικής Προστασίας, σχετικά με την επαγγελματική αποκατάσταση πρώην ανηλίκων κρατουμένων. 
      Η επίκαιρη ερώτηση του κυρίου συναδέλφου έχει ως εξής:
      «Η αδυναμία εξεύρεσης εργασίας ευθύνεται σε σημαντικό βαθμό για την αποτυχία της κοινωνικής επανένταξης και την υποτροπή των πρώην τροφίμων σε καταστήματα κράτησης ανηλίκων. Σύμφωνα με τα ευρήματα πρόσφατης επαναληπτικής έρευνας του Εργαστηρίου Εγκληματικών και Ποινικών Ερευνών του Πανεπιστημίου Αθηνών, στερούνται επαρκούς στήριξης για την επαγγελματική τους αποκατάσταση οι πρώην ανήλικοι εγκλεισθέντες σε καταστήματα κράτησης ανηλίκων. Μόλις ποσοστό 15% των ερωτηθέντων πρώην κρατουμένων έτυχε συνδρομής από τον Ο.Α.Ε.Δ., ενώ διαπιστώθηκε αδυναμία εκ μέρους φορέων δημοσίου και ιδιωτικού χαρακτήρα και πιστοποιημένων δομών επαγγελματικής αποκατάστασης με προγράμματα για ανηλίκους παραβάτες να παράσχουν ακριβή στοιχεία για τους νέους που έχουν βοηθήσει. 
      Κατόπιν τούτων, ερωτάται ο κύριος Υπουργός:
      α) Ποιοι φορείς δημοσίου και ιδιωτικού φορέα παρέχουν προγράμματα επαγγελματικής εκπαίδευσης - αποκατάστασης για ανήλικους παραβάτες και πώς εξασφαλίζεται η εποπτεία της αποδοτικότητάς τους;
      β) Εάν συμμετέχει ο ΟΑΕΔ στην κατάρτιση των προγραμμάτων παροχής επαγγελματικής εκπαίδευσης εντός καταστημάτων κράτησης ανηλίκων και συνδυάζεται αυτή με τις ανάγκες της αγοράς. 
      γ) Εάν σκοπείται, είτε μέσω του Ο.Α.Ε.Δ. είτε μέσω άλλων φορέων, η παροχή εξειδικευμένης βοήθειας επαγγελματικής αποκατάστασης, σε πρώην τροφίμους καταστημάτων κράτησης νέων».
      Το λόγο έχει ο Υφυπουργός κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριε συνάδελφε, οφείλω να ομολογήσω ότι πράγματι αυτό που δίνει αξία, δίνει το στίγμα και αποτελεί τον καθρέφτη μιας ευνομούμενης πολιτείας και μιας δημοκρατικής κοινωνίας είναι η ενασχόλησή της με μικρές, ειδικές, κοινωνικά ευάλωτες ομάδες. 
      Γι’ αυτό, κύριε Μπούγα, θα ήθελα να σας δώσω συγχαρητήρια, γιατί ως νέος Βουλευτής αγγίζετε αυτό το τόσο ευαίσθητο θέμα. 
      Οι πρώην ανήλικοι κρατούμενοι αποτελούν ένα πολύ μεγάλο θέμα και είναι ο καθρέφτης, θα έλεγα, της κοινωνίας μας. Μάλιστα, αυτό το θέμα μού θυμίζει την περίοδο που ως νέος Βουλευτής είχα κάνει μια επερώτηση, κύριε Πρόεδρε, η οποία είχε καυτηριαστεί τότε πάρα πολύ και αφορούσε την ασφάλιση των ιερόδουλων. Έχει πολύ μεγάλη σημασία ο τρόπος με τον οποίο η δημοκρατία μας αντιμετωπίζει τις μικρές κοινωνικές ομάδες. 
      Πράγματι, έχετε δίκιο. Ο Ο.Α.Ε.Δ. στα πλαίσια του κοινωνικού του πάνω απ’ όλα ρόλου, αλλά και του θεσμικού του, σχεδιάζει και υλοποιεί καθημερινά ειδικά προγράμματα κοινωνικοοικονομικής ενσωμάτωσης των ευπαθών κοινωνικών ομάδων, μεταξύ των οποίων είναι και τα αποφυλακισμένα και νεαρά παραβατικά άτομα. 
      Αυτά τα άτομα, όταν βγαίνουν από τη φυλακή, υφίστανται επαγγελματικό και κοινωνικό αποκλεισμό από τους «δήθεν» και γι’ αυτούς αξίζει και πρέπει να γίνουν πάρα πολλά, προκειμένου να μπορέσουμε να τους εντάξουμε και επανεντάξουμε στην αγορά εργασίας για να μπουν και έτσι και στην κοινωνία. 
      Αυτά τα ειδικά προγράμματα επιδότησης της απασχόλησης για την ένταξη στην αγορά εργασίας αυτών των ευπαθών κοινωνικών ομάδων υλοποιούνται μέσα από δράσεις εθνικής πολιτικής με συγχρηματοδότηση από τον κρατικό προϋπολογισμό, από τον προϋπολογισμό του Ο.Α.Ε.Δ., αλλά και από το πλαίσιο των προβλεπομένων μέτρων του Ευρωπαϊκού Κοινωνικού Ταμείου ή άλλων κοινοτικών πρωτοβουλιών. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Στο σημείο αυτό, κύριε Βουλευτά, καταθέτω στα Πρακτικά της Βουλής αναλυτικά τα προγράμματα τα οποία υλοποιούνται κατά το τρέχον έτος. Όλοι οι Βουλευτές θα πρέπει να γίνετε φορείς, ώστε αυτά τα προγράμματα γι’ αυτές τις ευάλωτες ομάδες να «περάσουν» στις περιφέρειές σας. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τα προαναφερθέντα προγράμματα, τα οποία έχουν ως εξής:
      (Να φωτογραφηθούν οι σελίδες 50 έως 54)
      
      
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στα πλαίσια του Ευρωπαϊκού Κοινωνικού Ταμείου, συγχρηματοδούνται οι δράσεις παροχής νοσηλευτικών υποστηρικτικών υπηρεσιών, επαγγελματικής κατάρτισης, παροχής εξειδικευμένης βοήθειας για επαγγελματική αποκατάσταση σε ανήλικους παραβάτες και αποφυλακισμένους, όπου οι ενδιαφερόμενοι –και αυτό αποτελεί ένα μήνυμα γι’ αυτούς- θα πρέπει να πάνε στα Κ.Π.Α., δηλαδή στα Κέντρα Προώθησης Απασχόλησης - τοπικές υπηρεσίες του Ο.Α.Ε.Δ.- για να συνεργαστούν με εξειδικευμένους επαγγελματικούς εργασιακούς συμβούλους, οι οποίοι στα πλαίσια της εξατομικευμένης προσέγγισης κάνουν διάγνωση των προσωπικών αναγκών του ενδιαφερόμενου για κοινωνική και ψυχολογική στήριξη, για κατάρτιση με βάση το επίπεδο των γνώσεών του και την προηγούμενη επαγγελματική του εμπειρία, για προώθησή του, δηλαδή, στην απασχόληση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Με βάση όλα αυτά τα παραπάνω, γίνονται κατανοητά τα ιδιαίτερα χαρακτηριστικά του κάθε ενδιαφερόμενου και σε συνδυασμό με τις ανάγκες και τη ζήτηση που υπάρχει στην αγορά εργασίας, καταρτίζεται ατομικό σχέδιο δράσης για την επίλυση του ιδιαίτερου προβλήματος του κάθε ενδιαφερόμενου. 
      Έτσι, λοιπόν, για την κάλυψη της κοινωνικής και ψυχολογικής υποστήριξης, το Ευρωπαϊκό Κοινωνικό Ταμείο επιχορηγεί τους λεγόμενους «φορείς παροχής συνοδευτικών υποστηρικτικών υπηρεσιών», οι οποίοι κατά κύριο λόγο είναι αστικές μη κερδοσκοπικές εταιρείες, που χρηματοδοτούνται. 
      Για τις ανάγκες κατάρτισης της ομάδας στόχου, οι ενδιαφερόμενοι παραπέμπονται σε επιδοτούμενα προγράμματα επαγγελματικής κατάρτισης ανέργων που υλοποιούν τα Κ.Ε.Π., τα οποία, ως γνωστόν, είναι πιστοποιημένα από το Ε.ΚΕ.ΠΙΣ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ ολοκληρώστε. Αν θέλετε, μπορείτε να συνεχίσετε στη δευτερολογία σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε. 
      Τέλος, για την επαγγελματική προώθηση αποφυλακισμένων νεαρών, παραβατικών ατόμων ή νεαρών ατόμων, που βρίσκονται σε κοινωνικό κίνδυνο, εξασφαλίζεται η επιχορήγηση της απασχόλησής τους με επιδότηση νέων θέσεων απασχόλησης σε θέσεις μερικής ή πλήρους απασχόλησης διάρκειας τριών- τεσσάρων ετών με ημερήσια αποζημίωση 25 ευρώ για πλήρη απασχόληση και 15 ευρώ για μερική απασχόληση. Ενώ, κύριε Πρόεδρε, για τις θέσεις νέων επιχειρηματιών, επιδοτείται μόνο η ομάδα των αποφυλακισθέντων ατόμων με το ποσό των 16.000 ευρώ, για να μπορούν να κάνουν μια δουλίτσα και να ορθοποδήσουν. 
      Ένα θέμα στο οποίο έχετε δίκιο -και με την ερώτησή σας, μας δώσατε την ευκαιρία να το εξετάσουμε- είναι ότι ο Ο.Α.Ε.Δ. μέχρι τώρα πράγματι δεν είχε τη δυνατότητα να κάνει προγράμματα κατάρτισης μέσα στη φυλακή. 
      Γι’ αυτό, κύριε Μπούγα, θα έρθω σε επαφή με το Υπουργείο Δικαιοσύνης, για να μπορέσουμε πράγματι να «βάλουμε» τον Ο.Α.Ε.Δ. μέσα στις φυλακές. Διότι για τον Ο.Α.Ε.Δ., που ήταν απαξιωμένος τόσα χρόνια, πρέπει να ξέρουμε ότι δεν έρχεται ο άνεργος σε μας, πρέπει εμείς να πηγαίνουμε σε αυτόν. Θέλω να πω ότι ο Ο.Α.Ε.Δ. επιτυγχάνει το στόχο, με το να μπούνε οι υπηρεσίες του στις φυλακές Κορυδαλλού. 
      ΠΡΟΕΔΡΕΥΩΝ (Φίλιππος Πετσάλνικος): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας -είναι συνεδρίαση αυτήν την ώρα κοινοβουλευτικού ελέγχου, απαντούν δηλαδή οι κύριοι Υπουργοί στις επίκαιρες ερωτήσεις των συναδέλφων Βουλευτών- αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και δύο συνοδοί-καθηγητές από το 4ο Γυμνάσιο Κορυδαλλού. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ορίστε, κύριε Μπούγα έχετε το  λόγο. 
      ΙΩΑΝΝΗΣ ΜΠΟΥΓΑΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, πράγματι οι ανήλικοι παραβάτες συνθέτουν μία ευαίσθητη κοινωνική ομάδα και νιώθω ιδιαίτερα ευτυχής που ο κύριος Υφυπουργός σήμερα αναγνώρισε ότι οι προσπάθειες της πολιτείας να συμπαρασταθεί στην ευαίσθητη αυτή ομάδα αναδεικνύονται ως κριτήριο της συνολικότερης προσπάθειας της πολιτείας για την αντιμετώπιση του κοινωνικού αποκλεισμού. Πράγματι, έτσι πρέπει η Κυβέρνηση σ’ αυτό το επίπεδο να βλέπει τις προσπάθειες για την αντιμετώπιση των προβλημάτων αυτών. 
      Κύριε Υφυπουργέ -επιτρέψτε μου να πω- αν πράγματι η συμπαράσταση της πολιτείας στους ανήλικους παραβάτες αντανακλά την ευαισθησία της προς αυτούς. Η ευαισθησία αυτή αποτιμάται σήμερα ως ελλιπής. Αναφέρομαι, κύριε Πρόεδρε, κυρίες και κύριοι συνάδελφοι, στα αποτελέσματα της επαναληπτικής έρευνας του Εργαστηρίου Εγκληματολογικών και Ποινικών Μελετών του Πανεπιστημίου Αθηνών, σύμφωνα με την οποία το 45,6% των νεαρών, πρώην κρατουμένων ιεραρχεί την εξεύρεση εργασίας ως υψηλή προτεραιότητα και μέσο για την κοινωνική επανένταξη, ωστόσο, το ποσοστό ανεργίας τους είναι τριπλάσιο από ό,τι είναι η γενική ανεργία. Εργαζόμενοι πλήρους απασχόλησης απ’ αυτούς είναι μόλις το 30%-35%. 
      Πράγματι υλοποιούνται αρκετά προγράμματα τόσο εθνικά όσο και με τη χρηματοδότηση της Ευρωπαϊκής Ένωσης. Θα πρέπει όμως να πούμε ότι μόνο το 15,2% των νεαρών βρίσκει συνδρομή από τους φορείς, που υλοποιούν τα προγράμματα αυτά και ανέφερε και ο κύριος Υφυπουργός ότι δεν υπάρχει γενική κάλυψη από τον Ο.Α.Ε.Δ.. 
      Στο πλαίσιο των υφιστάμενων δυνατοτήτων, επιτρέψτε μου, κύριε Πρόεδρε, να προτείνω τα εξής ειδικότερα μέτρα: 
      Θα πρέπει, κύριε Υφυπουργέ, να έχουμε επέκταση των χρηματοδοτούμενων αυτών προγραμμάτων, τα οποία απευθύνονται όχι γενικά στους αποφυλακισμένους, αλλά στους ανήλικους παραβάτες. 
      Επίσης, θα πρέπει να υπάρχει εξειδίκευση στις ανάγκες των ατόμων της συγκεκριμένης κατηγορίας και διασύνδεσή τους με τις ανάγκες της αγοράς. 
      Θα πρέπει, επίσης –γιατί δεν υπάρχουν σήμερα- να διαμορφωθούν ενιαία κριτήρια συμμετοχής στα προγράμματα, καθώς σήμερα αρκετοί παραβάτες αποκλείονται από τα προγράμματα αυτά με την αιτιολογία ότι είναι προγράμματα ειδικά για χρήστες ναρκωτικών. Όταν, λοιπόν, κάποιος έχει μπει στη φυλακή για άλλο λόγο ή δεν είναι χρήστης ναρκωτικών, δυστυχώς, αυτό αποτελεί σήμερα συχνά αιτιολογία αποκλεισμού από τα προγράμματα. 
      Θα πρέπει όλοι οι φορείς να οργανωθούν καλύτερα, ώστε να έχει στη διάθεσή της η Κυβέρνηση, επαρκή στοιχεία, που θα μπορούν να αξιοποιηθούν για για τη μετέπειτα στόχευσή της, καθώς επίσης θα πρέπει να παρακολουθείται η μετέπειτα πορεία απασχόλησης όσων έτυχαν συνδρομής απ’ αυτά τα προγράμματα. 
      Έτσι όπως αντιμετωπίζει το θέμα η Κυβέρνηση, νομίζω ότι σύντομα θα υπάρξει βελτίωση, ώστε να μπορέσουμε να αντιμετωπίσουμε τον κοινωνικό αποκλεισμό των νέων αυτών ανθρώπων που -πολύ σωστά επισημάνατε- είναι μία ιδιαίτερα ευπαθής κοινωνική ομάδα. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υφυπουργός έχει το λόγο για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βουλευτά, πράγματι το 15,2% μέσω του Ο.Α.Ε.Δ. μπορεί και κάνει χρήση αυτών των ευεργετικών μέτρων, ενώ το 45,6% δίνει υψηλή προτεραιότητα στην απασχόληση. 
    Είναι στοιχεία που πραγματικά ανταποκρίνονται στην ελληνική πραγματικότητα.
    Το ζητούμενο, όμως, δεν είναι το κράτος. Το ζητούμενο εδώ είναι η κοινωνία, κύριε Πρόεδρε. Θα πρέπει να αντιληφθεί και η κοινωνία, ο μικρομεσαίος, ο μεγαλομεσαίος, ο εργοδότης επιχειρηματίας, ότι έχουν το δικαίωμα όλοι σε μια δεύτερη ευκαιρία. 
    Όταν, λοιπόν, έχει γίνει ένα λάθος σε μια ηλικία κάτω της ενηλικίωσης αυτό δεν σημαίνει ότι τον αποκλείω. Θα πρέπει και η κοινωνία, κύριε Μπούγα, να αντιληφθεί και όλοι να βοηθήσουμε σ’ αυτό, ότι αυτός έχει το δικαίωμα της δεύτερης ευκαιρίας. Το κράτος δίνει ευκαιρία. Δηλαδή όταν δίνει 9.000 ευρώ σ’ ένα νέο, για να κάνει μια δουλειά δική του, στον αποφυλακισθέντα δίνει 16.600 ευρώ, δηλαδή σχεδόν διπλάσιο ποσό. Άρα, λοιπόν, πράγματι επιδοτεί παραπάνω εάν χρειαστεί και κάνει χρήση.
    Θα ήθελα να πω ακόμα και κάτι άλλο. Επειδή υπάρχει ακόμα αυτό το ταμπού και επειδή, δυστυχώς, υπάρχει αυτή η δυσκινησία και η αγκύλωση και η ψύχωση προς τον αποφυλακισθέντα, θα προτιμούσα και θα συνιστούσα σ’ όλη αυτήν την κατηγορία –και θα κάνω και μια επίσκεψη στις φυλακές Κορυδαλλού μετά τις γιορτές- να προσανατολισθούν οι αποφυλακισμένοι σε δικές τους δουλειές. Με 16.600 ευρώ μπορεί να ανοίξει κάλλιστα το περιπτεράκι του, το μαγαζάκι του, για να μπορέσει πράγματι και να ενσωματωθεί και να έχει θέση απασχόλησης. Δεν υποτιμώ τις θέσεις απασχόλησης, που μπορεί να έχει ακόμα και σε άλλους τομείς, γιατί το κράτος επιβάλλει να προσλάβουν αυτούς τους ανθρώπους και εκείνοι λόγω νοοτροπίας δεν το αποδέχονται. 
    ‘Ο,τι και να κάνεις γι’ αυτήν την ομάδα είναι λίγο και ό,τι καλό κάνεις, πάντα υπάρχει καλύτερο. 
    ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι,
    Εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών:  «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις».
      ‘Εχει ολοκληρωθεί η συζήτηση της πρώτης ενότητας των άρθρων και εισερχόμαστε στη συζήτηση της δεύτερης ενότητας, δηλαδή στα άρθρα 24 έως και 48.
      Η εισηγήτρια της Πλειοψηφίας κ. Χριστιάνα Καλογήρου έχει το λόγο για οκτώ λεπτά.
      ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, θα ήθελα να κάνω λίγες επισημάνσεις για τα άρθρα 24 έως 48 που συζητούμε σήμερα.
      Ξεκινώντας από το άρθρο 24 και την παράγραφο 1, θα ήθελα να πω ότι με τις προβλεπόμενες διευθετήσεις επιλύεται οριστικά το σχετικό ζήτημα για τις δαπάνες επιχειρήσεων, οι οποίες εκπίπτουν από τη φορολογητέα ύλη. Είναι ένα ζήτημα το οποίο πραγματικά αποτελούσε διαρκώς σημείο τριβής μεταξύ των επιχειρήσεων και των αρμόδιων ελεγκτικών αρχών και ως πρώην στέλεχος επιχειρήσεων, πραγματικά μπορώ να σας διαβεβαιώσω γι’ αυτό.
      Έτσι, λοιπόν, μπαίνουν τα πράγματα σε μια τάξη για να ξέρουν τόσο οι ελεγκτές όσο και οι ελεγχόμενοι, σαφώς τις εκπιπτόμενες δαπάνες. 
      Με το άρθρο 25 έχουμε επωφελείς ρυθμίσεις για τους φορολογουμένους και ιδίως για τους κατοίκους των νησιών με πληθυσμό κάτω των τριών χιλιάδων εκατό κατοίκων. Με βάση αυτές τις ρυθμίσεις παρατείνονται για μια ακόμη δεκαετία από τη λήξη τους: Πρώτον, η αύξηση κατά 50% του πρώτου αφορολόγητου κλιμακίου φορολογικού εισοδήματος της κλίμακας των μισθωτών και  δεύτερον, η μείωση κατά 40% των συντελεστών φορολογίας για τα κέρδη που προκύπτουν από δραστηριότητες που ασκούνται σ’ αυτά τα μικρά νησιά από νομικά πρόσωπα, κοινοπραξίες κ.λπ.. 
      Πραγματικά, κυρίες και κύριοι συνάδελφοι, θεωρώ ότι αυτό το άρθρο έχει εξαιρετική σημασία για τα μικρά νησιά μας, αυτά τα νησιά στα οποία κατοικούν οι ακρίτες μας που φυλάνε Θερμοπύλες. Μέσα σ’ αυτά τα νησιά υπάγεται και ο Αϊ-Στράτης που ανήκει στο νομό τον οποίο έχω την τιμή να εκπροσωπώ. Σας μιλώ ειλικρινά ότι έχουν ανάγκη τόσο οι πολίτες όσο και οι μικρές επιχειρήσεις που βρίσκονται σε αυτά τα νησιά αυτές τις ευνοϊκές φορολογικές ρυθμίσεις.
      Έτσι, λοιπόν, η παράταση για μία ακόμη δεκαετία θεωρώ ότι είναι εξαιρετικής σημασίας και αποδεικνύει για άλλη μια φορά το ότι η Κυβέρνηση της Νέας Δημοκρατίας βρίσκεται κοντά στην άλλη «ξεχασμένη» Ελλάδα και φροντίζει ώστε να δίνονται κίνητρα στους ακρίτες μας, που για άλλη μια φορά τονίζω ότι φυλούν Θερμοπύλες. Σε συνδυασμό δε με το ότι ο Φ.Π.Α. για τις οικοδομές στα νησιά μας είναι 13% -μειωμένος- και όχι 19%, έρχεται και αυτό ως επιπρόσθετο μέτρο σε σχέση με τη νησιωτική πολιτική, η οποία ασκείται υπέρ της ανάπτυξης των νησιών μας. 
      Κυρίες και κύριοι συνάδελφοι, στα άρθρα που συζητούμε σήμερα περιλαμβάνονται και οι τροποποιήσεις των διατάξεων του αναγκαστικού νόμου 89/1967. Ο αναγκαστικός νόμος αυτός αφορά στο καθεστώς της εγκατάστασης των αλλοδαπών εμπορικών και βιομηχανικών επιχειρήσεων και παρέχει κίνητρα για την προσέλκυση ξένων επιχειρήσεων στην Ελλάδα. Αφορούσε δε επιχειρήσεις που είναι μεν εγκατεστημένες στην Ελλάδα, αλλά ο όγκος των δραστηριοτήτων τους είναι εκτός Ελλάδας.
      Ποιος είναι ο στόχος των διατάξεων που συζητούμε σήμερα; Είναι η διατήρηση των αλλοδαπών αυτών επιχειρήσεων, που ήδη έχουν εγκατασταθεί στην Ελλάδα τα προηγούμενα χρόνια, αλλά και η προσέλκυση νέων, διασφαλίζοντας παράλληλα, όμως, τη σοβαρότητα των εγκατεστημένων αυτών επιχειρήσεων, καθόσον επιβάλλονται σε αυτές πρόσθετες υποχρεώσεις και αυτές έχουν να κάνουν με την απασχόληση κατ’ ελάχιστο πέντε ατόμων προσωπικού και δεύτερον, το ελάχιστο ποσό των ετήσιων δαπανών τους να ανέρχεται στα 100.000 ευρώ. 
      Η νομοθετική αυτή παρέμβαση γίνεται εναρμονισμένα με τις ευρωπαϊκές οδηγίες και ειδικότερα με την οδηγία 65/2001 της Ευρωπαϊκής Ένωσης, ώστε να είναι δυνατή η σύγκριση των οικονομικών μεγεθών χωρίς αμφισβητήσεις.
      Το έκτο, λοιπόν, κεφάλαιο του συζητούμενου νομοσχεδίου προσαρμόζει στα κοινοτικά δεδομένα το καθεστώς που διέπει τις εν Ελλάδι αλλοδαπές εμποροβιομηχανικές εταιρείες, ένα καθεστώς που θέσπισε ο αναγκαστικός νόμος 89/1967. Ήδη από το 2002 και έπειτα, από υποδείξεις της Ευρωπαϊκής Επιτροπής ψηφίστηκε νόμος, βάσει του οποίου από τις 31/12/2005 παύουν όλες οι δασμολογικές και φορολογικές απαλλαγές και διευκολύνσεις, που περιλαμβάνονταν για τις προαναφερόμενες επιχειρήσεις. 
      Όμως, επειδή πολλές από αυτές θα επιθυμούσαν να συνεχίσουν τη δραστηριότητά τους, προκειμένου αυτές να διευκολυνθούν και να παραμείνουν και να μην χαθούν κεφάλαια, αλλά και θέσεις εργασίας, το άρθρο 28 του παρόντος νομοσχεδίου προτείνει ένα πρόσφορο, δίκαιο και σύμφωνο με τις επιταγές του Ευρωπαϊκού Δικαίου νομοθετικό και φορολογικό πλαίσιο, στο οποίο οι επιχειρήσεις αυτές μπορούν να υπαχθούν, προκειμένου να εξακολουθήσουν ομαλά τη λειτουργία τους. Αυτό γίνεται σε συνδυασμό με τη μέθοδο «cost plus» για τη φορολόγησή τους, μία μέθοδος που είναι αναγνωρισμένη και από τον ΟΟΣΑ.
      Ακολούθως θα ήθελα να αναφερθώ στο άρθρο 42, με το οποίο καλύπτεται το κενό του ν.1796/98 που δεν περιλαμβάνει τις ρυθμίσεις οι οποίες θα επέτρεπαν στον Οργανισμό Ασφάλισης Εξαγωγικών Πιστώσεων να προσφέρουν πρόγραμμα ασφάλισης πίστωσης στον αγοραστή. 
      Η ως τώρα εμπειρία έχει αποδείξει ότι ο Οργανισμός Ασφάλισης Εξαγωγικών Πιστώσεων συνέβαλε σε ικανοποιητικό βαθμό στην προώθηση των ελληνικών εξαγωγών και γενικότερα στη διεύρυνση της εξωστρέφειας της ελληνικής οικονομίας. Από την άλλη πλευρά, όμως, από το 1988, οπότε και ιδρύθηκε ο Οργανισμός αυτός, μέχρι σήμερα συνέβησαν στο παγκόσμιο σκηνικό αλλαγές, άλλοτε δραματικές, άλλοτε σταδιακές και όχι άμεσα αντιληπτές, οι οποίες πάντως καθιστούν απαραίτητο τον εκσυγχρονισμό του υπάρχοντος πλαισίου επ’ ωφελεία των Ελλήνων εξαγωγέων και κατασκευαστών τεχνικών έργων στο εξωτερικό. Εν τέλει επ’ ωφελεία της ίδιας της οικονομίας μας. Κατά συνέπεια είναι επιβεβλημένες οι αλλαγές επί του ν.1796/88, οι οποίες προβλέπονται στο συζητούμενο νομοσχέδιο.
      Η πρώτη σημαντική αλλαγή συνίσταται στην πλήρη αντικατάσταση του άρθρου 2 του προαναφερθέντος νόμου. Ποιος είναι ο λόγος αυτής της αντικατάστασης; Τα τελευταία χρόνια ο Οργανισμός Ασφάλισης Εξαγωγικών Πιστώσεων καλείται να ικανοποιήσει πλήθος αιτημάτων, που αφορούν την εκτέλεση τεχνικών έργων σε χώρες εκτός Ο.Ο.Σ.Α., μέσω οικονομικής συμφωνίας, υπό τη μορφή πίστωσης στον αγοραστή. Με άλλα λόγια ο Οργανισμός Ασφάλισης Εξαγωγικών Πιστώσεων καλείται να ασφαλίσει όχι την εξαγωγική πίστωση που παρέχει στον ξένο αγοραστή ο Έλληνας εξαγωγέας ή ο κατασκευαστής του έργου στο εξωτερικό, αλλά το χρηματοπιστωτικό ίδρυμα το οποίο δανείζει τον ξένο αγοραστή. ώστε να πληρωθεί ο Έλληνας εξαγωγέας ή κατασκευαστής έργου στη χώρα που υποβάλλει το αίτημα.
      Μια εξίσου σημαντική αλλαγή αφορά την πλήρη αντικατάσταση του άρθρου 4 του ν. 1796, ώστε να δίνεται η δυνατότητα στον ελληνικό Οργανισμό Ασφάλισης Εξαγωγικών Πιστώσεων να αντασφαλίζει ασφαλιστική εταιρεία, η οποία δεν λειτουργεί στην Ελλάδα. Εξάλλου η αντικατάσταση του άρθρου 5 του ν. 1796 θα καταστήσει τους Έλληνες εξαγωγείς και κατασκευαστές έργων στο εξωτερικό περισσότερο ανταγωνιστικούς, έναντι των δραστηριοποιουμένων στους ίδιους τομείς και προερχομένων από χώρες-μέλη της Ευρωπαϊκής Ένωσης επιχειρηματιών. Στην Ελλάδα έως τώρα το ποσοστό κάλυψης που παρείχε ο Οργανισμός Ασφάλισης Εξαγωγικών Πιστώσεων δεν μπορούσε να υπερβαίνει το 90% της υποχρέωσης για την όποια εγγύηση ή για τη ζημιά. Με την τροποποίηση αυτή το ποσοστό ανεβαίνει στο 95%, δηλαδή είναι ίδιο με το ανώτατο επιτρεπόμενο όριο στην Ευρωπαϊκή Ένωση. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε σε λιγότερο από ένα λεπτό με το άρθρο 46 του συζητούμενου νομοσχεδίου. Στο ν. 3299/2004 αναφέρεται επί λέξει ότι «Πρόθεση της Κυβέρνησης είναι η υπαγωγή στη Δ΄ περιοχή κινήτρων των Νομών Δράμας και Καβάλας». Προκειμένου αυτή η πρόθεση της Κυβέρνησης να λάβει σάρκα και οστά, ήταν προηγουμένως απαραίτητο η Ευρωπαϊκή Επιτροπή να εγκρίνει την τροποποίηση του Χάρτη Περιφερειακών Ενισχύσεων της Ελλάδος για την περίοδο 2000-2006. Έπειτα από επίσημη κοινοποίηση του ελληνικού Υπουργείου Οικονομίας και Οικονομικών η απαιτούμενη έγκριση της Ευρωπαϊκής Επιτροπής εδόθη και στο εν λόγω άρθρο, λοιπόν, προτείνεται η ένταξη των Νομών Δράμας και Καβάλας στη Δ΄ περιοχή κινήτρων του ν. 3299, έτσι ώστε ολόκληρη η Διοικητική Περιφέρεια της Ανατολικής Μακεδονίας και Θράκης να εντάσσεται πλέον στη Δ΄ ζώνη. 
      Ολοκληρώνοντας την κατ’ άρθρον εισήγησή μου, κυρίες και κύριοι συνάδελφοι, θα ήθελα για άλλη μια φορά να επισημάνω το φιλολαϊκό και αναπτυξιακό χαρακτήρα του νομοσχεδίου. Θα ήθελα, να πω ότι για λόγους στενά τεχνικούς, όπως ανέφερα, αλλά και ευρύτερα πολιτικούς εισηγούμαι την υπερψήφιση των άρθρων 24 έως 49 του σχεδίου νόμου, τα οποία ανταποκρίνονται πλήρως στις προκλήσεις της σύγχρονης παγκοσμιοποιημένης αγοράς, εξασφαλίζοντας παράλληλα την οικονομική ανάπτυξη της χώρας προς όφελος της Ελλάδας, αλλά και των πολιτών. 
      Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Ο εισηγητής του Πανελλήνιου Σοσιαλιστικού Κινήματος κ. Απόστολος Φωτιάδης έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, στην ενότητα των άρθρων που συζητούμε φαίνεται ξεκάθαρα ότι η Κυβέρνηση νομοθετεί κάτω από την πίεση συγκεκριμένων ομάδων επιχειρηματιών και ανάλογα με τις ανάγκες της συγκεκριμένης πολιτικής συγκυρίας. Δεν θα μπορούσα διαφορετικά να κρίνω τα συγκεκριμένα άρθρα που συζητούμε, γιατί προκύπτει σαφέστατα, κύριε Υπουργέ, ότι αποκλειστικά και μόνο στοχεύετε σ' αυτόν το συγκεκριμένο στόχο και ικανοποιείτε τα συγκεκριμένα συμφέροντα. Είναι πάρα πολύ απλό. 
      Υποθέτω ότι υπάρχουν εταιρείες οι οποίες ελέγχθηκαν, υπάρχουν αμφισβητήσεις συγκεκριμένων δαπανών, από την πλευρά των ελεγκτικών οργάνων, και εσείς έρχεστε να δώσετε, με τη νομοθετική ρύθμιση, τη λύση στο πρόβλημα των επιχειρηματιών, απαριθμώντας συγκεκριμένες δαπάνες οι οποίες υπάγονται στις εκπίπτουσες από τα ακαθάριστα έσοδα δαπάνες. Γιατί ασφαλώς οι δαπάνες δεν είναι μόνον οι πέντε-έξι που αναφέρετε εδώ ή οι τριάντα που αναφέρονται και στο κείμενο του προηγούμενου νόμου. Είναι εκατοντάδες, χιλιάδες οι δαπάνες. Όμως εσείς απομονώσατε τις συγκεκριμένες δαπάνες και φέρνετε το θέμα εδώ, προκειμένου να δώσετε μια λύση στο υπαρκτό πρόβλημα συγκεκριμένων ελεγχθέντων εταιρειών. 
      Είναι περίεργο, γιατί δίνετε λύσεις σ’ όλα τα προβλήματα και τα αιτήματα των επιχειρηματιών, εκπίπτετε δαπάνες για δώρα προς τους πελάτες, όμως, για τις δαπάνες για την ενίσχυση του εισοδήματος των εργαζομένων έρχεστε στον ίδιο νόμο να πείτε ότι δεν εκπίπτουν. Δηλαδή ικανοποιείτε τους επιχειρηματίες, αλλά ταυτόχρονα αποθαρρύνετε τον εργοδότη από το να δώσει ενίσχυση στο εισόδημα των εργαζομένων, αρνούμενοι ρητά, απαγορευτικά, την έκπτωση των συγκεκριμένων δαπανών, που αφορούν παροχές προς τους εργαζόμενους. 
      Ενώ έχετε χαριστικές ρυθμίσεις για πάρα πολλές κατηγορίες επιχειρηματιών, χαρίζετε και 100.000.000 ευρώ χωρίς κανένα ιδιαίτερο λόγο, στις διαφημιστικές εταιρείες και στα κανάλια, σε μια περίοδο που ισχυρίζεστε ότι υπάρχουν ελλείμματα και ότι δεν μπορείτε να συγκεντρώσετε χρήματα για να ικανοποιήσετε τις απατηλές προεκλογικές σας υποσχέσεις. Ταυτόχρονα δίνετε κίνητρα πρόβλεψης επισφαλών απαιτήσεων επεκτείνοντας αυτά σε ανώνυμες εταιρείες παροχής πιστώσεων και δανείων, όπως ρητά αναφέρεται μέσα στο νόμο, ή όπως για παράδειγμα επεκτείνετε την πρόβλεψη επισφαλών απαιτήσεων 1% στις εταιρείες παροχής φυσικού αερίου. 
      Είναι πραγματικά απορίας άξιον, γιατί είναι δύο μέτρα και δύο σταθμά, δύο αντίθετες λογικές, οι οποίες θα έλεγα ότι δεν μας προβληματίζουν, γιατί δείχνουν τη συνέπεια της Κυβέρνησής σας απέναντι στην αντιμετώπιση των μισθωτών και των συνταξιούχων και τη συνέπειά σας απέναντι στους επιχειρηματίες και γιατί είναι συνέχεια της ίδιας πολιτικής, της μείωσης κατά 30% της φορολογίας των επιχειρηματικών διανεμομένων κερδών, ενώ ταυτόχρονα της άρνησης της μείωσης των συντελεστών για τα φυσικά πρόσωπα. 
      Πόσο πειστικοί είστε όταν για παράδειγμα τα χρήματα που εισπράττει ο μέτοχος επιχειρηματίας φορολογούνται με 25% και τα εισοδήματα του εργαζόμενου φορολογούνται με 40%, όταν μάλιστα οι αμοιβές των μελών του διοικητικού συμβουλίου φορολογούνται με 25% και όταν ο συνταξιούχος φορολογείται με 40% στο εισόδημά του; 
      Έτσι, λοιπόν, φροντίσατε για την πάταξη της φοροδιαφυγής και τις οποιεσδήποτε ενέργειες, να περιορίσετε το τεκμαρτό εισόδημα σε κατοικίες μέχρι εκατό τετραγωνικών ως εάν αυτό να ήταν το πρόβλημα της φοροδιαφυγής και σεις το έχετε συλλάβει, ενώ ξανατονίζω ότι ήδη έχετε χαρίσει εκατοντάδες δισεκατομμύρια δραχμές. 
      Για του λόγου το αληθές και την πειστικότητα των επιχειρημάτων σας έρχεστε και λέτε ότι «καταργούμε και το τεκμήριο αναψυχής ιδιωτικών σκαφών με ξένη σημαία». Ασχέτως το πόσα χρήματα εισέπραττε το ελληνικό δημόσιο, σημειολογικά είναι ένα ακόμα τρανταχτό φαινόμενο της δικής σας μεταχείρισης απέναντι σε ανθρώπους, που κατά τεκμήριο αμάχητο, είναι αυτοί που έχουν υψηλά εισοδήματα. 
     Μιλήσατε για την ενίσχυση της επιχειρηματικότητας και φέρατε διάταξη με την οποία καταργείτε το ειδικό αφορολόγητο αποθεματικό επενδύσεων, το οποίο εμείς καθιερώσαμε ως απόλυτα αφορολόγητο, γιατί πράγματι ενίσχυε την επιχειρηματικότητα, ενίσχυε τις επενδύσεις και τις επιχειρήσεις. Δηλαδή τα χρήματα που προορίζονταν για επενδύσεις ήταν παντελώς αφορολόγητα μέχρις ένα ποσοστό 30% των κερδών. Επομένως ο ισχυρισμός αυτός είναι παντελώς έωλος και άκομψος.
     Κύριε συνάδελφε, μιλήσατε για τα μικρά νησιά και για το ενδιαφέρον της Κυβέρνησής σας να επεκτείνει τη συγκεκριμένη ρύθμιση, αλλά δεν είχατε τη γενναιότητα να πείτε ότι αυτή η ρύθμιση, ήταν μια ρύθμιση του ΠΑ.ΣΟ.Κ., που έδωσε τα κίνητρα στα μικρά νησιά. Εμείς χαιρόμαστε και επικροτούμε την επέκταση τη χρονική μιας πολύ σημαντικής ρύθμισης, την οποία η ίδια η κυβέρνησή μας έκανε. 
     Μιλήσατε επίσης για το ενδιαφέρον, για την ξεχασμένη, για την άλλη Ελλάδα, αλλά θα σας θυμίσω ότι ψηφίσατε τον προϋπολογισμό του 2005 και θα ψηφίσετε –υποθέτω- και τον προϋπολογισμό του 2006, που προβλέπει μείωση των δημοσίων επενδύσεων για την περιφέρεια, μείωση η οποία φθάνει μέχρι και το 65% σε ορισμένες περιφέρειες. Στο σύνολο, το εθνικό σκέλος των δημοσίων επενδύσεων, κατά δική σας ομολογία, μειώνεται κατά 30%.
     Για τη Δράμα και την Καβάλα μιλήσατε και ασφαλώς επικροτούμε αυτήν τη συγκεκριμένη ρύθμιση. Όμως εσείς επί δύο χρόνια καθυστερήσατε τη συγκεκριμένη διάταξη, επικαλούμενοι -κάτω από την πίεση των φορέων της περιοχής- το ότι δεν έχετε άδεια από την Ευρωπαϊκή Ένωση. Και εγώ σας ρωτώ: Πήρατε καμιά άδεια για το «Βασικό Μέτοχο», μια άδεια διαδικασίας που οδήγησε σε εξευτελισμό τη χώρα μας ή μήπως για το νομοσχέδιο που συζητάμε τώρα, έχετε πάρει άδεια; Εμείς σας ρωτήσαμε για το Φ.Π.Α. και μας είπατε ότι πήρατε άδεια. Σας έχουμε πει πολλές φορές να μας καταθέσετε αυτά τα έγγραφα εδώ στη Βουλή, για να δούμε τι άδεια είναι αυτή που πήρατε από την Ευρωπαϊκή Ένωση.
     Και εν πάση περιπτώσει, το Επιστημονικό Συμβούλιο για τη ρύθμιση των εταιρειών του α.ν. 89/1967 σας λέει πολύ κομψά, αλλά σαφέστατα, ότι οφείλετε να στείλετε τις συγκεκριμένες διατάξεις για έγκριση, γιατί σαφώς είναι αμφίβολης συνταγματικής κατ’ αρχήν νομιμότητας, σύμφωνα με το εσωτερικό δίκαιο, σύμφωνα με το άρθρο του Ελληνικού Συντάγματος, αλλά είναι και αντίθετες προς το άρθρο 87 της Συνθήκης για την Ευρωπαϊκή Ένωση. Δεν φροντίσατε να πάρετε εκ των προτέρων άδεια, αλλά απλά και μόνο για να καθυστερήσετε, ζητήσατε τη συγκεκριμένη άδεια, μην εφαρμόζοντας τον ψηφισθέντα από το ΠΑ.ΣΟ.Κ. αναπτυξιακό νόμο, που προέβλεπε την ένταξη των δύο περιοχών στη Δ΄ ζώνη κινήτρων.
     Όπου θέλετε και όπου σας αρέσει, λέτε ότι δεν το επιτρέπει η Ευρωπαϊκή Ένωση, αλλά όταν θέλετε να κάνετε ρυθμίσεις οι οποίες βολεύουν «ημετέρους», εκεί λέτε ότι δεν χρειάζεται προκαταβολική έγκριση από την Ευρωπαϊκή Ένωση, αλλά λέτε ότι θα το παλέψουμε στο μέλλον με οποιεσδήποτε αρνητικές συνέπειες. 
     Τελειώνοντας κύριε Πρόεδρε, θα ήθελα να πω ότι δεν κατάλαβα από τη συζήτηση αυτών των ημερών ποιος είναι ο φιλολαϊκός χαρακτήρας όλων των μέτρων. Κατάλαβα το φιλοεπιχειρηματικό χαρακτήρα των μέτρων. ‘Οσον αφορά όλες τις ρυθμίσεις, μηδέ της εισαγωγής του καθεστώτος του Φ.Π.Α. στις οικοδομές, που εμείς είπαμε από την πρώτη στιγμή ότι είναι ένα μέτρο κατ’ εξοχήν εξυγιαντικό, αλλά ακόμα και αυτό, με την ανικανότητά σας, με το λάθος χειρισμό της υπόθεσης επί σειρά ετών, τελικά καταφέρατε να το μετατρέψετε σ’ ένα αντιλαϊκό φορομπηχτικό μέσο. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, ο Βουλευτής Καβάλας κ. Σάββας Εμινίδης κατέθεσε προς την Πρόεδρο της Βουλής την εξής επιστολή:
      «Προς την Πρόεδρο της Βουλής των Ελλήνων,
      Κυρία Πρόεδρε, με την παρούσα δηλώνω ότι δεν εμπίπτω στις διατάξεις της παραγράφου 1 του άρθρου 57 του Συντάγματος. Σε κάθε δε περίπτωση αποδέχομαι και επιλέγω την ιδιότητα του Βουλευτή, δηλώνοντας ότι δεν πρόκειται να ασκήσω κανένα επάγγελμα.
      Ο Δηλών, Βουλευτής Καβάλας, Σ. Εμινίδης».
      Το λόγο έχει η ειδική αγορήτρια του Κομμουνιστικού Κόμματος Ελλάδος κ. Νικολαΐδου. 
      ΒΑΡΒΑΡΑ ΝΙΚΟΛΑΐΔΟΥ:Κυρίες και κύριοι Βουλευτές, θα ξεκινήσω το σχολιασμό μου από το άρθρο 24, γιατί πιστεύω ότι πραγματικά είναι πρόκληση, είναι διάταξη χαριστική σε εταιρείες μεγάλες που παρέχουν υπηρεσίες και δεν έχουν αποθέματα. Είναι εκπιπτώμενες δαπάνες από τα ακαθάριστα έσοδα, τα έξοδα ταξιδιών, τα δώρα σε πελάτες, τα έξοδα κινητής τηλεφωνίας κ.λπ.. Όσα αφορούν το διευθυντικό προσωπικό, θεωρούνται επιλέξιμες δαπάνες, όπως συνηθίζετε να τις χαρακτηρίζετε. Αν, όμως, υπάρχει κάτι για τους εργαζόμενους, αυτό δεν εκπίπτει. Υπάρχει αυτή η διαφορά και φυσικά έτσι όπως τα πάτε, στο τέλος αυτές οι επιχειρήσεις θα είναι αφορολόγητες. Τις απαλλάσσετε από τα πάντα. 
      Επίσης, αυξάνει από 0,5% σε 1% τις επισφαλείς απαιτήσεις των επιχειρήσεων σταθερής και κινητής τηλεφωνίας, ύδρευσης αποχέτευσης, ηλεκτρικής ενέργειας, των τηλεοπτικών σταθμών και των επιχειρήσεων φυσικού αερίου. 
      Νομίζω, όμως ότι υπάρχει και ένα σημείο που είναι αρκετά πονηρό, θα έλεγα, δηλαδή ότι όλα αυτά θα μπορέσουν να τα εκπέσουν στις επιχειρήσεις που κλείνουν ισολογισμό μετά τις 30 Δεκεμβρίου. Συνήθως οι ισολογισμοί κλείνουν στις 31 Δεκεμβρίου. Επομένως, μ’ αυτό το σημείο, δίνετε τη δυνατότητα να απαλλαγούν για τη δραστηριότητα που είχαν μέσα στο 2005.
      Το άρθρο 25 –έχει σχολιασθεί πολύ, ιδιαίτερα από την εισηγήτρια της Νέας Δημοκρατίας- μιλάει για παράταση των προθεσμιών που αφορούν φορολογικά κίνητρα, απαλλαγές, μειωμένους φόρους, έξτρα απαλλαγές και  δαπάνες εγκατάστασης κ.λπ. για επιχειρήσεις που δηλώνουν έδρα μικρά και απομακρυσμένα νησιά. Νομίζω ότι είναι γνωστά τα προβλήματα που αντιμετωπίζουν όχι μόνο τα νησιά, αλλά γενικά αυτές οι περιοχές. Πιστεύουμε ότι αν θέλουμε πράγματι να σταματήσει η απομόνωση αυτών των νησιών, πρέπει να φροντίσουμε να υπάρξει συγκοινωνία τακτική, να έχουν τα νησιά παιδεία, υγεία και να καλύπτονται όλες οι ανάγκες της σύγχρονης διαβίωσης. Η παράταση αυτή είναι πάλι υπέρ των επιχειρήσεων, οι οποίες τις περισσότερες φορές απλά δηλώνουν τυπικά την έδρα τους σε κάποιο τέτοιο σημείο.
      Όσον αφορά την παράταση του άρθρου 1 του ν.1297/72 μέχρι 31-12-2008, αφορά το κίνητρο των συγχωνεύσεων ανωνύμων εταιρειών και εταιρειών περιορισμένης ευθύνης. Μεγάλο δώρο, πιστεύουμε και αυτό της νόμιμης φοροαπαλλαγής.
      Το άρθρο 26, στην πρώτη παράγραφο, αυξάνει τα όρια εισοδήματος που έχουν τα προστατευόμενα μέλη που βαρύνουν το φορολογούμενο. Αυτό είναι προσαρμογή των ευτελών ποσών, που ήταν 1.200 και 2.500 ευρώ, στα 2.900 ευρώ και 6.000 ευρώ αντίστοιχα. Τα τελευταία χρόνια, το τεκμαρτό εισόδημα για δωρεάν παραχώρηση από γονείς σε παιδιά δεν φορολογείται. Τώρα μ’ αυτήν τη δεύτερη παράγραφο μπαίνει ένα πλαφόν στο αφορολόγητο για σπίτια μέχρι εκατό τετραγωνικά μέτρα. Δηλαδή αν το σπίτι είναι κάτι παραπάνω, εκατόν πενήντα ή εκατόν είκοσι τετραγωνικά μέτρα, θα φορολογηθεί με τεκμαρτό μίσθωμα. Απαλλάσσει βέβαια, στο ίδιο άρθρο, από το τεκμήριο δαπανών διαβίωσης τους κατοίκους εξωτερικού, αν τα σκάφη αναψυχής τους για ιδιωτική χρήση είναι με ξένη σημαία, ό,τι ακριβώς γίνεται και με τα αυτοκίνητα που έχουν ξένο αριθμό.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Στην παράγραφο 4, μειώνει την παρακράτηση φόρου σε εισοδήματα που προέρχονται από διανεμόμενα κέρδη ημεδαπής ανώνυμης εταιρείας ή κινητές αξίες, τόκους, μετοχές κ.λπ. Η μείωση είναι από 40% σε 25%, ειδικά για τα πρόσωπα που δεν έχουν μόνιμη εγκατάσταση στην Ελλάδα. Για τους τόκους που καταβάλλονται από 1η Ιανουαρίου μέχρι 31 Δεκεμβρίου, ο παρακρατούμενος φόρος υπολογίζεται στο 29%.
      Στο άρθρο 29, όπου γίνεται αναφορά στον α.ν.. 89/1967 για τον οποίο έχει γίνει μεγάλος σχολιασμός ότι είναι νόμος χουντικός, δεν βλέπω ούτε παλαιότερα ούτε και τώρα κάποια προσπάθεια να καταργηθεί τελείως, παρά να συνεχίζονται κάποιες τροποποιήσεις. Στη συγκεκριμένη περίπτωση τώρα, δίνει φορολογικές, δασμολογικές απαλλαγές και ένα σωρό άλλα κίνητρα πάλι στις ξένες εμποροβιομηχανικές εταιρείες και στο αλλοδαπό προσωπικό, που θα εγκαθίσταται εδώ. Και βέβαια, τον τροποποιείτε αναγκαστικά, καταργώντας αυτές τις απαλλαγές κατόπιν προτροπής της Ευρωπαϊκής Ένωσης και εφαρμόζοντας φορολογική μεταχείριση. Μ’ αυτές τις ρυθμίσεις συμφωνεί και τις εγκρίνει ο Ο.Ο.Σ.Α. 
      Το άρθρο 38 το έχουμε ήδη σχολιάσει. Είναι πρόκληση. Καταργεί από 1.11.2006 τον ειδικό φόρο τηλεοπτικών διαφημίσεων και από 1η Ιανουαρίου της επόμενης χρονιάς μέχρι 31 Οκτωβρίου τον μειώνει από 10% σε 5%. Να θυμίσουμε ότι αυτός ο φόρος παλαιότερα ήταν 25%, τον μείωσαν το τελευταίο διάστημα στο 10%, τώρα πάει  στο 5% και στο τέλος θα τον καταργήσετε. Με βάση τα ποσά που έχουν εγγραφεί στον προϋπολογισμό που θα συζητήσουμε το επόμενο διάστημα, ουσιαστικά χαρίζετε ένα ποσό 100.000.000 ευρώ στους διαπλεκόμενους καναλάρχες.
      Το άρθρο 40 αναφέρεται στις εκπτώσεις από τα ακαθάριστα έσοδα των τραπεζών, όσον αφορά τις χορηγίες, τις επισφαλείς απαιτήσεις και τις προβλέψεις για απόσβεση απαιτήσεων. Διευρύνει αυτές τις απαλλαγές και στις ανώνυμες εταιρείες παροχής δανείων και πιστώσεων -και μάλιστα, με αναδρομικότητα για κέρδη- που κλείνουν ισολογισμό μετά την 31η Δεκεμβρίου. Με την εφαρμογή αυτού του άρθρου, θα προκύψουν διορθωτικές δηλώσεις για το οικονομικό έτος 2005 με μείωση κερδών. 
      Στο άρθρο 45 καταργείται η διάταξη που αναφέρεται στην περίπτωση καταστροφής ή απώλειας βιβλίων από σεισμό, πλημμύρες κ.λπ.,  που σημαίνει ότι αν σε κάποιον έχουν συμβεί τα προηγούμενα, θα τον σπρώξουμε σε μεγαλύτερη καταστροφή, από τη στιγμή που δεν αναγνωρίζουμε αυτό που έχει συμβεί.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Κλείνοντας, θα ήθελα να επισημάνω ότι πραγματικά από το πρώτο άρθρο μέχρι το τελευταίο, ο χαρακτήρας που μπορεί να διακρίνει κανείς, μόνο φιλολαϊκός δεν είναι. Είναι καθαρά φορομπηχτικός, εισπρακτικός. Ουσιαστικά γίνεται εισαγωγή τριών επιπλέον φόρων και παραμένουν χωρίς μεταβολές όλα τα προηγούμενα. Ευνοεί τους επιχειρηματίες, ρίχνει τα βάρη στους εργαζόμενους και όποιες φοροαπαλλαγές σημειώνονται, δεν καλύπτουν ούτε την κερδοσκοπία της προηγούμενης περιόδου.
      Φυσικά είναι αυτονόητο ότι καταψηφίζουμε τα άρθρα και στο σύνολο το προτεινόμενο νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαϊδου. 
      Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου «Κύρωση της από 31 Οκτωβρίου 2005 Πράξης Νομοθετικού Περιεχομένου “Παράταση της αναστολής ισχύος των διατάξεων του ν. 3310/2005 (Φ.Ε.Κ. 270Α΄)”»
      Επίσης έχω την τιμή να σας ανακοινώσω ότι το Υπουργείο Απασχόλησης και Κοινωνικής Προστασίας υπέβαλε στη Βουλή το κείμενο της 195 Διεθνούς Σύστασης Εργασίας «για την αξιοποίηση των ανθρωπίνων πόρων: εκπαίδευση, κατάρτιση και δια βίου μάθηση» που ψηφίστηκε κατά την 92η Σύνοδο της Διεθνούς Συνδιάσκεψης Εργασίας τον Ιούνιο του 2004 συνοδευόμενη από μια μικρή ανάλυση του περιεχομένου της, την περιγραφή της ισχύουσας ελληνικής νομοθεσίας και προτάσεις σχετικά με την εφαρμογή της Διεθνούς Συστάσεως.
      Οι ενδιαφερόμενοι κύριοι συνάδελφοι μπορούν να ζητήσουν αντίγραφα από τη Διεύθυνση Νομοθετικού Έργου της Βουλής.
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα περιοριστώ σε ορισμένες παρατηρήσεις -πέραν των όσων είπα στην αρχική μου ομιλία- και στη συνέχεια. 
      Σε ό,τι αφορά το άρθρο 24, κύριε Υπουργέ, έκανε προχθές ο κ. Αλογοσκούφης μία διόρθωση, επιτρέπει δηλαδή να αναγνωρίζονται οι δαπάνες που γίνονται για τη διοργάνωση ημερίδων ή συνεδρίων στα όρια του νομού όπου εδρεύει μια επιχείρηση, που είναι κάτι το οποίο διευρύνει το χώρο. Και είπε ο Υπουργός «μέχρι εκεί», διότι εάν πάμε παραπέρα, δεν θέλει να επιτρέψει στις επιχειρήσεις να στέλνουν τους εργαζόμενούς τους διακοπές –στην ουσία- και να απαλλάσσονται γι’ αυτές  οι δαπάνες.
      Εγώ αναγνωρίζω το πρόβλημα. Το θέμα δεν είναι να ανοίξουμε μια πόρτα φοροδιαφυγής. Επανέρχομαι, όμως, στο πρόβλημα, όπως υπάρχει, για να το δείτε, εφ’ όσον θέλετε. Το πρόβλημα το οποίο υπάρχει, είναι το εξής: Εάν μια επιχείρηση ή ένας φορέας θέλει να οργανώσει κάποιο συνέδριο, κάποια ημερίδα κ.λπ., να μην το έχει ως αντικίνητρο αυτό για να κάνει την εκδήλωση σε κάποια περιοχή είτε παραμεθόρια είτε ένα νησί του ανατολικού Αιγαίου ή οπουδήποτε αλλού. Αυτό είναι το θέμα που θέτουμε εμείς και βεβαίως αυτό να γίνει με τρόπο, ώστε να μη δημιουργεί τρύπες ή παράθυρα φοροδιαφυγής, διότι αντιλαμβάνεστε τη σημασία του. Υπάρχουν περιοχές της χώρας οι οποίες προσδοκούν από την ανάπτυξη του λεγόμενου «συνεδριακού τουρισμού».
      Τώρα, πώς πρακτικά μπορεί να γίνει, ώστε να μη γίνει κατάχρηση αυτής της δυνατότητας, πιστεύω ότι οι υπηρεσίες του Υπουργείου μπορούν να βρουν τον τρόπο. Άρα, ήθελα να διευκρινίσω ποιο είναι αυτό το οποίο εμείς θέσαμε και επομένως,  μ’ αυτήν την έννοια, παραμένει το πρόβλημα. 
      Στο άρθρο 28, δεν κατάλαβα –το επανέλαβε προχθές ο κ. Αλογοσκούφης- αν θα γίνει διόρθωση, τουλάχιστον στο σημείο αυτό, δηλαδή αν ο προσδιορισμός του ποσοστού κέρδους θα γίνεται ανά κλάδο ή ανά επιχείρηση. Εφόσον ο Υπουργός εννοεί ανά κλάδο, θα πρέπει αυτό να γραφεί στο νομοσχέδιο, πέρα βέβαια από τη γενικότερη επιφύλαξη που έχουμε εμείς σε ό,τι αφορά όλη αυτήν τη ρύθμιση και την αντίληψη που την περιβάλλει,. την αντίληψη, δηλαδή, ότι η Ελλάδα μπορεί να γίνει ένα κέντρο –όπως το είπε ο κύριος Υπουργός προχθές - διοικητικό, ένα κέντρο υπηρεσιών για όλα τα Βαλκάνια. Αυτά τα οράματα είναι πολύ ωραία, αρκεί να έχουν από κάτω ένα παραγωγικό σχέδιο. 
      Το θέμα είναι πού θα εξειδικευτεί η ελληνική οικονομία, πώς θα μπει σε τομείς -που σήμερα αναπτύσσονται παγκοσμίως- υψηλής προστιθέμενης αξίας, πώς θα εξασφαλίσει προοπτικές πλήρους απασχόλησης. Αν υπάρχει αυτή η βάση, πάνω εκεί βάλτε ό,τι οράματα θέλετε. Αν δεν υπάρχει αυτή η βάση, όλα αυτά, θα μου επιτρέψετε να πω, είναι επικοινωνιακού χαρακτήρα. Τα έχουμε ακούσει αυτά. Δεκαετίες ακούω γι’ αυτά τα οράματα, όπως για κέντρο των Βαλκανίων, για κέντρο της Μεσογείου, για κέντρο της περιοχής. Με τι παραγωγική βάση, με τι έρευνα, με τι τεχνολογία θα γίνουν κ.λπ.; 
      Αν περιμένουμε, λοιπόν, να έλθει εδώ μία πολυεθνική, να κάνει ένα γραφειάκι με τέσσερις εργαζόμενους, για να προσφέρει κάποιες υπηρεσίες και αν περιμένουμε ότι έτσι θα απαντήσουμε στο οικονομικό πρόβλημα της χώρας, εμείς εκφράζουμε την πλήρη μας διαφωνία.
      Σε ό,τι αφορά το άρθρο 38, το οποίο αφορά το φόρο επί των διαφημίσεων, το μόνο καινούργιο που έχω να πω –διότι τοποθετήθηκα επί της αρχής- είναι ότι έψαξα στα Πρακτικά της Βουλής και βρήκα τη συζήτηση που έγινε εδώ, όταν ήρθε να συζητηθεί για πρώτη φορά η επιβολή αυτού του φόρου. Σας θυμίζω ότι ήταν το 1983 και ανακάλυψα μάλιστα ότι εισηγητής ήταν ο κ. Γεωργακόπουλος. 
      Είχατε κάνει μία εξαιρετική ομιλία, κύριε Γεωργακόπουλε. Σας το λέω, γιατί δεν είμαι σίγουρος αν τη βρήκατε, διότι το θέμα παραμένει και θα μπορούσατε και σήμερα να βοηθήσετε. 
      Το νόημα του φόρου ήταν το εξής: Ήταν αρχή ακόμα, «ερχόταν» η τηλεόραση, το 1983 και υπήρχε μία μαζική μεταφορά της διαφημιστικής πίτας προς την τηλεόραση. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και δεν είχαμε ιδιωτική τηλεόραση.
      ΙΩΑΝΝΗΣ ΔΡΑΓΑΣΑΚΗΣ: Ναι. Και για να αποτραπεί ή να εξισορροπηθεί αυτή η τάση, μπήκε αυτός ο φόρος, ούτως ώστε να υπάρξει ένα σχετικό αντικίνητρο και να μη στερηθούν οι εφημερίδες και άλλα έντυπα του γραπτού λόγου τη διαφημιστική δαπάνη.
      Επίσης, κύριε Γεωργακόπουλε, τότε είχατε αναφέρει κάποια στοιχεία, με βάση τα οποία το κόστος διαφήμισης στην Ελλάδα ήταν το χαμηλότερο στην Ευρώπη. 
      Άρα, κύριε Υπουργέ, για να συζητούσαμε σοβαρά αυτό το θέμα –το λέω τώρα, διότι θα τελειώσει αυτό το νομοσχέδιο, αλλά φοβάμαι ότι το θέμα αυτό θα παραμένει- θα έπρεπε να είχαμε κάποια στοιχεία, δηλαδή πόση είναι σήμερα η διαφημιστική δαπάνη, πώς κατανέμεται ανάμεσα στα έντυπα και στα ηλεκτρονικά μέσα ενημέρωσης, τι γίνεται στην υπόλοιπη Ευρώπη, πώς έχουν αντιμετωπιστεί ανάλογα προβλήματα κ.λπ.. 
      Γι’ αυτόν το λόγο είπα να αποσυρθεί και να έρθει μία συνολικότερη ρύθμιση αυτού του θέματος. Διότι ο κύριος Υπουργός είναι καινούργιος στο Υπουργείο αυτό, αλλά μία από τις μεγαλύτερες αρρώστιες, νομίζω, ειδικά της φορολογικής νομοθεσίας μας, είναι ο αποσπασματικός της χαρακτήρας. Κάθε φορά έχουμε ένα σημείο, μία τροπολογία, μία επί μέρους κατηγορία. Επομένως, δεν υπάρχει μία λογική συνολικότερων ρυθμίσεων. Αυτά για το άρθρο 38.
      Για το άρθρο 40, επαναλαμβάνω ότι ακόμα δεν έχω καταλάβει αν αυτές οι ειδικές διευκολύνσεις που παρέχονται στις τράπεζες, επεκτείνονται και σε άλλες εταιρείες οι οποίες ασχολούνται με δάνεια, με πιστώσεις, με διευκολύνσεις. Να ξέρουμε ποιες είναι αυτές. Να ξέρουμε αν περιλαμβάνονται τα σούπερ μάρκετ, οι μεγάλες εμπορικές αλυσίδες, να ξέρουμε και τις συνέπειες αυτού του μέτρου. 
      Αν μπορεί ο Υπουργός, να μας απαντήσει επί του θέματος αυτού, διότι πιστωτικές κάρτες μπορεί να βγάλει ο καθένας. Μία επιχείρηση, ας πούμε,  βγάζει μία ειδική κάρτα ή ένα γραφείο ταξιδίων μπορεί να βγάλει μία κάρτα και όσοι την έχουν, θα έχουν μία ειδική έκπτωση, για να μπορούν να πληρώνουν κ.λπ.. Δεν είναι απλό το θέμα. 
      Το πιο σοβαρό, ίσως, παρεμπίπτον θέμα που έχει αυτό το νομοσχέδιο, είναι το άρθρο 39. Είναι η κατάργηση του αφορολόγητου αποθεματικού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επειδή δεν θα δευτερολογήσω, παρακαλώ την ανοχή σας για ένα-δύο λεπτά, για να πω ορισμένα πράγματα στο άρθρο αυτό.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Το θέμα, πιστεύω ότι είναι γνωστό. Πρέπει να διευκρινίσω ότι εμείς, τουλάχιστον, δεν συμφωνούμε με τις φορολογικές απαλλαγές -έστω με το αφορολόγητο αποθεματικό- που γίνονται επίτηδες. Θα προτιμούσαμε τα όποια μέτρα παίρνουμε, να έχουν στόχο τον τάδε κλάδο, γιατί θέλουμε να τον βοηθήσουμε ή την τάδε δραστηριότητα, γιατί θέλουμε να την ενισχύσουμε και όχι γενικά.
      Υπήρχε, όμως, αυτή η ρύθμιση και απ’ ό,τι πληροφορούμαι, ήταν μια ρύθμιση που βοηθούσε κάπως και μικρές επιχειρήσεις. Αυτή καταργείται, λόγω πιέσεων της Ευρωπαϊκής Ένωσης, η οποία διαφωνεί. 
      Μου προκαλεί ερωτήματα το θέμα, διότι είδα, πρόσφατα, μάλιστα, στους «FINANCIAL TIMES» δηλώσεις του κ. ΜακΓριβ, που είναι ο αρμόδιος Επίτροπος για τα θέματα ανταγωνισμού, ο οποίος απορρίπτει προτάσεις, που ακόμα και η Commission συζητάει, για να υπάρξει ενιαία φορολόγηση στην Ευρώπη, για να υπάρξει φορολογική εναρμόνιση σ’ ό,τι αφορά τους φόρους για το κεφάλαιο, δηλαδή να μην μπορεί η κάθε χώρα να μειώνει τους συντελεστές της και να έχουμε ένα φορολογικό ανταγωνισμό, ο οποίος διαλύει το κοινωνικό κράτος τελικά σ’ όλη την Ευρώπη.
      Αντέδρασε λοιπόν ο κ. ΜακΓριβ, λέγοντας ότι δεν μπορούμε να το κάνουμε αυτό. Η τάδε χώρα πρέπει να είναι ελεύθερη να ανταγωνίζεται τις άλλες χώρες και να προσελκύει επενδύσεις. Δηλαδή απλά, αν η Ελλάδα αύριο το πρωί μηδένιζε το φορολογικό συντελεστή στα κέρδη, ο κ. ΜακΓριβ δεν θα είχε αντίρρηση. Δεν θεωρεί ότι αυτό παραβιάζει τον ανταγωνισμό. Το να βάλει, όμως, αφορολόγητο αποθεματικό για να βοηθήσει τις ενισχύσεις, αυτό το θεωρεί παραβίαση του ανταγωνισμού. 
      Επισημαίνω, λοιπόν, ότι το πρόβλημα είναι σοβαρό και μας αφορά όλους. Δεν είναι της στιγμής να κάνω κριτική στην Κυβέρνηση επί του θέματος αυτού. Επισημαίνω ότι ίσως είναι βιαστική η κατάργησή του. Θα έπρεπε να περιμένει η Κυβέρνηση να παρθούν ορισμένα συντονισμένα μέτρα και στην Ελλάδα –και άλλες χώρες ενδιαφέρονται γι’ αυτό– ούτως ώστε να μην επικρατήσει αυτή η λογική. Φοβάμαι ότι πίσω από την πίεση να καταργηθεί το αφορολόγητο αποθεματικό, κρύβονται πιέσεις για μείωση των συντελεστών γενικώς. Κι εγώ τουλάχιστον πιστεύω –και στον προϋπολογισμό θα επιχειρήσω να το αποδείξω– ότι ο φορολογικός ανταγωνισμός οδηγεί στη διάλυση του κοινωνικού κράτους και στην Ελλάδα και αλλού. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Εισερχόμεθα στον κατάλογο των ομιλητών Βουλευτών.
      Το λόγο έχει ο συνάδελφος κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ευχαριστώ.
      Κύριε Πρόεδρε, θα περίμενα από την εισηγήτρια της Πλειοψηφίας μεγαλύτερη γενναιοψυχία. Και το λέω, επειδή κατάγεται από νησιωτική περιοχή, όπως είπε και αναφέρθηκε στις φοροαπαλλαγές για τα νησιά κάτω των τριών χιλιάδων  κατοίκων.
      Θέλω να σας υπενθυμίσω ότι τις φοροαπαλλαγές αυτές τις καθιέρωσε η επάρατη κυβέρνηση Κωνσταντίνου Σημίτη–Παπανδρέου, όπως αρέσκεστε να λέτε. Εσείς δεν κάνετε τίποτε άλλο, παρά να παρατείνετε αυτήν τη διαδικασία. Το να το παρουσιάζετε ως μέγα επίτευγμα της Κυβέρνησής σας, είναι το λιγότερο μικροψυχία, εφ’ όσον δεν αναφέρεστε στο ποιος καθιέρωσε αυτές τις απαλλαγές.
      Για να δούμε, όμως, τώρα ποια είναι αυτά τα μέτρα, τα οποία είναι υπέρ των κατώτερων εισοδηματικών τάξεων, όπως επιμένετε να μας λέτε, ομιλώντας και επί των άρθρων; Μήπως είναι η μείωση των τετραγωνικών μέτρων; Δηλαδή όταν ένας πατέρας έχει ένα σπίτι  εκατόν είκοσι τετραγωνικά μέτρα και θέλει να το δώσει να μείνει το παιδί του, η κόρη του ή ο γιος του που παντρεύτηκε, αυτό πρέπει να είναι μέχρι εκατό τετραγωνικά μέτρα. για να μην εμπίπτει στη φορολογία; Ή αν το παιδί έχει ένα σπίτι και  βάλει τον πατέρα του ή τη μάνα του μέσα για να μείνει και αυτό είναι πάνω από εκατό τετραγωνικά μέτρα, δηλαδή εκατόν δύο ή  εκατόν τρία τετραγωνικά μέτρα, θα πρέπει να πληρώνει φόρο; Αυτό το μέτρο είναι υπέρ των κατώτερων εισοδηματικών τάξεων;
      Αλλά, βεβαίως, είναι υπέρ των κατώτερων εισοδηματικών τάξεων η φοροαπαλλαγή που δίνετε στα σκάφη αναψυχής. Δηλαδή, όσοι κατέχουν σκάφη αναψυχής, είναι κατώτεροι εισοδηματικά και έπρεπε να τους κάνουμε κάποιες φοροαπαλλαγές!
      Ή μήπως αφορά τις κατώτερες εισοδηματικές τάξεις, το γεγονός ότι μειώνετε την παρακράτηση από το 50% στο 25% για τις αλλοδαπές επιχειρήσεις που παίρνουν μερίσματα από ημεδαπές επιχειρήσεις;
      Γιατί το κάνετε, όταν η ελληνική οικονομία, όταν όλοι οι Έλληνες πληρώνουν 50% παρακράτηση; Είναι και αυτό υπέρ των κατώτερων εισοδηματικών τάξεων ή μήπως είναι κατευθυνόμενο υπέρ κάποιων μεγαλοεπιχειρηματιών ή μεγαλοεισοδηματιών; 
      Είναι, όμως, υπέρ των κατώτερων εισοδηματικών τάξεων η κατάργηση της απαλλαγής που έχουν οι επιχειρήσεις, όταν δίνουν bonus στους εργαζόμενους. Για να διευκολύνετε τις επιχειρήσεις ώστε να μη δίνουν πολλά στους εργαζόμενους, τους οποίους αγαπάτε ιδιαίτερα με τους νόμους που ψηφίζετε εσχάτως, καταργείτε και τη φοροαπαλλαγή που είχαν για τα bonus. Τώρα φορολογείτε τα bonus. Έτσι, εφόσον θα τα φορολογείτε, οι εργοδότες, επειδή θα είναι μαζοχιστές και θα θέλουν να πληρώνουν παραπάνω, θα συνεχίσουν να δίνουν παραπάνω χρήματα στους εργαζόμενους. Θα το κάνουν, γιατί είναι μαζοχιστές, διότι διαφορετικά δεν εξηγείται αυτό. 
      Για το ν. 89/1967, επιμένετε να διατηρήσετε αυτές τις εταιρείες. Μπορείτε να μας πείτε, κύριε Υπουργέ, πόσα χρήματα έφεραν παραπάνω, έστω αν βρείτε ένα δολάριο παραπάνω σε μία επιχείρηση από τα όσα προβλέπει ο νόμος, για να πληρώνουν τα ενοίκια και τους εργαζόμενους; Ποιες επενδύσεις έκαναν αυτές οι εταιρείες; Καμία. Σας το λέω, επειδή το έχουμε εξετάσει αυτό και έχουμε επιμείνει πολύ σ’ αυτό, ότι μόνο απολαμβάνουν προνόμια, χωρίς καμία προσφορά σε καμία επένδυση. Τους καταργείτε ακόμα και την εγγυητική επιστολή, δηλαδή να μην υπάρχει ούτε η εγγυητική επιστολή.
      Ας έρθω, όμως, τώρα στα υπόλοιπα. Ο κ. Δραγασάκης ανέφερε ότι ήμουν εισηγητής στο νόμο, με τον οποίο τότε επιβλήθηκε ο φόρος στη διαφήμιση της τηλεόρασης. Γιατί το κάναμε τότε αυτό; Το κάναμε τότε, γιατί θέλαμε να υπάρχει διασπορά της διαφήμισης, να μην κατευθύνεται σ’ ένα κυρίαρχο μέσο, όπως είναι η τηλεόραση. Τότε είχαμε μόνο δημόσια τηλεόραση. Και παρ’ ότι είχαμε δημόσια τηλεόραση και θα μπορούσαμε να θεωρήσουμε ότι είναι υπέρ της δημόσιας τηλεόρασης, υπέρ του δημοσίου ουσιαστικά, θα μπορούσαμε να μην επιβάλλουμε αυτόν τον φόρο. Τώρα, που έχει «ανοίξει» η τηλεόραση και έχουμε ιδιωτική τηλεόραση και επειδή πληρώνουν αυτόν το φόρο οι ιδιώτες καναλάρχες, σας επέβαλαν να μειώσετε -σε πρώτη φάση- και να καταργήσετε -σε δεύτερη φάση- αυτόν το φόρο. Ποιος θα κερδίσει; Θα κερδίσει το δημόσιο; Θα κερδίσουν τα έντυπα, οι εφημερίδες, τα περιοδικά; 
      ΙΩΑΝΝΗΣ ΤΣΑΚΛΙΔΗΣ: Οι εργαζόμενοι στα μέσα! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα κερδίσουν οι εργαζόμενοι στα Μέσα Μαζικής Επικοινωνίας; Αν έτσι το αντιλαμβάνεστε, τότε θερμά συγχαρητήρια. 
      Ως προς το αποθεματικό, γιατί καταργείτε το αφορολόγητο αποθεματικό; Για να βοηθήσετε τις επενδύσεις στην περιφέρεια; Ο κ. Καραμανλής πηγαίνει στην περιφέρεια και λέει «’Hρθε η ώρα της περιφέρειας». Ήρθε η ώρα της περιφέρειας, αλλά τι κάνει; Με το νόμο που περάσατε πέρυσι, μειώνετε το φορολογικό συντελεστή το ίδιο και στο κέντρο και στην περιφέρεια. Θα είναι πάλι μαζοχιστές οι επιχειρηματίες και θα πάνε να επενδύσουν στα νησιά και στις άλλες περιοχές με τον ίδιο φορολογικό συντελεστή που έχουν στην Αθήνα και στη Θεσσαλονίκη. Τώρα τους καταργείτε και το αφορολόγητο αποθεματικό και θα βάλουν τα χρήματά τους για να πάνε; Γιατί το κάνετε αυτό; Δεν το κάνετε, γιατί σας είπε ο Μακ Γκριβ και για τα λοιπά που σας είπε ο κ. Δραγασάκης, αλλά γιατί θέλετε να φορολογήσετε τα αφορολόγητα αποθεματικά. ‘Ο,τι αποθεματικό υπάρχει, θέλετε να το φορολογήσετε με 25%. Από τη μια μεριά, δηλαδή, δίνετε στους καναλάρχες και από την άλλη μεριά εκείνο που είναι αναπτυξιακό, το καταργείτε. 
      Γιατί δίνετε απαλλαγές 1% στις εταιρείες που παρέχουν πιστωτικές κάρτες; Ξέρετε ότι πιστωτικές κάρτες έχουν τα σούπερ μάρκετ, οι ποδοσφαιρικές ομάδες, οι πάντες. Γιατί τους δίνετε αυτήν τη φοροαπαλλαγή, 1% επί του συνόλου του τζίρου τους; Ξέρετε τι ποσά είναι αυτά; Είναι τεράστια και εκπίπτουν από τα ακαθάριστα έσοδά τους. Ουσιαστικά τους φοροαπαλλάσσετε μ’ ένα τεράστιο ποσό. Το ίδιο έχετε κάνει και στις τράπεζες. Άλλο τρελό αυτό. Οι τράπεζες, ενώ έχουν τη δυνατότητα τις επισφαλείς απαιτήσεις τους να τις αποσβέννουν από τις ζημιές τους, τους έχουμε και 1% αφορολόγητο στην απόσβεση των επισφαλών απαιτήσεών τους. Το κάνετε και στις εταιρείες διανομής φυσικού αερίου. Αναμένεται σε λίγο να δεχθείτε πιέσεις και για την κινητή τηλεφωνία. Θα έρθουν και οι εταιρείες κινητής τηλεφωνίας -που και αυτές έχουν επισφαλείς απαιτήσεις, γιατί δεν πληρώνουν όλοι τα κινητά τους τηλέφωνα- να ζητήσουν και αυτές φοροαπαλλαγές. 
Φορτώνουμε τα βάρη από τη μια μεριά στους εργαζόμενους, απαλλάσσουμε από την άλλη μεριά τις επιχειρήσεις. 
    Και το χειρότερο απ’ όλα, είναι ότι βάζετε ποσοστό κέρδους 5% στις εταιρείες του ν. 89/1967. Λέτε ότι «Το ελάχιστο ποσοστό κέρδους που θα ανεχθούμε, είναι 5%». Από εκεί και πάνω ό,τι βγάζουν τα βιβλία. Και θεωρείτε πάλι τους επιχειρηματίες μαζοχιστές για να σας βγάλουν πάνω από 5%. Μα, 5% θα σας βγάζουν συνεχώς. Και θα είναι μέσα στο νόμο. Δεν θα βγάλουν ποτέ 5,1%. Θα είναι εντός του νόμου και δεν θα μπορεί κανένας να τους πει τίποτα.
    ‘Ολα αυτά τα λέμε, για να καταλάβετε ότι ο νόμος αυτός μπορεί να ήρθε με το περιτύλιγμα ότι επιβάλλουμε το Φ.Π.Α. στα ακίνητα και εξυγιαίνουμε –και σας είπαμε ότι είναι εξυγιαντική η επιβολή του Φ.Π.Α.- το όλο σύστημα, αλλά ο τρόπος με τον οποίο επιχειρείτε να εφαρμόσετε εκεί το ΦΠΑ, δεν είναι σωστός. Σας το είπα και επί της αρχής, ότι όταν θα πάει ο κόσμος να το εφαρμόσει, τότε θα σας πετάνε πέτρες και από τις δύο πλευρές, και οι έφοροι και οι εφορίες, που θα κληθούν να τον εφαρμόσουν, αλλά και οι πολίτες, διότι θα είναι τόσο πολύπλοκο, που δεν θα μπορούν να βρουν άκρη.
    Το σωστό θα ήταν να υπάρξει ένας νόμος επιβολής του Φ.Π.Α. χωρίς τα υπόλοιπα και ένας φόρος μεταβίβασης ακινήτων για τα παλαιά ακίνητα, όχι όλα τα υπόλοιπα. Το ίδιο συμβαίνει και εδώ. Το δε δεύτερο μέρος είναι φοροαπαλλακτικό του μεγάλου κεφαλαίου. 
    Μη διατείνεστε, λοιπόν, ότι δεν έχετε λεφτά να δώσετε για το πετρέλαιο θέρμανσης, ότι δεν έχετε λεφτά για να δώσετε συντάξεις και αυξήσεις στους εργαζόμενους. Αυτό συμβαίνει διότι τα χρήματα τα δίνετε αλλού, εκεί που εσείς πάντοτε εξυπηρετείτε, στο μεγάλο κεφάλαιο.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δαϊλάκης.
    ΣΤΑΥΡΟΣ ΔΑΪΛΑΚΗΣ: Κύριε Πρόεδρε, θα ξεκινήσω από το τέλος της ομιλίας του συναδέλφου μου και εκλεκτού φίλου. 
    Για το πετρέλαιο θέρμανσης, αν θα πρέπει να δοθεί η επιδότηση, επιστρέψτε τα 35.000.000.000.000 που χάθηκαν στο Χρηματιστήριο, για να δώσουμε και το επίδομα θέρμανσης, αλλά και επίδομα ψύξης για το καλοκαίρι, γιατί σ’ αυτήν τη χώρα η Κυβέρνηση που κυβερνά αυτήν τη στιγμή, δεν περίμενε να βρει αυτό το μαύρο χάλι, όταν ανέλαβε.
    Και επειδή αναφερθήκατε και στον Πρωθυπουργό και στο αν ήρθε η ώρα της περιφέρειας, εγώ σας λέγω ότι ήρθε. 
    Κοιτάξτε λίγο το άρθρο 46, τι λέει σήμερα. ‘Οτι, δηλαδή, ο Νομός Δράμας και ο Νομός Καβάλας εντάσσονται στη Δ3, ένα αίτημα που το είχαν βάλει και οι δύο νομοί πολλές φορές κατά τη διάρκεια των δικών σας κυβερνήσεων και δεν είχε ικανοποιηθεί.
    ‘Ερχεται, λοιπόν, αυτή η Κυβέρνηση –γιατί αφήσατε αυτήν τη χώρα και χωρίς νόμους, δεν υπήρχε δηλαδή αναπτυξιακός νόμος- και τον περασμένο Ιούλιο, προς το τέλος του, φέρνει τον ενδιάμεσο αναπτυξιακό νόμο, το ν. 3299. Τότε ετέθη από εμένα το θέμα, τι θα γίνει, δηλαδή, με τους δύο Nομούς Δράμας και Καβάλας, αν, δηλαδή, στην ίδια περιφέρεια υπάρχουν οι καλοί και οι κακοί. Είχαμε στην υψηλή ζώνη κινήτρων τους τρεις νομούς της Θράκης και οι δύο νομοί ήταν τα αποπαίδια. Και την πληρώσαμε. Την πληρώσαμε γιατί η φυγή των επιχειρήσεων δεν ήταν μόνον προς το εξωτερικό, αλλά και προς το εσωτερικό. Και όταν στο Νομό της Ξάνθης, που είναι δίπλα, υπάρχουν υψηλά κίνητρα, καταλαβαίνετε ότι οι επιχειρηματίες είτε Δραμινοί είτε Καβαλιώτες πήγαιναν εκεί με αποτέλεσμα στους δύο νομούς να έχουμε έκρηξη της ανεργίας και φυγή επιχειρήσεων εντός και εκτός. ‘Ερχεται, λοιπόν, αυτή η Κυβέρνηση και κάνει την αποκατάσταση σήμερα και ευχαριστούμε και τον παριστάμενο Υφυπουργό και όλο το επιτελείο, γιατί ήταν μια προσωπική δέσμευση του κ. Αλογοσκούφη στις 28.7.2004, όταν του είπα ότι τελικά πρέπει αυτοί οι δύο νομοί να είναι και αυτοί στην ίδια σειρά με τους τρεις νομούς της Θράκης.
      Αυτή είναι η μια όψη του νομίσματος, κύριε Υπουργέ, που είπαμε ότι η ένταξή μας στη ζώνη Δ3 μας ικανοποιεί. Πάμε τώρα στην άλλη όψη του νομίσματος που είναι πιο σοβαρή αυτήν τη στιγμή. ‘Ο,τι ήταν να φύγει από πλευράς επιχειρήσεων, έχει ολοκληρωθεί από τους δυο νομούς. Έμειναν κάποιοι, γιατί πιστεύουν ότι αυτή η Κυβέρνηση θα δει με διαφορετικό μάτι από ό,τι η χθεσινή. Εμείς έχουμε την ανάγκη των μέτρων βιωσιμότητας. ‘Ο,τι ισχύει, δηλαδή, στη Θράκη, αφού έχουμε ενταχθεί στη Δ3, να το πάρουμε. Δεν μπορεί συνεταιριστική εταιρεία σε έναν από τους νομούς της Θράκης να έχει άλλη μεταχείριση, να έχει δηλαδή, στις ρυθμίσεις των χρεών της την εγγύηση του δημοσίου, και στη Δράμα να μην την έχει ομοειδής επιχείρηση και συνεταιριστική, όπως οι δικές μας εταιρείες – θα σας τα πει και ο συνάδελφος για την Καβάλα, όπου ισχύουν τα ίδια- στη Δράμα και στη Καβάλα έχουν το προνόμιο στις ρυθμίσεις των χρεών να έχουν την εγγύηση του δημοσίου. Δηλαδή, λείπει από εμάς; Εμείς είμαστε εκτός δημοσίου και οι τρεις νομοί είναι άλλοι; 
      Να μην έχουμε τα φαινόμενα αυτά. Θέλουμε πλήρη εξισορρόπηση, ίση μεταχείριση ούτως ώστε να λέμε ότι η σημερινή αποκατάσταση της αδικίας πολλών ετών, που πληρώθηκε άσχημα από τους δυο νομούς με τη φυγή των επιχειρήσεων κυρίως στο εξωτερικό, μας δίνει αυτήν τη δυνατότητα μέσα από τα μέτρα βιωσιμότητας, τα οποία έχουμε ανάγκη και πρέπει να είναι τα ίδια με αυτά της Θράκης που αφορούν την επιδότηση εργασίας, τα επιτόκια, την εγγύηση του δημοσίου στις ρυθμίσεις. Καταλαβαίνετε ότι θα δώσουν τη δυνατότητα παραμονής των ήδη υπαρχουσών επιχειρήσεων στους δυο νομούς.
      Όμως, πέρα από εκεί να ξέρετε και το εξής: Αύριο έχουμε και τα εγκαίνια του Τελωνείου της Εξοχής που δίνει τη δυνατότητα πάλι στους δυο νομούς. Γιατί πέρα από το πέρασμα που θα εκμεταλλευτεί ο Νομός της Δράμας, ο Νομός της Καβάλας διαθέτει το λιμάνι και καταλαβαίνετε ότι μας δένουν πολλά κοινά σημεία και στο δράμα και στις καλές στιγμές. Δείτε το, γιατί είναι απαραίτητη και άμεση αυτή η ανάγκη με τα μέτρα βιωσιμότητας.
      Έχω – και το λέω αυτό προς το συνάδελφο του Νομού της Καβάλας- ασχοληθεί πάρα πολύ τις τελευταίες ημέρες με το θέμα αυτό. Υπάρχει μια υπόσχεση από το αρμόδιο Υπουργείο Οικονομίας και Οικονομικών ότι θα εξασφαλιστεί και αυτό το κομμάτι της εξισορρόπησης στα μέτρα βιωσιμότητας. Εντός των ημερών, ίσως και αύριο, διά στόματος του κ. Δούκα θα έχουμε ίσως τις αναμενόμενες ανακοινώσεις. Αυτό είναι κάτι με το οποίο ολοκληρώνεται το κομμάτι της αποκατάστασης. Δηλαδή, η μια πλευρά του νομίσματος ήταν η ένταξη των δυο νομών στη Δ3, που εμείς τη χαιρετίζουμε ως Νομός Δράμας, αλλά από την άλλη αναμένουμε αύριο ή τη Δευτέρα να ακούσουμε και τα θετικά αποτελέσματα για τα μέτρα βιωσιμότητας. 
      Το νομοσχέδιο που συζητείται σήμερα συστεγάζει την οικογένεια με τα κομμάτια, ώστε να ξέρουμε πόσα μέτρα σπίτι έχουμε, ποιοι είναι οι τίτλοι, πώς μπορούμε να τους μεταβιβάσουμε. Γίνεται μια σωστή μεταχείριση από πλευράς Κυβέρνησης ούτως ώστε να μπει τάξη σ΄ αυτό το κράτος και να λέμε ότι διαθέτουμε αυτό και όντως είναι αυτό. 
    Κύριε Υπουργέ, ολοκληρώνοντας, θα ήθελα να σας θυμίσω το αυριανό κάλεσμα για το τελωνείο. Θα θέλαμε να παρευρεθείτε, γιατί για εμάς είναι μία σημαντική ημέρα. Είναι, δηλαδή, η ώρα της περιφέρειας. Ένα έργο που εννέα χρόνια οι κυβερνήσεις του ΠΑ.ΣΟ.Κ. έλεγαν ότι θα κάνουν, ήρθε αυτή η Κυβέρνηση και το ολοκλήρωσε σε εννέα περίπου μήνες. Αύριο, λοιπόν, έχουμε τη μεγάλη στιγμή. Ίσως αυτό το πέρασμα αποδειχθεί για τους δύο Νομούς, Δράμας και Καβάλας, η μερική λύση στα προβλήματα. Διότι η διείσδυση στη Βαλκανική προβλέπεται και με ένα άρθρο όπου οι επιχειρήσεις μπορούν να δραστηριοποιούνται, να έχουν και το κομμάτι στην Ελλάδα. Εμείς αναμένουμε να εκμεταλλευτούμε αυτό το κομμάτι στην Ελλάδα.
    Πέρα, όμως, απ’ αυτό, θα αποτελούμε ένα βατήρα για τη διείσδυση στα Βαλκάνια, όπου δύο χώρες, η Βουλγαρία και η Ρουμανία, είναι αυτήν τη στιγμή στο ξεκίνημά τους να υποδεχθούν μεγάλα ευρωπαϊκά ποσά. Και είναι κρίμα και άδικο ένα κομμάτι να μην το εκμεταλλευτούν Έλληνες επιχειρηματίες, που θέλουν μία βάση. Τη βάση μπορούν να την έχουν στο Νομό της Δράμας, που είναι με το ένα πόδι στη Βουλγαρία. Από εκεί και πέρα, θέλουμε ένα τελωνείο, που θα είναι καθαρό, που θα κινείται ο πολιτισμός και το εμπόριο και όχι τα κακά φαινόμενα της εποχής.
    Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καλλιώρας.
    ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
    Αγαπητοί συνάδελφοι, θα ήθελα ξεκινώντας να κάνω κάποιες γενικές παρατηρήσεις.
    Πρώτα απ’ όλα ακούω ότι το σχέδιο νόμου, που σήμερα συζητούμε –και είναι η τελευταία ημέρα του όσον αφορά τις διαδικασίες της Βουλής- έγινε επειδή τα ταμεία είναι άδεια και έπρεπε να δικαιολογήσουμε το γέμισμά τους και όλα τα συναφή.
    Εγώ ενδεικτικά θα θέσω ένα απλό ερώτημα, μία απλή σκέψη: Όταν σε αυτή τη Βουλή το Δεκέμβριο του 2003 ψηφίζαμε με κυβέρνηση το ΠΑ.ΣΟ.Κ. τον προϋπολογισμό της χώρας για το 2004,  μας έλεγαν τότε οι Υπουργοί και η κυβέρνηση ότι το έλλειμμα θα είναι 1,2, που τελικά ήταν 6,6. Βέβαια, το 1,2 και το 6,6…
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εσείς το κάνατε, κύριε Καλλιώρα.
    ΗΛΙΑΣ ΚΑΛΛΙΩΡΑΣ: …στεναχωρεί ως ποσοστό λίγο. 
    Η πραγματικότητα, όμως, σε σχετικούς αριθμούς είναι ότι τα 2.000.000.000, που έλεγαν ότι θα είναι περίπου το έλλειμμα, ήταν πάνω από 11.000.000.000. Πού είναι τα 9.000.000.000 ευρώ; Αυτό είναι το μεγάλο ερώτημα, το οποίο βέβαια ως κινηματογραφική ταινία μας παρασύρει και σήμερα, το τσουνάμι το δικό σας.
    Δεύτερο ερώτημα: Άκουσα πολλούς από εσάς να χωρίζετε φτωχούς και πλούσιους και να λέτε ότι η Νέα Δημοκρατία δεν έχει τίποτε άλλο παρά το Σ.Ε.Β. στο μυαλό της, τις επιχειρήσεις. Κι εσείς, οι πολιτικοί λεβέντες, σκέφτεστε πάντα τους φτωχούς και τους αδυνάτους.
    Για να είμαι σαφής θα σας διαβάσω, επειδή μας κατηγορείτε ότι στο συγκεκριμένο σχέδιο νόμου δεν υπάρχει καμία απαλλαγή για τους φτωχούς και πως ο φόρος για τους πλούσιους μειώνεται, τι έγραφε ο κ. Πολεμαρχάκης. Μπορεί να σας στεναχωρεί, αλλά αυτός τα έγραψε. Έτσι έμαθα.
    Λέει, λοιπόν, κατά λέξη στη σελίδα δεκαεπτά του προγράμματός σας ο κ. Πολεμαρχάκης τα εξής: Μείωση του συντελεστή φορολογίας των Α.Ε. και Ε.Π.Ε. έως 30% με προοπτική το 25% και των προσωπικών εταιρειών στο 20%.
    Αυτό κάναμε κι εμείς. Αυτό που λέτε εσείς στο πρόγραμμά σας. Αυτό είναι νόμος του κράτους.
    Γιατί, λοιπόν, ψεύδεστε; Ποιον κοροϊδεύετε; Το πρόγραμμά σας; Σας διαψεύδει, επαναλαμβάνω, ο κ. Πολεμαρχάκης.
    Πάμε παρακάτω: Λέτε, λοιπόν, «η φιλοσοφία του Φ.Π.Α. δεν…» και βάζετε τα δικά σας πολλά «δεν» στη συνέχεια. Μα, δεν λέτε πάλι στη σελίδα 17 «εισαγωγή Φ.Π.Α. στα νέα ακίνητα…» κ.λπ.; Δεν έχουμε την ίδια φιλοσοφία; Δεν είναι δικό σας αυτό το πρόγραμμα;
    Μία άλλη παρατήρηση: Αγαπητοί συνάδελφοι, ακούω τον ίδιο ομιλητή –κυρίως της Αξιωματικής Αντιπολίτευσης- να λέει στην αρχή της ομιλίας του τα εξής: Τα ταμεία είναι άδεια. Η Νέα Δημοκρατία είναι ανίκανη. Δεν μπορούν να εισπράξουν χρήματα κ.λπ..
    Οι ίδιοι πάλι ομιλητές στο τέλος της ομιλίας κλείνουν ως εξής: Η Νέα Δημοκρατία ακολουθεί φορομπηχτική πολιτική, ότι είμαστε ανάλγητοι, φορολάγνοι, φοροεπιδρομείς και όλα τα συναφή.
    ΑΠΟΣΤΟΛΟΣ ΦΩΤΙΑΔΗΣ: Τα μαζεύετε από τους πολλούς και τα δίνετε στους λίγους.
    ΗΛΙΑΣ ΚΑΛΛΙΩΡΑΣ: Δηλαδή, στην πρώτη περίπτωση μας λένε ότι είμαστε ανίκανοι ως Νέα Δημοκρατία και στη δεύτερη ότι είμαστε ανάλγητοι, ότι είμαστε αυτοί που απομυζούμε τον ελληνικό λαό. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και τα δύο.
    ΗΛΙΑΣ ΚΑΛΛΙΩΡΑΣ: Διαλέξτε με ποια κατάσταση είστε. Δεν κατάλαβα. Πάρτε θέση. 
    (Θόρυβος από την πτέρυγα του ΠΑ.ΣΟ.Κ.)
      Είναι ντροπή για ένα κόμμα εξουσίας, όπως ήσασταν εσείς, να λέει τέτοια πράγματα. Διαλέξτε με ποια μεριά είστε.
      ΑΠΟΣΤΟΛΟΣ ΚΑΤΣΙΦΑΡΑΣ: Εσείς να διαλέξετε με ποια μεριά είστε.
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ηρεμήστε, κύριοι συνάδελφοι, και αφήστε τον κ. Καλλιώρα να πει τις απόψεις του ελεύθερα.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, ας με διακόπτουν. Ο πολιτικός πόνος περνάει και με διακοπές. Οι πολιτικές ενοχές χοροπηδάνε μέσα τους.
      Εμείς στο πρόγραμμά μας είχαμε πει –θυμίζω το πρόγραμμα και κρατήσετε το και στα δικά σας στοιχεία- ακούστηκε και από δύο ομιλητές πριν, ότι και το Ε.Κ.Α.Σ. και η σύνταξη των αγροτών θα πάνε από τα 140 ευρώ στα 230 ευρώ στο τέλος του 2008. Θέλετε να το βρείτε; Σελίδα 22 του προγράμματος της Νέας Δημοκρατίας. Επίσης, στην ίδια σελίδα λέμε ότι τα 200 ευρώ θα γίνουν 330 ευρώ στο τέλος του 2008.
      Κύριε Πρόεδρε, ενοχλούμαι και εγώ. Λένε για το άρθρο 46 ότι ως διάταξη είναι καλοδεχούμενη και κάνουν ύμνους, υποστηρίζοντας ότι είναι σωστή η καταγραφή του. Ποιοι το λένε; Μιλάμε για τα κίνητρα των ιδιωτικών επενδύσεων στη Δράμα και στην Καβάλα. Φωνάζαμε μέσα σ’ αυτήν την Αίθουσα, όταν το ΠΑ.ΣΟ.Κ. έφερνε το ν. 3219/2004 πριν τις εκλογές, γιατί λέγαμε ότι αυτός ο αναπτυξιακός νόμος είναι ασυμβίβαστος με το Ευρωπαϊκό Δίκαιο. Δεν μας άκουσαν. Ήρθαν οι Ευρωπαίοι και είπαν «Ναι, είναι ασυμβίβαστος ο νόμος» και μας τον επέστρεψαν. 
      Σήμερα, λοιπόν, έρχονται οι Βουλευτές του ΠΑ.ΣΟ.Κ. και λένε «Καθυστερήσατε δύο χρόνια», όταν εμείς τους λέγαμε ότι αυτό δεν περνάει. Και γιατί δεν περνάει; Θα σας θυμίσω κάτι απλό. Το 2002 ήρθε επιστολή από τις Βρυξέλλες, την οποία παρέλαβε ο τότε Υπουργός Εξωτερικών κ. Παπανδρέου, σημερινός Αρχηγός σας, και αποδέχθηκε η Ελλάδα ως αρχή τις ζώνες κινήτρων ανά την επικράτεια. Αυτό το υπέγραψε ο κ. Παπανδρέου, η υπογραφή αυτή ίσχυε και τότε δεν μπορούσε η χώρα να αλλάξει αυτές τις ζώνες, κάτι που εσείς δεν τηρήσετε. Και τώρα βγαίνετε και γίνεστε τιμητές και επικριτές αυτής της κατάστασης.
      Κύριε Πρόεδρε, θέλω να πω και κάτι για το άρθρο 38, γιατί πολλοί συνάδελφοι μίλησαν για τον ειδικό φόρο στις διαφημίσεις και ειδικότερα στην τηλεόραση. Μου φαίνεται λίγο αστείο. Μα, δεν βλέπετε τηλεόραση; Εάν δείτε ορισμένα κανάλια, καταλαβαίνετε πού το πάνε. Και βέβαια όσο πιο πολύ χτυπάνε τη Νέα Δημοκρατία, εγώ δεν σας κρύβω ότι νιώθω πολιτικά πιο ευχάριστα, γιατί σημαίνει ότι κάνουμε τη δουλειά μας, εν αντιθέσει με κάποιους άλλους που κρύβονται πίσω από εφημερίδες. Χθες σε επιτροπή έφεραν να διαβάσουν εφημερίδες. Φέρνουν κείμενα δημοσιογράφων στη Βουλή και τα διαβάζουν. Παίρνετε γραμμή από τις εφημερίδες; Πού έφτασε η κατάντια του ΠΑΣΟΚ; Έτσι, λοιπόν, δεν δέχομαι εσείς να κατακεραυνώνετε τη Νέα Δημοκρατία. Θα σας το πω και ευθαρσώς. Γιατί είναι έξω το ραδιόφωνο και οι εφημερίδες; Δεν το κατάλαβα. Γιατί μειώνουμε μόνο στις τηλεοράσεις.
      Θα μιλήσω και για την άλλη πλευρά του νομίσματος. Στο άρθρο 47 υπάρχουν περιοδικές δηλώσεις για το Φ.Π.Α. -σωστά είχε κάνει το ΠΑ.ΣΟ.Κ. και το ακολουθούμε, έτσι πρέπει να κάνουμε- για τα έσοδα. Είχατε δίκιο και εμείς δεν έχουμε καμία κουβέντα να πούμε παραπάνω από την αναγνώριση του δικαίου. 
      Και ένα τελευταίο. Είναι κρίμα για μία χώρα ευρωπαϊκή, όπως η δική μας, να συνεχιστεί ο αναγκαστικός νόμος 89/1967 για τις αλλοδαπές εταιρείες.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πείτε το ότι είναι κρίμα. Μπράβο σας! Είναι προς τιμήν σας.
      ΗΛΙΑΣ ΚΑΛΛΙΩΡΑΣ: Ναι, βεβαίως, αλλά με τρεις προϋποθέσεις, που δεν προϋπήρχαν. Πρώτον, τη σοβαρότητα, με πέντε άτομα προσωπικό ελάχιστο. Δεύτερον, ελάχιστο ποσό ετησίων δαπανών 100.000 ευρώ, που δεν υπήρχαν. Τρίτον, εναρμονισμένο με ευρωπαϊκές οδηγίες. 
      Με αυτές τις τρεις υποθέσεις και προϋποθέσεις προχωρήσαμε μπροστά σε κάτι το οποίο είναι απαραίτητο, διότι είναι πολλοί οι άνθρωποι, πολλοί οι συμπολίτες μας που δουλεύουν σε επιχειρήσεις οι οποίες δραστηριοποιούνται στη χώρα μας διοικητικά, αλλά η παραγωγική τους δραστηριότητα είναι εκτός Ελλάδος.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα.
      Το λόγο έχει ο κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, το κεφάλαιο 6 και τα άρθρα 27 έως 35 θα έπρεπε να αφαιρεθούν συνολικά, διότι η χώρα μας κινδυνεύει ενώπιον της Ευρωπαϊκής Επιτροπής και των διεθνών οργανισμών να ξανασυρθεί σε δικαστήρια και σε καταδίκες. Δεν αντιλαμβάνομαι πώς είναι δυνατόν αυτός ο νόμος, ο οποίος βρίσκεται στο στόχαστρο των ευρωπαϊκών και διεθνών οργανισμών, να επαναφέρεται παρά τις αντιρρήσεις όλων αλλά και της Επιστημονικής Επιτροπής της Βουλής.
      Όπως είναι γνωστό, αυτός ο αναγκαστικός νόμος, ο ν. 89/67, καταργήθηκε το 2002 με νόμο μετά από εισηγήσεις και συνεργασία με τα ευρωπαϊκά όργανα. Επανέρχεται σήμερα, επεκτεινόμενος -σύμφωνα και με το άρθρο 30- και σε ημεδαπές εταιρείες, διότι το άρθρο 30 αποτελεί –αν θέλετε- το άρθρο που κάνει για να επαναφέρει η Κυβέρνηση όλο αυτό το κεφάλαιο. 
      Μην το περνάμε το άρθρο 30 έτσι εύκολα, διότι, αν οι εκθέσεις των διεθνών οργανισμών –και αναφέρομαι στην πρόσφατη έκθεση του IMF- είναι κόλαφος της ελληνικής Κυβέρνησης άρα και των προθέσεών της, τότε το άρθρο 30 που λέει ότι στις διατάξεις των προηγουμένων άρθρων υπάγονται κατόπιν σχετικής αιτήσεως και ημεδαπές εταιρείες, εφόσον παρέχουν αποκλειστικά τις υπηρεσίες που αναφέρονται στο άρθρο 1 κ.λπ., αυτό θα δώσει την ευκαιρία στους διεθνείς οργανισμούς και την Ευρωπαϊκή Επιτροπή να μας σύρουν για μια ακόμη φορά σε δικαστήρια. 
      Όλοι γνωρίζουμε ότι τα τελευταία χρόνια αυτός ο αναγκαστικός νόμος που δεν προσέφερε στην ελληνική οικονομία είναι η κύρια πηγή μαύρου χρήματος και ξεπλύματος και δεν είναι δυνατόν την προηγούμενη εβδομάδα στο Κοινοβούλιο να ψηφίζουμε κανόνες, όργανα και θεσμούς για να αποτρέψουμε το ξέπλυμα του μαύρου χρήματος και να ερχόμαστε τώρα όχι μόνο να ξεπλένουμε διάφορες αλλοδαπές επιχειρήσεις, αλλά να ξεπλύνουμε μαύρο χρήμα και μέσω ημεδαπών επιχειρήσεων που έχουν στο εξωτερικό παραρτήματα ή υποκαταστήματα.
      Κυρίες και κύριοι συνάδελφοι, και η Επιστημονική Επιτροπή της Βουλής στο σημείο αυτό είναι σαφέστατη. Σας λέει ότι, αν το ψηφίσετε παρά τις παρατηρήσεις που κάνει, θα πρέπει να το κοινοποιήσετε αμέσως στα ευρωπαϊκά όργανα. Σας λέει ότι η μη κοινοποίηση αυτής της διάταξης δημιουργεί υποχρέωση μελλοντικά ακόμα και επιστροφών ενισχύσεων. 
      Δεν θα πω τίποτα παραπάνω απ’ αυτά που έχω πει και στη Διαρκή Επιτροπή και στην Ολομέλεια για το άρθρο 28. Αποτελεί σκάνδαλο, προσβάλλει το Κοινοβούλιο, προσβάλλει τους πολιτικούς και θέτει την πολιτική πάντα με ένα μεγάλο ερωτηματικό στη γωνία. Δεν μπορούν οι Υπουργοί. Σας το λέει και η Επιστημονική Επιτροπή της Βουλής.
      Κατ’ αρχάς, το αντικείμενο της φορολογίας, ο φορολογικός συντελεστής, οι απαλλαγές και οι εξαιρέσεις από τη φορολογία και η απονομή συντάξεων δεν μπορεί να αποτελέσουν αντικείμενο νομοθετικής εξουσιοδότησης. Εδώ ζητάτε νομοθετική εξουσιοδότηση για να καθορίζει ο Υπουργός Οικονομικών το περιθώριο κέρδους. Επομένως, απαιτείται τυπικός νόμος. 
      Εμείς σας λέμε να το αλλάξετε, να βρείτε ένα μηχανισμό. Δεν έχουμε αντίρρηση να το κάνετε με όποιο μηχανισμό θέλετε, αλλά δεν μπορείτε για την εικόνα του εκάστοτε Υπουργού να τον κάνετε ρυθμιστή προσδιορισμού ποσών, γιατί δεν είναι αυτός ο ρόλος του.
      Όσον αφορά τώρα τα υπόλοιπα άρθρα. Στο άρθρο 37 εγώ θα επιμείνω και θα σας πω ότι κάνετε μεγάλο λάθος. Σας το είπε χθες και ο συνάδελφος ο κ. Βαρβιτσιώτης. Σε μια στιγμή που αλλάζουν τα πάντα λόγω της εισδοχής ειδικά της Κύπρου και της Μάλτας στην Ευρωπαϊκή Ένωση και με τις αποφάσεις που έχετε πάρει στο Ηνωμένο Βασίλειο τελευταία, δεν μπορείτε να επιβάλλετε εκ νέου και χωρίς να έχετε εισήγηση του Υπουργείου Εμπορικής Ναυτιλίας, νέα φορολογία στα πλοία και νέες εισφορές στα πλοία και ιδιαίτερα -ακόμα και αν δεν αφορά όλα τα πλοία- στο μεσογειακό στόλο, τον κατ’ εξοχήν στόλο που πρέπει να βοηθήσουμε. 
      Πιστεύω ότι έτσι δημιουργείται ένα μεγάλο πρόβλημα και δεν μπορεί να το δεχτεί η ναυτιλιακή κοινότητα, γιατί όλα αυτά τα θέματα δεν είναι διασυνδεδεμένα με τις επιχειρήσεις ή τους εφοπλιστές, αλλά είναι συνδεδεμένα και με τη ναυτική εργασία. Σας λέω ότι μετά από χρόνια που δουλέψαμε για να βάλουμε το ελληνικό νηολόγιο στη λευκή σημαία της παγκόσμιας κατάταξης και να το μεγεθύνουμε, για πρώτη χρονιά φέτος πενήντα ένα πλοία αποχώρησαν από το ελληνικό νηολόγιο. 
      Όσον αφορά το άρθρο 28 για την κατάργηση του ειδικού φόρου στις διαφημίσεις που προβάλλονται από DVD θα ήθελα να πω ότι είναι διάταξη διαπλοκής ευθέως. 
      Όπως είπε και ο προηγούμενος συνάδελφος, αν θέλετε για οποιοδήποτε λόγο να το εισάγετε, όπως είπατε για δήθεν θέματα ανταγωνιστικότητας –που δεν αφορούν θέματα ανταγωνιστικότητας, γιατί δεν αφορούν οι διαφημίσεις μόνο  θέματα ελληνικών προϊόντων- γιατί δεν εισάγετε και διατάξεις που να λειτουργούν διαφορετικά και για άλλα μέσα ενημέρωσης; Εγώ σας λέω ότι και τίποτα να μην έχετε στο μυαλό σας αυτό θα λειτουργήσει παραδείγματος χάρη σε βάρος του Τύπου και των περιοδικών. Αλλά κανείς δεν μας φέρνει μία διάταξη ή μελέτη για να εκτιμήσουμε το θέμα αυτό. 
      Κλείνω με ένα σχόλιο στο άρθρο 46. Η διάταξη του άρθρου 46 για τα νησιά που έχουν μέχρι τρεις χιλιάδες εκατό κατοίκους είναι πράγματι μία θετική διάταξη. Την εισαγάγαμε το 1996 και ήμουν εκ των συντακτών της. Έχω να κάνω όμως μία παρατήρηση: Το επανέλαβα μάλιστα με την ίδια λογική, αλλά για άλλους λόγους αργότερα, όταν ήμουν Υπουργός Εμπορικής Ναυτιλίας για θέματα εκπτώσεων και λοιπά, γι’ αυτούς τους κατοίκους, γιατί πρέπει και με συνταγματική επιταγή να στηρίζουμε τα νησιά. Αλλά εδώ, επειδή το αντιγράφετε από την παλιά διάταξη, γιατί αναφέρεται «βάσει της απογραφής του 1991»; Μήπως δεν γνωρίζετε ότι έχει εκδοθεί σε Φ.Ε.Κ. η απογραφή του 2001; 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανωμερίτη. 
      Το λόγο έχει ο συνάδελφος κ. Χριστοδουλάκης. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, συζητούμε το νομοσχέδιο αυτό το οποίο έχει πολύ σοβαρές φορολογικές διατάξεις, μέσα σε ένα περιβάλλον και σε μια συγκυρία όπου εκδηλώνεται κάθε μέρα και εντονότερα η κατάρρευση του προϋπολογισμού. 
      Η Κυβέρνηση πρακτικά δεν έχει προϋπολογισμό του 2006 και δυστυχώς αυτή είναι η δεύτερη χρονιά έπειτα από την παταγώδη κατάρρευση του προϋπολογισμού, τον οποίο με τα ίδια κριτήρια επιπολαιότητας και ανευθυνότητας είχε καταρτίσει για το 2005. 
      Αναρωτήθηκαν εδώ μερικοί συνάδελφοι, πώς το έλλειμμα του 2004,. το οποίο το ΠΑ.ΣΟ.Κ. προέβλεπε να είναι 1,2%, έφθασε το 6,6%. Η διαφορά είναι γύρω στο 5,4% του εθνικού εισοδήματος και είναι ένα τεράστιο ποσό 9.000.000.000 ευρώ. Πού πήγαν άραγε τα 9.000.000.000 ευρώ; Ποιος τα προκάλεσε; 
      Θα σας αναφέρω, κυρίες και κύριοι συνάδελφοι, ένα προς ένα τα στοιχεία και τους αριθμούς που δείχνουν ότι αυτή τη διαφορά των 9.000.000.000 ευρώ στο συντριπτικό της μέρος την προκάλεσε η άστοχη, η απαξιωτική, η σκόπιμη και η υπονομευτική πολιτική της Νέας Δημοκρατίας. 
      Ακούστε, λοιπόν, για να τελειώνει αυτός ο μύθος της αμαύρωσης του ΠΑ.ΣΟ.Κ. με τον οποίο προσπαθήσατε να εξοικονομήσετε πολιτικά επιχειρήματα για να τη «βγάλετε» για είκοσι μήνες. 
      Πρώτον, τα φορολογικά έσοδα με δική σας αποκλειστική ευθύνη υστέρησαν κατά 2.000.000.000 ευρώ το 2004 σύμφωνα με τα στοιχεία τα  οποία αποκαλύπτει ο δικός σας προϋπολογισμός με τα οριστικά στοιχεία εκείνου του έτους που  καταθέσατε προ δύο εβδομάδων στη Βουλή.
      Δεύτερον, απώλεια 1,3 δισεκατομμυρίων ευρώ από πόρους της Ευρωπαϊκής Ένωσης για το Κ.Π.Σ. σύμφωνα με τα στοιχεία τα οποία αποκαλύπτει ο δικός σας προϋπολογισμός που καταθέσατε στη Βουλή.
      Τρίτον, γράψατε τις προκαταβολές των εξοπλιστικών προγραμμάτων χωρίς να έχετε καμία απολύτως υποχρέωση ύψους 1,7 δισεκατομμύρια ευρώ ενώ σύμφωνα με τους κανόνες της Ευρωπαϊκής Ένωσης θα μπορούσατε να τα γράψετε στο έλλειμμα όταν θα ερχόντουσαν οι παραγγελίες όπλων όπως κάνουν όλες οι χώρες της Ευρωπαϊκής Ένωσης πλην του Λουξεμβούργου, της Ιρλανδίας και της Φιλανδίας που δεν έχουν αμυντικές δαπάνες.
      Τέταρτον, αφαιρέσατε το Ταμείο Παρακαταθηκών και Δανείων από τον ευρύτερο δημόσιο τομέα με αποτέλεσμα τα πλεονάσματά του τα οποία υπερβαίνουν τα 500.000.000 ευρώ να μπουν τώρα στο πλεόνασμα και να επιβαρύνουν το έλλειμμα, χωρίς να έχετε καμία απολύτως υποχρέωση. 
      Πέμπτον, δώσατε αναδρομικά κατόπιν δικαστικών αποφάσεων και καλά κάνατε σε δημοσίους υπαλλήλους και συνταξιούχους τα οποία θα έπρεπε να κατανεμηθούν την προγενέστερη πενταετία. Εσείς, όμως επιλέξατε να τα αναφέρετε στο έλλειμμα του 2004 για να επιβαρύνετε πολιτικά το ΠΑ.ΣΟ.Κ., σύνολο 600.000.000 ευρώ.
      Προπληρώσατε και ακόμη χωρίς να έχουν παραληφθεί γύρω στο 1.000.000.000 ευρώ ολυμπιακά έργα, ενώ είχε συμφωνηθεί οι πληρωμές να γίνουν μεταγενέστερα ή και σταδιακά. Αυξήσατε ακόμη περισσότερο τις δαπάνες της ολυμπιακής προετοιμασίας διοργανώνοντας φιέστες και επιτροπές και δίνοντας επιδόματα. 
      Όλα αυτά μας κάνουν το ποσό των 7.000.000.000 ευρώ. Μένουν άλλα 2.000.000.000 ευρώ τα οποία δόθηκαν σε νέες επιτροπές, σε επιδόματα, σε σπατάλες, σε κακοδιαχείριση. Παρ’ όλα αυτά να δεχθώ ότι μπορεί να υπήρχαν ορισμένες υπερβάσεις. Γι’ αυτό θα μοιράσω τα δύο εναπομείναντα δισεκατομμύρια, ένα στο ΠΑ.ΣΟ.Κ. και ένα στη Νέα Δημοκρατία. Αυτό σημαίνει ότι από την υπέρβαση των 9.000.000.000 ευρώ το 2004 για τα 8.000.000.000 είναι αποκλειστικά υπεύθυνη πολιτικά, διαχειριστικά η Νέα Δημοκρατία. Η Νέα Δημοκρατία εκτίναξε το έλλειμμα από 1,2%. Άντε να πήγαινε 1,8%, ή 2%. Εκεί δεν θα έφθανε διότι όλα τα προηγούμενα χρόνια οι εύλογες υπερβάσεις του ελλείμματος έπαιζαν στο 0,2%, 0,3%, 0,4%.
      Εσείς όμως, το φθάσατε στο 6% για δύο λόγους. Πρώτον, για να κτυπήσετε πολιτικά το ΠΑ.ΣΟ.Κ. Σας έχει γίνει μονομανία να κτυπάτε το ΠΑ.ΣΟ.Κ. Δεύτερον, το κάνατε για να δημιουργήσετε ένα πολιτικό ανάχωμα για να πείτε το μεγάλο όχι απέναντι στους εργαζόμενους, στους συνταξιούχους, στην περιφέρεια, στους δήμους, στις νομαρχίες και σε όλους όσους πίστεψαν στα επιπόλαια και ανεύθυνα προεκλογικά λεγόμενά σας. 
      Με την ευκαιρία του νομοσχεδίου θα σταθώ στο μεγαλύτερο θέμα για το οποίο θα πρέπει επιτέλους να πάρετε κάποιες σοβαρές αποφάσεις. Ο βασικότερος παράγων εκτροχιασμού του προϋπολογισμού του 2004 και του 2005 αλλά και του 2006 ήταν και θα είναι η εκτεταμένη απώλεια εσόδων. Ενώ τα πληρώνουν οι καταναλωτές μέσω του Φ.Π.Α. δεν αποδίδονται στο κράτος διότι φτιάξατε ένα γενικευμένο πλαίσιο φοροδιαφυγής και φοροαποφυγής χωρίς συνέπειες. Με τα δικά σας στοιχεία του προϋπολογισμού χάθηκαν 2.000.000.000 ευρώ το 2004. Επειδή το 2005 μας βάλατε και μία μονάδα Φ.Π.Α. την οποία δεν εισπράξατε ενώ την πλήρωσε ο πολίτης, χάσατε σχεδόν 4.000.000.000 ευρώ. Συνολικά, στους είκοσι μήνες διακυβέρνησης έχετε απωλέσει εισπράξεις 6.000.000.000 ευρώ, που είναι η βασική αιτία για τη δημοσιονομική κακοδαιμονία της χώρας και τη σημερινή και τη μελλοντική. 
      Πώς τα κάνατε αυτά; Πρώτα από όλα με μία σειρά σκόπιμων και καλά μελετημένων ρυθμίσεων υπέρ φοροφυγάδων και παραβατών.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομιών): Συγγνώμη κύριε Πρόεδρε, για τι συζητάμε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μην βιάζεστε. Συγκεκριμένα αμνηστία στα πλαστά και εικονικά τιμολόγια. 
      ΠΡΟΕΔΡΕΥΩΝ (Γεώργιος Σούρλας): Έχει δίκιο ο Υπουργός.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ρυθμίσεις για χρέη πολλών κατηγοριών επιχειρήσεων το καλοκαίρι του 2004. Απαξίωση του Σ.Δ.Ο.Ε..
      Αδιαφανής επιστροφή αφορόλογητων και φοροδιαφυγόντων κεφαλαίων.
      Έρχεστε τώρα με σημερινή διάταξη των άρθρων 28 και 30 να ολοκληρώσετε το πλαίσιο φοροδιαφυγής και φοροαπαλλαγής που κάνετε. Συγκεκριμένα ο νόμος αυτός ο οποίος έγινε την εποχή της Χούντας αποτελεί ντροπή για τη χώρα. Το ΠΑ.ΣΟ.Κ. πήρε πρωτοβουλίες συγκεκριμένες με πολιτικό κόστος και τον κατήργησε αυτόν το νόμο. Είπε ότι όποιος θέλει να δραστηριοποιηθεί επιχειρηματικά στην Ελλάδα πρέπει να υπόκειται στις ίδιες φορολογικές ρυθμίσεις όπως και κάθε άλλη επιχείρηση. 
      Τον καταργήσαμε, λοιπόν, και θα έπρεπε σε είκοσι μέρες από σήμερα να είχαν κλείσει οι επιχειρήσεις αυτές, ώστε να μεταταγούν στο κανονικό φορολογικό πλαίσιο. 
      Εσείς λοιπόν, πήρατε το νόμο της κατάργησης, τον ανατρέψατε, όπως κάνετε σε πολλά άλλα πράγματα, και μας τον ξανασερβίρετε σήμερα, το δικτατορικό νόμο έτσι ώστε να διαιωνίσετε το καθεστώς φοροαπαλλαγής που ξέρετε ότι, πλην ελαχίστων εξαιρέσεων, μπορεί να υπάρχουν και τέτοιες, δεν επέφεραν καμία σημαντική βελτίωση και επένδυση στη χώρα. Ίσα-ίσα πολλές απ’ αυτές τις εταιρείες που εσείς θέλετε να διαιωνίσετε έχουν εμπλακεί σε θέματα που δεν είναι τόσο κολακευτικά, ούτε για τις ίδιες ούτε για τη χώρα. Έπρεπε λοιπόν, να καταργηθούν όπως κάναμε εμείς σε συμφωνία με την Ευρωπαϊκή Ένωση και όπως έκαναν και πολλές άλλες χώρες. 
      Εσείς, επαναλαμβάνω, διαιωνίζετε τη φοροαποφυγή αυτών των επιχειρήσεων και του δίνετε –άκουσον, άκουσον- ως ελάχιστο ποσοστό δηλούμενου κέρδους 5% και ως ελάχιστο τζίρο πραγματοποιούμενο ετησίως 60.000 ευρώ. 
      Κύριε Υπουργέ, τους έχετε τσακίσει. Με 5% ποσοστό κέρδους που θα φορολογηθεί τους εξουθενώσατε τους φοροφυγάδες. Ταυτόχρονα προβαίνετε στην πρωτοφανή ρύθμιση στο άρθρο 28 να δίνετε δικαίωμα στον Υπουργό να αποφασίζει αυτός για κάθε εταιρεία ποιο θα είναι το επίπεδο φορολογίας. 
      Με τέτοιες ρυθμίσεις που διευκολύνουν τη φοροδιαφυγή όχι μόνο επενδύσεις δεν θα έχουμε, αλλά ούτε τα έσοδα θα μπορέσετε να εισπράξετε και θα καταρρεύσει και ο φετινός και ο επόμενος και ο μεθεπόμενος προϋπολογισμός όσο εσείς εξακολουθείτε να τον διαχειρίζεστε και να τον συντάσσετε. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Όταν μερικές φορές δεν υπάρχει ανοχή ή παράταση χρόνου της ομιλίας, οφείλεται στο γεγονός πως όταν παίρνετε το λόγο αφιερώνετε ένα μεγάλο μέρος του χρόνου που δικαιούσθε σε θέματα που δεν έχουν σχέση ούτε με τα άρθρα του νομοσχεδίου ούτε επί της αρχής. Πώς θα γίνει λοιπόν, σεβαστή η έκκλησή σας για παράταση του χρόνου; Δεν έχουμε άλλο τρόπο να αντιδράσουμε, κύριε πρώην Αντιπρόεδρε της Βουλής, που έχετε και το λόγο. Πιστεύω δε, να μην κάνετε κι εσείς το ίδιο. Παράκληση κάνω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, νομίζω ότι έχω δείξει δείγματα γραφής σ’ αυτήν την Αίθουσα…
      ΠΡΟΕΔΡΕΥΩΝ (Γεώργιος Σούρλας): Και να συνεχίζετε να δείχνετε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: …σχετικά με τον Κανονισμό. Όμως ο Κανονισμός πρέπει να ερμηνεύεται από το προεδρείο με ευρύτητα και με τεκμήριο την εξυπηρέτηση του κοινοβουλευτικού διαλόγου και την εξασφάλιση δυνατότητας στους Βουλευτές να μπορούν να εκφραστούν άνετα. 
      Κύριε Πρόεδρε, εγώ θα περιορισθώ στο νομοσχέδιο, πλην όμως θέλω πριν να κάνω ένα σχόλιο. Γιατί με προκάλεσε προηγουμένως ο κ. Καλλιώρας όταν είπε ότι αισθανόμαστε ότι μέσα μας χοροπηδάνε οι πολιτικές ενοχές. Πράγματι, χοροπηδάνε μέσα μας οι πολιτικές ενοχές και ξέρετε γιατί, κύριε Πρόεδρε; Γιατί δεν προσέξαμε και επιτρέψαμε στη Νέα Δημοκρατία να παραπλανήσει τον ελληνικό λαό και να έχουμε σήμερα, σε μια κρίσιμη συγκυρία για τον τόπο, Κυβέρνηση κατώτερη των περιστάσεων. Μια Κυβέρνηση που οδηγεί την οικονομία σε ύφεση και στην κοινωνία διευρύνει τις ανισότητες. Πραγματικά χωρίς όραμα και πυξίδα προχωράει το κυβερνητικό σκάφος, σε μια δύσκολη εποχή, όπου χτυπάνε οι άνεμοι από παντού. Γι’ αυτό εγώ, πραγματικά, αισθάνομαι πολιτικές ενοχές. 
      Έρχομαι τώρα στο νομοσχέδιο. 
      Η ενότητα των άρθρων που συζητάμε είναι ένα αξιόπιστο δείγμα του τρόπου με τον οποία ασκεί τη φορολογική πολιτική η Κυβέρνηση. Είναι μία φωτογραφική φορολογική πολιτική. Είπα και χθες ότι νομοθετεί με δύο μέτρα και δύο σταθμά. Τα μέτρα είναι σε βάρος των πολλών και τα σταθμά υπέρ συγκεκριμένων και ολίγων.
      Μ’ αυτό το νομοσχέδιο επιβεβαιώνεται πρώτον, ότι δεν απλοποιείται το φορολογικό σύστημα –τονίσαμε σε όλους τους τόνους ότι οι διατάξεις εισαγωγής του Φ.Π.Α. είναι δαιδαλώδεις- και δεύτερον, ότι η φορολογική σας πολιτική είναι άδικη, διευρύνει τις ανισότητες και ρίχνει τα φορολογικά βάρη στους αδύνατους. Έτσι είναι και αντικοινωνική και αντιαναπτυξιακή. Αυτό το ακατόρθωτο πετύχατε! 
      Αντικοινωνική είναι γιατί, επί παραδείγματι, φορολογείτε τα εισοδήματα επιχειρηματιών -ακόμα και στελεχών- από μερίσματα με φόρο 25% και τα εισοδήματα των εργαζομένων από μισθούς και μεροκάματα με 40%. Αντιαναπτυξιακή είναι γιατί πέρα από τα άλλα εν προκειμένω καταργείτε το ειδικό αφορολόγητο αποθεματικό για επενδύσεις. 
      Κυρία συνάδελφε, εισηγήτρια της Νέας Δημοκρατίας, καταλαβαίνω την ανάγκη να μιλήσετε για αναπτυξιακή και περιφερειακή πολιτική της Κυβέρνησης ακουμπώντας στη διάταξη για τις νησιώτικες περιοχές. Αλλά δεν είπατε ότι αυτές τις ευεργετικές διατάξεις εισήγαγε το ΠΑ.ΣΟ.Κ., όπως και ευεργετικές διατάξεις «ειδικού καθεστώτος» για τις νησιωτικές περιοχές, τις κατοχύρωσε με διαπραγματεύσεις στην Ευρωπαϊκή Ένωση. 
      Επίσης δεν είπατε, τελικά, ότι η «ώρα της περιφέρειας» την οποία υποσχεθήκατε, όπως λένε τώρα οι πολίτες, οι συνάνθρωποί μας στην περιφέρεια, είναι η «μαύρη ώρα» που ήρθε με την Κυβέρνησή σας. Από τη στιγμή που και στα δύο χρόνια -και στον προϋπολογισμό του 2005 και στον προϋπολογισμό του 2006- δεν κάνατε τίποτε άλλο, παρά να περικόπτετε το Πρόγραμμα Δημοσίων Επενδύσεων και ιδιαίτερα ό,τι έχει σχέση με τη διάθεση «εγχώριων» πόρων, για έργα στην περιφέρεια.
      Επομένως, κυρία συνάδελφε, για ποια αναπτυξιακή πολιτική μιλάτε; Για ποια ώρα της περιφέρειας; Για του λόγου το αληθές αυτών που είπα προηγουμένως και στο λίγο χρόνο που έχω, θα σταθώ σε ορισμένα άρθρα του νομοσχεδίου.
      ‘Οσον αφορά το άρθρο 24. Ισχύει αυτό που λέει ο λαός «ακριβοί στα πίτουρα και φθηνοί στ’ αλεύρι»! Ενώ περιλαμβάνετε στις εκπίπτουσες δαπάνες τα ταξίδια, τα έξοδα παραμονής στελεχών των επιχειρήσεων, εξαιρείτε όμως ακόμα και οικειοθελείς, όπως λέτε, παροχές προς τους εργαζομένους, δηλαδή τα διάφορα bonus, τα οποία θα τα φορολογήσετε. Δεν είναι μίζερη, δεν είναι μισαλλόδοξη αντιμετώπιση αυτή; 
      Δεν φτάνει που η εισοδηματική πολιτική σας συνεχώς μειώνει σε πραγματικές τιμές τα εισοδήματα, δεν φτάνει που η ακρίβεια που έχει επικρατήσει στην αγορά κατατρώει τα εισοδήματα των νοικοκυριών, έρχεστε τώρα και με μίζερα μέτρα να αποδείξετε, πραγματικά, το αληθινό σας σκληρό πρόσωπο προς τους πολλούς, σε ό,τι αφορά τους εργαζομένους. 
      Έχουμε άδικο που κάνουμε κριτική; Πόσα αλήθεια, θα χάσει το δημόσιο, κύριε Υπουργέ, αν δεν φορολογηθούν τα bonus προς εργαζομένους; Όταν από την άλλη μεριά χαρίζετε τόσα πολλά σε λίγους με συγκεκριμένες διατάξεις φοροαπαλλαγών; Δεν πιστεύετε ακόμα ότι η ικανοποίηση των εργαζομένων σε μία επιχείρηση ενισχύει την ανταγωνιστικότητα της επιχείρησης και άρα, συνολικά τον εθνικό πλούτο και την παραγωγή; Αυτή είναι η κοντόφθαλμη πολιτική σας! 
      Θα έρθω τώρα στο κεφάλαιο ΣΤ΄ που αφορά την αναβίωση του ν. 8967. Επαναφέρετε το νόμο και τον επεκτείνετε και σε ημεδαπές επιχειρήσεις. Πέραν των όσων έθιξαν οι συνάδελφοι -και ο κ. Χριστοδουλάκης και ο κ. Ανωμερίτης- αλλά και τα όσα επισήμανε η Επιστημονική Επιτροπή της Βουλής για τα προβλήματα που θα αντιμετωπίσετε με την Ευρωπαϊκή Ένωση, εγώ θέλω να προσθέσω ότι αυτή η διάταξη όπως είχαμε επισημάνει από τη συζήτηση στην επιτροπή –που καθιστά τον Υπουργό «αρχιέφορο» που ορίζει αυθαιρέτως ποσοστά κερδών κατά επιχείρηση, εισάγεται κατά παράβαση πάσης έννοιας εξουσιοδότησης προς Υπουργό- συνιστά μία ευρεία εξουσιοδότηση αυθαιρεσίας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γίνεται αυτό; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Βέβαια! 
      Αυτή η διάταξη είναι σκάνδαλο. Σας παρακαλέσαμε να την αλλάξετε. Έκανε πράγματι χθες μια διόρθωση, ο κύριος Υπουργός -την έχω εδώ, κύριε Υφυπουργέ, δεν μου διαφεύγει- αλλά έχω ένσταση. Μας είχε πει στην επιτροπή- το εξής: «Γιατί ανησυχείτε; Αυτό θα γίνει κατά ομοειδείς επιχειρήσεις και κατά κλάδο με κανονιστικές αποφάσεις». 
      Όμως, εγώ τη διατύπωση της τροποποίησης θέλω να θέσω υπ’ όψιν του Σώματος…
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτά τα θέματα δεν γίνονται! Διαβάστε τη γνώμη του Επιστημονικού Συμβουλίου. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υφυπουργέ, όπως λέτε, «το εφαρμοζόμενο στην τροποποίηση ποσοστό κέρδους θα προκύπτει από την υπαγωγή της εταιρείας στα κανονιστικά κριτήρια σχετικής υπουργικής απόφασης...» Εδώ κάπου, κατά τη δική μου προσωπική αντίληψη, δεν είναι καθαρό πως θα γίνεται στην πράξη. Αυτή η διάταξη, που κατά τη δική μας άποψη  πρέπει να αποσύρετε, εφόσον επιμένετε να διατηρηθεί, τουλάχιστον, θα έπρεπε να είναι ορθά διατυπωμένη, για να μην υπάρξουν οι πρωτοφανείς αυθαιρεσίες της διοίκησης. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, με μια τελευταία επισήμανση για το άρθρο 38. Ουσιαστικά, μειώνετε τα ποσοστά του ειδικού φόρου στις διαφημίσεις. Εκείνο που επεσήμανα και στην επιτροπή και θέλω να το ξέρει το Σώμα είναι το εξής: 
     Στην εισηγητική έκθεση αναφέρεται ότι η μείωση γίνεται από 20% σε 10%. Η τελική διάταξη προβλέπει μηδενισμό. Τι άλλο μεσολάβησε άραγε από τη σύνταξη της εισηγητικής έκθεσης, εκτός από «πιέσεις», για να φθάσετε στο μηδενισμό; Είναι ή όχι χαριστική;
      Κλείνω, κύριε Πρόεδρε, λέγοντας ότι, πραγματικά, όλες οι πράξεις και παραλείψεις της Κυβέρνησης έχουν οδηγήσει σε κατάρρευση τα φορολογικά έσοδα. Οργιάζει, κύριε Υπουργέ, το λαθρεμπόριο και η φοροδιαφυγή. Το «σύνδρομο» του λαθρεμπορίου στα καύσιμα και το σύνδρομο των τελωνείων της Νίκης και της Δοϊράνης θα σας κατατρύχει. Ενώ μας λέτε συνεχώς ότι δεν έχετε να δώσετε λεφτά, δηλαδή να δώσετε λίγα στους πολλούς, δίνετε πολλά στους λίγους! Έχετε και ευθύνες, καθώς η πολιτική σας αντιφατική εν πολλοίς, προσλαμβάνει πλέον τα χαρακτηριστικά της μόνιμης αντικοινωνικής πολιτικής.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. Το λόγο έχει ο συνάδελφος κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θα ξεκινήσω από το άρθρο 46. Τα υπόλοιπα, αν προλάβω, θα τα πω στη συνέχεια. 
      Με το άρθρο αυτό εντάσσεται η Καβάλα και η Δράμα στη Δ΄ Ζώνη Κινήτρων. Βεβαίως, ελέχθησαν διάφορα και από την πλευρά του Υπουργού στην επιτροπή και εδώ στην Ολομέλεια και από άλλους συναδέλφους. Ήθελα να ξεκαθαρίσω ορισμένα πράγματα.
      Κατ’ αρχάς, εμείς ψηφίζουμε το άρθρο. Καλοδεχούμενο. Όμως, πέρα από τα θετικά υπάρχει και μία ιστορία στην εξέλιξη αυτή. Εμείς ψηφίσαμε τον αναπτυξιακό νόμο, δηλαδή το  ν. 3219/2004, το Γενάρη του 2004. Εκεί ύστερα από μακρόχρονη και τιτάνια προσπάθεια –γιατί υπήρχαν και άλλοι που αντιδρούσαν και ίσως δικαιολογημένα έως ένα χρονικό διάστημα- κατορθώσαμε να εντάξουμε την Καβάλα και τη Δράμα στη Δ΄ Ζώνη Κινήτρων. 
      Ήρθατε εσείς και ακυρώσατε αυτό το νόμο. Στη συνέχεια στείλατε μια επιστολή στην Ευρωπαϊκή Ένωση, η οποία περίπου αυτόματα αποδέχθηκε την ένταξη της Καβάλας και της Δράμας στη Δ΄ Ζώνη Κινήτρων. Ξέρω, κύριε Υφυπουργέ, ότι δεν έγινε καμία διαπραγμάτευση, πολύ περισσότερο καμία σκληρή διαπραγμάτευση. 
      Κάποιοι συνάδελφοι είπαν ότι εμείς –ο κ. Παπανδρέου- υπογράψαμε το Χάρτη Περιφερειακών Ενισχύσεων το 1999-2000. Πράγματι. Όμως, ο Χάρτης Περιφερειακών Ενισχύσεων για το 2000-2006 έγινε αποτυπώνοντας τον αναπτυξιακό νόμο που είχαμε τότε, δηλαδή το ν. 2601/1998. 
      Ποιο είναι το ιστορικό, κύριε Υπουργέ; Ο αναπτυξιακός νόμος 1892 έγινε το 1990 επί Νέας Δημοκρατίας. Ψηφίστηκε από όλα τα κόμματα. Ορθώς. 
      Ο νόμος αυτός έδινε ορθώς πολλά μεγάλα κίνητρα στη Θράκη. Όμως, στην πορεία φάνηκε ότι οι νομοί που γειτνιάζουν με τη Θράκη -επειδή υπήρχε μεγάλη διαφορά κινήτρων- είχαν σοβαρά προβλήματα. 
      Ήρθαμε εμείς το 1994-1995 και δώσαμε ίδια κίνητρα με τη Θράκη σε τρεις  κλάδους που ενδιαφέρουν τους δύο νομούς: στα μάρμαρα, στην αλιεία και στην ξυλεία. Ούτε αυτό έλυσε το θέμα. Το 1996-1997 υπήρχε από όλους τους φορείς των δύο νομών -και από τον πολιτικό κόσμο- το αίτημα: στο νέο αναπτυξιακό νόμο -που ετοιμαζόταν και αναφέρομαι στο ν. 2601- οι δύο νομοί να πάρουν το 75% των κινήτρων της Θράκης. Πράγματι πήραμε περίπου το 75%, 80% των κινήτρων της Θράκης. Για δε τη Θάσο υπήρχε πλήρης ένταξη στη Δ΄ ζώνη κινήτρων. 
      Ούτε αυτό έλυσε το θέμα. Η καθοδική αναπτυξιακή πορεία της Καβάλας και της Δράμας συνεχιζόταν και άρχισε το αίτημα να γίνεται εξισορρόπηση κινήτρων. Και αυτός ήταν ο μεγάλος αγώνας μας και το πετύχαμε το Γενάρη του 2004. Τότε ψηφίστηκε ο νέος αναπτυξιακός νόμος. 
      Τώρα, εσείς λέτε ότι η Ευρωπαϊκή Ένωση ήλθε και ακύρωσε το νόμο. Δεν είναι αλήθεια, είναι ψέματα αυτό. Εμείς εκείνον το νόμο τον στείλαμε στην Ευρωπαϊκή Ένωση, πριν τον ψηφίσουμε, από το 2003, και αμέσως μετά μόλις τον ψηφίσαμε και η Ευρωπαϊκή Ένωση, όπως κάνει με όλους τους νόμους, μας έστειλε παρατηρήσεις για επτά έως οκτώ σημεία, για τα οποία ήθελε διευκρινήσεις. Μάλιστα ζητούσε διευκρινήσεις με ένα έγγραφο το οποίο πρωτοκολλήθηκε στο Υπουργείο Οικονομίας και Οικονομικών την 1 Μαρτίου 2004 και ζητούσε διευκρινήσεις εντός είκοσι εργασίμων ημερών, δηλαδή μέχρι τέλος Μαρτίου. Στις 7 Μαρτίου του 2004 ήταν οι εκλογές, άρα είναι βέβαιο ότι η δική μας κυβέρνηση δεν πρόλαβε να το κάνει αυτό. Εγώ θα έλεγα ότι δεν το έκανε και η δική σας, μπορούσε να πάρει μια παράταση ενός μήνα, να στείλετε τις διευκρινήσεις. 
      Είναι βέβαιο ότι εάν το κάνατε αυτό, ή αν ήταν κυβέρνηση το ΠΑ.ΣΟ.Κ., από τον Απρίλιο, Μάιο του 2004 η Καβάλα και η Δράμα θα ήταν στη Δ΄ Ζώνη Κινήτρων. Επομένως καλοδεχούμενο το άρθρο, αλλά με καθυστέρηση ενάμιση χρόνου, την οποία εσείς χρεώνεστε. 
      Πέρα από αυτό, κύριε Υπουργέ, στη Θράκη υπήρχε η επιδότηση του μικτού κόστους εργασίας, η οποία ξεκίνησε από 1.1.1989 από τη δική μας κυβέρνηση. Ήταν τότε 8% για τη Θράκη,  4% για Καβάλα και Δράμα. Όταν ήλθε η Κυβέρνηση της Νέας Δημοκρατίας το έκανε  1% για τη Καβάλα και Δράμα και 12% για τη Θράκη. Ήλθαμε, το επαναφέραμε για Καβάλα και Δράμα στο 4% και από 1.1.2003 στο 12%, εξίσωση με τη Θράκη. 
      Αφού πετύχαμε, λοιπόν, την εξίσωση στο μικτό κόστος εργασίας, την ένταξη στη Δ΄ Ζώνη Κινήτρων, το Γενάρη του 2004 έμεινε ένα θέμα σοβαρό -την περίοδο αυτή πολλές επιχειρήσεις της Καβάλας και της Δράμας αντιμετώπιζαν προβλήματα, χρέη, και υπήρχε ένα αίτημα το οποίο έπρεπε να κάνει η δική σας Κυβέρνηση- που αφορά  τα λεγόμενα κίνητρα βιωσιμότητας, τα οποία ίσχυσαν για τη Θράκη, για τη Δράμα και δεν ίσχυσαν για την Καβάλα. Τι είναι αυτά: Το ένα είναι κεφάλαια κίνησης με επιδοτούμενο επιτόκιο και το δεύτερο  δεκαετής ρύθμιση των οφειλών. Αυτά έγιναν για τη Θράκη, για τη Δράμα -τώρα το ζητάει και η Δράμα ως παράταση- και δεν έγιναν ποτέ για τη Καβάλα, για να αντιμετωπίσουν οι επιχειρήσεις τα προβλήματα που προέκυψαν αυτά τα δέκα έως δεκαπέντε χρόνια, λόγω της μεγάλης διαφοράς κινήτρων με τη Θράκη. 
      Έρχεται η δική σας Κυβέρνηση -στην αρχή το χειροκροτήσαμε- αποδέχθηκε τα αιτήματα αυτά, έκανε τις δύο υπουργικές αποφάσεις για κεφάλαια κίνησης με επιδοτούμενο επιτόκιο με εγγύηση του δημοσίου –αυτό έλεγε η απόφαση- και  το Νοέμβριο, μετά από πέντε μήνες -όταν όλες οι επιχειρήσεις περιμένουν-  η Διεύθυνση Δ25 του Γενικού Λογιστηρίου λέει ότι δεν υπάρχει, τελικά, εγγύηση του δημοσίου ούτε για τα κεφάλαια κίνησης, δηλαδή δώρο άδωρον. 
      Η δεύτερη απόφαση για τη ρύθμιση χρεών με εγγύηση του δημοσίου βγήκε χωρίς να έχει την εγγύηση του δημοσίου -δηλαδή μια κοροϊδία- και καθυστερούμε έξι έως επτά μήνες από τότε που βγήκαν οι αποφάσεις και οι επιχειρήσεις περιμένουν και τώρα -μπορώ να σας πω- είναι σε πολύ δυσμενέστερη θέση απ’ ό,τι ήταν στο παρελθόν, πριν γίνει, δήθεν, η ρύθμιση αυτή. 
      Απαιτούμε, ζητούμε, σας παρακαλούμε, να γίνει αυτή η ρύθμιση όπως ίσχυσε και σε άλλες περιοχές, για να υπάρχει, πράγματι, μια αποκατάσταση μιας ζημιάς που υπέστη η οικονομία της Καβάλας και της Δράμας λόγω των πολλών υψηλών κινήτρων που είχε η Θράκη και λόγω της γειτνίασης της δικής μας, την οποία πρέπει να αποκαταστήσουμε. 
     Κύριε Πρόεδρε, θα πω δυο τρία λόγια για τα άλλα θέματα του νομοσχεδίου. Ρώτησε ο κ. Χριστοδουλάκης πώς το έλλειμμα του 2004 έφθασε στο 6,6%, κύριε Υπουργέ και πού οφείλεται. Εγώ θα προσθέσω κάτι άλλο. 
     Αυτές τις μέρες και για δυο τρεις μήνες η συζήτηση που γίνεται για τον προϋπολογισμό εδράζεται σε ένα επιχείρημα της Νέας Δημοκρατίας, ότι, δηλαδή, το έλλειμμα του 2005 θα μειωθεί στο 4,3%, ότι μειώθηκε. Οι διαφημίσεις μάλιστα που κάνει το Υπουργείο Οικονομίας και Οικονομικών για τον προϋπολογισμό στηρίζονται στο ότι η Κυβέρνηση μείωσε το έλλειμμα του 2005 στο 4,3% από 6,6% και αυτό το παρουσιάζει ως πολύ μεγάλη επιτυχία. 
     Όταν συζητούσαμε τον Δεκέμβριο του 2004 για τον προϋπολογισμό του 2004, δηλαδή τον εκτελεσθέντα προϋπολογισμό, λέγατε ότι το έλλειμμα θα είναι 5,3% και τελικά πήγε στο 6,6%. Επομένως αμφισβητώ εντονότατα τη βάση πάνω στην οποία γίνεται η συζήτηση και η δική σας προπαγάνδα. Το έλλειμμα δεν θα είναι 4,3%, θα είναι πάνω από 5%. Το λέω στη Βουλή, το είπα και πέρυσι ότι το έλλειμμα δεν θα είναι 5,3%, αλλά θα είναι πάνω από 6% και όντως ήταν 6,6%. Άρα, μην επαίρεστε ότι δήθεν μειώσατε το έλλειμμα στο 4,3%. Το επιχείρημα είναι ψευδέστατο.
     Κύριε Υπουργέ, έρχεστε και σε αυτό το νομοσχέδιο να κάνετε ευνοϊκές ρυθμίσεις για τις μεγάλες επιχειρήσεις, τις τράπεζες και ακόμη και εδώ δεν αντέξατε, βάλατε μια ρύθμιση κατά των εργαζομένων, δηλαδή να μην απαλλάσσονται οι επιχειρήσεις όταν δίνουν μπόνους σε είδος στους εργαζόμενους. Όλες οι άλλες ρυθμίσεις είναι ευνοϊκές για τις μεγάλες επιχειρήσεις και για τις τράπεζες.
     Χάνονται επίσης 100.000.000 ευρώ, γιατί απαλλάσσετε εντελώς από τον ειδικό φόρο τις διαφημίσεις στην τηλεόραση. Ποιος το ζήτησε αυτό, κύριε Υπουργέ; Με ποιους συζητήσατε και το κάνετε; Συνεχώς σε κάποιους χαρίζουμε. Υπάρχει, αν θέλετε, πιο μεγάλη απόδειξη ότι αυτό έχει σχέση με τη διαπλοκή; 
     Εμείς το κάναμε το ’83, όπως είπε ο κ. Γεωργακόπουλος. Βάλαμε ειδικό φόρο για τις διαφημίσεις στην τηλεόραση όταν υπήρχε κρατική τηλεόραση, έτσι ώστε να μη μονοπωλεί τις διαφημίσεις. Αυτό έγινε όμως όταν υπήρχε η κρατική τηλεόραση και όχι οι ιδιωτικές. Και έρχεστε εσείς τώρα και το μειώνετε στο μηδέν; Είναι αυτή πολιτική, συνεχώς να χαρίζουμε σε κάποιους, στους μεγάλους, στους έχοντες και πάντα εις βάρος των μικρών; 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Τσακλίδη. 
     Το λόγο έχει ο κ. Κωστόπουλος.
     ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε, αλλά θα μου επιτρέψετε να παραπονεθώ. Το θεωρώ ειλικρινά πολιτικά αδιανόητο στην Αίθουσα αυτή -και μάλιστα με γενικές και αόριστες αναφορές- να ισχυρίζεται η Αξιωματική Αντιπολίτευση πως η Κυβέρνηση νομοθετεί κάτω από την πίεση συγκεκριμένων συμφερόντων. 
     Το φρονιμότερο για όλους μας θα είναι να είμαστε πιο επιεικείς σε τέτοιους χαρακτηρισμούς, αλλά το σπουδαιότερο απ’ όλα θα ήταν, αν, πράγματι, υπάρχουν τέτοια συμφέροντα -όπως καταγγέλλονται να αποδεικνύονται- να κατατίθενται ονομαστικά στη Βουλή, να είναι πλήρης η αιτιολογία, διότι διαφορετικά δεν κάνουμε τίποτε άλλο παρά να μεμφόμαστε, να κατηγορούμε το δημόσιο βίο, την πολιτική και τους εαυτούς μας. 
     Κύριε Πρόεδρε, εγκαλείται η Κυβέρνηση, κατά τη συζήτηση του παρόντος νομοσχεδίου, ότι δήθεν νομοθετεί ευνοϊκές ρυθμίσεις. Απ’ ότι έχουμε παρακολουθήσει τόσο καιρό οι ευνοϊκές αυτές ρυθμίσεις σαφώς αναφέρονται στη μείωση των φορολογικών συντελεστών για τις ανώνυμες εταιρείες και τις Ε.Π.Ε., για τις προσωπικές εταιρείες. 
     Θυμίζω πως το πρόγραμμα του ΠΑ.ΣΟ.Κ. στη σελίδα 17 στους βασικούς στόχους έλεγε: «Βασικοί μας στόχοι είναι: Η μείωση του συντελεστή φορολογίας των ανωνύμων εταιρειών και Ε.Π.Ε. σε 30% με προοπτική το 25% και των προσωπικών εταιρειών σε 20%». Αυτό το έκανε η Κυβέρνηση της Νέας Δημοκρατίας πριν από ένα χρόνο στην Αίθουσα αυτή. 
     Επίσης ερωτώ τι είναι εκείνο που σας πειράζει, κύριοι συνάδελφοι του ΠΑ.ΣΟ.Κ.; Το ότι το έκανε η Νέα Δημοκρατία και δεν το κάνατε εσείς; Εσείς το είχατε στο πρόγραμμά σας. Αν εννοείτε ότι αυτό είναι για τη Νέα Δημοκρατία ευνοϊκές ρυθμίσεις, για σας τι ήταν; Το αναφέρω για να γνωρίζουμε επιτέλους τι λέμε σε αυτήν την Αίθουσα, πότε το λέμε και γιατί το λέμε. 
     Εμείς θεωρούμε ότι καλώς προβλέψατε στο πρόγραμμά σας, αλλά αυτό σήμερα είναι μια πραγματικότητα γιατί την έχει ανάγκη η χώρα μας, η οικονομία μας, την έχουν ανάγκη οι επιχειρήσεις και οι επενδύσεις.
    Κύριε Πρόεδρε, θυμίζω ακόμα ότι με το άρθρο 9 του ν. 2992/2002 το ΠΑ.ΣΟ.Κ. ψήφισε διάταξη, σύμφωνα με την οποία, σε συγχωνεύσεις εταιριών –ανωνύμων, Ε.Π.Ε., τραπεζών- σε συνενώσεις και σε απορροφήσεις ο συντελεστής φορολογίας εισοδήματος για το πρώτο έτος καθορίστηκε σε 10% -με το άρθρο 9 του ν. 2992/2002- και για τον επόμενο χρόνο σε 5%. Και ερωτώ, κύριε εισηγητά της Μειοψηφίας, που το έχετε αναγάγει σε θέμα ότι εμείς χαριζόμαστε στους τραπεζίτες, αυτό τι είναι για σας; Εγώ δεν σας κρύβω ότι, πραγματικά, το επικροτούμε, διότι υπήρχε ανάγκη να γίνει αυτή η ρύθμιση. Αλλά μη βγαίνετε και από πάνω και μας λέτε ότι εμείς χαριζόμαστε. Δείτε τους νόμους τους οποίους ψηφίσατε. 
	Κύριε Πρόεδρε, θα έρθω τώρα στο νομοσχέδιο. Θέλω, πραγματικά, να τονίσω ότι στο άρθρο 24 οι δαπάνες οι οποίες προβλέπονται προς έκπτωση δεν θεσμοθετούνται για πρώτη φορά. Αν πάτε στο ν. 2238, στον Κώδικα Φορολογίας Εισοδήματος, θα δείτε αναρίθμητες δαπάνες που έχουν θεσμοθετηθεί. Αλλά και αυτές οι δαπάνες που θεσμοθετούνται δεν κάνουν τίποτε άλλο παρά να είναι παραγωγικές δαπάνες, που συμβάλλουν, δηλαδή, στη δημιουργία εισοδήματος, συμβάλλουν, αν θέλετε, στη δημιουργία ακαθαρίστων εσόδων, συμβάλλουν στην ανάπτυξη των επιχειρήσεων από τις οποίες προσδοκούμε βεβαίως φορολογικά έσοδα. Πού βλέπετε το παράξενο; Στο ότι θεσμοθετούνται παραγωγικές δαπάνες; Και θεσμοθετούνται πολύ περισσότερο για να αποφεύγεται, εάν θέλετε, η τριβή μεταξύ φορολογικής Αρχής και φορολογουμένων. Υπάρχει δηλαδή μία διαφάνεια και τίποτε περισσότερο.
     Στο άρθρο 25, κύριε Υπουργέ, θα ήθελα, πραγματικά, να σημειώσω ότι τόσο η παράταση των απαλλαγών και των μειώσεων που θεσπίζονται για τους κατοίκους των νησιών, όσο και η ενίσχυση του θαλασσίου τουρισμού –στο ίδιο άρθρο-, περαιτέρω δε ακόμη και η μείωση του Φ.Π.Α. που θεσπίστηκε για τα ακίνητα όσον αφορά τους κατοίκους των νησιών, είναι, πράγματι, σωστές και ενισχυτικές διατάξεις. Και το λέω αυτό με την έννοια ότι αυτήν την ώρα η ελληνική περιφέρεια έχει μια πολύ μεγάλη ανάγκη. Δυστυχώς η μέχρι σήμερα συνεχιζόμενη οικονομική και φορολογική πολιτική έχει δημιουργήσει στην περιφέρεια μια «άλλη» Ελλάδα. Αυτή είναι η Ελλάδα της περιφέρειας. Και υπάρχει ανάγκη αυτήν την ώρα η πολιτεία μας να σταθεί δίπλα και κοντά σ’ αυτήν την Ελλάδα της περιφέρειας.
     Κύριε Υπουργέ, θα ήταν προτιμότερο αυτές τις διατάξεις, εάν μπορούσαμε, να τις βελτιώσουμε, επεκτείνοντας ακόμη κάποιες συγκεκριμένες φορολογικές απαλλαγές που θα είχαν σαν επίκεντρο τους κατοίκους των ορεινών και ημιορεινών περιοχών. Γιατί, πράγματι, έχουμε συντελέσει θα έλεγα όλοι –εγώ δεν κάνω διάκριση μεταξύ ΠΑ.ΣΟ.Κ. και Νέας Δημοκρατίας- στο να έχουμε αστικοποιήσει τον πληθυσμό, να τους έχουμε πάει στις μεγάλες πόλεις και πολύ περισσότερο στην Αθήνα, να τους έχουμε στρατολογήσει στην ανεργία, βολοδέρνονται στην αναζήτηση μιας θέσεως και δεν μπορεί κανένας να μείνει στο χωριό του. Εκτιμώ αυτήν την ώρα –το γνωρίζετε πολύ καλά αυτό, γιατί άλλωστε και εσείς κατάγεστε από μια ακριτική περιφέρεια- ότι με τη συνοπτική διαδικασία περαίωσης των φορολογικών υποθέσεων που γίνεται, καλούνται τα παραδοσιακά καφενεία και τα καφεπαντοπωλεία, τα οποία είναι σε ορεινά χωριά, να πληρώνουν 500 ευρώ, κάτι το οποίο πληρώνει και το καφενείο το οποίο είναι ενδεχομένως μέσα στην πόλη του Αγρινίου ή μέσα στην πόλη της Ηγουμενίτσας και ενδεχομένως και στην Αθήνα. Θα ήταν πραγματικά ερευνητέο και εξεταστέο από το Υπουργείο Οικονομικών εάν μπορεί, τουλάχιστον, για τις υποθέσεις αυτές, εφ’ όσον υπάρχουν χωριά που έχουν κάτω από χίλιους κατοίκους, τα παραδοσιακά καφενεία σε ορεινά και ημιορεινά χωριά, πλην τουριστικών περιοχών, να εξεταστεί, εάν είναι δυνατόν να απαλλάσσονται, να περαιώνονται οι εκκρεμείς υποθέσεις τους ως ειλικρινείς, εφ’ όσον το εισόδημά τους είναι κάτω από 10.000 ευρώ. Και βεβαίως αναφέρομαι για τα οικονομικά έτη 1998, 1999 μέχρι σήμερα και όχι από το 2004 και μετά.
     Θα πρότεινα, κύριε Υπουργέ, -και το προτείνω αυτό γιατί γνωρίζω ότι αυτήν την ώρα στο νομοσχέδιο δεν μπορεί να περάσει, αλλά το θεωρώ πολύτιμο να κατατεθεί στη Βουλή των Ελλήνων- τα μικρομάγαζα τα οποία υπάρχουν στα ορεινά χωριά, στα χωριά της ελληνικής περιφέρειας, σ’ αυτήν την «άλλη» Ελλάδα -που υπάρχει ευθύνη για το ότι κατήντησε μια «άλλη» Ελλάδα- να εξετάσετε εάν μπορούν, πραγματικά, να απαλλάσσονται από κάποια εισοδήματα, τα οποία ενδεχομένως θεωρούνται συμπληρωματικά και όχι ως κύριο επάγγελμα. Και μην ξεχνάτε ότι σιγά-σιγά από την περιφέρεια χάνονται κάποια παραδοσιακά επαγγέλματα, τα οποία συντηρούνται αυτήν την ώρα χάριν του λαϊκού πολιτισμού και της λαϊκής τέχνης.
      Όλα, λοιπόν, αυτά έχουν ήδη καταγραφεί υπάρχουν στις υπηρεσίες μας και θα μπορούσαμε, ειλικρινά, να θεσπίσουμε το αφορολόγητο γι’ αυτά τα μικροεπαγγέλματα, τα οποία κοντεύουν να εξαφανιστούν από την ελληνική κοινωνία, από την ελληνική περιφέρεια, ώστε να είναι αφορολόγητα με μία προϋπόθεση, οι ασκούντες τα επαγγέλματα αυτά, να είναι μόνιμοι κάτοικοι των χωριών αυτών.
      Και θα τελειώσω, κύριε Πρόεδρε, αναφερόμενος για λίγο στο άρθρο 28 γιατί έχει γίνει πολύς λόγος. Το άρθρο αυτό δεν κάνει τίποτε άλλο, παρά να εξειδικεύει αν θέλετε, ένα ειδικό καθεστώς όλων εκείνων των εταιρειών, όλων εκείνων των μονάδων που είναι εγκατεστημένες στην Ελλάδα και έχουν σαν αποκλειστικό σκοπό να παρέχουν υπηρεσίες συμβουλευτικού χαρακτήρα. Νομίζω ότι υπάρχουν περίπου διακόσιες πενήντα τέτοιες εταιρείες σήμερα στην Ελλάδα. Εδώ ασφαλώς θα πρέπει να δούμε, ότι ο συντελεστής, ο οποίος, καθορίζει το κέρδος, θα πρέπει να είναι ενιαίος κατά κλάδο και όχι κατά εταιρεία. Αυτό είναι το ένα. Δεύτερον, είμαστε υποχρεωμένοι να το κάνουμε αυτό, διότι αυτό επιβάλλει η Συνθήκη της Ευρωπαϊκής Ένωσης, αυτό επιβάλλει ο Ο.Ο.Σ.Α. και, κατά συνέπεια, κάθε λόγος που γίνεται για οποιαδήποτε άλλη εκδοχή είναι περισσότερο αντιπολιτευτικός παρά ουσίας. Είμαστε, λοιπόν, υποχρεωμένοι να καθορίσουμε έναν τέτοιο συντελεστή, ο οποίος θα είναι συμβατός με το Κοινοτικό Δίκαιο.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κύριε Πρόεδρε, ευχαριστώ πολύ για την ανοχή σας, αλλά, ειλικρινά, θα πρέπει να πούμε ότι εμείς εδώ – και το λέω αυτό ιδιαίτερα προς τους συναδέλφους της Αξιωματικής Αντιπολίτευσης – έχουμε μία ρητή εντολή. Και η ρητή εντολή, την οποία έχουμε, είναι να αλλάξουμε τα πράγματα. Αυτήν την εντολή μας έδωσε ο λαός, αυτήν θα κάνουμε. Και αν εσείς, κύριοι συνάδελφοι, στέκεστε αρνητικά και μηδενιστικά σε ό,τι νομοθετεί η Κυβέρνηση, είναι δικό σας θέμα. Εμείς προχωρούμε ασυμβίβαστοι σ’ αυτήν την εντολή!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι από τα άνω δυτικά θεωρεία, παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και τρεις συνοδοί – καθηγητές από το Β΄ Γυμνάσιο Σοφάδων Καρδίτσας.
      Τους καλωσορίζουμε!
      (Χειροκροτήματα από όλες τις πτέρυγες της Βουλής)
       Επίσης, θα ήθελα να ανακοινώσω στο Σώμα, ότι ο συνάδελφος Βουλευτής του ΠΑ.ΣΟ.Κ. κ. Ευάγγελος Βενιζέλος, ζητεί άδεια ολιγοήμερης απουσίας στο εξωτερικό, από 11.12.2005 έως 17.12.2005.
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Το λόγο έχει ο πρώτος προτασσόμενος ομιλητής κ. Αηδόνης.
      ΧΡΗΣΤΟΣ ΑΗΔΟΝΗΣ: Κύριε Πρόεδρε, θα ήθελα να μιλήσω μόνο για το άρθρο 46 μια και ο κύριος Υπουργός δεν είναι πολύ καλός γνώστης όλης της εξέλιξης αυτής της υπόθεσης. Επειδή όμως, υπήρχε μια επιχειρηματολογία από τον αγαπητό μου συνάδελφο κ. Δαϊλάκη, ότι το ΠΑ.ΣΟ.Κ. είχε εγκαταλείψει τη Δράμα στη συγκεκριμένη υπόθεση, στα ζητήματα της οικονομίας θα ήθελα να θυμίσω ορισμένα πράγματα και να μιλήσω για τη συγκεκριμένη υπόθεση.
      Πρώτα απ’ όλα, είναι γεγονός, ότι αν μπορέσει κανείς να δώσει έναν πολύ απλό χαρακτηρισμό, αυτός είναι ότι αργήσατε, κύριε Υπουργέ, και αργήσατε πάρα πολύ, δυστυχώς, να κάνετε το αυτονόητο. Και ποιο ήταν αυτό: Ήταν αυτό το οποίο περιελάμβανε ο νόμος, τον οποίο κατέθεσε η κυβέρνηση του ΠΑ.ΣΟ.Κ. και στον οποίο εσείς, τον Ιούλιο του 2004, ήρθατε και εξαιρέσατε την ένταξη των δύο νομών, της Δράμας και της Καβάλας, από τη Δ΄ Ζώνη. Τότε επιχειρηματολογία, να θυμίσω – για να γνωρίζει και ο κύριος Υπουργός – ήταν ότι αυτό δεν είναι δυνατόν να γίνει. Κάτω από τις πιέσεις των φορέων, αλλά φυσικά, και των πολιτικών προσώπων που συγκροτούν σήμερα το νομό, αναγκάστηκε το Υπουργείο Οικονομίας να πάει σε μία υποχώρηση και να πει ότι, περιμένουμε πρώτα την έγκριση της Ευρωπαϊκής Ένωσης και μετά θα εντάξουμε τη συγκεκριμένη τροπολογία στο νόμο.
      Σήμερα. λοιπόν, αφού χάθηκαν δύο χρόνια – και αυτό είναι το σημαντικό – έρχεστε να κάνετε αυτό το οποίο έπρεπε να είχε γίνει από την πρώτη στιγμή.
      Ένα δεύτερο κομμάτι -και θα κλείσω την τοποθέτησή μου- είναι το εξής: Θα ήθελα να πω, σε σχέση με το πόσο, πραγματικά ενδιαφέρθηκε το ΠΑ.ΣΟ.Κ. για το νομό, ότι παράλληλα με την ένταξη των δύο Νομών Δράμας και Καβάλας στην Δ΄ Ζώνη στο Νομό Δράμας ιδιαίτερα θέσπισαν και τα κίνητρα βιωσιμότητας, που σήμαινε ότι υπήρξε η δυνατότητα σε μια σειρά από επιχειρήσεις να στηριχτούν γιατί υπήρξε και η εγγύηση του δημοσίου, όπως επίσης και η επιδότηση του επιτοκίου.
      Αυτό σήμερα είναι κάτι το οποίο δεν υπάρχει, είναι κάτι το οποίο εσείς το έχετε εξαιρέσει και καταλαβαίνετε, λοιπόν, ότι από την πρώτη του επόμενου μήνα που θα έλθει, ουσιαστικά πεντακόσιες επιχειρήσεις στη Δράμα κινδυνεύουν να κλείσουν και αυτό γιατί εσείς δεν συνειδητοποιείτε για άλλη μια φορά το αυτονόητο. 
      Είμαι υποχρεωμένος να το βάλω αυτήν τη στιγμή στη Βουλή για να το ακούσετε και, πραγματικά, παρακαλώ πολύ γρήγορα να διορθώσετε αυτήν την αδικία, για να μπορέσουν, πραγματικά, αυτές οι επιχειρήσεις να σταθούν στο ύψος των δικών τους περιστάσεων. Παράλληλα, αν και εφόσον ήσασταν αποφασισμένοι να μην το κάνετε, δεν έπρεπε εδώ και έξι μήνες να τους εμπαίζετε. Γιατί εδώ και έξι μήνες τους έχετε εμπαίξει και, πραγματικά, πέρασαν οι μήνες και σήμερα είμαστε στο παρά πέντε! Κλείστε, λοιπόν, αυτήν την υπόθεση, για να κάνετε όχι καλό στη Δράμα, απλά για να αποκαταστήσετε αυτό το οποίο υπήρχε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
      Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε.
      Συζητείται ένα ακόμα σημαντικό νομοσχέδιο στην Εθνική Αντιπροσωπεία που έχει σχέση με τα θέματα της οικονομίας. 
      Πριν μπω στο υπό συζήτηση νομοσχέδιο, θέλω να εκφράσω την κατανόησή μου για την αγωνία του συναδέλφου του κ. Αηδόνη σε ό,τι αφορά την ένταξη της εκλογικής του περιφέρειας στη Δ΄ Ζώνη Κινήτρων, που μας βρίσκει όλους συμπαραστάτες σ’ αυτήν του την αγωνία, η οποία όμως πέρασε μέσα από μία προσπάθεια αυτής της Κυβέρνησης για να εντάξει την εκλογική του περιφέρεια στη Δ΄ Ζώνη Κινήτρων, κάτι που δεν είχε κάνει η προηγούμενη κυβέρνηση του ΠΑ.ΣΟ.Κ. το 2002 όταν προετοίμασε το Χάρτη Κινήτρων και τον υπέβαλε στην Ευρωπαϊκή Ένωση και δια της υποβολής εγκρίθηκε αυτός ο χάρτης, ο οποίος και εφαρμόστηκε και ο οποίος έχει ισχύ μέχρι το 2006. 
      Το αν κατηγορεί τη σημερινή Κυβέρνηση ότι καθυστέρησε από το 2004 και –θα έλεγα- από την ημέρα που τελικά μπήκε στην Εθνική Αντιπροσωπεία και συζητήθηκε ο τελευταίος αναπτυξιακός νόμος, ναι, δηλώνουμε ότι υπήρξε μια καθυστέρηση. Όμως ήταν της Κυβέρνησής μας ενέργειες, κύριοι συνάδελφοι του ΠΑ.ΣΟ.Κ., με τις οποίες τελικά αυτό το θέμα αντιμετωπίστηκε και έτσι σήμερα η περιοχή σας, η εκλογική σας περιφέρεια έχει τη δυνατότητα πλέον να τύχει όλων των ωφελημάτων, τα οποία προκύπτουν μέσα από αυτήν την ενέργεια.
      Έρχομαι επί του νομοσχεδίου, ένα νομοσχέδιο το οποίο ενώ είναι ουσιαστικότατο και έρχεται να βάλει τάξη μέσα σε ένα θολό και άναρχο φορολογικό περιβάλλον που έχει σχέση με το χώρο των ακινήτων, η Αξιωματική Αντιπολίτευση συγκέντρωσε για μια ακόμη φορά τα βέλη της πλέον στις λεπτομέρειες που τελικά ακούγονται και προβληματίζουν και εμάς τους συναδέλφους τους, αλλά κυρίως τους Έλληνες πολίτες που μας παρακολουθούν.
      Επικέντρωσαν την επιχειρηματολογία τους στο πότε θα εγκριθούν οι άδειες που δεν θα υπαχθούν σ’ αυτόν το νόμο και αν τελικά αυτές που υποβλήθηκαν μέχρι τις 25 Νοεμβρίου εξαιρεθούν της εφαρμογής του νομοσχεδίου, επιχειρηματολογία που τελικά ούτε λίγο ούτε πολύ τη συνδύασαν με ένα πολύ σημαντικό γεγονός, ένα οικονομικό έγκλημα που διεπράχθη επί των ημερών τους, το οικονομικό έγκλημα του Χρηματιστηρίου. Μέσα από το οικονομικό αυτό έγκλημα πάνω από ενάμισι εκατομμύριο Έλληνες πολίτες έχασαν τα χρήματά τους. Προσπαθούν να συνδυάσουν το νομοσχέδιο αυτό με τη «φούσκα» του Χρηματιστηρίου γιατί –λέει- η Κυβέρνηση ανακοίνωσε ότι στις 25 του μηνός με την κατάθεση του νομοσχεδίου κλείνει το δικαίωμα της απαλλαγής του Φόρου Προστιθέμενης Αξίας για την έκδοση των αδειών. 
    Η Κυβέρνηση, κύριοι συνάδελφοι του ΠΑΣΟΚ, το θέμα αυτό του νομοσχεδίου πολύ έγκαιρα το είχε ανακοινώσει και οι εμπλεκόμενοι με τα θέματα αυτά γνώριζαν ότι η Κυβέρνηση εντός του έτους θα φέρει το νομοσχέδιο αυτό για να ψηφιστεί στην Εθνική Αντιπροσωπεία. Αυτό και έκανε. Κατά συνέπεια, εκτίθεστε όταν στην επιχειρηματολογία σας τελικά επικεντρώνεστε σε τέτοιου είδους ισχυρισμούς και τοποθετήσεις. 
    Σας ευχαριστώ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκρέκα.
    Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής για να πρωτολογήσει. 
    Έχει ζητήσει το λόγο ο κύριος Υπουργός, ο οποίος παρακαλείται να έρθει στο Βήμα.
    Ορίστε, κύριε Υπουργέ, έχετε το λόγο.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα πρώτα να κάνω μια προσθήκη. Πρόκειται για μια απλή νομοτεχνική βελτίωση. 
    Στο άρθρο 24 στην παράγραφο 2, στο τέλος της ένατης σειράς μετά τη λέξη «των» να προστεθούν οι δύο λέξεις «αγαθών ή». Είναι μια απλή, όπως είπα, νομοτεχνική βελτίωση. 
    Θα προσπαθήσω πολύ σύντομα στο χρόνο που έχω στη διάθεσή μου να δώσω απαντήσεις και να αναφερθώ σε θέματα, τα οποία τέθηκαν από τους συναδέλφους. 
    Έρχομαι πρώτα στο άρθρο 24, που αναφέρεται στις εκπιπτόμενες δαπάνες από τα ακαθάριστα έξοδα των επιχειρήσεων. Νομίζω ότι τα πράματα είναι πάρα πολύ απλά. Δεν προσπαθούμε, αγαπητέ συνάδελφε της Αξιωματικής Αντιπολίτευσης, εισηγητά κύριε Φωτιάδη, να απομονώσουμε κάποιες δαπάνες, ούτε προσπαθούμε να εξυπηρετήσουμε κάποια συμφέροντα. Τα γνωρίζετε αυτά πολύ καλά εξ’ άλλου από τη θητεία σας στο Υπουργείο. Τις δαπάνες που προβλέπει το άρθρο 24, άλλοι ελεγκτές τις αναγνώριζαν και άλλοι ελεγκτές δεν τις αναγνώριζαν. 
    Με τη διάταξη, λοιπόν, αυτή καθορίζονται σαφή κριτήρια για την αναγνώριση των δαπανών προκειμένου να υπάρχει μια ενιαία αντιμετώπιση αυτών των θεμάτων. Οι διατάξεις αυτές ισχύουν από τη χρήση του 2005 και μετά. Δεν γίνεται καμία χαριστική διάταξη για ορισμένους επιχειρηματίες. Εξ’άλλου ξέρετε ότι έχει εκδοθεί ήδη υπουργική απόφαση του 2005 που περιλαμβάνει πάνω από τριακόσιες κατηγορίες τέτοιων δαπανών. Μέχρι το τέλος του έτους, μετά την ψήφιση της συγκεκριμένης διάταξης, θα εκδοθεί και νέα απόφαση που θα συμπεριλάβει και όλες αυτές τις δαπάνες που προκύπτουν από το άρθρο 24. Έχει ετοιμαστεί αυτή η υπουργική απόφαση. Είναι προς έκδοση.
    Σκοπός αυτού του άρθρου –το είπα και στην ομιλία μου επί της αρχής- είναι να αντικειμενοποιήσουμε τους ελέγχους, να ξεκαθαρίσουμε αυτά τα θέματα για να μην υπάρχουν αμφισβητούμενες απόψεις και να υπάρχει ένα κλίμα εμπιστοσύνης μεταξύ του φορολογουμένου και της φορολογικής αρχής. 
    Επίσης, στο ίδιο άρθρο, στο άρθρο 24 δεν αντιλαμβάνομαι γιατί αναφέρεται από πολλούς συναδέλφους της Αντιπολίτευσης ότι τα bonus που δίνουν οι επιχειρήσεις δεν αφαιρούνται από τα έσοδα των επιχειρήσεων. 
    Αυτό δεν είναι ορθό. Υπάρχει στο άρθρο αυτό, στο άρθρο 24 η περίπτωση 10 που ρητά προβλέπει ότι παροχές σε χρήμα και σε είδος που δίνονται στους εργαζόμενους για επιβράβευση της απόδοσής τους, αφαιρούνται από τα ακαθάριστα έσοδα των επιχειρήσεων, οπότε δεν υπάρχει πρόβλημα με αυτό το θέμα, το οποίο ετέθη από τους συναδέλφους της Αντιπολίτευσης.
    Έρχομαι στις διατάξεις των άρθρων 27, 28 έως 35 με τις οποίες αναμορφώνεται το καθεστώς των εταιρειών του αναγκαστικού νόμου 89/1967. 
    Θα μου επιτρέψετε να σας πω, πως αντιλαμβάνομαι ότι πάντα η Αντιπολίτευση πρέπει να κάνει αντιπολίτευση, να ελέγχει δηλαδή και να κάνει κριτική στην Κυβέρνηση, αλλά νομίζω ότι αυτή η προσπάθειά σας είναι αδιέξοδη. Δεν υπάρχουν σκανδαλώδεις διατάξεις. Νομίζω ότι όλη η επιχειρηματολογία σας μπορεί να αποδοθεί με τη φράση «άνθρακες ο θησαυρός» σε σχέση με την αναμόρφωση του αναγκαστικού νόμου 89/1967. 
    Είναι ξεκάθαρο ότι η νομοθετική εξουσιοδότηση για τον καθορισμό του ποσοστού κέρδους είναι μια διαδικασία επιτρεπτή, σύμφωνα με την πάγια νομολογία του Συμβουλίου της Επικρατείας και επομένως, σύμφωνα και με το Σύνταγμά μας. Όλα αυτά προκύπτουν με σαφήνεια από την έκθεση του Επιστημονικού Συμβουλίου της Βουλής. Αν είχαμε πάει σ’ ένα γενικευμένο καθορισμό ποσοστού κέρδους, ανεξάρτητα από τη φύση των δραστηριοτήτων κάθε επιχείρησης, θα ήμασταν μη συμβατοί με την κοινοτική νομοθεσία και με τις οδηγίες του Ο.Ο.Σ.Α.. Η διάταξη αυτή –αναφέρομαι στο άρθρο 28- προβλέπει κατώτερο ποσοστό κέρδους.
      Προβλέπει, επίσης, ότι για τον καθορισμό του ποσοστού κέρδους ανά κατηγορία προφανώς, ανά ομάδα ομοειδών επιχειρήσεων, εφαρμόζονται συγκεκριμένα κριτήρια τα οποία προκύπτουν από την κανονιστική απόφαση. Ο Υπουργός έκανε μια τροποποίηση στη διατύπωση αυτής της διάταξης. Με απόφασή του απλά θα διαπιστώνει το ποσοστό κέρδους που θα προκύπτει από την εφαρμογή των κριτηρίων που καθορίζονται από την κανονιστική απόφαση της παραγράφου 1, του άρθρου 3.
      Έγινε εκτεταμένη διαβούλευση με τη Γενική Διεύθυνση Ανταγωνισμού της Ευρωπαϊκής Ένωσης. Τα φορολογικά και δασμολογικά  κίνητρα τα οποία προβλέπονται είναι απόλυτα συμβατά με την κοινοτική νομοθεσία. Δημιουργείται επίσης, για πρώτη φορά ένας μηχανισμός ελέγχου αυτών των επιχειρήσεων. Μέχρι σήμερα η κατάσταση ήταν ανεξέλεγκτη. Επιπλέον, αυξήθηκαν τα όρια των υποχρεώσεών τους και στην απασχόληση και στις δαπάνες.
      Τέλος -για να δώσω μια εξήγηση και γι’ αυτό- επιστρέφουμε τις εγγυήσεις, αφού δεν θα τους χορηγούμε πλέον δασμολογικές και φορολογικές απαλλαγές.
      Επίσης, το άρθρο 30 αναφέρεται σε ελληνικές επιχειρήσεις. Έπρεπε να αναφερθούμε σε ελληνικές επιχειρήσεις για να μην υπάρχει καμιά διάκριση, πάντα σύμφωνα με την κοινοτική νομοθεσία. Αναφέρεται, όμως, σε ελληνικές επιχειρήσεις που παρέχουν συγκεκριμένες υπηρεσίες συμβουλευτικού χαρακτήρα και είναι συνδεδεμένες με θυγατρικές επιχειρήσεις, οι οποίες βρίσκονται στην αλλοδαπή. Δεν πρόκειται δηλαδή σε καμία περίπτωση –να το ξεκαθαρίσουμε αυτό- για ελληνικές επιχειρήσεις παραγωγής ή εμπορίας αγαθών. 
      Οι επιχειρήσεις αυτές, όπως σας είπα, είναι οι περισσότερες επιχειρήσεις υψηλού κύρους. Δεν πρόκειται για ευκαιριακές off shore εταιρείες. Επειδή μου ζητήθηκαν στοιχεία, θα σας πω ότι οι επιχειρήσεις αυτές, οι οποίες είναι περίπου διακόσιες πενήντα, απασχόλησαν την τελευταία δεκαετία περίπου δυόμισι χιλιάδες εργαζόμενους, από τους οποίους οι μισοί ήταν ημεδαποί και το συνάλλαγμα το οποίο έφεραν τη δεκαετία από το 1994 έως το 2004 είναι πάνω από 1.000.000.000 δολάρια.
      Εξάλλου, δεν πρέπει να μέμφεσθε την Κυβέρνηση γι’ αυτήν την πρωτοβουλία, διότι πρέπει να σας πω ότι ούτε εσείς οι ίδιοι ποτέ καταργήσατε αυτό το καθεστώς του νόμου 89/67. Γιατί το ισχυρίζομαι αυτό; Διότι ο νόμος 2992/2002, που είναι δικός σας νόμος, ορίζει ότι για τις υφιστάμενες επιχειρήσεις οι απαλλαγές θα ισχύουν μέχρι 31.12.2005 -και εμείς ερχόμαστε τώρα να καλύψουμε αυτό το νομοθετικό κενό- αλλά δεν δεσμευτήκατε ποτέ να καταργήσετε αυτό το καθεστώς. Εκείνο για το οποίο δεσμευτήκατε είναι να προσαρμόσετε τις φορολογικές και δασμολογικές απαλλαγές στα κοινοτικά δεδομένα, πράγμα το οποίο κάνουμε και εμείς.
      Και για του λόγου το αληθές, καταθέτω στα Πρακτικά την αλληλογραφία, την οποία υπογράφει ο τότε Υπουργός Οικονομίας και Οικονομικών κ. Παπαντωνίου με την Ευρωπαϊκή Επιτροπή, που λέει ακριβώς αυτό το πράγμα,  ότι προτίθεστε όχι να καταργήσετε το καθεστώς, αλλά να τροποποιήσετε τα δασμολογικά και φορολογικά κίνητρα.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τρία λεπτά θα χρειαστώ ακόμα, κύριε Πρόεδρε.
      Έρχομαι τώρα στο άρθρο 25, στο οποίο αναφέρθηκε η εισηγήτρια του Κομμουνιστικού Κόμματος Ελλάδας, που αφορά σε συγχωνεύσεις και μετατροπές επιχειρήσεων. Πρόκειται στην ουσία για παράταση προθεσμίας του ν. 1297/1972. Ο νόμος αυτός, όπως βλέπετε, ισχύει πάνω από τριάντα χρόνια. Παρέχει κίνητρα για τη μετατροπή και τη συγχώνευση διαφόρων επιχειρήσεων, όχι μόνο για μεγάλες επιχειρήσεις, αλλά και για μικρές επιχειρήσεις –δεν αναφέρεται μόνο στις μεγάλες επιχειρήσεις ο νόμος αυτός- με σκοπό τη δημιουργία ανώνυμων εταιρειών και Ε.Π.Ε.. Ο νόμος αυτός παρατείνεται συνεχώς και πρέπει να σας πω ότι έχει παραταθεί μέχρι σήμερα –συνεχίζουμε και εμείς αυτή την παράταση με τις διατάξεις του άρθρου 25- πάνω από δέκα φορές. 
      Στο άρθρο 37 ετέθη ένα ζήτημα από τον κ. Ανωμερίτη. Πρέπει να σας πω, όμως, ότι με τις διατάξεις του άρθρου αυτού δεν επέρχεται καμιά απολύτως μεταβολή, σε σχέση με το καθεστώς που υπάρχει μέχρι σήμερα και που προβλέπουν οι διατάξεις του ν. 2873 που ψηφίστηκε το 2000. Τροποποιούνται δηλαδή, για να ληφθεί υπ’ όψιν ο πληθωρισμός, κάποιοι συντελεστές φόρου ανά κόρο ολικής χωρητικότητας και αυτή η προσαρμογή γίνεται από το 1976 μέχρι σήμερα. Μέχρι το 1995 η προσαρμογή αυτή γινόταν με απόφαση του Υπουργού Οικονομικών. Από το 1995 και μετά γίνεται με νόμο. Για την πενταετία 1996-2000 έγινε με το νόμο 2386/96 και για την πενταετία 2000-2005 έγινε με το νόμο 2873/2000. 
      Επίσης, θέλω να ξεκαθαρίσω –δεν ξέρω πού ήταν τότε ο κ. Ανωμερίτης και γιατί δεν είχε προβάλει τις ενστάσεις τις οποίες προβάλλει σήμερα- ότι οι διατάξεις αυτές, του άρθρου 37, δεν επηρεάζουν το καθεστώς των εγκριτικών πράξεων νηολόγησης των πλοίων που αφορούν τα ποντοπόρα πλοία, τα οποία κυρίως αντιμετωπίζουν το διεθνή ανταγωνισμό.
      Σε σχέση με το άρθρο 38, για το οποίο έγινε πολύς λόγος, κυρίες και κύριοι συνάδελφοι, το μόνο που θέλω να πω είναι ότι ο κ. Δραγασάκης θυμήθηκε προηγουμένως το 1983, όταν ο κ. Γεωργακόπουλος ήταν εισηγητής από την πλευρά του ΠΑ.ΣΟ.Κ. και είχε εισηγηθεί αυτόν τον ειδικό φόρο στις διαφημίσεις. Όμως, ο κ. Δραγασάκης δεν αναζήτησε τα Πρακτικά, για να διαβάσει τι είπαν, ο κ. Γεωργακόπουλος και οι συνάδελφοι του ΠΑ.ΣΟ.Κ., όταν ένα μόλις μήνα πριν από τις εκλογές της 7ης Μαρτίου 2004, δηλαδή το Φεβρουάριο του 2004, με το ν. 3229/2004 η τότε κυβέρνηση του ΠΑ.ΣΟ.Κ. μείωσε αυτόν το φόρο από το 30% στο 20%. Διευκρινίζω ότι αναφέρομαι στον ειδικό φόρο για τις διαφημίσεις. 
      Επίσης, ένα πολύ σημαντικό ζήτημα που ετέθη, είναι η κατάργηση του ειδικού αφορολόγητου αποθεματικού που αναφέρεται στο άρθρο 39. Πρέπει να ξεκαθαρίσω ότι υπήρξε αλληλογραφία και διαβούλευση με την Ευρωπαϊκή Ένωση. Η Ευρωπαϊκή Ένωση, με έγγραφό της, το οποίο μας κοινοποιήθηκε μόλις πριν από λίγες εβδομάδες, δηλαδή στις 21 Οκτωβρίου 2005, έκρινε ότι το καθεστώς του ειδικού αφορολόγητου αποθεματικού είναι κρατική ενίσχυση και ζήτησε από τη χώρα μας την άμεση κατάργησή του. Επίσης, με ανακοίνωση, την οποία εξέδωσε η Ευρωπαϊκή Επιτροπή, ζήτησε από την Ελλάδα να καταργήσει αυτό το «παράνομο» αφορολόγητο αποθεματικό. Σημειώνω ότι αναφέρομαι στην ακριβή διατύπωση που υπάρχει στην ανακοίνωση της Ευρωπαϊκής Επιτροπής. Γι’ αυτούς ακριβώς τους λόγους ήμασταν αναγκασμένοι να προβούμε στην κατάργηση της δυνατότητας σχηματισμού αφορολόγητου αποθεματικού από τα κέρδη της χρήσης που λήγει στις 31/12/2005.
      Τέλος, έρχομαι στην τροποποίηση που γίνεται στον αναπτυξιακό νόμο και ειδικότερα στο άρθρο 46. Εδώ θα ήθελα να σας πω ότι θα ήταν προτιμότερο να μην θίγετε καθόλου αυτό το ζήτημα, διότι με το δικό σας αναπτυξιακό νόμο, το ν.3219/2004, είχατε πράγματι συμπεριλάβει τη Δράμα και την Καβάλα στην ανώτερη ζώνη κινήτρων, αλλά δεν είχατε ακολουθήσει την διαδικασία της κοινοποίησης στην Ευρωπαϊκή Ένωση. Αποτέλεσμα αυτού του γεγονότος ήταν να παγώσει κυριολεκτικά ο προηγούμενος αναπτυξιακός νόμος και η χώρα μας να μην έχει νομοθετικό πλαίσιο επενδυτικού νόμου για αρκετά μεγάλο χρονικό διάστημα. Δεν υπήρξε καμία καθυστέρηση από εμάς, ούτε κάποια παλινωδία από την Κυβέρνηση. Δεν είχαμε αρνηθεί και μετά αλλάξαμε την άποψή μας. Όταν ήρθε στην Βουλή προς ψήφιση ο δικός μας αναπτυξιακός - επενδυτικός νόμος, ο ν. 3299/2004, αναφέραμε στην εισηγητική έκθεση αυτού του νόμου ότι «πρόθεση της Κυβέρνησης είναι η υπαγωγή στην τέταρτη περιοχή κινήτρων των νομών Δράμας και Καβάλας, αμέσως μετά την έγκριση της υπαγωγής από τις αρμόδιες υπηρεσίες της Ευρωπαϊκής Ένωσης, για την οποία θα καταβληθεί ιδιαίτερη και σοβαρή προσπάθεια». Αυτό πράγματι έγινε, δηλαδή μια ιδιαίτερα σοβαρή προσπάθεια. Στις 30 Ιουνίου του 2005 οι ελληνικές αρχές έλαβαν απαντητική επιστολή και τώρα ερχόμαστε και υλοποιούμε αυτό το πράγμα, δηλαδή τροποποιούμε το χάρτη περιφερειακών ενισχύσεων, εφαρμόζοντας τη δέσμευσή μας για την υπαγωγή αυτών των νομών στην ανώτερη ζώνη κινήτρων.
      Κύριε Πρόεδρε, ολοκληρώνω, λέγοντας ότι αυτό το νομοσχέδιο αποτελεί ένα ακόμα βήμα στην προσπάθεια των μεταρρυθμίσεων στις οποίες προχωρά η Κυβέρνηση. Παρά την δύσκολη δημοσιονομική κατάσταση που διέρχεται η χώρα, προωθούμε ρυθμίσεις και διατάξεις μέσα απ’ αυτό το νομοσχέδιο που ενισχύουν και την επιχειρηματική δραστηριότητα, αλλά παράλληλα είναι σαφέστατο ότι μέσα από τις διατάξεις αυτού του νομοσχεδίου ανακουφίζουμε και τις οικονομικά ασθενέστερες ομάδες πληθυσμού, διασφαλίζοντας την κοινωνική συνοχή. Επομένως, πρόκειται για ένα νομοσχέδιο με καθαρά φιλολαϊκό χαρακτήρα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Πρόεδρος κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, άκουσα τον αγαπητό, σεμνό και ταπεινό για την ώρα Υπουργό –γιατί δεν ξέρω αργότερα αν θα ακολουθήσει το συρμό πολλών άλλων μελών της Κυβερνήσεως- να αναφέρεται στη μείωση του ειδικού φόρου που βαρύνει τις τηλεοπτικές επιχειρήσεις για τις μεταδιδόμενες διαφημίσεις προεκλογικώς, δηλαδή πριν από τις εκλογές του 2004. Πρέπει να συναχθεί, κύριε Υπουργέ, από το γεγονός ότι εσείς κάνετε ακόμα ελαφρύτερη την επιβάρυνση -γιατί μειώνετε από το 20% στο 10% του φόρου επί των διαφημίσεων των τηλεοπτικών επιχειρήσεων- πως έχετε τα κίνητρα που αποδίδετε προφανώς στην προηγούμενη κυβέρνηση;
      Πρόκειται να πάμε σύντομα σε εκλογές και κάνετε και σεις αυτό που ο λαός μας λέει καμιά φορά «εξ ιδίων κρίνουμε τα αλλότρια», αυτό που αποδίδετε στην προηγούμενη κυβέρνηση; 
      Προχωρώ όμως παραπέρα. Το Σύνταγμά μας από το 2001 διαλαμβάνει ορισμένες ρυθμίσεις σχετικά με την ποιότητα των εκπομπών των ραδιοτηλεοπτικών μέσων. Αλλά το πρόβλημα που αντιμετωπίζουμε ως κοινωνία, το πρόβλημα που αντιμετωπίζουν οι οικογένειες, οι νέοι άνθρωποι, από το σύνολο του πληθυσμού μας το μισό και πλέον, οι γυναίκες δεν είναι στις ραδιοφωνικές εκπομπές, είναι στις εκπομπές της τηλεόρασης, στο μεγαλύτερο μέρος των οποίων δεν υπάρχει πλέον χαλινός, δεν υπάρχει ποιότητα που επιβάλλει το Σύνταγμα, δεν προάγεται κοινωνικά και πολιτιστικά η χώρα, δεν υπάρχει ο σεβασμός στην ανθρώπινη προσωπικότητα, δεν υπάρχει ενδιαφέρον για τους νέους. Έχει χυδαιοποιηθεί πλήρως η πρώτη, αν θέλετε, φυσική ανθρώπινη λειτουργία, για την αναπαραγωγή του είδους και τη μέγιστη ικανοποίηση πολλών μορφών, καθώς εμφανίζονται ακόμα και σε πρωινά προγράμματα, μεσημβρινά προγράμματα, εικόνες και πράξεις που, επαναλαμβάνω, χυδαιοποιούν την υπ’ αριθμόν ένα λειτουργία του ανθρώπινου είδους και φυσικά ενισχύουν όσα κατώτερα ένστικτα έχει ο άνθρωπος, καθώς μέσα μας έχουμε ό,τι το καλό και ό,τι το κακό. Κι εδώ έχει χρέος η κοινωνία, η οικογένεια, η εκκλησία, άλλοι φορείς, και πρωτίστως φυσικά η πολιτεία, να βοηθήσει τον άνθρωπο να ενισχύσει αυτό το καλό που έχει μέσα του και όχι το κακό, το ενστικτώδες, το χυδαίο.
      Νομίζω ότι αυτό θα έπρεπε να κάνει πρώτα η Κυβέρνηση και όπως είπε και ο κ. Κωστόπουλος, ο γείτονάς μου από την Άρτα, ήρθατε να τα αλλάξετε όλα. Προσέξτε, οι μεγάλες κουβέντες γίνονται μπούμερανγκ. Είπε το ΠΑ.ΣΟ.Κ. το 1981 «αλλαγή» και το εννοούσε. Στην πορεία κάποιοι αυτή την έννοια την είδαν κάπως διαφορετικά. Η μεγάλη αυτή παράταξη πλήρωσε το κόστος αυτής της λογικής ελαχίστων, καθώς επωφελήθηκε η παράταξη στην οποία εσείς τώρα ανήκετε, για να λασπολογεί και να γενικεύει ευθύνες σε ολόκληρη αυτήν την παράταξη, στην οποία εγώ έχω την τιμή να ανήκω και είμαι υπερήφανος γι’ αυτό.
      Το ίδιο συμβαίνει με τη «μεταρρύθμιση». Καλοί είναι οι όροι «αλλαγή», «μεταρρύθμιση» που λέτε εσείς τώρα, αλλά σεις δεν προφθάσατε καν να κάνετε τα πρώτα βήματα. Τι μεταρρυθμίζετε; Τι αλλάζει επί του προκειμένου, για να μη βγαίνουμε και από το θέμα της συζήτησης; Σε τι εσείς βοηθάτε να αλλάξει αυτή η κατάσταση, αυτή η εικόνα που έχει θέσει στο περιθώριο την πολιτική, στο περιθώριο κάθε δυνατότητα των ανθρώπων να σκέπτονται, να ασχολούνται με τα κοινά, ιδιαίτερα οι νέοι άνθρωποι; 
      Η γυναίκα υπάρχει μόνο ως αντικείμενο των πιο σεξιστικών παραστάσεων. Οι νέοι άνθρωποι. Ακόμα και σε διάφορα σήριαλ παρουσιάζονται παιδιά πέντε, έξι, επτά ετών σε ρόλους που στοιχειώδης παιδαγωγική αντίληψη, ψυχοπαιδαγωγική αντίληψη θα έπρεπε να τους καταδικάζουν. 
      Χθες, κύριε Πρόεδρε, ήμουν σε μια εκδήλωση στη Νέα Ιωνία για ένα πολύ σπουδαίο άνθρωπο λογοτέχνη, ζωγράφο, τον γιατρό τον Βάσο τον Μποσταντζόγλου, μαζί με τον κ. Πολύδωρα. Ήταν μια πολύ ωραία εκδήλωση. Ξέρετε τι είπαμε και οι δυο μας μετά; Ότι αν καταγράψουμε τις λέξεις που χρησιμοποιεί αυτός ο λογοτέχνης στον πεζό και στην ποίηση, αυτά που μας διάβασαν και μας απήγγειλαν κάποιοι καλλιτέχνες και καλέσουμε είκοσι νέους που θητεύουν στα μεσημβρινά και απογευματινά προγράμματα της τηλεόρασης, τις μισές απ’ αυτές λέξεις θα τις αγνοούν. 
      Κατασπαράσσεται η ελληνική γλώσσα και όλοι αδιαφορούμε. 
      Κάποιους εδώ συνάδελφους, δεν ξέρω γιατί, τους προκαλεί το γέλωτα αυτό που λέω. Εντάξει. Σεβαστά είναι τα αισθήματα όλων. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Έχετε δίκιο, κύριε Πρόεδρε, αλλά λέμε ότι ούτε ο Μποσταντζόγλου θα καταλάβαινε τη γλώσσα των νέων μας. 
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει. Εγώ παρακολουθώ τους νέους, παρακολουθώ και την αργκό τους, αλλά ξέρω ότι πολλά παιδιά μαζί με την αργκό ξέρουν και την ελληνική γλώσσα. Και εν πάση περιπτώσει η ελληνική τηλεόραση δεν μπορεί να δίνει αυτά τα μαθήματα. 
      Παρακολουθούμε, υποθέτω, οφείλαμε να βλέπουμε αυτό που είπα πριν, πώς κατασπαράσσεται η ελληνική γλώσσα. 
      Σεις δεν φέρατε έναν εκτελεστικό νόμο. Φέρατε το νόμο για το βασικό μέτοχο, να τρέξουμε να προφθάσουμε ποιοι θα παίρνουν έργα και προμήθειες από το δημόσιο. Ποιοι θα πάψουν να παίρνουν ή ποιοι άλλοι θα παίρνουν. Πρόσφατη και η περιπέτεια της Δ.Ε.Η.. 
      Δεν είναι εκεί τα προβλήματα, διότι αν υπάρχει ήθος και εντιμότητα σ’ αυτούς που λαμβάνουν αποφάσεις σε όλα τα επίπεδα, δεν υπάρχει λόγος μέτρων για την υποτιθέμενη διαπλοκή, έναν όρο μέσα στον οποίο χωράνε τα πάντα και τίποτα ως αποτέλεσμα για το κοινό συμφέρον δεν προκύπτει. 
      Εγώ είμαι αντίθετος σ’ αυτήν τη διάταξη, για τον πρόσθετο λόγο ότι πιστεύω    -και από πλευράς αποστολής και από πλευράς αισθητικής, πνευματικής καλλιτεχνικής, σύγχρονου ρόλου των Μ.Μ.Ε.- ότι ο Τύπος έχει ανάγκη ενίσχυσης. Ο Τύπος ο κεντρικός και ο περιφερειακός έχει ανάγκη ενίσχυσης. Το ραδιόφωνο έχει ανάγκη ενίσχυσης, το ραδιόφωνο γνώμης, οι εφημερίδες γνώμης. Αλλά και στο ραδιόφωνο ακόμη, όπως βλέπετε λιγοστεύουν οι συχνότητες που χρησιμοποιούνται για γνώμη. Αν εξαιρέσει κανείς την Ε.Ρ.Τ. –αν ξεφύγει απ’ αυτόν τον, όπως βλέπω, γρήγορα αναπτυσσόμενο κομματικό έλεγχο- και το κανάλι της Βουλής, τι άλλο είναι εκείνο, πέρα από το να διαβάσουν, που οι νέοι, ο ελληνικός πληθυσμός  μπορουν πραγματικά να αξιώνουν αυτό τον ρόλο των μέσων ενημέρωσης, μιας επανάστασης στα ηλεκτρονικά ιδίως που σε άλλες χώρες έχει αξιοποιηθεί και εδώ αξιοποιούμε τα αρνητικά τους και μόνο. 
      Τέλος, κύριε Πρόεδρε, θέλω να διατυπώσω την αντίρρησή μου σε ό,τι αφορά το νόμο 89 του 1967. Πολλή συζήτηση είχε γίνει το 1975, πριν από τριάντα χρόνια. Ήταν διάχυτη η αίσθηση στην Αίθουσα αυτή ότι θα έπρεπε να απαλλαγούμε από τις δεσμεύσεις που είχαν αναληφθεί επί δικτατορίας για την εισαγωγή κάποιων, υποτίθεται, κεφαλαίων ή την έναρξη λειτουργίας κάποιων επιχειρήσεων εδώ. 
      Εγώ ειλικρινά, δεν θέλω να χρησιμοποιήσω βαρύτερη έκφραση, αλλά πρέπει να συναισθανθούμε επιτέλους ότι δεν είναι δυνατόν σήμερα, όταν σ’ ολόκληρη την ανθρωπότητα μάχονται οι δυνάμεις εναντίον της διαφθοράς, που έχει τη μορφή του ξεπλύματος χρήματος από παράνομες προφανώς δραστηριότητες, να ερχόμαστε και -μετά την κατάργηση του νόμου αυτού και την παράταση απλώς, όπως είπατε κι εσείς τώρα, μέχρι τέλους αυτού του έτους των φορολογικών και δασμολογικών προνοιών που είχαν αυτές οι επιχειρήσεις- δέκα με δεκαπέντε μέρες, πριν κλείσει το έτος, να συνεχίζουμε την πρόνοια αυτή και να καταργούμε το ενδεχόμενο να υποχρεωθούν αυτές οι επιχειρήσεις από 1/1/2005. Δεν καταλαβαίνω εγώ: Ποια είναι αυτή τη αντίληψη;
      Είναι προφανές ότι εδώ υπάρχει εύνοια, κύριε Πρόεδρε. Αν διαβάσετε τη διάταξη εδώ, μιλάμε για επιχειρήσεις τεσσάρων ανθρώπων που υποτίθεται ότι αναπτύσσουν δραστηριότητες έξω και των οποίων τα εμβάσματα, όταν έρχονται εδώ, δεν ξέρουμε από πού έρχονται. Δηλαδή, τι διαφορά υπάρχει από τις λεγόμενες off shore εταιρείες, για τις οποίες εγώ πιστεύω ότι κάνοντας πρώτο την αρχή το Κοινοβούλιο θα πρέπει να νομοθετήσει, όπως δεν δικαιούμεθα να παίζουμε στο Χρηματιστήριο, ότι όσοι είναι υπόχρεοι για δηλώσεις πόθεν έσχες δεν μπορούν να διατηρούν και off shore εταιρείες. Όταν όμως νομοθετούμε έτσι, με ποια μούτρα θα πούμε στον κόσμο ότι πράγματι είμαστε εναντίον του ξεπλύματος του βρώμικου χρήματος;
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Πρόεδρε.
      Εισερχόμαστε στις δευτερολογίες.
      Έχει ζητήσει το λόγο η εισηγήτρια της Νέας Δημοκρατίας κ. Χριστιάνα Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Θα ξεκινήσω από το άρθρο 25 και από τις επισημάνσεις που έκανε ο συνάδελφος εισηγητής της Αξιωματικής Αντιπολίτευσης. Λυπούμαι, κύριε συνάδελφε, για το ότι είμαι υποχρεωμένη να σας επιστρέψω όλες τις επισημάνσεις που κάνατε περί μεγαλοψυχίας, τονίζοντας και λέγοντας ότι αυξήθηκε το αφορολόγητο ποσό της κλίμακας των μισθωτών κατά 50% για τους κατοίκους των μικρών νησιών, δηλαδή των νησιών που έχουν μέχρι τρεις χιλιάδες εκατό κατοίκους, με το ν. 3296/2004, δηλαδή με νόμο της Κυβερνήσεως της Νέας Δημοκρατίας. 
      Κύριε Πρόεδρε, καταθέτω στα Πρακτικά την κωδικοποίηση των σχετικών διατάξεων, προκειμένου να ενημερωθεί και το Σώμα. 
      (Στο σημείο αυτό η Βουλευτής κ. Χριστιάνα Καλογήρου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι, λοιπόν, κύριε συνάδελφε, νόμος της Νέας Δημοκρατίας ήταν αυτός ο οποίος αύξησε το ποσοστό και έφτασε στα 16.500 ευρώ το αφορολόγητο για τους κατοίκους των νησιωτικών αυτών περιοχών.
      Κύριε Πρόεδρε, έγινε μια επισήμανση από τον εισηγητή της Αξιωματικής Αντιπολίτευσης για το ότι μειώθηκαν οι δαπάνες και οι επενδύσεις για τις υποδομές στα μικρά νησιά. Εγώ θα ήθελα να του θυμίσω ότι η Κυβέρνηση της Νέας Δημοκρατίας με την άσκηση της νησιωτικής πολιτικής και με όλες τις συντονισμένες και συνδυασμένες προσπάθειες που γίνονται και στα πλαίσια της Ευρωπαϊκής Ένωσης έχουν εξασφαλιστεί 120.000.000 ευρώ περισσότερα για υποδομές στα μικρά νησιά, δηλαδή στα νησιά μέχρι τρεις χιλιάδες εκατό κατοίκους. Αυτά τα 120.000.000 ευρώ κατανέμονται μέσω των Π.Ε.Π. σταδιακά για τις υποδομές στα μικρά νησιά, ποσό που είναι εξαιρετικά μεγαλύτερο από τις μέχρι τώρα δαπάνες που έχουν γίνει επί τόσα χρόνια από τις κυβερνήσεις Παπανδρέου και Σημίτη. Έτσι λοιπόν, κάθε άλλο παρά θα μπορούσατε να πείτε ότι εμείς μειώνουμε τις επενδύσεις για τις υποδομές στα μικρά νησιά. Αντιθέτως, οι αριθμοί και η αναθεώρηση των Π.Ε.Π. που είναι με πρόσθετα ποσά, κύριε Πρόεδρε -και όχι με αναδιανεμόμενα- ποσά τα οποία έρχονται από την Ευρωπαϊκή Ένωση.
Αξιοποιούμε πλήρως τις δυνατότητες που μας δίνει η Ευρωπαϊκή Ένωση για την περιφερειακή ανάπτυξη των μικρών νησιών μας.
    Κατά τα λοιπά, κύριε Πρόεδρε, εγώ θα χαρακτήριζα τη σημερινή συνεδρίαση και τις εισηγήσεις των συναδέλφων της Αξιωματικής Αντιπολίτευσης ως «καταστροφολογίας η συνέχεια».
    Ακούσαμε πάρα πολλά περί «πετροβολισμών». Ακούσαμε ότι έχουμε ένα νομοσχέδιο, το οποίο είναι υπέρ των μεγάλων επιχειρήσεων που ασχολούνται με τις κατασκευές, τα δημόσια έργα. Τώρα, πώς αυτό γίνεται και από την άλλη μεριά οι μεγάλες κατασκευαστικές των δημοσίων έργων απέχουν τον τελευταίο καιρό από τις δημοπρασίες, επειδή διαφοροποιούνται με το συγκεκριμένο νομοσχέδιο, αυτό δεν το καταλαβαίνω. Και αντιλαμβάνομαι ότι δεν το καταλαβαίνει και ο υπόλοιπος ελληνικός λαός.
    Τώρα, σε σχέση με τις φωτογραφικές διατάξεις: Κυρίες και κύριοι συνάδελφοι, πραγματικά άλλοι ήταν οι φωτογράφοι επί τόσα χρόνια, άλλοι ήταν αυτοί οι οποίοι νομοθετούσαν υπέρ των ολίγων και των συγκεκριμένων συμφερόντων.
    Κύριε Πρόεδρε, σε σχέση με όσα είπε ο συνάδελφος κ. Χριστοδουλάκης, για το ότι κατήργησε το ΠΑ.ΣΟ.Κ. τον αναγκαστικό νόμο. Τώρα πώς, κύριε Πρόεδρε, καταργήθηκε ένας αναγκαστικός νόμος, ο οποίος εξακολουθεί να είναι σε ισχύ μετά από είκοσι χρόνια συνεχούς διακυβέρνησης από το ΠΑ.ΣΟ.Κ., αυτό δεν το καταλαβαίνω. Και αντιλαμβάνομαι ότι μάλλον δεν το καταλαβαίνει και ο ελληνικός λαός. Εγώ θα έλεγα, αντιπολιτευτικές κορώνες για μικροκομματικά οφέλη και τίποτα περισσότερο.
    Κύριε Πρόεδρε, ολοκληρώνω τη δευτερολογία μου λέγοντας ότι πραγματικά έχουμε στα χέρια μας ένα νομοσχέδιο, το οποίο έχει έντονο αναπτυξιακό χαρακτήρα, ένα νομοσχέδιο το οποίο είναι φιλολαϊκό. Και έρχεται να τονώσει την οικονομική δραστηριότητα, κυρίως όμως να διευθετήσει θέματα φορολογίας, τα οποία είναι υπέρ της ανάπτυξης της χώρας.
    Σας ευχαριστώ πάρα πολύ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Καλογήρου.
    Ο κ. Απόστολος Φωτιάδης έχει το λόγο.
    ΑΠΟΣΤΟΛΟΣ ΦΩΤΙΑΔΗΣ: Κύριε Υπουργέ, χαίρομαι γιατί όσον αφορά τις δαπάνες αποδεχθήκατε την άποψή μου, γιατί αυτό συμβαίνει ακριβώς. Υπάρχει, δηλαδή, διαφωνία μεταξύ των επιχειρήσεων και των ελεγκτικών οργάνων κι έρχεστε εσείς με τη ρύθμιση του άρθρου 24 να λύσετε αυτήν τη διαφωνία. Ακριβώς αυτό είπα, ότι νομοθετείτε δηλαδή κάτω από την πίεση συγκεκριμένων επιχειρηματιών, οι οποίοι έχουν εκκρεμείς υποθέσεις.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν είπα αυτό. Είπα ότι βάζουμε συγκεκριμένα κριτήρια στους ελεγκτές.
    ΑΠΟΣΤΟΛΟΣ ΦΩΤΙΑΔΗΣ: Αυτό το οποίο θέλω να σας πω, όμως, είναι ότι το argumentum ab contrario, το εξ αντιδιαστολής επιχείρημα, οδηγεί σε αντίθετα από τον επιδιωκόμενο από εσάς στόχο. Διότι από την ώρα που νομοθετείτε από τώρα, δηλαδή από τη δημοσίευση του συγκεκριμένου νόμου και περιλαμβάνετε συγκεκριμένες δαπάνες, είναι αυτονόητη η ερμηνεία ότι μέχρι τη δημοσίευση του παρόντος νόμου, δαπάνες που πραγματοποιήθηκαν και οι οποίες μνημονεύονται εδώ, δεν ισχύουν. Άρα, δεν μπορεί να καλύψει περιπτώσεις ελέγχων των προηγούμενων ετών.
    Θα ήθελα στην αγαπητή φίλη εισηγήτρια της Νέας Δημοκρατίας να πω τα εξής: Η παρέμβασή σας έκανε τα πράγματα ακόμα χειρότερα. Διότι εμείς είπαμε ότι ψηφίζουμε τη συγκεκριμένη διάταξη και συγχαίρουμε την Κυβέρνηση γιατί παρέτεινε χρονικά την ισχύ της συγκεκριμένης διάταξης. Το γεγονός ότι αυξήθηκε και το αφορολόγητο όριο, το οποίο είχαμε επιβάλει εμείς, είναι και αυτό μία θετική διάταξη. Εμείς δεν την αρνούμαστε. Γι’ αυτό μιλήσαμε για μεγαλοψυχία, την οποία τελικά δεν μπορέσατε να την αποδεχθείτε. Και αντί να κάνετε τον ελιγμό και να πείτε, ναι, είναι μία θετική διάταξη του ΠΑ.ΣΟ.Κ., την οποία συνεχίζουμε εμείς, προσπαθήσατε να οικειοποιηθείτε ένα μέτρο ιδιαίτερα θετικό.
    Πρέπει να πω, όσον αφορά τις εταιρείες του αναγκαστικού νόμου 89/1967 τα εξής: Σύμφωνα με το άρθρο 87, παράγραφος 1 της Συνθήκης για την Ευρωπαϊκή Ένωση, ενισχύσεις που χορηγούνται με οποιαδήποτε μορφή από τα κράτη ή με κρατικούς πόρους, που νοθεύουν ή απειλούν να νοθεύσουν τον ανταγωνισμό με την ευνοϊκή μεταχείριση ορισμένων επιχειρήσεων ή ορισμένων κλάδων παραγωγής, είναι ασυμβίβαστες με την κοινή αγορά. Και σύμφωνα με την πάγια νομολογία του Δικαστηρίου των Ευρωπαϊκών Κοινοτήτων, η έννοια της ενίσχυσης περιλαμβάνει όχι μόνο θετικές παροχές, όπως είναι οι επιδοτήσεις, αλλά και τις παρεμβάσεις εκείνες οι οποίες ανεξαρτήτου μορφής ελαφρύνουν επιβαρύνσεις που κανονικά βαρύνουν τον προϋπολογισμό μιας επιχείρησης.
    Έτσι, λοιπόν, θα έλεγα ότι είναι σαφές πως οι συγκεκριμένες διατάξεις κινούνται στα όρια της κοινοτικής νομιμότητας, όπως κινούνται και στα όρια της εθνικής και συνταγματικής νομιμότητας.
      Σύμφωνα με το άρθρο 78 του Συντάγματος, παράγραφος 1 κανένας φόρος δεν επιβάλλεται, ούτε εισπράττεται χωρίς τυπικό νόμο, που καθορίζει το υποκείμενο της φορολογίας και το εισόδημα, το είδος της περιουσίας, τις δαπάνες και τις συναλλαγές ή τις κατηγορίες στις οποίες αναφέρεται ο νόμος. Το αντικείμενο της φορολογίας, ο φορολογικός συντελεστής, οι απαλλαγές ή οι εξαιρέσεις από τη φορολογία δεν μπορούν να αποτελέσουν αντικείμενο νομοθετικής εξουσιοδότησης, όπως συμβαίνει εδώ να εξουσιοδοτείται ο Υπουργός για να καθορίζει το ύψος των κερδών και επομένως και το ύψος της φορολογίας.
      Έτσι, λοιπόν, οι φορολογικές υποχρεώσεις και οι φορολογικές απαλλαγές, το αντικείμενο της φορολογίας, πρέπει να θεσπίζονται μόνο με τυπικό νόμο, όπως δέχεται το Συμβούλιο της Επικρατείας, και όχι με πράξη της διοίκησης, που εκδίδεται έστω και με νομοθετική εξουσιοδότηση.
      Ταυτόχρονα, να υπενθυμίσω, κύριε Υπουργέ, ότι η Επιστημονική Επιτροπή σαφέστατα σας καθιστά υπεύθυνους και τονίζει ότι είναι αναγκαία η κοινοποίηση των συγκεκριμένων διατάξεων του συγκεκριμένου νόμου στην Ευρωπαϊκή Επιτροπή, γιατί πιστεύει ότι οι συγκεκριμένες διατάξεις αντίκεινται στην κοινοτική νομοθεσία. Ενώ καθυστερήσατε την εφαρμογή του νόμου για τη Δράμα και την Καβάλα, επικαλούμενοι την έγκριση της Ευρωπαϊκής Ένωσης, δεν πράξατε το ίδιο, προκαταβολικά να στείλετε τις διατάξεις του συγκεκριμένου νόμου στην Ευρωπαϊκή Ένωση για να δείτε πόσο αυτές είναι συμβατές με την κοινοτική νομοθεσία.
      Εν πάση περιπτώσει, επειδή τελειώνουμε με τη δεύτερη ενότητα του συγκεκριμένου νομοθετήματος, όλα τα επιχειρήματα τα οποία αναφέρατε όχι μόνο δεν αποδεικνύουν το λαϊκό χαρακτήρα των συγκεκριμένων ρυθμίσεων αλλά αντίθετα τον αντιλαϊκό τους χαρακτήρα. Αυτό που περίτρανα αποδεικνύεται για μια ακόμη φορά, είναι ότι φροντίζετε να δώσετε λύσεις σε όλα τα προβλήματα των επιχειρηματιών και ταυτόχρονα παραπέμπετε στις καλένδες για το απώτερο μέλλον, στο βάθος κάποιας τετραετίας, την επίλυση και την ικανοποίηση αιτημάτων ή δεσμεύσεών σας προεκλογικώς δοθέντων και μάλιστα απατηλώς.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φωτιάδη.
      Το λόγο έχει η ειδική αγορήτρια του Κομμουνιστικού Κόμματος Ελλάδας κ. Βαρβάρα Νικολαϊδου.
      ΒΑΡΒΑΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Εγώ θα ήθελα να πω πολύ συνοπτικά ότι πέρα από τις αντεγκλήσεις που παρακολουθήσαμε μεταξύ της Κυβέρνησης και της Αξιωματικής Αντιπολίτευσης, ή τις διαπιστώσεις αρκετών κυβερνητικών Βουλευτών ότι τα περισσότερα άρθρα του νομοσχεδίου είναι ουσιαστικά το πρόγραμμα του ΠΑ.ΣΟ.Κ. που συνεχίζουν και υλοποιούν, δεν σας κρύβω ότι και από την τοποθέτηση του Υπουργού πείθομαι περισσότερο ότι μόνο φιλολαϊκό δεν είναι το νομοσχέδιο που συζητάμε. Ο χαρακτήρας του είναι καθαρά αντιλαϊκός και φοροεισπρακτικός. Δεν μπορεί κανείς να ξεπεράσει ότι ουσιαστικά εισάγονται τρεις νέοι φόροι και ξεκινάει μια φοροεπέλαση με αυτήν την εφαρμογή του Φ.Π.Α. στα νέα ακίνητα, που βέβαια είναι ένα μέρος της γενικότερης φορολογικής αναδιαμόρφωσης, την οποία έχει εξαγγείλει ήδη η Κυβέρνηση και είναι συνέχεια της προηγούμενης. Μέσα από όλα αυτά τα άρθρα το πρόβλημα είναι ότι κερδισμένοι βγαίνουν οι εργολάβοι, οι τράπεζες και θα την πληρώσουν οι μη έχοντες.
      Για όλους αυτούς τους λόγους όπως καταψηφίσαμε το νομοσχέδιο επί της αρχής, το καταψηφίζουμε και στο σύνολο των άρθρων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία συνάδελφε.
      Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής.
      Κηρύσσεται περαιωμένη η συζήτηση επί της ενότητας των άρθρων 24 έως 48 και θα γίνει η ψήφισή τους ξεχωριστά.
      Ερωτάται το Σώμα: Γίνεται δεκτό το άρθρο 24, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ  ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 24 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 25 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 26, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 26 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 27, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 27 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 28, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 31, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 31 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 32 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 33 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 33 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 34 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 34 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 35 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 35 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 36 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 36 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 37 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 37 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 38 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 38 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 39 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 39 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 40 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 40 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 41 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 41 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 42 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 42 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 43 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 43 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 44 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 44 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 45 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 45 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 46 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 46 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 47 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 47 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 48 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 48 έγινε δεκτό κατά πλειοψηφία ως έχει.
      Κυρίες και κύριοι συνάδελφοι, εισερχόμαστε στη συζήτηση των τροπολογιών.
      Υπάρχουν δύο υπουργικές τροπολογίες. Πρώτη είναι η με γενικό αριθμό 510 και ειδικό αριθμό 129/2-12-2005 των Υπουργών κ.κ. Αλογοσκούφη, Σιούφα και Παναγιωτόπουλου και δεύτερη είναι η με γενικό αριθμό 511 και ειδικό αριθμό 130/2-12-2005 των Υπουργών κ.κ. Βουλγαράκη και Αλογοσκούφη.
      Εισερχόμαστε στη συζήτηση της πρώτης τροπολογίας.
      Το λόγο έχει η κ. Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Κατά το άρθρο 65 του Συντάγματος, η Βουλή των Ελλήνων, εκτός από συνταγματικό όργανο και όργανο νομοθετικής λειτουργίας, έχει και αυτοδιοικητικό χαρακτήρα ως αυτοδιοικούμενος φορέας του δημοσίου και επομένως, κύριε Πρόεδρε, εμπίπτει στην έννοια του κανονισμού της Ευρωπαϊκής Ένωσης 12-60/1999. Συνεπώς, μπορεί να μετέχει στα χρηματοδοτούμενα προγράμματα της Ευρωπαϊκής Ένωσης και να αποτελεί και τελικό δικαιούχο των έργων και των δράσεων.  
      Ως εκ τούτου, με τη συγκεκριμένη τροπολογία δίνεται αυτή η δυνατότητα στη Βουλή των Ελλήνων. Την θεωρώ εξαιρετικής σημασίας και γι’ αυτό το λόγο προτείνω την υπερψήφισή της. 
      Σας ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Καλογήρου.
      Το λόγο έχει ο κ. Φωτιάδης.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, ασφαλώς και συμφωνούμε με τη συμμετοχή της Βουλής των Ελλήνων στα προγράμματα της Ευρωπαϊκής Ένωσης. Είναι μία θετική -θα έλεγα- πρόταση νομοθετικής ρύθμισης που λύνει την οποιαδήποτε αμφιβολία. Επίσης, συμφωνούμε και με την παροχή εξουσιοδότησης στον Υπουργό Απασχόλησης για τα προγράμματα για τις δύο μεγάλες εταιρίες, την “ΑΓΝΟ” και τη “SOFTEX”.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φωτιάδη. 
      Το λόγο έχει η κ. Νικολαϊδου. 
      ΒΑΡΒΑΡΑ ΝΙΚΟΛΑΪΔΟΥ: Κύριε Πρόεδρε, συμφωνούμε για τη συμμετοχή της Βουλής και των Ανεξάρτητων Αρχών στα προγράμματα της Ευρωπαϊκής Ένωσης και στο δεύτερο που έχει σχέση με τη “SOFTEX” και την “ΑΓΝΟ”. 
      Βέβαια εδώ θα θέλαμε να πούμε ότι λύνει για κάποιο χρονικό διάστημα το πρόβλημα των συγκεκριμένων ανέργων, αλλά από τη στιγμή που θα λήξει η επιδότηση το πρόβλημα συνεχίζεται. Θα συμφωνήσουμε, γιατί διατηρούν την ασφάλισή τους στους δικούς τους ασφαλιστικούς φορείς, αλλά για ένα συγκεκριμένο χρονικό διάστημα. Μετά συνεχίζεται το πρόβλημα της ανεργίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ,κυρία Νικολαϊδου. 
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Και εγώ ήθελα να προσθέσω τη δική μου συμφωνία στην τροπολογία αυτή και ειδικά ως προς το θέμα ότι η Βουλή δικαιούται να λαμβάνει μέρος και να επιδοτείται από προγράμματα της Ευρωπαϊκής Ένωσης. Πιστεύω ότι απεδείχθη και από το παρελθόν ότι το διακομματικό Προεδρείο της Βουλής, όπου παρενέβη και ό,τι κατόρθωσε να φέρει σε πέρας, το αποτέλεσμα ήταν στη βάση της ολικής ποιότητας.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής των Ελλήνων, κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Όποιο έργο κατασκευάστηκε από τη Βουλή, από το μεγάλο έργο του γκαράζ, από τις μεταστεγάσεις τις οποίες έκανε, από τα κτήρια των γραφείων των Βουλευτών, αλλά και από θέματα όπως η προβολή του κοινοβουλευτικού έργου δια των εκθέσεων, το άνοιγμα του κτηρίου της Βουλής στο κοινό, το έκανε στη βάση της ολικής ποιότητας.
      Συμφωνώ λοιπόν με την τροπολογία και πιστεύω ότι είναι μια εξαιρετική ευκαιρία και με χρήματα της Ευρωπαϊκής Ένωσης που θα λειτουργήσουν πολλαπλασιαστικά να προσπαθήσει να φτιάξει και έργα τα οποία θα είναι το ίδιο ποιοτικά με όσα σας προανέφερα. Ψηφίζω την τροπολογία της Βουλής.
      ΠΡΟΕΔΡΟΣ (Άννα Μπενάκη-Ψαρούδα): Δεν υπάρχει άλλος συνάδελφος για να μιλήσει.
      Κηρύσσεται περαιωμένη η συζήτηση επί της τροπολογίας με γενικό αριθμό 510 και ειδικό 129.
      Ερωτάται το Σώμα:  Γίνεται δεκτή η τροπολογία όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 510 και ειδικό 129 έγινε δεκτή όπως τροποποιήθηκε από τον κύριο Υπουργό, ομοφώνως και εντάσσεται στο νομοσχέδιο ως ίδιο άρθρο.
      Εισερχόμαστε τώρα στη συζήτηση της τροπολογίας με γενικό αριθμό 511 και ειδικό 130.
      Κύριε Υφυπουργέ θέλετε να μιλήσετε τώρα; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Όχι κυρία Πρόεδρε να ακούσω πρώτα τους συναδέλφους και θα πάρω το λόγο μετά.
      ΠΡΟΕΔΡΟΣ (Άννα Μπενάκη-Ψαρούδα): Η κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ κυρία Πρόεδρε.
      Η συγκεκριμένη τροπολογία σχετίζεται με τον ν. 3103/2003 βάσει του οποίου ανατίθεται η έκδοση των διαβατηρίων στην Ελληνική Αστυνομία και με την συγκεκριμένη τροπολογία προβλέπεται και η καταβολή του παραβόλου για το αντίτιμο της αξίας του διαβατηρίου, ένα έντυπο το οποίο επειδή ακριβώς είναι ειδικό έχει και υψηλό κόστος.
      Έτσι λοιπόν δίνεται παράλληλα και η εξουσιοδότηση στους Υπουργούς Οικονομίας και Οικονομικών και Δημοσίας Τάξεως για τον καθορισμό κάθε φορά του ύψους του συγκεκριμένου αντιτίμου. Είναι  βεβαίως αυτονόητο ότι αυτό θα πρέπει να γίνει προκειμένου να καταβάλλεται το συγκεκριμένο αντίτιμο γι΄ αυτό κυρία Πρόεδρε εισηγούμαι  την υπερψήφιση της συγκεκριμένης τροπολογίας.
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε την κ. Καλογήρου.
      Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Η καταβολή του αντιτίμου του διαβατηρίου ή άλλων εγγράφων αποτελεί μια λογική πρόταση αρκεί κύριε Υπουργέ να μην καταλήξει σε φορολογία, δηλαδή υπό το πρίσμα της ειδικής υπόστασης του διαβατηρίου, μην επιβληθεί μια πρόσθετη φορολογία. Εμείς είμαστε κατ΄ αρχήν θετικοί. 
      ΠΡΟΕΔΡΟΣ (Άννα Μπενάκη-Ψαρούδα): Η κυρία Νικολαϊδου έχει το λόγο.
      ΒΑΡΒΑΡΑ ΝΙΚΟΛΑΙΔΟΥ: Κυρία Πρόεδρε εάν αφορούσε μόνο την αξία του εντύπου του διαβατηρίου θα ήμασταν σίγουρα θετικοί, αλλά η συνέχεια που δίνεται για κάθε έκδοση πιστοποιητικών ή εγγράφων με χαρακτηριστικά ασφαλείας. Εδώ δεν μπορούμε να συμφωνήσουμε. Ουσιαστικά ζητείται να πληρώνουμε για κάθε φακέλωμα που θα γίνεται στους πολίτες και υπάρχουν πολλά αρνητικά παραδείγματα. Δεν συμφωνούμε.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Με πρόλαβε η κυρία Νικολαϊδου στο ζήτημα αυτό. Θα ήθελα την εξήγηση του κυρίου Υπουργού. Αυτό που λέτε «για κάθε έκδοση πιστοποιητικού και εγγράφου ασφαλείας» θα πρέπει να καταβάλλεται το αντίτιμο σαφώς είτε από τους πολίτες είτε εννοείται από το κράτος. Αυτό τι υλικό είναι κύριε Υφυπουργέ; Δώστε μας μια εξήγηση. Δεν έχουμε αντίρρηση στη βάση της ανταποδοτικότητας των υπηρεσιών που προσφέρει η Ελληνική Αστυνομία να το ψηφίσουμε. Αλλά όμως, τι πράγμα είναι αυτό; Σε αυτό δώστε μας μια εξήγηση και δεν θα έχουμε αντίρρηση όπως και ο εισηγητής μας να το ψηφίσουμε. 
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κυρία Πρόεδρε, κύριοι συνάδελφοι για τα διαβατήρια τα οποία σήμερα ισχύουν έχουμε αφενός μεν την καταβολή ενός παραβόλου που κυμαίνεται ανάλογα με το χρόνο που θα ισχύσει το διαβατήριο, ή αν είναι οικογενειακό, ατομικό ή ομαδικό, επίσης καταβάλεται και το αντίτιμο του εντύπου του βιβλιαρίου αυτού το οποίο χρησιμοποιούμε για να λέμε.
      Από ό,τι θα ξέρετε όλοι, από την 1η Ιανουαρίου θα έχουμε νέο διαβατήριο. Με το νόμο 3103/2003 η έκδοση των διαβατηρίων έχει ανατεθεί πλέον στην Ελληνική Αστυνομία, προς τούτο μάλιστα έχει συσταθεί και η σχετική αστυνομική διεύθυνση. Είμαστε επί θύραις εκδόσεως του νέου διαβατηρίου. Δηλαδή από 1η Ιανουαρίου θα έχουμε το καινούριο διαβατήριο.  
     Και μάλιστα η πρόβλεψη είναι ότι σε βάθος χρόνου είναι ενδεχόμενο να προστίθενται κάποια πράγματα που έχουν σχέση με την ασφάλεια του διαβατηρίου.
     Είναι λογικό εκτός από το παράβολο που είναι ήδη θεσμοθετημένο να καταβάλλεται και η αξία του διαβατηρίου. Εκτιμώ ότι αυτό δεν θα είναι ιδιαίτερα υψηλό. Πάντως θα είναι ανάλογο με τα χρήματα τα οποία θα καταβάλει το ελληνικό δημόσιο προκειμένου να αποκτήσει αυτό το βιβλιάριο το οποίο είναι υψίστης ασφαλείας.
     Ποια είναι τα άλλα έντυπα; Για παράδειγμα είναι το ειδικό δελτίο ταυτότητας ομογενούς το οποίο αυτή τη στιγμή είναι ένα απλό χαρτί διπλωμένο στα δυο. Είναι ενδεχόμενο στο μέλλον να έχει τον τύπο της ταυτότητας. Πάντως δεν πρόκειται να ξεκινήσουμε μια φάμπρικα φακελώματος που είπε η συνάδελφος. Όμως επειδή κάποια έγγραφα ασφαλείας τα οποία εκδίδει το δημόσιο προς όφελος του πολίτη έχουν κάποιο κόστος δεν πρέπει να επιβαρύνεται το κράτος αλλά ο ενδιαφερόμενος.
     ΠΡΟΕΔΡΟΣ (Άννα Μπενάκη - Ψαρούδα): Κηρύσσεται περαιωμένη η συζήτηση επί αυτής της τροπολογίας. 
     Ερωτάται το Σώμα: Γίνεται δεκτή η τροπολογία με γενικό αριθμό 511 και ειδικό 130;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
     ΠΡΟΕΔΡΟΣ (Άννα Μπενάκη - Ψαρούδα): Συνεπώς η τροπολογία με γενικό αριθμό 511 και ειδικό 130 γίνεται δεκτή, κατά πλειοψηφία και εντάσσεται στο νομοσχέδιο ως ίδιον άρθρο.
     Εισερχόμεθα τώρα στη συζήτηση εμπροθέσμων τροπολογιών των κυρίων συναδέλφων. 
     Πρώτη είναι η με γενικό αριθμό 507 και ειδικό 127 του συναδέλφου κ. Αγγελή. 
     Ο Υπουργός έχει δηλώσει ότι δεν δέχεται αυτές τις τροπολογίες. Όμως αν οι συνάδελφοι θέλουν να τις αναπτύξουν εφ’ όσον είναι εμπρόθεσμες μπορούν να το κάνουν. 
     Ο κ. Αγγελής έχει το λόγο. 
     ΑΝΕΣΤΗΣ ΑΓΓΕΛΗΣ: Βέβαια, το πνεύμα της τροπολογίας έχει κοινωνικό χαρακτήρα. Μιλάμε για ένα νόμο ο οποίος εφαρμόστηκε σε δύο χιλιάδες επιχειρήσεις με αποτελεσματικό τρόπο. Είχαν παραμείνει εκατό. Ο νόμος επαναπροσδιορίστηκε και δόθηκε μια παράταση έξι μηνών. Ανταποκρίθηκαν άλλες πενήντα επιχειρήσεις. Παραμένουν πενήντα επιχειρήσεις οι οποίες είτε δεν ενημερώθηκαν, είτε είχαν μια συγκυριακή αδυναμία.
     Βεβαίως, γνωρίζουμε τη δημοσιονομική κατάσταση η οποία επικρατεί στη χώρα. Πλην όμως επιμένουμε ότι σε κάθε περίπτωση το δημόσιο θα έχει όφελος με το δεδομένο ότι τα 2/3 αυτών των επιχειρήσεων θα ανταποκριθούν στο συγκεκριμένο χρέος επ’ ωφελεία και της τοπικής κοινωνίας και της κοινωνικότητας που επικρατεί στο χώρο της γουνοποιίας. Βέβαια και το δημόσιο θα επωφεληθεί με έσοδα περίπου ενός εκατομμυρίου ευρώ.
     ΠΡΟΕΔΡΟΣ (Άννα Μπενάκη - Ψαρούδα): Ο κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ: Κυρία Πρόεδρε, έτυχε να χειριστώ το θέμα της ρύθμισης των χρεών των γουνοποιιών. Οφείλω να εξάρω εδώ τη συμβολή των δυο συναδέλφων του κ. Αγγελή αλλά και του κ. Πετσάλνικου. Είχαμε δώσει μια λύση η οποία ήταν ιδιαίτερα ευνοϊκή για ένα κλάδο ο οποίος έπνεε τα λοίσθια λόγω των μεγάλων χρεών προς τις τράπεζες.
     Έχω την εντύπωση ότι η ρύθμιση του 2002 ήταν πολύ θετική, από τις πιο θετικές που ψήφισε ιστορικά η Βουλή. Το είχαμε τονίσει αυτό και υποθέτω ότι θα το θυμάται ο κ. Αγγελής. Έτσι θα έλεγα ότι ούτως ή άλλως η ρύθμιση αυτή είναι στο τέλος της. Αυτοί οι οποίοι δεν υπήχθησαν υποθέτω ότι είναι αυτοί οι οποίοι δεν μπορούσαν να υπαχθούν. Κάντε μια τελευταία  παραχώρηση και παρατείνετε την προθεσμία με την δήλωση όλων των πτερύγων ότι δεν θα ξαναέρθει τέτοιο θέμα, γιατί συνήθως τα θέματα των παρατάσεων των ρυθμίσεων είναι η μεγάλη πληγή για το Υπουργείο Οικονομικών.
     ΠΡΟΕΔΡΟΣ (Άννα Μπενάκη - Ψαρούδα): Έχετε κάποια παρατήρηση κύριε Υπουργέ;
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Όχι κυρία Πρόεδρε. 
     ΠΡΟΕΔΡΟΣ (Άννα Μπενάκη - Ψαρούδα): Συνεπώς η τροπολογία δεν γίνεται δεκτή. 
     Προχωρούμε στην τροπολογία με αριθμό 58/128 της κ. Νικολαϊδου και του κυρίου Τσιόγκα.
      Η κα Νικολαίδου έχει το λόγο.
      ΒΑΡΒΑΡΑ ΝΙΚΟΛΑΐΔΟΥ: Κατ’ αρχήν σέβομαι τον Κανονισμό της Βουλής και ξέρω ότι δεν έχει άμεση σχέση με το νομοσχέδιο. Όμως θα παρακαλούσα τον κύριο Υπουργό να την κάνει δεκτή γιατί πρόκειται για ειδική περίπτωση διότι αφορά 33 εργαζόμενους του Δήμου Αιγάλεω.
      Κύριε Υπουργέ, υπάρχει ένα δικαστήριο στις 16 Δεκεμβρίου και οι άνθρωποι αυτοί, παρ’ ότι έχουν εργαστεί δεκαπέντε χρόνια περίπου, κινδυνεύουν από μία ένσταση που έγινε από κάποιον που δεν είχε προσληφθεί στο Α.Σ.Ε.Π., να ανακληθεί η απόφαση και του Δημοτικού Συμβουλίου και να χάσουν τη δουλειά τους, επειδή ακριβώς έχω εργαστεί στην Τοπική Αυτοδιοίκηση και ξέρουν ότι υπάρχουν πολλές περιπτώσεις διαφορετικές από αυτήν, αυτή νομίζω πως είναι η πιο σοβαρή γιατί αφορά ορισμένους που έχουν δουλέψει δεκαπέντε χρόνια και κινδυνεύουν να χάσουν τη δουλειά τους.
      Γι’ αυτό κατά παρέκκλιση, θα ζητούσαμε από τον κύριο Υπουργό να την κάνει δεκτή λόγω της εκκρεμοδικίας που υπάρχει στις 16 Δεκεμβρίου.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ την κ. Νικολαΐδου.
      Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κυρίε Πρόεδρε, συμφωνούμε και στηρίζουμε την τροπολογία της συναδέλφου του Κ.Κ.Ε. γιατί αφορά εργαζόμενους οι οποίοι ήδη, επί σειρά πολλών χρόνων, προσφέρουν την εργασία τους και εδώ η σύμβασή τους, ήδη αμφισβητείται και μ’ αυτό τον τρόπο θα επικυρώσουμε μία de facto κατάσταση, η οποία έχει γίνει αποδεκτή εδώ και πολλά χρόνια.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ. 
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, παρ’ όλο που η συζητούμενη τροπολογία δεν είναι νομοτεχνικά άρτια, όντως υπάρχει πρόβλημα γι’ αυτούς τους 33 εργαζόμενους και υπάρχει περίπτωση από μία ένσταση που έχει γίνει και ενώ πληρούν τις προϋποθέσεις του Προεδρικού Διατάγματος του κ. Παυλόπουλου, να μείνουν απ’ έξω.
      Γνωρίζω πάρα πολύ καλά τον Κανονισμό της Βουλής και λέω ότι δεν δύναται η τροπολογία αυτή να ενσωματωθεί στο νομοσχέδιο, ούτε μπορεί να γίνει δεκτή. Όμως πρέπει να το δει Κυβέρνηση. Πιστεύω ότι η Κυβέρνηση πρέπει να σκύψει πάνω σ’ αυτό το πρόβλημα γιατί ένα τυπικό θέμα όπου 33 άνθρωποι, που δούλεψαν δεκαπέντε χρόνια, μπορεί να μείνουν απ’ έξω.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ τον κ. Σγουρίδη.
      Αντιλαμβάνομαι το επείγον του θέματος όπως επίσης και τον κύριο Υφυπουργό, ο οποίος δεν ξέρω αν το έχει μελετήσει.
      Ο κύριος Υφυπουργός έχει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το μόνο που θέλω να πω είναι ότι οι τροπολογίες δεν γίνονται δεκτές. Όμως και τα δύο θέματα που θέτονται στις τροπολογίες, η Κυβέρνηση προτίθεται να τα εξετάσει σε επόμενη νομοθετική της πρωτοβουλία.
      ΠΡΟΕΔΡΟΣ (Άννα Μπενάκη - Ψαρούδα): Επομένως ερωτάται το Σώμα αν γίνεται δεκτό το ακροτελεύτιο άρθρο του νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το ακροτελεύτιο άρθρο του νομοσχεδίου έγινε δεκτό ομοφώνως.
     Το νομοσχέδιο του Υπουργείου Οικονομίας και Οικονομικών: «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις» έγινε δεκτό επί της αρχής και επί των άρθρων κατά πλειοψηφία. 
     Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, σας έχουν διανεμηθεί τα Πρακτικά της συνεδρίασης της Πέμπτης 17 Νοεμβρίου 2005 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Συνεπώς τα Πρακτικά της συνεδρίασης της Πέμπτης 17 Νοεμβρίου 2005 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.00΄ λύεται η συνεδρίαση για αύριο ημέρα Παρασκευή 9 Δεκεμβρίου 2005 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 23/23.11.2005 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με την πολιτική της Κυβέρνησης για τα Ελληνικά Ταχυδρομεία, σύμφωνα με την ημερήσια διάταξη που έχει διανεμηθεί.
      
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ ΟΛΟΜΕΛΕΙΑΣ 8-12-05 		ΣΕΛ. 3

