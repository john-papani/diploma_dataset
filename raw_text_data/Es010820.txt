
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΗ΄
Δευτέρα 20 Αυγούστου 2001
ΘΕΜΑΤΑ 
 
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Α. Φλωρίνη, σελ.
3. Ένσταση αντισυνταγματικότητας Βουλευτών της Νέας Δημοκρατίας επί του άρθρου 2 του σχεδίου νόμου του Υπουργείου Ανάπτυξης, σελ.
Β. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Ανάπτυξης: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις, σελ.
2. Αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του σχεδίου νόμου του Υπουργείου Ανάπτυξης, σελ.
3. Κατάθεση σχεδίου νόμου: Οι Υπουργοί Εσωτερικών, Εξωτερικών, Δημόσιας Διοίκησης και Αποκέντρωσης, Οικονομικών, Εμπορικής Ναυτιλίας και Εθνικής Παιδείας και Θρησκευμάτων κατέθεσαν σχέδιο νόμου "Προξενική διατίμηση και άλλες διατάξεις", σελ.
ΟΜΙΛΗΤΕΣ
Α. Επί της ένστασης αντισυνταγματικότητας:
ΑΜΠΑΤΖΟΓΛΟΥ Γ., σελ.
ΠΑΥΛΟΠΟΥΛΟΣ Π., σελ.
ΣΑΛΑΓΚΟΥΔΗΣ Γ., σελ.
ΣΚΥΛΛΑΚΟΣ Α., σελ.
ΣΠΥΡΟΠΟΥΛΟΣ Ρ., σελ.
ΧΡΙΣΤΟΔΟΥΛΑΚΗΣ Ν., σελ.
Β. Επί του σχεδίου νόμου του Υπουργείου Ανάπτυξης:
ΑΜΠΑΤΖΟΓΛΟΥ Γ., σελ.
ΔΑΒΑΚΗΣ Α., σελ.
ΔΗΜΑΣ Σ., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ Α., σελ.
ΚΑΡΑΜΠΙΝΑΣ Κ., σελ.
ΚΟΡΚΟΛΟΠΟΥΛΟΣ Β., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΙΝΟΥ Φ., σελ.
ΛΙΑΣΚΟΣ Α., σελ.
ΛΥΚΟΥΡΕΖΟΣ Α., σελ.
ΜΑΚΡΗ Ζ., σελ.
ΜΕΪΜΑΡΑΚΗΣ Ε., σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΑΥΛΟΠΟΥΛΟΣ Π., σελ.
ΠΙΠΕΡΓΙΑΣ Δ., σελ.
ΣΑΛΑΓΚΟΥΔΗΣ Γ., σελ.
ΣΑΛΜΑΣ Μ., σελ.
ΣΙΟΥΦΑΣ Δ., σελ.
ΣΚΥΛΛΑΚΟΣ Α., σελ.
ΣΠΗΛΙΩΤΟΠΟΥΛΟΣ Σ., σελ.
ΣΠΥΡΟΠΟΥΛΟΣ Ρ., σελ.
ΣΠΥΡΟΥ Σ., σελ.
ΣΤΥΛΙΑΝΙΔΗΣ Ε., σελ.
ΤΣΙΑΡΤΣΙΩΝΗΣ Ν., σελ.
ΤΣΙΠΛΑΚΟΣ Α., σελ.
ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΙΗ΄
Δευτέρα 20 Αυγούστου 2001
Αθήνα, σήμερα στις 20 Αυγούστου 2001, ημέρα Δευτέρα και ώρα 18.48΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Καλό χειμώνα για όσους δεν θα κάνουν άλλες διακοπές.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26/7/2001 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΙΖ΄ συνεδριάσεώς του, της 26ης Ιουλίου 2001 σε ό,τι αφορά στην ψήφιση στο σύνολο του σχεδίου νόμου: "Συσκευασίες και εναλλακτική διαχείριση των συσκευασιών και άλλων προϊόντων - Ίδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων (Ε.Ο.Ε.Δ.Σ.Α.Π.) και άλλες διατάξεις".)
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις". 
Η συζήτηση του νομοσχεδίου θα αρχίσει απόψε. 
Υπουργείου Εθνικής Παιδείας και Θρησκευμάτων.
Μόνη συζήτηση επί της αρχής, των άρθρων και του συνόλου του σχεδίου νόμου: "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και τις ανάγκες των σχολείων". 
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Γεωργίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Θα συζητηθεί το νομοσχέδιο του Υπουργείου Ανάπτυξης "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις". 
Η Διάσκεψη των Προέδρων αποφάσισε στη συνεδρίασή της, της 26.7.2001, τη συζήτηση του νομοσχεδίου αυτού, με τη συνήθη διαδικασία, σε τρεις συνεδριάσεις. 
Ο εισηγητής της Πλειοψηφίας κ. Κωνσταντίνου Φλώρος έχει το λόγο.
Παρακαλώ, επειδή υπάρχει ένα πρόβλημα με την αυτόματη εγγραφή, να δηλώνετε την εγγραφή σας.
ΦΛΩΡΟΣ ΚΩΝΣΤΑΝΤΙΝΟΥ: Κυρίες και κύριοι συνάδελφοι, το νομοσχέδιο που έχω την τιμή να εισηγούμαι στο Τμήμα και ζητώ να υπερψηφιστεί, αποτελεί μία προσπάθεια της Κυβέρνησης και του Υπουργείου Ανάπτυξης, αφ' ενός, να προωθήσει γρηγορότερα τις αναπτυξιακές διαδικασίες και, αφ' ετέρου, να δώσει λύσεις σε προβλήματα ανάπτυξης, που για διάφορους λόγους, είτε έχουν καθυστερήσει είτε εν τω μεταξύ έχουν μεταβληθεί τα διεθνή δεδομένα. 
Κατά την εκτίμησή μου, πρόκειται για ένα νομοσχέδιο τολμηρό και ριζοσπαστικό, που ανταποκρίνεται στις απαιτήσεις της εποχής. 
Τις επιλογές αυτές τις προωθεί το νομοσχέδιο , πρώτον, ενισχύοντας την κοινωνική συνοχή και αλληλεγγύη, όπως παραδείγματος χάρη στα ΕΛΛΗΝΙΚΑ ΝΑΥΠΗΓΕΙΑ, στη ΜΑΒΕ, στα Μεταλλεία Μαγγανίου στη Δράμα -να ευχαριστήσω την Κυβέρνηση για το ότι αποδέχθηκε την τροπολογία που είχα υποβάλει- ακόμη και στην αντικατάσταση των βυρσοδεψείων, όπως γίνεται με το άρθρο 14, με απόλυτο σεβασμό και συμφωνία με τους εργαζόμενους για τις θέσεις εργασίας τους, αλλά και για το μέλλον των επιχειρήσεων, όπως στην περίπτωσή μας είναι τα ΕΛΛΗΝΙΚΑ ΝΑΥΠΗΓΕΙΑ. Και δεύτερον, περιλαμβάνοντας νέες οικονομικές δραστηριότητες, αυτές που έχουν ανάγκη αναπτυξιακών κινήτρων, ιδίως προσφοράς ολοκληρωμένων τουριστικών υπηρεσιών και αξιοποίησης ιαματικών πηγών. Δηλαδή πρόκειται για βελτίωση των διατάξεων του ν. 2601/1998.
Παράλληλα προωθείται η δυνατότητα παραχώρησης για εκμετάλλευση της περιουσίας του ΕΟΤ και στην εταιρία "ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε. Συγκεκριμένα με τα άρθρα 13, 15 και 16 παλαιοί φορείς του ν. 2601/1998 θα μπορούν να υπαχθούν είτε σε επιχορηγήσεις και επιδοτήσεις είτε σε φορολογικές απαλλαγές και επιδότηση τόκων για πραγματοποιούμενες επενδύσεις, για δημιουργία νέων συμπληρωματικών εγκαταστάσεων σε ξενοδοχειακές μονάδες ή αξιοποίηση ιαματικών πηγών με ελάχιστο ύψος επένδυσης πενήντα εκατομμυρίων για μεγάλες και είκοσι πέντε εκατομμυρίων για μικρές ξενοδοχειακές μονάδες.
Ταυτόχρονα αυξάνονται κατά πέντε ποσοστιαίες μονάδες οι ενισχύσεις για ίδρυση και επέκταση ξενοδοχειακών μονάδων, Α.Α΄. και Α΄ κατηγορίας στις περιοχές Γ και Δ των κινήτρων και σε ίδιο ποσοστό επίσης oι ενισχύσεις προκειμένου για επενδύσεις μετατροπής διατηρητέων ή παραδοσιακών κτιρίων σε ξενοδοχειακές μονάδες τουλάχιστον Γ΄ τάξης.
Είναι φανερό, κύριοι συνάδελφοι, ότι οι ρυθμίσεις αυτές στοχεύουν στην καλύτερη προετοιμασία εν όψει των Ολυμπιακών αγώνων του 2004. Παράλληλα δίνεται η δυνατότητα ολικής ή μερικής εκμίσθωσης των επενδύσεων που έχουν υπαχθεί στους αναπτυξιακούς νόμους 1262/82 και 1892/90, πριν περάσει η δεκαετία από την ημερομηνία δημοσίευσης της απόφασης ολοκλήρωσης της επένδυσης, εφόσον η εκμίσθωση οδηγεί σε συνέχιση της λειτουργίας από το μισθωτή στο ίδιο παραγωγικό αντικείμενο με έγκριση του αρμόδιου φορέα. Στο σημείο αυτό υπάρχουν εξαιρέσεις και ιδιαιτερότητες, που θα τις συζητήσουμε κατ' άρθρον. 
Σημαντική τομή επέρχεται με την ένταξη στις αναπτυξιακές επιλογές για αγορά και εγκατάσταση καινούριων σύγχρονων συστημάτων αυτοματοποίησης διαδικασιών και μηχανογράφησης αποθηκών, στα οποία συμπεριλαμβάνεται και το αναγκαίο λογισμικό, που στοχεύουν στην ενίσχυση των μικρών και μεσαίων επιχειρήσεων. 
Ταυτόχρονα τα παρεχόμενα ποσοστά επιχορήγησης των επενδύσεων των μεταποιητικών επιχειρήσεων του ν. 2601/98 αλλάζουν σε 25% στην περιοχή Α, 30% στις περιοχές Β και Γ και 35% στην περιοχή Δ. Υπάρχουν βέβαια και περιπτώσεις, όπου μειώνεται το ελάχιστο απαιτούμενο ύψος της υπαγωγής στον 2601/98 από τα πενήντα στα είκοσι πέντε εκατομμύρια δραχμές.
Τέλος, σ' αυτόν τον τομέα αξίζει να τονίσουμε επί της αρχής την προσθήκη στο ν. 2601/98, σύμφωνα με την οποία η επιχορήγηση γι' αυτές τις κατηγορίες επενδύσεων και δαπανών αφορά όσες απ' αυτές χαρακτηρίζονται μικρομεσαίες επιχειρήσεις με κοινοτικά χαρακτηριστικά, σύσταση της Ευρωπαϊκής Ένωσης 96/280. Δηλαδή κατά τα χαρακτηριστικά που απαιτεί η Ευρωπαϊκή Ένωση για να χαρακτηρισθεί μια επιχείρηση μικρομεσαία, απαιτούνται έως διακόσιοι πενήντα εργαζόμενοι, να έχει κύκλο εργασιών όχι ανώτερο από σαράντα εκατομμύρια ευρώ και να μη μετέχει στο μετοχικό κεφάλαιο της μικρομεσαίας επιχείρησης μη μικρομεσαία επιχείρηση με ποσοστό άνω του 25%. Ιδιαίτερο ποσοστό κινήτρων προβλέπεται στα άρθρα, έως ακόμη και 100% για μετεγκατάσταση βυρσοδεψείων στους Νομούς Αττικής, Θεσσαλονίκης και Χανίων. Αυτά υπάρχουν αναλυτικά στο άρθρο 14. 
Τρίτο στοιχείο αυτού του νομοσχεδίου είναι ότι γίνεται προσπάθεια στα άρθρα 1 και 2 να απλουστευθούν οι διαδικασίες σύστασης εταιρειών και η προώθηση παραγωγής ενέργειας από ανανεώσιμες πηγές ενέργειας. 
Σε ό,τι αφορά τη σύσταση εταιρειών, οι διαδικασίες σήμερα είναι πολυδάπανες, πολύπλοκες και χρονοβόρες. Υπολογίστηκε ότι όπως είναι σήμερα, απαιτείται ένας επενδυτής να απευθυνθεί σε έντεκα φορείς, να περιμένει σαράντα πέντε με πενήντα ημέρες και να δαπανήσει ένα σημαντικό ποσό χρημάτων. Οι διαπιστώσεις αυτές προέρχονται και από διεθνείς οργανισμούς. Αυτά επιχειρεί να απλοποιήσει το νομοσχέδιο με το πρώτο άρθρο και πιστεύω ότι αυτές οι προσπάθειες θα είναι επιτυχείς. 
Σε ό,τι αφορά τις ανανεώσιμες πηγές ενέργειας, στο δεύτερο άρθρο δηλαδή, θέλω να σας θυμίσω ότι επιβάλλεται, ακόμη και αν δεν υπήρχε σχετική κοινοτική οδηγία, να αυξήσουμε την παραγωγή ρεύματος από φιλικές προς το περιβάλλον δράσεις. Γνωρίζετε ότι η χώρα μας διαθέτει αυτό το συγκριτικό πλεονέκτημα. Πρέπει, λοιπόν, σε μια δεκαετία από σήμερα να παράγεται το 20,1% της ηλεκτρικής ενέργειας της χώρας από τέτοιου είδους φιλικές προς το περιβάλλον πηγές. 
Δεδομένου ότι τα μεγάλα υδροηλεκτρικά έργα αποδίδουν περίπου το μισό ποσοστό από τον παραπάνω στόχο και οι ανανεώσιμες πηγές μόνο το 1%, επιβάλλεται να δεκαπλασιαστεί περίπου το ρεύμα που παράγεται από ανανεώσιμες πηγές ενέργειας. Από αυτήν την αναγκαιότητα ξεκινούν οι ρυθμίσεις του άρθρου 2 του νομοσχεδίου, ρυθμίσεις που θα συζητήσουμε αναλυτικά στη συνέχεια, διότι εν τω μεταξύ πληροφορήθηκα ότι η Νέα Δημοκρατία έχει κάποιες διαφορετικές σκέψεις όσον αφορά αυτό το θέμα. 
Τέταρτον, ιδιαίτερη βαρύτητα δόθηκε από όλους τους συναδέλφους στην Επιτροπή Παραγωγής και Εμπορίου, όπου συζητήσαμε το παρόν νομοσχέδιο, στο θέμα της ΔΕΗ (άρθρο 9) και στην τροπολογία που τώρα πλέον είναι άρθρο στο νομοσχέδιο για τα "Ελληνικά πετρέλαια". 
Σε ό,τι αφορά τη ΔΕΗ πιστεύω ότι πέραν των διαδικαστικών ρυθμίσεων που είναι αναγκαίες και νομίζω ότι όλοι πρέπει να τις επικροτήσουμε, υπάρχουν δύο τρία προβλήματα που τα έθεσαν οι συνάδελφοι, τα έθεσαν όμως ιδιαίτερα οι εργαζόμενοι και πιστεύω ότι πρέπει να τα προσέξουμε με ιδιαίτερο ενδιαφέρον. Μπορεί παραδείγματος χάρη να λυθεί το θέμα της πρόσληψης προσωπικού σε διευθυντικές θέσεις έως 20% με διαγωνισμό, όπως προβλέπει τώρα το σχετικό άρθρο 9, με προτάσεις που ήδη έγιναν στην επιτροπή.
Πρέπει επίσης -και μπορεί- να αντιμετωπιστεί το θέμα τόσο της τιμής με την οποία η ΔΕΗ θα αγοράζει το ηλεκτρικό ρεύμα από ιδιώτες παραγωγούς από ΑΠΕ, όπως επίσης ο χαρακτηρισμός των έργων ΑΠΕ ως έργων δημόσιας ωφέλειας.
Εκείνο όμως που προξενεί κατάπληξη και πιστεύω και σε σας, κύριοι συνάδελφοι, είναι η θέση που εκφράζεται από την Αντιπολίτευση -αναφέρομαι αυτήν τη στιγμή στη Νέα Δημοκρατία- για το άρθρο που αφορά τα "Ελληνικά Πετρέλαια". Και αυτό γιατί πολύ πρόσφατα όταν ψηφιζόταν ο νόμος για τα "Ελληνικά Πετρέλαια" το 1998 η Νέα Δημοκρατία έλεγε τα ακριβώς αντίθετα από αυτά που λέει σήμερα. Συγκεκριμένα, η Κυβέρνηση αντιμετώπισε τότε την κατηγορία της υιοθέτησης κρατικιστικής λογικής επειδή έδινε στους ιδιώτες "μόνο" -βάλτε τη λέξη μόνο σε εισαγωγικά, κύριοι συνάδελφοι- το 20% της επιχείρησης, "ΕΛΛΗΝΙΚΑ ΠΕΤΡΕΛΑΙΑ", και όχι το σύνολο των μετοχών, όπως ζητούσε η Νέα Δημοκρατία. Σήμερα που η Κυβέρνηση, μετά την ανάπτυξη της εταιρείας που ήταν αναγκαία σ' αυτήν την τριετία, με νόμο δίνει τη δυνατότητα το 35% των μετοχών μετά ψήφου να ανήκει στο ελληνικό κράτος, σήμερα, λοιπόν, η Κυβέρνηση κατηγορείται για "ξεπούλημα". 
Στην παραπάνω πολιτική σκοπιμότητα της Νέας Δημοκρατίας, δεν συμπεριλαμβάνω φυσικά τους εργαζόμενους στα "Ελληνικά Πετρέλαια". Μάς έχουν αποστείλει σχετικά έγγραφα και είναι βεβαίως γνωστά σε όλους μας. Οι εργαζόμενοι έχουν δικαίωμα να αγωνίζονται και να αγωνιούν για τις θέσεις εργασίας τους και για την επιχείρηση. Σ' αυτούς απευθυνόμενος θέλω να τους διαβεβαιώσω για το ενδιαφέρον όλων των Βουλευτών για την εργασία τους, αλλά και για το μέλλον της εταιρείας και ότι η ρύθμιση που γίνεται είναι ανάλογη με αυτήν που ισχύει για τον ΟΤΕ εδώ και πάνω από ένα χρόνο. Δεν έχουν, πιστεύω, κανένα λόγο να ανησυχούν.
Ιδιαίτερη σημασία έχουν επίσης οι ρυθμίσεις που γίνονται στο άρθρο 10 για τις δημόσιες επιχειρήσεις και οργανισμούς, ώστε να είναι έτοιμες από κάθε άποψη ακόμα και να επιχειρήσουν να εισαχθούν στο χρηματιστήριο, ο εκσυγχρονισμός που επιχειρείται στα Κέντρα Διακοπών Αλλοδαπών που λειτουργούν στη χώρα, οι ενισχύσεις με τον αναπτυξιακό νόμο πλέον για τη μετεγκατάσταση των βυρσοδεψείων για τα οποία είπα πριν, η αναβάθμιση της γραμματείας της Επιτροπής Ανταγωνισμού από Διεύθυνση σε Γενική Διεύθυνση στο Υπουργείο Ανάπτυξης καθώς και η στελέχωσή της, όπως και η επίλυση ορισμένων προβλημάτων του ΟΑΕ τώρα που βρίσκεται στο τέλος. Για όλα αυτά θα έχουμε την ευκαιρία να πούμε αρκετά, πιστεύω, στην κατ' άρθρον συζήτηση. Ελπίζω να μη συνεχιστεί από τη Νέα Δημοκρατία το "όχι" σε όλα και η καταψήφιση όλων των άρθρων, όπως έγινε στην αρμόδια επιτροπή της Βουλής.
Κυρίες και κύριοι συνάδελφοι, την εύκολη κατηγορία, κατηγορία που προσπαθεί να κρύψει την ανυπαρξία προγράμματος και θέσεων, την κατηγορία περί ξεπουλήματος την αντιμετώπισε η Κυβέρνηση στην Επιτροπή, ιδιαίτερα για τα άρθρα από 3 έως 7, που αφορούν τα Ελληνικά Ναυπηγεία, τη ΜΑΒΕ και τους βωξίτες Ελευσίνας. 
Η Νέα Δημοκρατία καταψήφισε τα σχετικά άρθρα παρ' όλη τη διασφάλιση των εργαζομένων σ' αυτές τις επιχειρήσεις, παρ' όλο το ότι στην επιτροπή της Βουλής εξέφρασαν δημόσια τη συμφωνία τους οι εργαζόμενοι, παρ' όλο που η ΓΣΕΕ, με εκπρόσωπό της, συμφώνησε με τις ρυθμίσεις που εισηγείται η Κυβέρνηση. 
Θέλω να γνωρίζουν οι συνάδελφοι και οι εργαζόμενοι ότι την απόρριψη αυτών των άρθρων ζήτησε στην Επιτροπή της Βουλής και ο εκπρόσωπος των βιομηχάνων, ο αντιπρόεδρος του ΣΕΒ. Ο εκπρόσωπος του ΣΕΒ μας είπε ότι τα μέτρα που λαμβάνονται για τους εργαζόμενους είναι απαράδεκτα, ότι το κόστος των δεκαοχτώ δισεκατομμυρίων περίπου θα το επιβαρυνθεί ο λαός, ότι είναι προνομιούχοι οι εργαζόμενοι που θα ανταμειφθούν περίπου με είκοσι δύο εκατομμύρια ο καθένας, για την αποχώρηση από την εργασία του, όταν γνωρίζετε ότι η κρατική επιδότηση για κάθε θέση εργασίας ξεπερνάει τα είκοσι πέντε - τριάντα εκατομμύρια. 
Μετά απ' αυτά, κύριοι συνάδελφοι, γίνεται απολύτως κατανοητή πιστεύω η δήθεν κατηγορία περί ξεπουλήματος από τη Νέα Δημοκρατία. Και όμως, την ίδια στιγμή ο Αρχηγός της Νέας Δημοκρατίας, μιλά για δήθεν όραμα, μιλά για δήθεν ανάπτυξη, μιλά για δήθεν κράτος δικαίου, κράτος αλληλεγγύης, κράτος συνοχής. Και αναρωτιέται κανείς: Αλληλεγγύη χωρίς τους εργαζόμενους, με ποιον μπορεί πράγματι να έχει η Νέα Δημοκρατία; Αλληλεγγύη χωρίς το λαό με ποιον πράγματι μπορεί να έχει η Νέα Δημοκρατία; Η απάντηση είναι αυτονόητη. Αλληλεγγύη και συνοχή μπορεί να έχει η Νέα Δημοκρατία, μόνο με το ΣΕΒ. Γι' αυτό καταψηφίζει το νομοσχέδιο. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Οι δυνάμεις όμως της ανάπτυξης, της συνοχής, της κοινωνικής αλληλεγγύης, στηρίζουν και αυτήν την προσπάθεια της Κυβέρνησης. Γι' αυτό σας εισηγούμαι να υπερψηφίσετε το παρόν νομοσχέδιο. Ευχαριστώ.
(Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι η Νέα Δημοκρατία ορίζει ως Κοινοβουλευτικό Εκπρόσωπο για τη συζήτηση στο νομοσχέδιο "Απλοποίηση διαδικασιών, ίδρυση εταιρειών αδειοδότησης Ανανεώσιμων Πηγών Ενέργειας, ρύθμιση θεμάτων της "Α.Ε. ΕΛΛΗΝΙΚΑ ΝΑΥΠΗΓΕΙΑ" και άλλες διατάξεις", το Βουλευτή Β΄ Θεσσαλονίκης κ. Γεώργιο Σαλαγκούδη.
Επίσης, το Κομμουνιστικό Κόμμα Ελλάδας ορίζει ως ειδικό αγορητή τον Βουλευτή και Ε΄ Αντιπρόεδρο της Βουλής κ. Παναγιώτη Κοσιώνη.
Και ο Συνασπισμός της Αριστεράς και της Προόδου ορίζει ως ειδικό αγορητή τον Βουλευτή κ. Γεώργιο Αμπατζόγλου . 
Το λόγο έχει ο εισηγητής της Νέας Δημοκρατίας κ. Καραμπίνας.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, όσο και καλή διάθεση να θέλει να επιδείξει κανείς και να δεχθεί ως καλοπροαίρετες τις προθέσεις και επιδιώξεις της Κυβέρνησης, η οποία ισχυρίζεται πως οι προτεινόμενες διατάξεις του νομοσχεδίου υπηρετούν την ανάπτυξη, οι μέχρι σήμερα διαδικασίες που ακολουθήθηκαν και το περιεχόμενο του νομοσχεδίου άλλα φανερώνουν, με συνέπεια να είμαστε αντίθετοι, έως και σκληρά κριτικοί απέναντί της. Και αυτό γιατί με αιφνιδιαστικό τρόπο και μέσα στο καλοκαίρι, εφαρμόζοντας μεθόδους τετελεσμένων γεγονότων, η Κυβέρνηση προτείνει νομοθετικές ρυθμίσεις για μείζονος σημασίας θέματα που ενδιαφέρουν άμεσα τον ελληνικό λαό, χιλιάδες εργαζόμενους, ώστε να μη λάβουν γνώση και αντιδράσουν για τα εις βάρος τους αποτελέσματα, καθ' όσον πολλές από τις προτεινόμενες ρυθμίσεις του παρόντος νομοσχεδίου είναι αντισυνταγματικές, επιλήψιμες έως και σκανδαλώδεις. 
Κυρίες και κύριοι συνάδελφοι, για μια ακόμα φορά η Κυβέρνηση υποβαθμίζει ή και ευτελίζει το νομοθετικό έργο, παραβιάζοντας θεμελιώδεις κανόνες λειτουργίας του δημοκρατικού μας πολιτεύματος, αφού ένα συνονθύλευμα προτάσεων διαφόρων θεμάτων άσχετων μεταξύ τους, μια συρραφή τροπολογιών, βαφτίζονται ψευδεπίγραφα ως ενιαίος νόμος.
Το νομοσχέδιο αυτό, κυρίες και κύριοι συνάδελφοι, δεν έχει μια αρχή, δεν υφίσταται το ενιαίο του θέματος όσον αφορά το περιεχόμενό του, αλλά και κάθε άρθρο του θα μπορούσε να αποτελέσει ένα αυτοτελές νομοσχέδιο και κάθε παράγραφος θα μπορούσε να είναι άρθρο νομοσχεδίου. 
Σαν να μην έφθαναν όλα αυτά, πολλές εκ των προτεινομένων διατάξεων του νομοσχεδίου, είτε συγκρούονται είτε καταστρατηγούν βασικούς νόμους, με αποτέλεσμα να δημιουργείται και θέμα συνταγματικότητας.
Οι επισημάνσεις αυτές κατά τη συζήτηση του νομοσχεδίου στην Επιτροπή έγιναν και από τα λοιπά κόμματα της Αντιπολίτευσης, αλλά και από Βουλευτές του κυβερνώντος κόμματος, που χαρακτήρισαν τους νόμους, όπως έρχονται προτεινόμενοι από την Κυβέρνηση, ως νομοθετικά απαράδεκτους, καλώντας την παράλληλα να σέβεται τους πολίτες. Παρ' όλα αυτά, φωνή βοώντος εν τη ερήμω για την Κυβέρνηση του ΠΑΣΟΚ.
Θεωρώ δε επιβεβλημένο να γίνει γνωστό στον ελληνικό λαό ότι το εν λόγω νομοσχέδιο κατετέθη στην αρμόδια Κοινοβουλευτική Επιτροπή μια εβδομάδα πριν κλείσει η Βουλή, βεβιασμένα, στο τέλος Ιουλίου, με όλο αυτό το συνονθύλευμα των διατάξεων που τροποποιούν δεκάδες βασικούς νόμους και μάλιστα σε πολλούς απ' αυτούς αλλοιώνεται το πνεύμα του νομοθέτη. 
Όταν ζητήσαμε χρόνο για να μελετήσουμε τις προτεινόμενες διατάξεις και τι επιφέρουν αυτές, μας απαντήθηκε από τον κύριο Υφυπουργό, ότι το νομοσχέδιο θα έπρεπε να το γνωρίζουν οι Βουλευτές, καθ' όσον από τον Υπουργό Βιομηχανίας και από τον ίδιο είχε γίνει γνωστό μέσω των Μέσων Ενημέρωσης, καθώς επίσης είχε γίνει γνωστό στους εργαζόμενους και στους αρμόδιους φορείς. Μας εμέμφθη μάλιστα ο κύριος Υφυπουργός γιατί δεν είχαμε γνώση του θέματος.
Φαίνεται ότι καθιερώθηκαν καινούριες μέθοδοι όσον αφορά την ενημέρωση των Βουλευτών για τη γνώση των νομοσχεδίων. 'Όπως φαίνεται στο εξής, η ενημέρωση αυτή θα γίνεται μέσω των Μέσων Μαζικής Ενημέρωσης. Προφανώς η νέα αντίληψη εντάσσεται στα πλαίσια του εκσυγχρονισμού και εμείς δεν το αντιληφθήκαμε ακόμη. Και καλά εμείς δεν το γνωρίζαμε, απ' ό,τι όμως απεδείχθη στην Επιτροπή, ούτε και οι ενδιαφερόμενοι φορείς και οι εργαζόμενοι το γνώριζαν, παρά τις δηλώσεις του κυρίου Υφυπουργού, περί του αντιθέτου. ΓΕΝΟΠ-ΔΕΗ, διοίκηση της ΔΕΗ, ΣΕΒ, έλαβαν γνώση την τελευταία στιγμή όπως κατέθεσαν στην επιτροπή. 
Τίθεται, λοιπόν, το ερώτημα: Με ποιους συνεργασθήκατε και ποιους υπηρετεί το συγκεκριμένο νομοσχέδιο που εν κρυπτώ διαμορφώσατε; 
Όμως, κυρίες και κύριοι συνάδελφοι, πέρα από τα παραπάνω, οι προτεινόμενες διατάξεις συνιστούν κατάφορη παραβίαση διατάξεων του Κοινού Ποινικού Δικαίου. 
Πιο συγκεκριμένα: Απιστία εις βάρος του δημοσίου και αυτό γιατί ενώ έχετε προχωρήσει σε διεθνή διαγωνισμό για την πώληση των "ΕΛΛΗΝΙΚΩΝ ΝΑΥΠΗΓΕΙΩΝ Α.Ε.", διαρκούντος του διαγωνισμού, με την προτεινόμενη νομοθετική ρύθμιση, αλλάζετε το καθεστώς της επιχείρησης ευνοώντας σκανδαλωδώς τον όποιο ιδιώτη-μειοδότη, επί ζημία των συμφερόντων του ελληνικού δημοσίου. Δηλαδή, η επιλογή σας, οι εκ των υστέρων νομοθετικές ρυθμίσεις, επιβεβαιώνει την αδιαφάνεια και το παράνομο της διαδικασίας που ακολουθήσατε, καθ' όσον οι νομοθετικές ρυθμίσεις του σήμερα δεν είχαν συμπεριληφθεί στους όρους της προκήρυξης.
Φυσικά η Κυβέρνηση, ο κύριος Υπουργός θα μας πει ότι αυτές οι ρυθμίσεις είχαν γίνει γνωστές στους συμμετέχοντες του διαγωνισμού. Εδώ, κυρίες και κύριοι συνάδελφοι, υφίσταται πλέον ένα μείζον θέμα. Γνωρίζατε δηλαδή εκ των προτέρων τι θα ψηφιστεί σήμερα στη Βουλή! Τελικά, ποιος νομοθετεί, κυρίες και κύριοι συνάδελφοι; Η Κυβέρνηση ή η Βουλή; Νέες αντιλήψεις και εδώ.
Φαίνεται όμως ότι η Κυβέρνηση είναι πολύ βιαστική. Υπερηφανεύεται μάλιστα ότι με διαδικασίες εξπρές πουλάει τα ναυπηγεία. Μάλλον σε εξπρές του μεσονυκτίου εξελίσσεται ως φαίνεται η πώληση των ναυπηγείων.
Κυρίες και κύριοι συνάδελφοι, η Νέα Δημοκρατία συνεπής στις αρχές της λέει "ναι" στις αποκρατικοποιήσεις, λέει όμως "όχι" στο ξεπούλημα, όχι στην αδιαφάνεια που στην προκειμένη περίπτωση επιχειρείτε εσείς με την πολιτική σας, τις επιλογές σας, τις παράνομες διαδικασίες που ακολουθήσατε. Τα μεγαλύτερα ναυπηγεία της Μεσογείου τα οδηγήσατε στο ξεπούλημα, λόγω των αντιλήψεων του κρατικισμού, του κομματισμού, των ανίκανων διοικήσεων που διορίζετε και της εξυπηρέτησης των όποιων σκοπιμοτήτων. Το αποτέλεσμα αυτής σας της πολιτικής το φορτώνετε στους εργαζόμενους, από τη στιγμή κατά την οποία μας λέτε ότι αν απολυθούν εξακόσιοι εργαζόμενοι το ναυπηγείο δεν θα έχει πρόβλημα.
Συνεπώς, το πρόβλημα καθ' υμάς, είναι οι πλέον εργαζόμενοι και η ανικανότητα των διοικήσεων των ναυπηγείων, αφού παραχωρείτε τα ναυπηγεία στον ανάδοχο με εξασφαλισμένες συμβάσεις έργου τριακοσίων πενήντα δισεκατομμυρίων.
Συμπερασματικά, ο ελληνικός λαός πληρώνει ακριβά σήμερα την πολιτική που ακολούθησαν οι κυβερνήσεις του ΠΑΣΟΚ στα ναυπηγεία Σκαραμαγκά. Ανεξάρτητα, όμως, από όλα αυτά, η Νέα Δημοκρατία συμφωνεί σε ό,τι αφορά τα θέματα κοινωνικής προστασίας των εργαζομένων στα ναυπηγεία Σκαραμαγκά και τη ΜΑΒΕ που περιλαμβάνονται στο παρόν νομοσχέδιο και στα μεταλλεία Πύργου-Δράμας για να μην οδηγηθούν στην ανεργία και ανασφάλεια και για να μην προστεθούν και αυτοί στους εξακοσίους χιλιάδες ανέργους που δημιούργησε η μέχρι σήμερα πολιτική σας. Για τη Νέα Δημοκρατία οι εργαζόμενοι δεν ευθύνονται για τις πολιτικές και τις επιλογές σας που έφεραν αυτά τα αποτελέσματα. Φυσικά, με αυτή μας τη θέση βλέπουμε ότι στεναχωριέστε. Θα σας περάσει, δεν πειράζει.
Προχωρώντας στο επόμενο θέμα, κυρίες και κύριοι συνάδελφοι, σχετικά με τη απλοποίηση διαδικασιών, ίδρυση εταιρειών, επισημαίνουμε ότι οι προτεινόμενες τροποποιήσεις είναι αποσπασματικές. Η Κυβέρνησή σας δεν αντιμετώπισε έγκαιρα και συγκεκριμένα με ένα νόμο την επίλυση των προβλημάτων των εταιρειών, ώστε να διευκολυνθεί η σύσταση, η εγκατάσταση και η λειτουργία τους, παρά το γεγονός ότι κατά καιρούς σας είχε αυτό επισημανθεί από την Ευρωπαϊκή Ένωση και τον ΟΟΣΑ. Και αυτές σας οι παρεμβάσεις είναι επουσιώδεις και μη ολοκληρωμένες. Και οι διαδικασίες που υφίστανται ακόμη σήμερα είναι πολύπλοκες, χρονοβόρες και πολυέξοδες σε σχέση με διαδικασίες που προβλέπουν γι' αυτό το σκοπό άλλες ευρωπαϊκές χώρες. 
Για ένα άλλο θέμα μείζονος σημασίας που θα μπορούσε να αποτελέσει και ξεχωριστό νομοσχέδιο λόγω της πληθώρας των διατάξεών του και των πολλαπλών παρεμβάσεών του στο ισχύον νομοθετικό πλαίσιο, πολύ περισσότερο όμως για το νεότευκτον της θεματολογίας του ανανεώσιμες πηγές ενέργειας, επισημαίνουμε ότι η Κυβέρνηση δεν μπορεί να παρακολουθήσει την εξέλιξη ως προς την τεχνολογία και έγκαιρα να διαμορφώσει νομοθετικό πλαίσιο, ώστε να προκύψουν εκείνα τα οφέλη για τη χώρα, όπως επί του προκειμένου η ηλεκτροπαραγωγή από ανανεώσιμες πηγές ενέργειες. Έτσι η χώρα καθίσταται ασυνεπής ως προς τις διεθνείς δεσμεύσεις της για την προστασία του περιβάλλοντος και ειδικότερα την αντιμετώπιση του φαινομένου του θερμοκηπίου, αφού καθυστέρησε πολλά χρόνια την ένταξη των ανανεώσιμων πηγών ενέργειας στο ενεργειακό ισοζύγιο της χώρας. Η ανάπτυξη αυτής της μορφής παραγωγής ηλεκτρικής ενέργειας θα συνέβαλε κατάτι και στη μη εξάρτηση του ενεργειακού εφοδιασμού από τις τιμές του δολαρίου και του πετρελαίου. Η αργοπορημένη όμως αντιμετώπιση αυτού του θέματος αλλά και η εξυπηρέτηση συμφερόντων διαμόρφωσε τις εισηγούμενες με το παρόν νομοσχέδιο διατάξεις, ώστε να είναι άλλες αντισυνταγματικές και άλλες επιλήψιμες και σκανδαλώδεις, καθώς επίσης και ένα άναρχο καθεστώς που θα επιβαρύνει το περιβάλλον σε αντίθεση με το πνεύμα που θέλει τις ανανεώσιμες πηγές ενέργειας να εισάγονται για την παραγωγή ηλεκτρικής ενέργειας για την προστασία του περιβάλλοντος.
Συγκεκριμένα, με τις εισηγούμενες διατάξεις συγκαλύπτονται αναδρομικώς οι παρανομίες σε σχέση με αδειοδοτήσεις, παραβιάζεται το άρθρο 24 του Συντάγματος και ο ν. 998/79 περί προστασίας δασών και δασικών εκτάσεων, καθόσον πολλές διατάξεις του συγκεκριμένου νόμου αντικαθίστανται ή τροποποιούνται με συνέπεια να αλλοιώνεται το πνεύμα του νομοθέτη. Εδώ και η Επιστημονική Επιτροπή της Βουλής στη γνωμοδότησή της συμφωνεί με αυτές μας τις διαπιστώσεις. 
Το μέχρι σήμερα ισχύον πλαίσιο σε περιοχές όπως της Καρύστου, Λακωνίας σε συνδυασμό με τον εκμαυλισμό συνειδήσεων που δημιουργεί το γραφειοκρατικό πλέγμα διαμόρφωσε άναρχη κατάσταση, επιβάρυνε το περιβάλλον και δημιούργησε διενέξεις μεταξύ των συμπολιτών μας.
Με τις προτεινόμενες ρυθμίσεις δεν βελτιώνονται τα πράγματα και δεν θα επιτευχθεί ο στόχος, ώστε μέσα στην επόμενη δεκαετία η χώρα να έχει πετύχει ηλεκτροπαραγωγή της τάξεως του 20% από ανανεώσιμες πηγές ενέργειας, όταν σήμερα που μιλάμε καλύπτεται μόνο το 1%, γεγονός που αποδεικνύει και την αργοπορία σας. 
Η Νέα Δημοκρατία εκτιμά ότι το όλο θέμα θα πρέπει να αντιμετωπισθεί με ενιαίο νόμο, που να περιλαμβάνει όλες εκείνες τις προϋποθέσεις για την προστασία του περιβάλλοντος και την προστασία της περιουσίας των πολιτών από την αυθαιρεσία. 
Σχετικά τώρα με τις διατάξεις που αναφέρονται στη ΔΕΗ, διαπιστώνουμε ότι πέραν του γεγονότος ότι οι συγκεκριμένες διατάξεις διαμορφώθηκαν εν αγνοία της διοίκησης της ΔΕΗ και του συνδικαλιστικού κινήματος, κάτι που ομολογήθηκε από την ακρόαση των φορέων στην επιτροπή, το πνεύμα των εισηγούμενων διατάξεων είναι έως και απαξιωτικό για τη μεγαλύτερη επιχείρηση της χώρας αφ' ενός και αφ' ετέρου δεν δίνουν τη δυνατότητα στη ΔΕΗ να συμμετέχει επί ίσοις όροις στην παραγωγή ηλεκτρικής ενέργειας από ανανεώσιμες πηγές ενέργειας.
Στη ΔΕΗ, η οποία στην πορεία της επετέλεσε κοινωφελές έργο και κατόρθωσε με τη συμβολή του άριστα εκπαιδευμένου και καταρτισμένου στελεχιακού και εργατικού δυναμικού της να καλύψει τις σύγχρονες ανάγκες της χώρας σε ηλεκτρική ενέργεια, η Νέα Δημοκρατία θεωρεί ότι πρέπει να αποδίδεται ο ανάλογος σεβασμός γι' αυτήν τη συμβολή αλλά και να αξιοποιείται η εμπειρία και η γνώση του δυναμικού της στην επίτευξη των εθνικών στόχων με ίσους όρους και προϋποθέσεις στο νέο ανταγωνιστικό περιβάλλον, για να προκύψουν τα καλύτερα δυνατά οφέλη για το λαό και τον τόπο. 
Για τη ΔΕΗ επίσης επισημαίνουμε ότι η δυνατότητα που παρέχεται μέσω των διατάξεων του νομοσχεδίου στη διοικησή της να προχωρήσει σε πρόσληψη στελεχών από την ελεύθερη αγορά εργασίας με σύμβαση εργασίας ορισμένου χρόνου, ιδίως στις περιπτώσεις που απαιτούνται εξειδικευμένες γνώσεις ή εμπειρία στη διοίκηση επιχειρησιακών μονάδων με νέα αντικείμενα προσαρμοσμένα στις νέες συνθήκες αγοράς και του εκσυγχρονισμού της, εμείς σας λέμε "είναι πολλοί κομματικοί στην αγορά εργασίας έξω για να πάρουν παχυλούς μισθούς; Περιμένουν πολλοί στη σειρά και πιέζεσθε αφόρητα;"
Πρόσφατα έγινε στη ΔΕΗ η αξιολόγηση διευθυντικών στελεχών οι οποίοι και φυσικά πληρούσαν τις προϋποθέσεις που ετέθησαν. Ανταποκρίνονται δε με τα προσόντα τους στις σημερινές απαιτήσεις και ανάγκες της επιχείρησης. Πέραν αυτού, μέχρι πρόσφατα η ΔΕΗ έχει μονοπωλιακό χαρακτήρα στην παραγωγή ηλεκτρικής ενέργειας. Σε ποια ελεύθερη αγορά υπάρχουν στελέχη με εμπειρία και γνώση στην παραγωγή ηλεκτρικής ενέργειας;
Αν μάλιστα, κύριοι συνάδελφοι, ρίξουμε μία ματιά στις καινούριες εταιρείες ΑΠΕ, για τους γνωρίζοντες, θα δούμε στελέχη τους να προέρχονται από τη ΔΕΗ ή να είναι συνταξιούχοι της ΔΕΗ. Ως εκ τούτου, δεν μας πείθετε για το καλοπροαίρετο των προθέσεών σας. Η ΔΕΗ για μας έχει το κατάλληλο και εξειδικευμένο προσωπικό για να ανταποκριθεί στα νέα δεδομένα.
Για τη Νέα Δημοκρατία, λοιπόν, προσωπικό υπάρχει και δεν της χρειάζονται άλλοι κομματικοί εκσυγχρονιστές για να καταντήσει και η ΔΕΗ σαν την Ολυμπιακή Αεροπορία.
Πέρα από αυτό, υπάρχει καταστρατήγηση των διατάξεων του ν. 2190 καθώς και μονομερής αλλαγή κατά παράβαση των διατάξεων του ν. 2414/96 περί ανωνύμων εταιρειών και του ν.1876/90 περί συλλογικών συμβάσεων εργασίας.
Μια άλλη επισήμανση, κύριε Υπουργέ, που θα θέλαμε να κάνουμε, είναι ότι εισηγείσθε την παράταση της μίσθωσης των Μεταλλείων Πύργου, γρανίτης, για τέσσερα χρόνια. Η μίσθωση όμως του συγκεκριμένου μεταλλείου έχει λήξει στις 18.8.99. Συνεπώς με νομοθετική ρύθμιση μισθώνετε, δηλαδή ξεπουλάτε τα δημόσια μεταλλεία με του ίδιους οικονομικούς όρους που είχαν συνομολογηθεί πριν αρκετά χρόνια και ούτε καν λαμβάνετε υπόψη ότι η μητρική εταιρεία Μεταλλεία Βωξίτης Ελευσίνας βρίσκεται υπό εκκαθάριση. Έτσι παρατείνετε εμμέσως πλην σαφώς το χρόνο εκκαθάρισης της μητρικής εταιρείας παραβιάζοντας κάθε αρχή δικαίου. 
Τώρα σχετικά με τις προτεινόμενες ρυθμίσεις για θέματα τουρισμού, κατά την ψήφιση του αναπτυξιακού νόμου 2601/98 είχαμε επισημάνει ότι η Κυβέρνηση δεν έχει ολοκληρωμένη πολιτική για το συγκεκριμένο αυτό τομέα της εθνικής οικονομίας, τον τουρισμό. 
Το νομοθετικό πλαίσιο το είχαμε καταγγείλει ότι έχει ελλείψεις και δεν θα αντιμετώπιζε τα προβλήματα και τις ανάγκες των ξενοδοχειακών επιχειρήσεων. Μετά από τρία χρόνια αποδεικνύεται ότι είχαμε δίκιο αφού η Κυβέρνηση με μία σειρά διατάξεων του παρόντος νομοσχεδίου λαμβάνει συμπληρωματικά μέτρα που θα βοηθήσουν την ανάπτυξη του τουρισμού.
Η δική μας φιλοσοφία είναι να δοθεί η δυνατότητα στις επιχειρήσεις ώστε να είναι ανταγωνιστικές, ποιοτικές και να ενισχυθούν γι' αυτό το σκοπό και δεν έχουμε λόγους να διαφωνήσουμε με τις προτεινόμενες διατάξεις. Όμως ειλικρινώς αδυνατούμε να παρακολουθήσουμε το πλήθος των υποπεριπτώσεων που περιλαμβάνουν οι διατάξεις.
Η Κυβέρνηση ακολουθεί σε όλες τις περιπτώσεις την πολιτική του αιφνιδιασμού, ως φαίνεται και των μπαλωμάτων. Και αντί να κινείται με μεγάλες ταχύτητες στη λεωφόρο του ανταγωνισμού, κινείται με το κάρο. 
Τα προβλήματα των επιχειρήσεων του συγκεκριμένου τομέα, ο οποίος στηρίζει ένα μεγάλο μέρος της οικονομίας της χώρας, θα πρέπει να αντιμετωπίζονται με σοβαρότητα, με ενιαίο και ολοκληρωμένο νόμο που να αντιμετωπίζει τα προβλήματα των επιχειρήσεων και να δίνει προοπτική στην πρόοδο και την ανάπτυξη. 
Η Κυβέρνηση είναι ανίκανη να αντιμετωπίσει το παρόν και να προβλέψει το μέλλον. Και αν σήμερα η χώρα βρίσκεται στις τελευταίες θέσεις ανάμεσα στις χώρες της Ευρωπαϊκής Ένωσης, συμβαίνει γιατί αυτή η Κυβέρνηση ποτέ δεν έλαβε τα κατάλληλα μέτρα στον κατάλληλο χρόνο.
Θα σταθώ και σε μερικά άλλα θέματα, κύριοι συνάδελφοι, που αντιμετωπίζονται από το παρόν νομοσχέδιο. Σχετικά με την αλλαγή διάρθρωσης του οργανισμού λειτουργίας της επιτροπής ανταγωνισμού δεν έχουμε αντιρρήσεις. Θέλουμε, όμως, να επισημάνουμε ότι πρέπει να γίνουν άμεσα οι προσλήψεις του ειδικού επιστημονικού προσωπικού για να είναι αποτελεσματική και να δώσει λύσεις στην πληθώρα των υποθέσεων, οι οποίες και εκκρεμούν.
Για τη μετεγκατάσταση των βυρσοδεψείων και τα κίνητρα που χορηγούνται για τις περιοχές Αθηνών, Θεσσαλονίκης και Χανίων δεν είμαστε αντίθετοι.
Κυρίες και κύριοι συνάδελφοι, θα ολοκληρώσω την εισήγησή μου καταγγέλλοντας την Κυβέρνηση για αιφνιδιασμό και ασέβεια προς τους εργαζόμενους και το λαό σε σχέση με την κατάθεση στην επιτροπή την τελευταία στιγμή, και ενώ έκλεινε η Βουλή, τροπολογίας που εισηγείται τη μετοχοποίηση των ελληνικών πετρελαίων. 
Όσον αφορά την ασυνέπειά της σε σχέση με προεκλογικά της προγράμματα και δεσμεύσεις, σε μας δεν πέφτει λόγος. Δικαιούμαστε, όμως, από τη στιγμή που νομοθετούμε να έχουμε πλήρη γνώση όλων των οικονομικών δεδομένων της υπό μετοχοποίηση επιχείρησης. Με τη συμπεριφορά της η Κυβέρνηση επιβεβαιώνει στο να μη διαθέτει ούτε το χρόνο, ούτε τα στοιχεία της επιχείρησης. Επιβεβαιώνει την καθεστωτική αντίληψη που τη διακρίνει και την αλαζονεία που τη διακατέχει. 
Για τους λόγους αυτούς με σταθερότητα στη θέση μας λέμε, ιδιωτικοποιήσεις ναι, ξεπουλήματα όχι, καθόσον για την προκειμένη περίπτωση οι συνθήκες και το κλίμα στο χρηματιστήριο δεν είναι και τόσο κατάλληλες και εκτιμάμε ότι θα έπρεπε να ληφθούν πολύ σοβαρά υπόψη.
Καλούμε, λοιπόν, την Κυβέρνηση να πάρει πίσω τη συγκεκριμένη τροπολογία, αλλά και όσα αντισυνταγματικά, επιλήψιμα και σκανδαλώδη της επισημάνθηκαν.
Η Νέα Δημοκρατία θέλει να πιστεύει ότι η Κυβέρνηση έλαβε εκείνα τα μηνύματα, ώστε να αναθεωρήσει την πολιτική της. Και όσον αφορά τις ιδιωτικοποιήσεις την καλούμε να τις κάνει πράξη με φιλελεύθερες πολιτικές και όχι με φιλελεύθερο μανδύα και σοσιαλιστικό περιεχόμενο ως συνηθίζει.
Κυρίες και κύριοι συνάδελφοι, η ανάπτυξη της χώρας υστερεί. Όλα τα στοιχεία το μαρτυρούν. Και αυτό είναι εύλογο από τη στιγμή κατά την οποία υφίσταται δυσαρμονία μεταξύ της φιλοσοφίας που διακατέχει την Κυβέρνηση και των πολιτικών που απαιτούν τα δεδομένα του σήμερα στο διεθνές περιβάλλον, όπως αυτά διαμορφώθηκαν από την ιστορική εξέλιξη. Και αυτές οι πολιτικές είναι φιλελεύθερες. Αυτό είναι και το μέγα πρόβλημα.
Εμείς πιστεύουμε πως σύντομα ο λαός με την ψήφο του θα δέσει αρμονικά τα πράγματα, με το να εμπιστευθεί τη διακυβέρνηση της χώρας μας στη Νέα Δημοκρατία και τον Αρχηγό της Κώστα Καραμανλή, για να υπάρξει ουσιαστική ανάπτυξη, πρόοδος και ευημερία στον τόπο και το λαό μας. 
Φυσικά αυτό το με πολλές αρχές και χωρίς τέλος συνονθύλευμα διατάξεων που έχει τη μορφή του νομοσχεδίου για λόγους αρχής και ουσίας η Νέα Δημοκρατία το καταψηφίζει επί της αρχής και θέτει ένσταση αντισυνταγματικότητας για το άρθρο 2, σύμφωνα με το άρθρο 100 του Κανονισμού της Βουλής. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, όπως ακούσατε, η Νέα Δημοκρατία προβάλλει δια του Εισηγητή της -μου έχει δώσει και γραπτό σημείωμα με υπογραφές Βουλευτών- αντιρρήσεις για τη συνταγματικότητα του άρθρου 2 του νομοσχεδίου, σύμφωνα με την παράγραφο 1 του άρθρου 100 του Κανονισμού της Βουλής.
Σύμφωνα, λοιπόν, με την παράγραφο 2 του άρθρου 100 του Κανονισμού, θα προχωρήσουμε στη συζήτηση της πρότασης. Θα ομιλήσει ένας εκ των προβαλλόντων τις αντιρρήσεις, ο λέγων και ένας αντιλέγων. Μπορούν επίσης να μιλήσουν οι Πρόεδροι των Κοινοβουλευτικών Ομάδων και οι Υπουργοί όλοι για πέντε λεπτά. Προχωρούμε, λοιπόν, στη συζήτηση αυτής της πρότασης.
Ποιος από σας, κύριοι συνάδελφοι της Νέας Δημοκρατίας, ορίζεται ως ο λέγων της πρότασης; 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Εσείς, κύριε Σαλαγκούδη;
Έχετε το λόγο για πέντε λεπτά.
ΓΕΩΡΓΙΟΣ ΣΑΛΑΓΚΟΥΔΗΣ: Όχι, κύριε Πρόεδρε, η Νέα Δημοκρατία για τη στήριξη της ένστασης αντισυνταγματικότητας ορίζει Ειδικό Αγορητή τον κ. Προκόπη Παυλόπουλο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος, λοιπόν, έχει το λόγο για πέντε λεπτά.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, και μετά την αναθεώρηση των διατάξεων του άρθρου 24 του Συντάγματος εξακολουθούν, τουλάχιστον κατά την ερμηνεία που η Αξιωματική Αντιπολίτευση δέχεται, να ισχύουν -και μάλιστα κατά μείζονα λόγο- οι εγγυήσεις για την προστασία του περιβάλλοντος. Πολλώ μάλλον όταν στο πλαίσιο του άρθρου 24 πλέον καθιερώνεται ρητώς ατομικό και κοινωνικό δικαίωμα για την προστασία του περιβάλλοντος. Έτσι εξακολουθούν να παραμένουν εν ισχύ όλες οι εγγυήσεις που η νομολογία του Συμβουλίου της Επικρατείας, και ιδίως της Ολομέλειας και του 5ου Τμήματος, έχει καθιερώσει για την προστασία του περιβάλλοντος. 
Αναφέρομαι δε κατά κύριο λόγο σε δύο αποφάσεις του Συμβουλίου της Επικρατείας: Στην απόφαση 479 του 1992 και στην απόφαση 1520 του 1993. Με τις αποφάσεις αυτές καθορίζεται μεταξύ άλλων ότι, για εγκαταστάσεις μείζονος σημασίας, χρειάζεται να υπάρχει πλέγμα εγγυήσεων προκειμένου αυτές να λειτουργήσουν νομίμως και σύμφωνα με την προστασία του περιβάλλοντος.
Ειδικότερα, κατά τη νομολογία του Συμβουλίου της Επικρατείας, απαιτείται: Πρώτον, να υπάρξει εθνικός χωροταξικός σχεδιασμός για να μπορούν στη συνέχεια να δημιουργηθούν οι συγκεκριμένες εγκαταστάσεις. Άνευ αυτού οιαδήποτε χωροθέτηση δεν συνάδει προς τις διατάξεις του άρθρου 24, παράγραφος 1. 
Δεύτερον, απαιτείται να υπάρχει πλήρες πλέγμα περιβαλλοντικών επιπτώσεων. 
Και τρίτον, απαιτείται, όταν έχουν εκδοθεί άδειες που έχουν κριθεί μη νόμιμες, να επανεκδοθούν νομίμως εξ υπαρχής. Και όχι να νομιμοποιούνται με βάση ακόμα και νομοθετικές διατάξεις. Διότι ο νόμος είναι υποδεέστερος του Συντάγματος. Επομένως δεν είναι δυνατόν να θεραπεύσει αντισυνταγματικότητες, οι οποίες αφορούν διοικητικές πράξεις.
Με απλές λέξεις: Όταν έχει εκδοθεί μία διοικητική πράξη, πολλώ δε μάλλον εάν η πράξη αυτή έχει ακυρωθεί με απόφαση δικαστηρίου και ιδίως του Συμβουλίου της Επικρατείας, δεν μπορεί ούτε ο νόμος ο ίδιος να έρθει και να νομιμοποιήσει την απόφαση αυτή, εφόσον έχει κριθεί αντισυνταγματική. Και, ιδίως, ως αντίθετη προς τις διατάξεις του άρθρου 24, παράγραφος 1 του Συντάγματος.
Υπό τα δεδομένα αυτά και με βάση τη νομολογία του Συμβουλίου της Επικρατείας, ιδίως δε τις δύο αποφάσεις που ανέφερα, θέτουμε, κατά το άρθρο 100 του Κανονισμού της Βουλής, θέμα αντισυνταγματικότητας του άρθρου 2. Και η αντισυνταγματικότητα αυτή αφορά σε τρία συγκεκριμένα θέματα. Το άρθρο 2 του υπό κρίση και συζήτηση σχεδίου νόμου παραβιάζει κατά τρεις τρόπους το άρθρο 24 του Συντάγματος:
Πρώτον, επιτρέπει ελευθέρως την εγκατάσταση ανανεώσιμων πηγών ενέργειας ανά την επικράτεια χωρίς να έχει προηγηθεί γενικό χωροταξικό ως προς αυτές τις δραστηριότητες. Τούτο σημαίνει ότι εάν γίνει οιαδήποτε εγκατάσταση, αφού δεν υπάρχει εθνικό χωροταξικό -και αν ακόμα το προβλέπει ο νόμος- εφόσον προσβληθεί η σχετική άδεια, θα κριθεί άκυρη.
Δεύτερος λόγος αντισυνταγματικότητας είναι ο εξής: Επιτρέπεται η εγκατάσταση μέσα σε δάση και δασικές εκτάσεις, ενώ είναι γνωστό ότι τούτο θα έπρεπε να γίνεται κατ΄ εξαίρεση. Και μόνο ύστερα από συγκεκριμένες μελέτες περιβαλλοντικών επιπτώσεων. Και, ιδίως, μόνον αν πραγματικά φαινόταν ότι δεν είναι δυνατόν να εξαρκέσουν σε καμία περίπτωση οι άλλοι χώροι. Πράγμα το οποίο δεν αποδεικνύεται από το υπό συζήτηση σχέδιο νόμου.
Όχι δε μόνον αυτό, αλλά αν δείτε την παράγραφο 7 του άρθρου 2, θα παρατηρήσετε -και είναι εκπληκτικό αυτό, κύριε Υπουργέ- ότι δεν απαιτείται ούτε καν άδεια οικοδομής για τα υδροηλεκτρικά εργοστάσια σε ό,τι αφορά στις υδραυλικές εγκαταστάσεις.
Το φράγμα, παραδείγματος χάρη, μπορεί να γίνεται χωρίς προηγούμενη άδεια. Μόνον η εγκατάσταση του μηχανολογικού εξοπλισμού είναι εκείνη η οποία απαιτείται να έχει την άδεια. Ολόκληρο το υπόλοιπο γίνεται υπό την ευθύνη του φορέα, του μελετητή και του κατασκευαστή. Πράγματα αδιανόητα!
Άρα, ο δεύτερος λόγος αντισυνταγματικότητας είναι ότι δεν γίνεται έλεγχος του αν έχουν όλοι οι χώροι που υπάρχουν ανά την επικράτεια εξαντληθεί, ώστε να μπορούμε να μπούμε σε δάση και δασικές εκτάσεις. Δεν γίνεται αυτό ύστερα από ενδελεχή μελέτη περιβαλλοντικών επιπτώσεων και, βεβαίως, δεν απαιτείται άδεια οικοδομής για κρίσιμες οικοδομικές εργασίες, όπως είναι, για παράδειγμα, ολόκληρα φράγματα.
Το τρίτο αφορά στην παράγραφο 8 του άρθρου 2.
Κύριε Υπουργέ, μη νομίζετε ότι είναι αντιπολιτευτικό. Ρωτήστε οιονδήποτε σοβαρό νομικό. Εδώ υπάρχουν αποφάσεις που έχουν κριθεί παράνομες και με αποφάσεις δικαστηρίων, διότι παραβιάζουν το άρθρο 24. Και εσείς, με την παράγραφο 8, τις νομιμοποιείτε. Δεν νοείται τέτοια νομιμοποίηση. Είναι κατάφωρα αντισυνταγματική η διάταξη αυτή.
Σας το λέει και το Επιστημονικό Συμβούλιο της Βουλής. Κομψά, εμμέσως πλην σαφώς, σας λέει ότι υπάρχει θέμα συνταγματικότητας. Ρωτείστε τους ευθέως να σας το πουν, αν νομίζετε ότι το λέμε μόνον εμείς.
Η Νέα Δημοκρατία θέτει το θέμα της αντισυνταγματικότητας -τελειώνω με αυτό, κύριε Πρόεδρε- όχι γιατί θέλει να αντιστρατευτεί τη δημιουργία ανανεώσιμων πηγών ενέργειας. Καταγγέλλει όμως την Κυβέρνηση -το λέω εδώ για να μείνει στα Πρακτικά- ότι εάν εφαρμόσετε τη διάταξη έτσι όπως την έχετε, όσες άδειες δώσετε θα κριθούν παράνομες. Με αποτέλεσμα να μην προχωρήσει ο σχεδιασμός και ο προγραμματισμός και ενώ είμαστε υποχρεωμένοι έναντι της Ευρωπαϊκής Ένωσης να αυξήσουμε στο 20%, όπως ξέρετε, από το 1% που υπάρχει σήμερα. Έτσι όμως δεν θα μπορέσουμε, σε καμία περίπτωση, να προσαρμοσθούμε στα κοινοτικά δεδομένα. 
Η Νέα Δημοκρατία με την ένσταση που κάνει, εκφράζει την αγωνία της ότι δεν θα μπορέσετε να εφαρμόσετε το καθεστώς αυτό. Υποβαθμίζετε τη ΔΕΗ, δεν μπορείτε να το εφαρμόσετε με αποτέλεσμα να βρεθούμε πίσω στις κοινοτικές μας υποχρεώσεις.
Με αυτήν τη διευκρίνιση θέτουμε το θέμα της αντισυνταγματικότητας και παρακαλούμε να κριθεί σύμφωνα με τις διατάξεις της παραγράφου 2 του άρθρου 100 του Κανονισμού της Βουλής.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα πάρετε το λόγο ή θα προηγηθεί ο αντιλέγων;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Να προηγηθεί ο αντιλέγων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυρόπουλος ως αντιλέγων έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θεωρώ ότι η αίτηση αντισυνταγματικότητας που προβάλλει η Νέα Δημοκρατία είναι καθαρά τυπικού αντιπολιτευτικού χαρακτήρα. Η διάταξη δεν μπορεί να θεωρηθεί αντισυνταγματική, απλά το Συμβούλιο της Επικρατείας έχει κρίνει ότι πρέπει να είναι απολύτως αιτιολογημένη η διέλευση από το δάσος, δεδομένου ότι άλλος τρόπος διέλευσης δεν μπορεί να υπάρξει. Το Συμβούλιο της Επικρατείας θέτει το θέμα της αιτιολογημένης διέλευσης. 
Τώρα, όσον αφορά στις περιοχές ιδιαίτερου φυσικού κάλους, ενώ υπάρχει πράγματι μέριμνα από την παράγραφο 10, εδώ θα βλέπαμε ότι ενδεχόμενα μπορεί να υπάρξει επαναδιατύπωση της παραγράφου 10 για μεγαλύτερη διασφάλιση. 
Θεωρούμε ότι δεν υπάρχει πρόβλημα συνταγματικότητας. Η προσεκτική ανάγνωση και του Επιστημονικού Συμβουλίου δεν θέτει τέτοιο θέμα. Απειλή προσφυγής υπάρχει βέβαια για τα πάντα. Δεν νομίζω ότι υπάρχει θέμα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας, ο κ. Σκυλλάκος, έχει το λόγο επί της πρότασης αντισυνταγματικότητας.
ΑΝΤΩΝΗΣ ΣΚΥΛΛΑΚΟΣ: Εμείς έχουμε ταχθεί πάντα υπέρ του να χρησιμοποιηθεί η ενέργεια από διαφορετικές πηγές, αιολικές ή άλλες. 
Η διαφωνία μας είναι για δύο ζητήματα: 
Πρώτον, για την ιδιωτικοποίηση, τη δυνατότητα να το έχουν ιδιώτες και δεύτερον να μην είναι σε βάρος του περιβάλλοντος. 
Εδώ είναι σαφές ότι είναι ελεύθερη η Κυβέρνηση, ο κάθε Υπουργός, χωρίς κανένα χωροταξικό σχεδιασμό, χωρίς καμία μελέτη περιβαλλοντικών επιπτώσεων, όχι μόνο να διορθώνει την έλλειψη τέτοιων στοιχείων για προηγούμενες ρυθμίσεις για προηγούμενες εγκαταστάσεις, αλλά και στο μέλλον με νόμο να πηγαίνει οπουδήποτε εγκρίνεται από το Υπουργείο, σε οποιοδήποτε δάσος και να υπάρχουν τέτοιες εγκαταστάσεις.
Δεν θα μπω στη νομική πλευρά, διότι ο εισηγητής της Νέας Δημοκρατίας, καθότι και επιστημονικά ειδικός, ήταν άψογος στην νομική του επιχειρηματολογία. Θα υπενθυμίσω, όμως, πολιτικά ότι μαζί ΠΑΣΟΚ και Νέα Δημοκρατία ψήφισαν το άρθρο 24 στο Σύνταγμα. 
Εάν προσέξατε τον εκπρόσωπο της Νέας Δημοκρατίας, ήταν πολύ προσεκτικός όταν αναφέρθηκε στο άρθρο 24. Είπε: "Με βάση την ερμηνεία που δίνει η Νέα Δημοκρατία στο τροποποιημένο άρθρο 24".
Μπαίνουμε λοιπόν στη διαδικασία των ερμηνειών του άρθρου 24. Εμείς τασσόμαστε υπέρ της άποψης ότι είναι αντισυνταγματική η σχετική διάταξη του άρθρου 2. Πρέπει να αποσυρθεί.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο εκ μέρους του Συνασπισμού της Αριστεράς και της Προόδου.
ΓΕΩΡΓΙΟΣ ΑΜΠΑΤΖΟΓΛΟΥ: Αποτελεί κοινή πεποίθηση ότι στη χώρα μας πρέπει να αναπτυχθούν οι ανανεώσιμες πηγές ενέργειας. Δυστυχώς για μια ακόμα φορά η Κυβέρνηση προωθεί το συγκεκριμένο θέμα δημιουργώντας ενστάσεις και αντιρρήσεις. 
Πέραν των όσων αναφέρθηκαν θα ήθελα να πω ότι οι διαδικασίες οι οποίες εισάγονται είναι αντίθετες με το Σύνταγμα και τη νομολογία του Συμβουλίου της Επικρατείας. Είναι γνωστό ότι δύο εταιρείες δικαιώθηκαν από το Συμβούλιο της Επικρατείας το οποίο ακύρωσε δύο άδειες εγκατάστασης μιας τρίτης εταιρείας. Ο κύριος Υπουργός την 1η Δεκεμβρίου του 2000 απαντώντας στη Βουλή ανέφερε ότι αν κριθεί σκόπιμο θα υπάρξει αναγκαία νομοθετική παρέμβαση που θα σέβεται την απόφαση του Συμβουλίου της Επικρατείας. Όμως οι ρυθμίσεις που προωθούνται κινούνται προς την αντίθετη κατεύθυνση.
Συγκεκριμένα η παράγραφος 4 του άρθρου 2 αναφέρει ότι η διάταξη της παραγράφου αυτής ισχύει από την έναρξη εφαρμογής του ν. 2244/94. Με αυτήν τη ρύθμιση γίνεται απόπειρα να ακυρωθεί και μάλιστα με αναδρομική ισχύ το σκεπτικό των αποφάσεων του Συμβουλίου της Επικρατείας. Επίσης στην παράγραφο 8 αναφέρεται ότι άδειες εγκατάστασης οι οποίες χορηγήθηκαν πριν από την ισχύ του παρόντος νόμου είναι νόμιμες και ισχυρές. Με τη ρύθμιση αυτή νομιμοποιούνται οι δύο προηγούμενες άδειες που έχουν ακυρωθεί από το Συμβούλιο Επικρατείας. Το Συμβούλιο Επικρατείας με τέσσερις αποφάσεις του, τη 12528, τη 2526/2000, τη 1322 και τη 1324/2001 έχει καθιερώσει ένα καθεστώς αδειοδότησης των συγκεκριμένων μονάδων.
Δυστυχώς, το Υπουργείο για να καταστήσει νομοτεχνικά έγκυρες αυτές τις ρυθμίσεις εξομοιώνει τις ανανεώσιμες πηγές ενέργειας αναδρομικά με στρατιωτικά έργα εθνικής σημασίας. Δυστυχώς δεν μπορούμε να συμφωνήσουμε με τις ρυθμίσεις που προωθεί το Υπουργείο. Συμφωνούμε με την πρόταση για αντισυνταγματικότητα του συγκεκριμένου άρθρου. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ' αρχήν πιστεύω ότι ο κάθε καλοπροαίρετος αναγνώστης μπορεί να πειστεί από την έκθεση της Επιστημονικής Επιτροπής της Βουλής, ότι δεν προκύπτει καθόλου κανένα θέμα αντισυνταγματικότητος ή διατύπωσης γνώμης περί αυτού. Βεβαίως αυτό το οποίο λέει η Επιστημονική Επιτροπή της Βουλής είναι ότι δύναται υπό το καθεστώς αυτών των διατάξεων που προτείνονται προς ψήφιση στο Κοινοβούλιο να υπάρξουν προσφυγές στο Συμβούλιο της Επικρατείας. 
Μη ξεχνάτε ότι και σήμερα αυτό είναι μια αρκετά διαδεδομένη πρακτική. Προσβάλλονται πάρα πολλές αποφάσεις ενεργειακών έργων είτε αφορούν την διέλευση αγωγών είτε την ανέγερση ηλεκτρικών εργοστασίων είτε άλλων ενεργειακών υποδομών. Αυτές οι προσφυγές στο Συμβούλιο Επικρατείας άλλες φορές είναι επιτυχείς και άλλες αλυσιτελείς. Αυτή η διαδικασία μπορεί να συνεχίσει να επαναλαμβάνεται με τις διατάξεις που προτείνονται σήμερα. Έτσι προειδοποιείται ο κατασκευαστής των ανανεώσιμων πηγών ενέργειας που τις τοποθετεί σε δασικές περιοχές να φροντίζει τα έργα που θα φέρουν την ενέργεια από το εργοστάσιο στο δίκτυο να καταφεύγουν στη λύση της δασικής εγκατάστασης ή διέλευσης μόνο όταν δεν υπάρχει άλλη δυνατότητα. Αυτό είναι απόλυτα θεμιτό να διατυπώνεται, αλλά ούτως ή άλλως κατοχυρώνεται με την παράγραφο 10 του συζητούμενου άρθρου.
Αναφέρω χαρακτηριστικά ότι στην παράγραφο 10 στο σημείο β΄ λέει, ότι με αποφάσεις των Υπουργών Ανάπτυξης, Χωροταξίας Περιβάλλοντος και Δημοσίων Έργων οι οποίες δημοσιεύονται στην Εφημερίδα της Κυβερνήσεως, καθορίζονται όλα τα κριτήρια που αφορούν προϋποθέσεις, περιορισμούς, αποστάσεις από όρια οικισμών, περιβαλλοντική αδειοδότηση εγκαταστάσεων, εκμετάλλευσης ανανεώσιμων πηγών ενέργειας. 
Κατά συνέπεια υπάρχει κάθε δυνατότητα να περιφρουρηθεί και η αξία του δάσους, αλλά και να γίνει η αναγκαία χωροθέτηση όσον αφορά τη δυνατότητα εγκατάστασης ανανεώσιμων πηγών ενέργειας. Ούτως ή άλλως οι αποφάσεις προεγκρίσεων απαιτούν περιβαλλοντικές ρυθμίσεις.
Κατά συνέπεια, πιστεύω ότι η πολιτεία έχει και τη βούληση μέσα από τις διατάξεις του άρθρου αυτού -οι οποίες μπορούν να εμπλουτισθούν κατά την ουσία όσο κρίνει απαραίτητο η σύνθεση του Κοινοβουλίου- έτσι ώστε να προστατευθεί το δάσος, αλλά ταυτόχρονα και να προστατεύσουμε και το στόχο της δημιουργίας και της επέκτασης ανανεώσιμων πηγών ενέργειας.
Η χώρα μας έχει αναλάβει ορισμένες υποχρεώσεις, τις οποίες πιστεύω ότι ενστερνίζονται όλα τα κόμματα της Βουλής, ανεξαρτήτως της θέσης ή της κριτικής που έχουν στη συζητούμενη διάταξη. Έχουμε συμφωνήσει και έχουμε υπογράψει ως χώρα να αυξήσουμε το ποσοστό της ενεργειακής συμμετοχής από ανανεώσιμες πηγές από 11%-11,5% περίπου, που είναι σήμερα, στο 20% την επόμενη δεκαετία. Αυτό σημαίνει ότι πρέπει να βρούμε τρόπους να ενθαρρύνουμε και να επεκτείνουμε τη δημιουργία ανανεώσιμων πηγών ενέργειας, έτσι ώστε να "πιάσουμε" ως χώρα τις δεσμεύσεις απέναντι στο περιβάλλον που έχουμε διεθνώς αναλάβει.
Είναι φανερό ότι όπως γίνονται και σε άλλες χώρες ανανεώσιμες πηγές σε δάση και σε δασικές εκτάσεις, έτσι μπορεί με συγκεκριμένες, αυστηρές, περιβαλλοντικά χωροθετημένες προϋποθέσεις να επιτραπεί η κατασκευή τους και εδώ. Έτσι άλλωστε γίνεται όχι μόνο για στρατιωτικά έργα, όπως αναφέρθηκε προηγουμένως, αλλά και για μία σειρά από άλλες ενεργειακές υποδομές, όπως για παράδειγμα οι αγωγοί διέλευσης ηλεκτρικού ρεύματος, οι αγωγοί του φυσικού αερίου, οι πετρελαιαγωγοί. Υπάρχει δηλαδή ένα καθεστώς ούτως ή άλλως το οποίο επιτρέπει την ανέγερση υποδομών που σχετίζονται με την ενέργεια και απλώς επεκτείνεται, θα έλεγα, σε εκείνο το είδος της ενέργειας το οποίο είναι το φιλικότερο δυνατό προς το περιβάλλον.
Κατά την άποψη αυτή ούτε επί της ουσίας ούτε επί του τύπου τίθεται θέμα αντισυνταγματικότητας. Όσον δε αφορά στην ουσία του θέματος, τον τρόπο με τον οποίο προστατεύεται το περιβάλλον και θεσπίζονται τα κριτήρια, έχουμε όλη τη δυνατότητα στην κατ' άρθρον συζήτηση, εάν υπάρξουν καλές προτάσεις προς αυτήν την κατεύθυνση, να αντιμετωπισθούν και να περιληφθούν στην παράγραφο 10.
Ευχαριστώ.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μπορώ να πω την άποψή μου;
ΠΡΟΕΔΡΕΥΩΝ (Κωνσταντίνος Γείτονας): Δεν έχω αντίρρηση.
ΚΟΣΜΑΣ ΣΦΥΡΙΟΥ: Βάσει του Κανονισμού δεν μπορεί.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε, είναι Κοινοβουλευτικός Εκπρόσωπος ο κ. Σαλαγκούδης και έχει το δικαίωμα.
Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μακριά από εμάς να αναχαιτίσουμε την αύξηση της δημιουργίας εγκαταστάσεων ανανεώσιμων πηγών ενέργειας.
Εμείς ψέγουμε την Κυβέρνηση γιατί κράτησε μόνο αυτό το μικρό ποσοστό στο ενεργειακό ισοζύγιο, το 1%, όταν άλλες χώρες της Ευρωπαϊκής Ένωσης προχώρησαν πάνω από το 12%, όπως όριζε η Ευρωπαϊκή Ένωση πριν από λίγο χρονικό διάστημα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Σαλαγκούδη, έχουμε 11%, όχι 1%, γιατί είναι και τα υδροληπτικά μέσα.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ μην διακόπτετε. Πρέπει να ολοκληρώσουμε τη συζήτηση επί της προτάσεως, για να προχωρήσουμε επί του νομοσχεδίου.
ΓΕΩΡΓΙΟΣ ΣΑΛΑΓΚΟΥΔΗΣ: Εγώ δεν καταλαβαίνω ακριβώς το άγχος του κυρίου Υπουργού να επιτρέψει και στις δασικές εκτάσεις τη δημιουργία εγκαταστάσεων ανανεώσιμων πηγών ενέργειας, όταν δεν υπάρχει και δεν υφίσταται τέτοια ανάγκη.
Όπως μου δόθηκε η ευκαιρία να διαπιστώσω ρωτώντας πάρα πολλούς οι οποίοι κατασκευάζουν έργα σε ανανεώσιμες πηγές ενέργειας, υπάρχουν πάρα πολλά εδάφη και δεν είναι απαραίτητο να καταστρέψουμε τα δάση μας επιτρέποντας εγκαταστάσεις μέσα σε αυτά. Άλλο η διέλευση περί της οποίας μιλήσατε.
Και βεβαίως το Συμβούλιο της Επικρατείας, με τις δύο ακυρωτικές αποφάσεις του για αντίστοιχα τέτοια έργα, δεν μίλησε για τη διέλευση του δικτύου, αλλά μίλησε για την εγκατάσταση ανανεώσιμης πηγής ενέργειας. Βεβαίως η διέλευση του δικτύου είναι δυνατή και επιτρεπτή. Και το Συμβούλιο της Επικρατείας συμφωνεί.
Εμείς, λοιπόν, λέμε ότι θα κριθούν αντισυνταγματικά και θα δυσκολευτεί και το έργο της δημιουργίας ανανεώσιμων πηγών ενέργειας. Διότι όσοι θα σπεύσουν εκεί που θα βρουν εύκολο χώρο για την εγκατάσταση σε δασική έκταση -και με άλλους ενδεχόμενα σκοπούς- τότε πιθανόν, όταν καταπέσουν από το Συμβούλιο της Επικρατείας ή δεν θα επιδοτηθούν ή θα είμαστε υποχρεωμένοι να επιστρέψουμε τις επιδοτήσεις από το Γ΄ Κοινοτικό Πλαίσιο Στήριξης. Έτσι το Επιχειρησιακό Πρόγραμμα Ενέργειας δεν θα εκτελεστεί, με άμεσο αποτέλεσμα να μην απορροφήσουμε και τα αντίστοιχα κονδύλια. Το αποτέλεσμα θα είναι να καθυστερήσουμε και πάλι όσον αφορά στο ποσοστό συμμετοχής στο ενεργειακό ισοζύγιο των ανανεώσιμων πηγών ενέργειας.
Γι' αυτό εμείς επιμένουμε στο ότι είναι αντισυνταγματική η διάταξη. Δεν ωφελεί έτσι όπως γίνεται. Στην κατ' άρθρον συζήτηση θα επιμείνουμε κι άλλο και με ονομαστικές ψηφοφορίες.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση κατά την παράγραφο 2 του άρθρου 100 του Κανονισμού της Βουλής επί των αντιρρήσεων, που προβλήθηκαν από πλευράς Νέας Δημοκρατίας για την συνταγματικότητα του άρθρου 2 του συζητούμενου νομοσχεδίου και θα γίνει ψηφοφορία δι' εγέρσεως, όπως ορίζεται και από τον Κανονισμό.
Παρακαλώ οι αποδεχόμενοι τη συνταγματικότητα του άρθρου 2 του νομοσχεδίου να εγερθούν.
(Εγείρονται οι αποδεχόμενοι τη συνταγματικότητα του άρθρου)
Παρακαλώ οι μη αποδεχόμενοι τη συνταγματικότητα του άρθρου 2 του νομοσχεδίου να εγερθούν.
(Εγείρονται οι μη αποδεχόμενοι τη συνταγματικότητα του άρθρου)
Προφανώς, δεν ηγέρθη ο απαιτούμενος και προβλεπόμενος από τον Κανονισμό αριθμός Βουλευτών.
Συνεπώς, η ένσταση αντισυνταγματικότητας του άρθρου 2 του νομοσχεδίου, που υποβλήθηκε από πλευράς της Αξιωματικής Αντιπολίτευσης, απορρίπτεται.
Συνεχίζουμε τη συζήτηση επί της αρχής του νομοσχεδίου. Το λόγο έχει ο ειδικός αγορητής του Κομμουνιστικού Κόμματος Ελλάδας, ο Ε' Αντιπρόεδρος της Βουλής κ. Κοσιώνης.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
Θυμόσαστε, κύριε Πρόεδρε, ότι με αυτό το "προφανώς" έχει δημιουργηθεί ένα επεισόδιο κάποια φορά εδώ.
ΠΡΟΕΔΡΕΥΩΝ (Κωνσταντίνος Γείτονας): Κοιτάξτε, το Προεδρείο μπορεί σίγουρα να μετράει...
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, το βλέμμα σας είναι "αστραπή" στην καταμέτρηση.
ΠΡΟΕΔΡΕΥΩΝ (Κωνσταντίνος Γείτονας): Ναι, γιατί ήταν σαφής η διαφορά.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κυρίες και κύριοι συνάδελφοι, όταν συζητούσαμε το νομοσχέδιο στην Επιτροπή είχαμε τοποθετηθεί και είχαμε πει τους λόγους για τους οποίους θα το καταψηφίσουμε.
Το νομοσχέδιο κινείται στην κατεύθυνση μιας επιτάχυνσης, μιας προώθησης των ιδιωτικοποιήσεων, των αναδιαρθρώσεων, αυτών που λέμε εμείς "καπιταλιστικών αναδιαρθρώσεων", γιατί είναι προς όφελος του μεγάλου κεφαλαίου και όχι της γενικότερης ανάπτυξης της οικονομίας μας, με την έννοια ότι έχει αντανάκλαση και στο κοινωνικό σύνολο.
Βέβαια, όταν συζητούμε τέτοια νομοσχέδια, πάντοτε παρεμβάλλονται ορισμένα θέματα τα οποία αμβλύνουν, για ένα χρονικό διάστημα τουλάχιστον, την αντίληψη που δημιουργεί ένα νομοσχέδιο το οποίο φέρνετε για ψήφιση.
Είπα στην αρχή για την προσπάθεια επιτάχυνσης των αποκρατικοποιήσεων, των ιδιωτικοποιήσεων. Κατά τη γνώμη μου έχει μία πολιτική σημασία αυτό, διότι εμφανίζεται -τουλάχιστον όταν κατατέθηκε το νομοσχέδιο- σε μια χρονική στιγμή η οποία δεν ήταν από πλευράς πολιτικής πάρα πολύ βολική για την Κυβέρνηση. Είχαμε την φαινομενική κόντρα του Πρωθυπουργού με τον Πρόεδρο του Σ.Ε.Β. τότε και μία βδομάδα αργότερα είχαμε τις δηλώσεις του Υπουργού Εθνικής Οικονομίας, που έλεγε "μη φωνάζετε, προχωρούμε σε γρήγορες ιδιωτικοποιήσεις των πάντων". Και τότε πήρε τα συγχαρητήρια από τον Πρόεδρο του Σ.Ε.Β. ο οποίος είπε "δεν χρειάζεται να πάμε ούτε σε πρόωρες εκλογές, προχωράτε μια χαρά".
Έχει, λοιπόν, μία σημασία η χρονική στιγμή, η οποία είναι ακριβώς αυτή που περιγράψαμε, και δεν μπορώ να καταλάβω γιατί την προηγούμενη φορά προκάλεσε την αντίδραση του αρμόδιου Υφυπουργού.
Το δεύτερο είναι αυτό που συζητιέται ευρύτατα -δεν θα έλεγα "καλά και σώνει" εντός Βουλής, αλλά και εκτός Βουλής- ότι υπάρχουν δεσμεύσεις τις οποίες πρέπει να ακολουθήσει η Κυβέρνηση, όπως είναι παραδείγματος χάρη το Πρόγραμμα Σταθερότητας, ο μονόδρομος της ΟΝΕ, όπως μας παρουσιάζεται, τον οποίο εμείς θεωρούμε τελείως αντιλαϊκό.
Και αναρωτιέται κανείς αν έχουμε μία Κυβέρνηση η οποία υποκύπτει στις πιέσεις της ΟΝΕ, των μεγάλων εταίρων μας ή μία Κυβέρνηση η οποία ιδεολογικά πλέον και πολιτικά ταυτίζεται με τις επιλογές της Ευρωπαϊκής Ένωσης.
Η γνώμη μας είναι ότι αυτός ακριβώς είναι ο λόγος. Δηλαδή στην Κυβέρνηση δεν υπάρχουν ιδεολογικές και πολιτικές αντιρρήσεις, προχωράει με τέτοια τακτική που ωφελεί το μεγάλο κεφάλαιο και δεν έχει καμία σχέση με αυτό που λέμε εμείς λαϊκή οικονομία ή αντανάκλαση στο κοινωνικό σύνολο το οποίο πλήττεται συνεχώς. Και αυτό ακριβώς το πράγμα, το ότι δηλαδή προχωρεί σε αυτήν την κατεύθυνση, φαίνεται από πολλές παραμέτρους. Ένα χαρακτηριστικό παράδειγμα είναι όλα αυτά που έρχονται με αυτό το νομοσχέδιο. 
Και πάμε τώρα στο θέμα της αντισυνταγματικότητας που συζητούσαμε πριν από λίγο, δηλαδή στο θέμα της παραγωγής ενέργειας από Ανανεώσιμες Πηγές Ενέργειας. Οι λόγοι είναι περιβαλλοντικοί. Όπως λέμε σε ολόκληρο τον κόσμο και στην Ευρώπη, είναι η μεγάλη εκπομπή διοξειδίου του άνθρακος που δημιουργεί το φαινόμενο του θερμοκηπίου κλπ., να μην τα επαναλαμβάνω γιατί είναι γνωστά. Εμείς σαν θέση αρχής έχουμε τη θέση που λέει ότι είμαστε υπέρ των Ανανεώσιμων Πηγών Ενέργειας. Σημασία έχει ποιος το κάνει αυτό, με ποιο τρόπο γίνεται και ποια είναι τα αποτελέσματα. Δηλαδή καταρχήν είμαστε υπέρ ενός κρατικού φορέα ο οποίος θα κάνει ένα γενικότερο προγραμματισμό στην παραγωγή ηλεκτρικής ενέργειας. Πρέπει επομένως να είναι ένας κρατικός φορέας, ο οποίος να κάνει προγραμματισμό και σ' αυτό το σημείο. Δεν θα αφήνει περιθώρια στους ιδιώτες να κάνουν όπου θέλουν ανανεώσιμες πηγές ενέργειας, με τον τρόπο που θέλουν. Με τις παροχές που δίνει η Κυβέρνηση μέσα από αυτό το νομοσχέδιο, τους δίνει τη δυνατότητα να κάνουν όπου θέλουν Ανανεώσιμες Πηγές Ενέργειας, χωρίς να ζητούν οικονομική άδεια και τους δίνει και τη δυνατότητα να κάνουν και απαλλοτριώσεις. Και δεν το επιτρέπει, παρά το ότι το είπε ο εκπρόσωπος της Νέας Δημοκρατίας ούτε και το τροποποιημένο άρθρο 24 του Συντάγματος ούτε και ο νόμος του 998, όπως τροποποιείται αυτός τώρα. Καταργούνται όλοι οι νόμοι και όλα τα άρθρα εκείνα που προστάτευαν το περιβάλλον μέχρι τώρα.
Επομένως, εκείνο που ενδιαφέρει την Κυβέρνηση είναι κατά κύριο λόγο να μεταβιβάσει αυτήν τη δυνατότητα από ένα κρατικό τομέα στο μεγάλο κεφάλαιο για να έχει κέρδη, χωρίς να λογαριάζει καθόλου τις περιβαλλοντικές επιπτώσεις. Και αυτό θα έχει σαν αποτέλεσμα το ηλεκτρικό ρεύμα να είναι ακριβότερο για τον απλό πολίτη, για τον καταναλωτή.
Χαρακτηριστικό παράδειγμα είναι το αιολικό πάρκο της Εύβοιας που αγοράζεται προς 20,7 δραχμές η κιλοβατώρα, όταν το μέσο κόστος ηλεκτροπαραγωγής της ΔΕΗ, αυτής της ανώνυμης εταιρείας, όπως έχει γίνει τώρα, είναι 12,2 δραχμές. Καταλαβαίνει, λοιπόν, κανείς ότι με την παραχώρηση μεγαλύτερου μεριδίου στους ιδιώτες, θα αυξηθεί η τιμή του ρεύματος για τον απλό καταναλωτή. 
Σημασία έχει πώς θα μπορούσε να γίνει, παρά το ότι εμείς δεν αποδεχόμαστε το φορέα ο οποίος θα το διαχειρίζεται. Ποιος προγραμματίζει; Υπάρχει κεντρικός σχεδιασμός πού μπορούν να γίνουν, με τι υλικοτεχνικό εξοπλισμό και με ποιες διαστάσεις θα παίρνουν αυτά τα προγράμματα παραγωγής ενέργειας αιολικού τύπου; Δεν υπάρχει τίποτα. Αφήνεται τελείως ελεύθερο στους ιδιώτες για τους γνωστούς λόγους που είπαμε και παραπάνω. Αυτός είναι ένας από τους στρατηγικούς τομείς που κατά τη δική μας γνώμη δεν πρέπει να παραχωρηθεί στο ιδιωτικό κεφάλαιο. Θα μπορούσε να το διαχειρίζεται ένας καλύτερος φορέας κρατικός. Δεν μιλάμε για τη ΔΕΗ όπως έχει καταντήσει τώρα και καταντάει ακόμη περισσότερο με αυτές τις ρυθμίσεις που προβλέπονται τώρα. 
Αυτά αφορούσαν τις Ανανεώσιμες Πηγές Ενέργειας.
Ερχόμαστε τώρα στο θέμα των Ναυπηγείων του Σκαραμαγκά. Βέβαια έχουν λεχθεί πάρα πολλά. Δεν ξέρουμε ακόμα ποιο είναι το τίμημα. Πολλές εφημερίδες λένε ότι το τίμημα θα είναι ενάμισι δισεκατομμύριο, αλλά δεν έχει διαψευσθεί μέχρι τώρα. Μεγαλύτερη σημασία έχει ότι εκείνος που θα πάρει τα ναυπηγεία, θα τα πάρει καθαρά από κάθε άποψη, χωρίς χρέη και με όλες τις εγγυήσεις, ώστε να μπορέσει να έχει μεγαλύτερα κέρδη. 
Το δόλωμα που δίνεται στους εργαζόμενους είναι ότι η αποζημίωση -και αυτό το λέει ο εκπρόσωπος του ΣΕΒ που κάτι πρέπει να ξέρει και εκείνος- είναι σαράντα με πενήντα εκατομμύρια δραχμές. Ακούσαμε τον εκπρόσωπο του κόμματος της Πλειοψηφίας να λέει ότι είναι γύρω στα είκοσι έως είκοσι πέντε εκατομμύρια δραχμές. Στην πραγματικότητα είναι ένα δόλωμα για τους εργαζόμενους, οι οποίοι είναι άνεργοι. Και θα πρέπει να καταλάβουν και οι ίδιοι ότι υποθηκεύουν το μέλλον των παιδιών τους, γιατί χωρίς θέσεις εργασίας, τα επόμενα που θα έρθουν θα είναι ακόμη χειρότερα για την οικονομία και τις εργασιακές σχέσεις. 
Έχει ιδιαίτερη σημασία να γυρίσει κανείς το μαγνητόφωνο της μνήμης σε σχέση με τα ναυπηγεία λιγάκι προς τα πίσω, για να δούμε πώς ξεκίνησαν τα πράγματα, ποια είναι η προϊστορία και μήπως γίνεται μία ανακύκλωση του θέματος με την ίδια μορφή. 
Είναι γνωστό ότι τα Ναυπηγεία του Σκαραμαγκά τα είχε ο εφοπλιστής Νιάρχος, ο οποίος κάποτε βρέθηκε σε δύσκολη θέση γενικότερα, άρχισαν να δημιουργούνται στον τομέα αυτό μεγάλες δυσκολίες και επεμβαίνει το κράτος -η κυβέρνηση του ΠΑΣΟΚ, αν θυμάμαι καλά, ήταν- να σώσει τον καημένο το Νιάρχο. Τα παίρνει και τα κρατικοποιεί. Κανένας δεν ξέρει ακόμη τα στοιχεία της καθαρής σύμβασης εκείνη την εποχή. Το μόνο που διέρρευσε είναι ότι εκατόν τριάντα εκατομμύρια δολάρια πήρε ο καημένος ο Νιάρχος για να τα δώσει στο κράτος. Τα πήρε το κράτος. Να τα κάνει τι; Υπήρξε ένα μεσοδιάστημα που άρχισε να υπονομεύεται η ίδια η ύπαρξή τους, γιατί φυσικά η κυβέρνηση του ΠΑΣΟΚ από τότε δεν σχεδίαζε να τα κρατήσει, αλλά σχεδίαζε να τα φέρει σε μία τέτοια κατάσταση, ώστε να μπορεί να τα ξαναδώσει πάλι με ένα τίμημα το οποίο θα είναι ίσως της τάξης του ενάμισι δισεκατομμυρίου. 
Έγιναν προσπάθειες και μάλιστα ψηφίστηκε και ο νόμος για ιδιωτικοποίηση 100% των ναυπηγείων. Ήταν πριν από το 1995, αν θυμάμαι καλά. Αλλά οι διαγωνισμοί, που έγιναν, κατέληξαν σε φιάσκο και πολιτικό φιάσκο τις περισσότερες φορές. Και τότε βρέθηκε η ενδιάμεση λύση, θα τη θυμόσαστε, του 51%-49%. Δηλαδή 51% η ΕΤΒΑ και 49% οι εργαζόμενοι. Αυτός ήταν ένας έμμεσος τρόπος ιδιωτικοποίησης. Αλλά το κυρίαρχο που έχει σχέση με αυτά που συζητάμε σήμερα, ήταν τότε ότι από τις συνδικαλιστικές παρατάξεις του κυβερνητικού κόμματος και από την ίδια την Κυβέρνηση, παρουσιάστηκε σαν μια γιγαντιαία προσπάθεια που έγινε για να διατηρηθούν τα ναυπηγεία υπό κρατικό και δημόσιο έλεγχο. Το αποτέλεσμα ήταν αυτό που βλέπουμε τώρα, χωρίς να ξέρουμε πώς έγινε ο διαγωνισμός και με ποιες συνθήκες: Δίνεται καθαρισμένο από όλα τα χρέη, από τα πάντα, σε ιδιώτη -που δεν ξέρουμε ακόμη ποιος είναι γιατί ο κ. Ταβουλάρης έχει κάνει έφεση- και από εργάτες, από εξακόσιους τουλάχιστον μέχρι τώρα. Η πρόβλεψη όμως είναι -γιατί πάντοτε στις ιδιωτικοποιήσεις αυτό έχει γίνει και όπου έχουν γίνει συγχωνεύσεις το ίδιο πράγμα γίνεται πάντοτε- ότι έχουμε μεγαλύτερη απώλεια εργατικού δυναμικού από ό,τι προβλέπεται τώρα με τους εξακόσιους. Γιατί είναι γνωστό ότι δεν συμφέρει αυτόν που θα πάρει τώρα τα Ναυπηγεία του Σκαραμαγκά να δουλεύει με χίλιους διακόσιους, θα τους κάνει λιγότερους, ώστε να έχει την ευχέρεια μετά να πάρει τους απασχολήσιμους, που σημαίνει φθηνή εργατική δύναμη, άρα μεγαλύτερα κέρδη. 
Αλλά δεν είναι μόνο τα Ναυπηγεία του Σκαραμαγκά. Και τα Ναυπηγεία της Ελευσίνας το ίδιο ήταν. Άλλος τότε γνωστός φτωχός εφοπλιστής, η οικογένεια των Ανδρεάδηδων, η οποία σε μία στιγμή βρέθηκε χρεωμένη με εννιά δισεκατομμύρια που είχαν τα ναυπηγεία, προσέτρεξε η ελληνική κυβέρνηση, τα αγόρασε, τα κράτησε, τα αναβάθμισε οικονομικά γιατί είχαν μεγάλες παραγγελίες και τα πούλησε με οκτώ δισεκατομμύρια δραχμές. Και νομίζω ότι δεν το έκανε η Κυβέρνηση του ΠΑΣΟΚ, αλλά η Κυβέρνηση της Νέας Δημοκρατίας. Και εδώ φαίνεται ακριβώς η δυσκολία της Αξιωματικής Αντιπολίτευσης -και το λέω με την έννοια της παρατήρησης και όχι της ειρωνείας- ότι το ιδεολογικό πρόβλημα είναι ακριβώς αυτή η ταύτιση πολιτική και ιδεολογική. Και πιανόμαστε με επιμέρους θεματάκια ότι σ' αυτό έχουμε αντιρρήσεις, ενώ υπάρχει απόλυτη ταύτιση το τι θα γίνει με την ιδιωτικοποίηση των πάντων που προωθείται.
Λέγεται ότι θα είναι ζημιογόνα -θα βρίσκονται διάφορες αιτιολογίες- και ας ήταν στην πρόσκληση ενδιαφέροντος η ίδια εταιρεία που είχε αναλάβει όλη αυτή τη διαδικασία κι έλεγε ότι είναι από τα μεγαλύτερα και αποδοτικότερα ναυπηγεία της Ελλάδας και της Ανατολικής Μεσογείου.
Το φιλέτο δηλαδή δίνετε στην πραγματικότητα στο ιδιωτικό κεφάλαιο και αυτό θα έχει επιπτώσεις όχι μόνο γενικότερα στην εθνική οικονομία με την έννοια που το αντιλαμβανόμαστε εμείς τουλάχιστον, αλλά θα έχει και στις εργασιακές σχέσεις μεγαλύτερες επιπτώσεις στο επόμενο χρονικό διάστημα εάν γίνει αυτό. 
Το τρίτο χαρακτηριστικό παράδειγμα είναι τα Ναυπηγεία του Νεωρίου. Πάλι χαρακτηριστική περίπτωση αυτή, βρίσκεται κάποια σε δύσκολη θέση, την παίρνει το κράτος, την ξεχρεώνει, τη ξελασπώνει και του τη δίνει μία χαρά πάλι. 
Τον Οργανισμό Ανασυγκρότησης Επιχειρήσεων τον θυμόσαστε; Η μεγαλύτερη επιχείρηση παραπλάνησης του ελληνικού λαού στον τομέα της ανάπτυξης. Όλες οι μεγάλες επιχειρήσεις όπως η Πειραϊκή-Πατραϊκή είχαν πάρει ό,τι μπορεί κανείς να φανταστεί από το δημόσιο σε δάνεια κλπ., και τους χαρίστηκαν. Τις πήραν δήθεν για να τις ανασυγκροτήσουν, τις διέλυσαν και τώρα πουλάνε την Πειραϊκή-Πατραϊκή για εννέα δισεκατομμύρια, όπως πούλησαν και το Λαδόπουλο 1,5 δισεκατομμύρια. Αυτή, αγαπητοί φίλοι, δεν είναι περιουσία της Κυβέρνησης, είναι δημόσια λαϊκή περιουσία. Όλα αυτά έχουν γίνει με τον ιδρώτα των εργαζομένων και τα δίνετε τώρα και προσπαθούμε να βρούμε εάν έπρεπε τα Ναυπηγεία Σκαραμαγκά να είναι λίγο ακριβότερα. Δηλαδή εκείνος που θα τα πάρει τώρα να δώσει όχι 1,5 δισεκατομμύρια, αλλά δύο ή 2,5 δισεκατομμύρια. Το θέμα είναι πώς γίνονται οι αποκρατικοποιήσεις, προς όφελος ποιών και εις βάρος ποιών. Έχουμε τη μεγαλύτερη συγκέντρωση κεφαλαίου τα τελευταία δεκαπέντε, είκοσι χρόνια σε λίγα χέρια και το μεγαλύτερο ποσοστό ανθρώπων που ζουν κάτω από το όριο της φτώχειας. Είναι πάνω από 2,5 εκατομμύρια. Δεν είναι αυτά στοιχεία δικά μας. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εσωτερικών, Εξωτερικών, Δημόσιας Διοίκησης και Αποκέντρωσης, Οικονομικών, Εμπορικής Ναυτιλίας και Εθνικής Παιδείας και Θρησκευμάτων κατέθεσαν σχέδιο νόμου "Προξενική διατίμηση και άλλες διατάξεις". 
Παραπέμπεται στην αρμόδια Διαρκή Επιτροπή.
Έχω την τιμή να ανακοινώσω στο Τμήμα ότι ο συνάδελφος Βουλευτής Χαλκιδικής Αθηναίος Φλωρίνης, ζητεί ολιγοήμερη άδεια απουσίας στο εξωτερικό. 
Το Τμήμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Τμήμα ενέκρινε τη ζητηθείσα άδεια. 
Το λόγο έχει ο Ειδικός Αγορητής του Συνασπισμού της Αριστεράς και της Προόδου κ. Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, καλούμεθα να τοποθετηθούμε επί της αρχής σ' ένα σχέδιο νόμου με δεκαοκτώ άρθρα και επτά τροπολογίες, το οποίο παρουσιάζεται ως κέραμοι και πλίνθοι ατάκτως ερρημμένοι, για το οποίο ούτε η εισηγητική έκθεση τολμάει να αναφέρει κάποια αρχή ή έστω φιλοσοφία. Όλο και συχνότερα παρουσιάζεται η ανάγκη για νομοσχέδιο σκούπα και αυτό οφείλεται στις ατέλειες των βασικών νόμων, τις οποίες ψηφίζει με αφθονία, αλλά και αυταρχικότητα η κυβερνητική πλειοψηφία. 
Μπορεί κανείς να ισχυριστεί χωρίς καμία υπερβολή ότι αυτά τα πολυνομοσχέδια αποτελούν την πλέον πιστή έκφραση της κυβερνητικής πολιτικής μιας πολιτικής πολυκερματισμένης και κατακερματισμένης. Βεβαίως, η κυβερνητική πολιτική έχει ένα κοινό γνώρισμα, την προσπάθεια να υλοποιήσει όσο γίνεται ταχύτερα τις νεοφιλελεύθερες επιλογές για την άκρατη ιδιωτικοποίηση βασικών κλάδων της οικονομίας και μάλιστα με ευτελές αντίτιμο. Αναπόφευκτα, λοιπόν, στη συζήτηση επί της αρχής θα εκθέσουμε τις απόψεις μας στα βασικότερα θέματα που αναφέρονται στο σχέδιο νόμου. Σχετικά με το άρθρο 1 και την απλοποίηση των διαδικασιών για τη σύσταση ανωνύμων εταιρειών πάγια επιλογή του ελληνικού δημοσίου υπήρξε η θεώρηση κάθε συναλλασσόμενου ως αναξιόπιστου και αφερέγγυου, μέχρις αποδείξεως του αντιθέτου. Προς τούτο δε, απαιτείτο ένα πλήθος χαρτιών, βεβαιώσεων και παραστατικών.
Πολλές φορές οι διάφοροι ιμάντες της διοίκησης χρησιμοποίησαν τις δαιδαλώδεις διαδικασίες ως μέσο πιέσεων, εκβιασμών και ανάπτυξης πελατειακών σχέσεων. Έτσι το όλο πλέγμα των διαδικασιών φερεγγυότητας και επαλήθευσης είχε προ πολλού καταστεί αφερέγγυο, αναποτελεσματικό και πολλές φορές ύποπτο. Σήμερα, είναι αναγκαία η απλοποίηση όλων των διαδικασιών του Δημοσίου, ενώ παράλληλα είναι και εφικτή, αφού τα σύγχρονα μέσα επιτρέπουν την ταχύτατη διασταύρωση και επαλήθευση των στοιχείων.
Έρευνα της Ευρωπαϊκής Επιτροπής αποκαλύπτει ότι σε σύνολο δεκαεννιά χωρών, των δεκαπέντε κρατών μελών της Ευρωπαϊκής Ένωσης, των Ηνωμένων Πολιτειών, του Καναδά, της Ιαπωνίας και της Αυστραλίας, η χώρα μας είναι προτελευταία στον αγώνα για την ευκολία ίδρυσης μιας νέας επιχείρησης. Είμαστε η μοναδική χώρα η οποία την τελευταία τριετία δεν πήρε κανένα μέτρο για την ενθάρρυνση δημιουργίας νέων επιχειρήσεων ή έστω για την αυτοαπασχόληση. 
Ειδικά για τη σύσταση μιας νέας επιχείρησης απαιτούνται πενήντα τρεις εργάσιμες ημέρες, υπέρβαση δεκατριών γραφειοκρατικών εμποδίων και κόστος πεντέμισι χιλιάδων δολαρίων, το οποίο αναγόμενο προς το κατά κεφαλήν ΑΕΠ κατατάσσει την Ελλάδα ως την πλέον ακριβή χώρα. Σαράντα οκτώ φορές πιο ακριβή από τις Ηνωμένες Πολιτείες, πέντε φορές από το Βέλγιο και μιάμιση φορά από την Πορτογαλία.
Κατά συνέπεια, κάθε ρύθμιση με την οποία απλουστεύονται οι διαδικασίες σύστασης ανώνυμης εταιρείας είναι ευπρόσδεκτη, εφόσον είναι και ορθολογική. Και λέμε ορθολογική, γιατί με το περιεχόμενο του άρθρου 1 επέρχονται δεκατρείς τροποποιήσεις σε τέσσερις υφιστάμενους νόμους. 
Η ανάγνωση, κατανόηση και αξιοποίηση όλων αυτών των νομοθετημάτων από κάθε ενδιαφερόμενο είναι πλέον δυσχερής έως αδύνατη. Καλείται το Υπουργείο Ανάπτυξης να κωδικοποιήσει τη σχετική νομοθεσία. Θα ψηφίσουμε το άρθρο αυτό παρά τις επιφυλάξεις μας στις ρυθμίσεις των παραγράφων 1, 6 και 7, στις οποίες θα αναφερθούμε στην κατ΄ άρθρο συζήτηση.
Σε ό,τι αφορά το άρθρο 2 και τις Ανανεώσιμες Πηγές Ενέργειας, αναγνωρίζουμε και συμφωνούμε απόλυτα με την ανάγκη ανάπτυξης των Ανανεώσιμων Πηγών Ενέργειας, των ΑΠΕ. Τα προσεχή δέκα χρόνια πρέπει να αξιοποιήσουμε τις ΑΠΕ, ώστε να καλύψουν το 20% του ενεργειακού μας ισοζυγίου και αυτό θα γίνει με αύξηση κατά 8% των μεγάλων υδροηλεκτρικών έργων, κατά 2% των μικρών υδροηλεκτρικών και κατά 10% των υπόλοιπων μορφών ανανεώσιμων πηγών ενέργειας. 
Είμαστε ανήσυχοι και φυσικά το γνωρίζουν και ο κύριος Υπουργός και η Ρυθμιστική Αρχή Ενέργειας, ότι μέχρι το 2010 ούτε το 20% της ολικής ζήτησης ενέργειας θα παρέχεται από ΑΠΕ ούτε θα συγκρατήσουμε τις εκπομπές των αερίων του θερμοκηπίου στο επίπεδο του 25% πλέον των εκπομπών του 1990. 
Για την αξιοποίηση της αιολικής ενέργειας είναι γνωστό ότι το κρίσιμο όριο ταχύτητας είναι εκείνο το έξι μέτρων το δευτερόλεπτο και περιοχές με παρόμοιο αιολικό δυναμικό είναι τα νησιά, η Λακωνία, η Εύβοια και η Ανατολική Αττική. Ενώ συμφωνούμε στην κατεύθυνση ανάπτυξης των ΑΠΕ, όπως γενικά συμφωνούμε και με τη βιομηχανική ανάπτυξη, με το παρόν σχέδιο νόμου επιχειρείτε να επαναλάβετε και μάλιστα αυτήν την εποχή το κακό μοντέλο ανάπτυξης σε βάρος της φύσης. Ό,τι δημιουργήσατε στην Ελευσίνα με τη βιομηχανική ανάπτυξη, το δημιούργησαν και οι προηγούμενες βεβαίως κυβερνήσεις, προσπαθείτε να το επαναλάβετε και σε άλλες περιοχές. 
Δεν μπορείτε να προωθείτε μία οικολογική εφαρμογή σε βάρος του ευρύτερου περιβάλλοντος. Το περιβαλλοντικό ισοζύγιο δεν μπορεί να είναι έωλο. Πρέπει σταθερά και μόνιμα να είναι θετικό. Αυτό επιβάλλει η βιώσιμη και όχι η τριτοκοσμική ανάπτυξη. Αυτά δεν αποτελούν ιδεοληψία και ημιμάθεια, κύριε Υφυπουργέ.
Το περιβαλλοντικό κόστος είναι πάντοτε, μα πάντοτε, μεγαλύτερο από το κόστος εγκατάστασης και το κόστος παραγωγής. Βέβαια το πρώτο το πληρώνει η κοινωνία, ενώ το δεύτερο ο ιδιώτης. Και εσείς με τις επιλογές σας μετατοπίζετε το εκκρεμές προς όφελος του ιδιώτη. 
Η Κυβέρνησή σας έχει πολλές φορές κατηγορηθεί ότι ακόμα και αναγκαίες ρυθμίσεις και παρεμβάσεις τις υλοποιεί κατά τέτοιο τρόπο, ώστε να εγείρει ενστάσεις και αντιρρήσεις. Αυτό συμβαίνει και με το περιεχόμενο του άρθρου 2 και επιτρέψτε μου για λόγους πληρότητας να αναφέρω μερικά από τα επιχειρήματα, τα οποία ανέφερα στη σχετική συζήτηση για τη συνταγματικότητα του συγκεκριμένου άρθρου. 
Οι διατάξεις που αφορούν τη διαδικασία εγκατάστασης ιδιωτικών επενδύσεων σε δάση και δασικές εκτάσεις είναι αντίθετες με τη φιλοσοφία της δασικής νομοθεσίας, του Συντάγματος, της νομολογίας του Συμβουλίου της Επικρατείας. Επαναφέρουν μία διαδικασία, την έγκριση επέμβασης, η οποία ήδη έχει ακυρωθεί. Δημιουργούν μία άνευ προηγουμένου γραφειοκρατική διαδικασία, η οποία είναι εντελώς άχρηστη, αφού υπάρχει ήδη θεσμικό πλαίσιο αποδεκτό και από το Συμβούλιο της Επικρατείας, το οποίο επιτρέπει την εγκατάσταση παρόμοιων επενδύσεων σε πλέον άγονες δασικές εκτάσεις, αλλά όχι φυσικά σε δάση και σε δασικές εκτάσεις με ιδιαίτερο δασοπονικό ενδιαφέρον.
Σας είναι γνωστό και αναφέρθηκε ότι δύο εταιρείες δικαιώθηκαν από το Συμβούλιο της Επικρατείας, το οποίο ακύρωσε δύο άδειες εγκατάστασης για αιολικά πάρκα, που είχαν εκδοθεί υπέρ τρίτων. Ο κύριος Υπουργός το Δεκέμβριο του 2000 ανέφερε στη Βουλή ότι θα σεβαστεί την απόφαση του Συμβουλίου της Επικρατείας, όταν θα υπάρξει η αναγκαία νομοθετική παρέμβαση. Δυστυχώς, διαπιστώνουμε ότι το παρόν σχέδιο νόμου με τις ρυθμίσεις του κινείται στην αντίθετη κατεύθυνση.
Επαναλαμβάνω ότι η παράγραφος 4 ορίζει ότι η διάταξη της παραγράφου αυτής ισχύει από την έναρξη εφαρμογής του ν. 2244/94. Έτσι, με τη ρύθμιση αυτή, αποπειράται να ακυρωθεί και μάλιστα με αναδρομική ισχύ το σκεπτικό των αποφάσεων του Συμβουλίου της Επικρατείας, ενώ η παράγραφος 8 ορίζει ότι οι άδειες εγκατάστασης οι οποίες χορηγήθηκαν πριν από την ισχύ του παρόντος νόμου, είναι νόμιμες και ισχυρές. Με τη ρύθμιση αυτή νομιμοποιούνται οι δύο άδειες εγκατάστασης που έχουν ήδη ακυρωθεί. 
Το νομοθετικό πλαίσιο που θα επέτρεπε την απρόσκοπτη εγκατάσταση μονάδων ηλεκτροπαραγωγής από ΑΠΕ σε πλέον άγονες δασικές εκτάσεις, υφίσταται σε μεγάλο βαθμό και δεν συντρέχει κανένας λόγος για νέα σημαντική ρύθμισή του. Οι προτεινόμενες ρυθμίσεις καταργούν ουσιαστικά μία υπάρχουσα συνεκτική και πλήρη διαδικασία, η οποία έχει εφαρμοστεί αποτελεσματικά επί είκοσι πέντε έτη και στη θέση της προτείνεται ένα πλήθος εντελώς νέων και ασαφών γραφειοκρατικών ρυθμίσεων. 
Οι ρυθμίσεις που προωθείτε αναγορεύουν τη Ρυθμιστική Αρχή Ενέργειας σε ουσιαστικό διαχειριστή των δασικών εκτάσεων. Τοποθετούν τις Ανανεώσιμες Πηγές Ενέργειας σε ένα έωλο νομικό πλαίσιο, το οποίο θα καταπέσει με την πρώτη προσφυγή και δημιουργούν θερμοκήπιο πελατειακών σχέσεων. Παράλληλα δικαιώνουν τις αντιρρήσεις του Συνασπισμού στην αναθεώρηση του άρθρου 24 του Συντάγματος και την πρόβλεψή μας ότι αρχίζει μία διαδικασία καταπάτησης των δασών και των δασικών εκτάσεων. Μπορούμε να δούμε θετικά τη δημιουργία εγκαταστάσεων αξιοποίησης των ΑΠΕ σε δασικές εκτάσεις και μόνο, αλλά και πάλι όχι με τους βαθμούς ελευθερίας που θέλετε να εφοδιαστούν οι Υπουργοί. 
Τέλος, φοβούμεθα ότι οι προωθούμενες ρυθμίσεις σε συνδυασμό με το υψηλό ποσοστό επιδότησης των ΑΠΕ θα δημιουργήσουν νέες αποκλειστικά κρατικοδίαιτες επιχειρήσεις και πελατειακές σχέσεις. Παρά την πρόθεσή μας να στηρίξουμε στην πράξη τις ΑΠΕ, δεν μπορούμε να ψηφίσουμε το άρθρο 2 με τη μορφή που έχει και τις ρυθμίσεις που προωθεί.
Όσον αφορά τα άρθρα 3 έως 6 και τις ρυθμίσεις που προωθούνται για τα Ελληνικά Ναυπηγεία και μετά τα όσα είδαν το φως της δημοσιότητας σχετικά με τους όρους πώλησής τους, θέλουμε να επισημάνουμε τα ακόλουθα: 
Ο Συνασπισμός είναι ξένος προς τις αντιλήψεις του κρατισμού, αντιλήψεις που για λόγους σχετιζόμενους με την ιδιόμορφη ανάπτυξη του ελληνικού καπιταλισμού και με το πελατειακό σύστημα επηρέασαν την πολιτική των ελληνικών κυβερνήσεων επί δεκαετίες. Ταυτόχρονα, όμως, ο Συνασπισμός είναι αντίθετος προς τις νεοφιλελεύθερες αντιλήψεις ιδιωτικοποίησης του δημόσιου τομέα και της θεοποίησης της αγοράς με την εκποίηση στρατηγικών τομέων της οικονομίας, κοινωνικών αγαθών και υποδομών άσκησης κοινωνικής πολιτικής.
Στις σημερινές συνθήκες συρρίκνωσης των εξουσιών του εθνικού κράτους και της μεταφοράς των μεγάλων επιλογών οικονομικής πολιτικής σε υπερεθνικά κέντρα, ένας αποτελεσματικός δημόσιος τομέας της οικονομίας μπορεί να αποτελέσει βασικό μοχλό εθνικού σχεδιασμού και ταυτόχρονα βασικό μοχλό άσκησης πολιτικών με γνώμονα το εθνικό, το δημόσιο και το κοινωνικό συμφέρον και όχι απλώς το επιχειρηματικό κέρδος ή το πολιτικό και κομματικό όφελος με δημόσιο και κοινωνικό κόστος.
Ένας τέτοιος δημόσιος τομέας πρέπει να είναι συγκεντρωμένος σε τομείς που σχετίζονται με το δημόσιο συμφέρον και επίσης σε τομείς της οικονομίας με στρατηγική και κοινωνική σημασία, όπου η παρουσία και η δράση του θα δημιουργεί προϋποθέσεις ανάπτυξης και του ιδιωτικού τομέα, αλλά μέσα στα νέα πλαίσια.
Γι' αυτό ακριβώς είναι αναγκαίες ριζικές μεταρρυθμίσεις στη λειτουργία του δημόσιου τομέα με σαφή προοπτική όμως στη διασφάλιση του δημόσιου και κοινωνικού χαρακτήρα, του ρόλου του και της ποιοτικής του επάρκειας και όχι βεβαίως στην πλήρη αποδιάρθρωσή του.
Το πρόβλημα είναι ιδιαίτερα σοβαρό, γιατί οι κομματικές διοικήσεις και η κακοδιαχείριση κατέστησαν τις ΔΕΚΟ προβληματικές και τώρα οδεύουν μέσω του χρηματιστηρίου, όπως προβλέπεται στο άρθρο 10, συνολικά προς πώληση. 
Σε κάθε προεκλογική περίοδο είχαμε αύξηση του προσωπικού των ΔΕΚΟ. Οι διοικητές των ΔΕΚΟ και οι υπεύθυνοι των προμηθειών είχαν στο παρελθόν το σιωπηλό δικαίωμα να κάνουν δώρα στον εαυτό τους μέχρι κάποιες δεκάδες εκατομμύρια. Έτσι σήμερα οι ΔΕΚΟ από βασικό εργαλείο της κυβερνητικής, οικονομικής και κοινωνικής πολιτικής έχουν μετατραπεί, κατά την κυβερνητική άποψη, σε τροχοπέδη. Μέχρι σήμερα γνωρίζαμε ότι το ξεπούλημα της κρατικής περιουσίας ήταν χαρακτηριστικό γνώρισμα της πολιτικής της επάρατης Δεξιάς. Τώρα μαθαίνουμε ότι είναι επιλογή του εκσυγχρονισμού που ευαγγελίζεσθε, ενός εκσυγχρονισμού που αναλώνει το δυναμισμό και τη φαντασία του στην εξασφάλιση εσόδων και με το ξεπούλημα των κρατικών επιχειρήσεων, για να κλείσουν οι "μαύρες τρύπες" ενός δήθεν πλεονασματικού προϋπολογισμού. 
Κύριοι συνάδελφοι, με έπαρση όλοι αναφέρουμε ότι τα Ναυπηγεία Σκαραμαγκά είναι τα μεγαλύτερα της Ανατολικής Μεσογείου. Αυτά τα ναυπηγεία η ελληνική πολιτεία στάθηκε ανίκανη να τα σώσει. Καμιά πολιτική επιλογή δεν αποδείχθηκε βιώσιμη. Την τελευταία πενταετία οι πολιτικές επιλογές κόστισαν στον Έλληνα φορολογούμενο πολίτη πάνω από εκατόν δέκα δισεκατομμύρια δραχμές. Έγιναν τρεις ρυθμίσεις από αντίστοιχους Υπουργούς Ανάπτυξης. Απομακρύνθηκε με ανοίκειο τρόπο ένας Υπουργός, μετέπειτα Πρωθυπουργός, απομακρύνθηκαν χίλιοι εργαζόμενοι και άλλοι πεντακόσιοι θα απομακρυνθούν άμεσα και στο τέλος διαπιστώνει η Κυβέρνηση ότι η μόνη λύση είναι το ξεπούλημα. Η πολιτική αυτή που προκρίνει η Κυβέρνηση δεν μπορεί να συγκριθεί ούτε με την πολιτική ιδιωτικοποιήσεων της Θάτσερ. Η λύση που προωθείται συνίσταται στην αγορά των ναυπηγείων από τη γερμανική εταιρία HDW έναντι τιμήματος της τάξεως ονομαστικά 4,5 δισεκατομμυρίων, πραγματικά ενός δισεκατομμυρίου. Στην ανάληψη από το δημόσιο του μεγαλύτερου μέρους των χρεών, που ανέρχονται σε εξήντα πέντε δισεκατομμύρια. Στην ανάληψη από το δημόσιο των τριάντα δισεκατομμυρίων που απαιτούνται για την "εθελούσια έξοδο" περίπου πεντακοσίων εργαζομένων. Στην ύπαρξη μιας σύμβασης τετρακοσίων τριάντα δισεκατομμυρίων δραχμών για κατασκευή τριών υποβρυχίων, εκ των οποίων τα διακόσια δισεκατομμύρια αποτελούν μία υπερτιμολογημένη προίκα. Στην προοπτική ανάθεσης τα προσεχή δεκαπέντε χρόνια κρατικών προμηθειών ύψους ενός τρισεκατομμυρίου.
Η τιμή πώλησης των Ελληνικών Ναυπηγείων είναι εξευτελιστική. Το τίμημα αυτό αντιστοιχεί με την πώληση του μοναδικού και αξιόλογου μηχανολογικού εξοπλισμού ως παλιοσίδερων σε κάποια χαλυβουργεία για λιώσιμο, χωρίς να εκτιμώνται όλα τα άλλα πάγια στοιχεία, όπως είναι οι μοναδικής αξίας άδειες που διαθέτει σε αυτήν την περιοχή, η αξία των στρεμμάτων γης και το κτιριακό συγκρότημα, καθώς και η τεχνογνωσία. Κανείς δεν αισθάνεται την ανάγκη να αναλάβει την ευθύνη για όλα τα προηγούμενα αποτυχημένα σενάρια που εφαρμόστηκαν. Κανείς δεν μας εξηγεί γιατί απέτυχε η λύση, που προκρίθηκε το '95. Δεν μπορεί το δικαίωμα και η ανάγκη για εργασία των εργαζόμενων που θα απομείνουν, να αποτελεί το μανδύα, το προκάλυμμα, το πέπλο, την ασπίδα για παρόμοια σκανδαλώδη διαχείριση του δημόσιου χρήματος.
Ο Συνασπισμός είναι αντίθετος με ρυθμίσεις, οι οποίες καταργούν θέσεις πλήρους και σταθερής απασχόλησης και έχει διαφωνήσει και με το θέμα ιδιωτικοποίησης των ναυπηγείων, αλλά και της διαφαινόμενης εκείνης των διϋλιστηρίων. Με την ίδια οπτική γωνιά αντιμετωπίζουμε και το θέμα ιδιωτικοποίησης των ΕΛΠΕ, αφού η συμμετοχή του δημοσίου στο μετοχικό κεφάλαιο της εταιρίας από 75% περιορίζεται στο 35%, αλλά στην ουσία 23,7%, γιατί 9,6% κατέχει η HELLENIC FINANCΕ και 1,7% η "ΔΕΚΑ Α.Ε.", ποσοστά τα οποία μπορούν υπό συνθήκες να διαχειριστούν ανεξάρτητα. 
Οι εργαζόμενοι, στην συντριπτική τους πλειοψηφία σύντροφοι των αρμοδίων Υπουργών, κάνουν λόγο στην ανακοίνωσή τους για αδιαφανή, βιαστική και εξόχως ύποπτη διαδικασία πώλησης, η οποία σε συνδυασμό με την αρνητικότατη συγκυρία της υπερβολικά χαμηλής τιμής της μετοχής, οδηγεί αβίαστα στο συμπέρασμα ότι οι κύριοι Παπαντωνίου και Χριστοδουλάκης ξεπουλάνε την πιο εύρωστη και κερδοφόρο ελληνική βιομηχανική επιχείρηση. Και αν για τους άλλους τομείς της οικονομίας που ιδιωτικοποιούνται υπάρχει το επιχείρημα -σαθρό, κατά την άποψή μας- ότι είναι παθητικοί, τι μπορεί να πει κανείς για τα ΕΛΠΕ που γνωρίζουν πρωτοφανή κερδοφορία, έχουν την καλύτερη και πλέον σύγχρονη τεχνολογική υποδομή σε σχέση με τα άλλα δύο ιδιωτικά διϋλιστήρια και εξασφαλίζουν στο κράτος τη δυνατότητα άσκησης εθνικής πολιτικής στον κρίσιμο και στρατηγικό τομέα των καυσίμων!
Από το 1984 μέχρι σήμερα οι ελληνικές κυβερνήσεις ξόδεψαν περίπου πεντακόσια δισεκατομμύρια για να αναβαθμίσουν τα ΕΛΠΕ και σήμερα θα τα παραδώσετε στο ιδιωτικό κεφάλαιο με ανυπολόγιστες συνέπειες για την εθνική οικονομία και τον Έλληνα καταναλωτή. Σε δέκα χρόνια μάζεψαν οι ελληνικές κυβερνήσεις 4,5 τρισεκατομμύρια από τις αποκρατικοποιήσεις, περισσότερο δηλαδή από το 50% των πόρων που αναμένουμε από το Γ΄ Κοινοτικό Πλαίσιο, αλλά οι ρυθμοί που πετύχαμε είναι σαφώς μικρότεροι της Ιρλανδίας, η οποία πραγματοποίησε πολύ λιγότερες ιδιωτικοποιήσεις. Καταρρίπτεται έτσι ο μύθος ότι οι ιδιωτικοποιήσεις αποτελούν βασικό αναπτυξιακό μοχλό.
Θα καταψηφίσουμε τα σχετικά άρθρα και τροπολογίες, στα οποία αναφερθήκαμε, αλλά και το σχέδιο νόμου επί της αρχής, γιατί θέλουμε να δηλώσουμε την αντίθεσή μας στη νεοφιλελεύθερη πολιτική της Κυβέρνησης. Δεν γνωρίζουμε, κύριε Υπουργέ, αν η Κυβέρνηση επιμένει ακόμη ότι είναι σοσιαλιστική. Με το ρυθμό όμως που εκποιεί βασικούς κλάδους της οικονομίας για την είσπραξη χρημάτων, ώστε να κλείσουν οι μαύρες τρύπες ενός δήθεν πλεονασματικού προϋπολογισμού, η Κυβέρνηση θα μετατραπεί σε απλό διαχειριστή ενός σκληρού, απρόσωπου και κοινωνικά αναίσθητου καπιταλιστικού συστήματος. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Ανάπτυξης κ. Χριστοδουλάκης.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι συνάδελφοι, το συζητούμενο νομοσχέδιο είναι ένα νομοσχέδιο ανάπτυξης και προοπτικής, ένα νομοσχέδιο το οποίο έρχεται σε μια ιδιαίτερη κρίσιμη και ενδιαφέρουσα συγκυρία, σε μια συγκυρία λίγους μήνες πριν από την εισαγωγή του ενιαίου νομίσματος, σε μια συγκυρία που έχει αρχίσει η υλοποίηση του Γ΄ Κοινοτικού Πλαισίου Στήριξης, σε μια συγκυρία όπου η μάχη της ανταγωνιστικότητας, της επιχειρηματικότητας, της αναδιάρθρωσης των οικονομικών σχέσεων είναι μία πρωτεύουσα προτεραιότητα, ένας στόχος προκειμένου να εξασφαλίσουμε την ευημερία, τη χρηματοδότηση του κοινωνικού κράτους, τη διεύρυνση της απασχόλησης τα επόμενα χρόνια που έρχονται.
Το αναπτυξιακό αυτό νομοσχέδιο περιλαμβάνει πάρα πολλές πτυχές, οι οποίες είτε αφορούν την αντιμετώπιση προβλημάτων που είχαν συσσωρευθεί και βάρυναν το παρελθόν είτε αφορούν το άνοιγμα προοπτικών για το μέλλον. Περιλαμβάνει θέματα τα οποία υπηρετούν την ανταγωνιστικότητα και προάγουν την ανάπτυξη, διευκολύνουν την επιχειρηματικότητα και πάνω απ' όλα προωθούν τις αποκρατικοποιήσεις ως ένα αναγκαίο μοχλό της αναπτυξιακής διαδικασίας.
Θα μου επιτρέψετε να σχολιάσω με όσο το δυνατόν μεγαλύτερη συντομία τους τομείς αυτούς. Κατ' αρχήν η προώθηση της ανταγωνιστικότητας αντιμετωπίζεται πλέον σε όλες τις χώρες της Ευρωπαϊκής 'Ενωσης ως η βασικότερη συνιστώσα της πολιτικής, προκειμένου να ενισχύσουμε την ανταγωνιστικότητα και την ανάπτυξη της οικονομίας με την ίδρυση νέων επιχειρήσεων. Ξέρουμε όλοι ότι στο παρελθόν, ακόμη και σήμερα, η επιχειρηματική δραστηριότητα πάρα πολλές φορές είτε παρεμποδίζεται είτε δυσφημείται είτε εν πάση περιπτώσει ορθώνονται μπροστά της μια σειρά από γραφειοκρατικές δυσκολίες και πολλές φορές από αρνητικές κοινωνικές αντιλήψεις. Πάρα πολλές φορές ο επιχειρηματίας βλέπει να αντιμετωπίζεται από την κρατική γραφειοκρατία ότι μπορεί κάτι να κάνει το οποίο δεν θεωρείται σωστό, σύμφωνα με τις κρατούσες αντιλήψεις της κοινωνίας. Αντιμετωπίζεται πολλές φορές ως πρόβλημα και θα πρέπει να αποδείξει τις καλές του προθέσεις. Αντίθετα με αυτό, σε άλλες χώρες, και μάλιστα σε ιδιαίτερα ανεπτυγμένες χώρες, η επιχειρηματική δραστηριότητα είναι μία αυτονόητη, απλή, καθημερινή και πρακτική διαδικασία. 
Πιστεύουμε, λοιπόν, ότι με τα πρώτα άρθρα του νομοσχεδίου κάνουμε κι εμείς ως χώρα ένα σημαντικό βήμα στη διευκόλυνση της επιχειρηματικής δραστηριότητας.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Nα μπορούν άνθρωποι οι οποίοι έχουν μια ιδέα, οι οποίοι θέλουν να πάρουν ένα επιχειρηματικό ρίσκο, να αποφύγουν την κρατική γραφειοκρατία, τις πολλαπλές διαδικασίες έκδοσης πιστοποιητικών και ελέγχων οι οποίες πάρα πολλές φορές δεν είναι ατελέσφορες και να μπορούν εύκολα να ξεκινήσουν τη νέα επιχείρηση την οποία θέλουν να δημιουργήσουν. 
Τα άρθρα για την απλοποίηση της ίδρυσης επιχειρήσεων φιλοδοξούμε να αποτελέσουν ένα κρίσιμο μοχλό για τη διάδοση της επιχειρηματικής δραστηριότητας τα χρόνια που έρχονται, πολύ δε περισσότερο όταν τα χρόνια αυτά θα υπάρξουν μια σειρά από κίνητρα για την ανάληψη επιχειρηματικής δραστηριότητας μέσα από το Γ΄ Κοινοτικό Πλαίσιο Στήριξης. Έτσι μπορεί και η χώρα μας να αδράξει τις ευκαιρίες που παρουσιάζονται και να οργανώσει τα πλεονεκτήματά της στην οικονομία της γνώσης, στη νέα οικονομία, να δει το πώς η κάθε περιφέρεια αναδεικνύει και αξιοποιεί το συγκριτικό της πλεονέκτημα και να μπορέσουμε έτσι να διαμορφώσουμε μια πολύ συνεκτική αναπτυξιακή διαδικασία η οποία βασίζεται πάνω απ' όλα όχι μόνο στην αξιοποίηση των υποδομών αλλά στην ανάληψη ιδιωτικών πρωτοβουλιών και επιχειρηματικότητας. Αυτός είναι και ο μοναδικός τρόπος που υπάρχει σήμερα για να μπορέσουμε να αυξήσουμε και να ενισχύσουμε την απασχόληση, να δημιουργήσουμε όρους ευημερίας και συμμετοχής στις νέες προοπτικές που έχει η ελληνική οικονομία στη ζώνη του ευρώ για να μπορέσουμε σαν κοινωνία να δρέψουμε περισσότερους καρπούς με τους οποίους μπορούμε να χρηματοδοτήσουμε το κοινωνικό κράτος. Αυτή η δίδυμη αντίληψη ανάπτυξης και χρηματοδότησης του κοινωνικού κράτους αποτελεί και την πεμπτουσία της δικής μας πολιτικής σήμερα. Είναι η δική μας απάντηση σ' αυτούς οι οποίοι θέλουν να αγνοήσουν τα δεδομένα και τις υποχρεώσεις του κοινωνικού κράτους προχωρώντας σε νεοφιλελεύθερες επιλογές οι οποίες απλώς και μόνο εκθειάζουν τα μεγέθη ανάπτυξης της οικονομίας χωρίς να λαβαίνουν υπόψη τους τη συνοχή της κοινωνίας. Είναι όμως και απάντηση σ' αυτούς που θεωρούν ότι αρκεί μόνο μια θρησκευτική προσήλωση σε ορισμένα κοινωνικά ιδεώδη και οράματα για να επιτευχθεί αυτόματα και το πρόβλημα της κοινωνικής ευημερίας χρειάζεται για μας η δίδυμη στρατηγική η οποία προάγει την ανάπτυξη και την επιχειρηματικότητα, διασφαλίζει έτσι μέσα από όρους μιας προοδευτικής διακυβέρνησης τη χρηματοδότηση του κοινωνικού κράτους και την κοινωνική αλληλεγγύη. 
Μέσα σε αυτό το πλαίσιο ανάπτυξης της επιχειρηματικότητας, θέση κατέχει και η διευκόλυνση για την ανάπτυξη μιας σειράς έργων στον τομέα των ανανεώσιμων πηγών. Ένας τομέας που όπως είχα την ευκαιρία προηγουμένως να πω αποτελεί ένα κρίσιμο ζήτημα για τη χώρα μας η οποία έχει δεσμευθεί να ικανοποιήσει ορισμένες περιβαλλοντικές προδιαγραφές που έχουν τεθεί στην Ευρωπαϊκή Ένωση. Να φροντίσει δηλαδή τα επόμενα δέκα χρόνια να συναντήσει τον ευρωπαϊκό στόχο του 20% ανανεώσιμες ενεργειακές καταναλώσεις έτσι ώστε να αντεπεξέλθει θετικά στις προδιαγραφές που τίθενται διεθνώς και να αποφύγει έτσι να μειώσει την παραγωγή ηλεκτρικής ενέργειας από συμβατικές μεθόδους πάνω απ' όλα από το λιγνίτη ο οποίος αποτελεί το προνομιακό και στρατηγικό καύσιμο για τη χώρα μας, όχι μόνο σήμερα αλλά και τα επόμενα χρόνια διασφαλίζοντας ανταγωνιστικές τιμές του ηλεκτρικού ρεύματος και για τους οικιακούς καταναλωτές αλλά και για τη βιομηχανία. Στο ίδιο πνεύμα ο νόμος σε άλλα άρθρα ρυθμίζει και μια σειρά από θέματα τα οποία αφορούν τη ΔΕΗ καθώς αυτή έχει μετατραπεί πλέον σε μια ανώνυμη εταιρεία η οποία έχει ολοκληρώσει σε πολύ μεγάλο βαθμό το εσωτερικό πρόγραμμα αναδιάρθρωσης και αναδιοργάνωσης της επιχείρησης και το επόμενο χρονικό διάστημα αναμένεται να βγει στις διεθνείς αγορές κεφαλαίου και να ολοκληρώσει το πρόγραμμα μετοχοποίησης το οποίο έχει.
Περιλαμβάνει το νομοσχέδιο αυτό πολύ σημαντικές διατάξεις για την επέκταση ρυθμίσεων του αναπτυξιακού νόμου με βάση τις οποίες δίδονται κίνητρα ιδιαίτερα σε τουριστικές επιχειρήσεις και σε μια σειρά από άλλες επιχειρηματικές δραστηριότητες, αυξημένα κίνητρα έτσι ώστε να αναπτυχθούν σύγχρονες υψηλών προδιαγραφών ποιότητας τουριστικές επιχειρηματικές μονάδες. Ενώ ταυτόχρονα η ίδια η Κυβέρνηση επιλύει το πρόβλημα το οποίο βαρύνει την ελληνική οικονομία επί τουλάχιστον μια δεκαπενταετία το θέμα των βυρσοδεψείων διευκολύνοντας την ένταξή τους στις διαδικασίες του αναπτυξιακού νόμου και παρέχοντας τους έτσι μια ευκαιρία μετεγκατάστασης έτσι ώστε χωρίς να κλείσουν αυτές οι χρήσιμες επιχειρήσεις να αποφεύγουν στο εξής να βρίσκονται κοντά σε κατοικημένες περιοχές με όλα τα συναφή επιβαρυντικά προβλήματα τα οποία δημιουργούν στη γύρω περιοχή. Πάνω απ' όλα όμως το νομοσχέδιο αυτό έχει δυο μεγάλα ζητήματα τα οποία αφορούν αποκρατικοποιήσεις. Και κυρίως το θέμα της αποκρατικοποίησης των Ναυπηγείων Σκαραμαγκά για το οποίο αρκετή συζήτηση έγινε ήδη από τις ομιλίες των αγορητών. 
Ο Σκαραμαγκάς αγαπητοί συνάδελφοί, αποτελεί ένα πρόβλημα της ελληνικής οικονομίας εδώ και πάρα πολλά χρόνια, ένα πρόβλημα το οποίο θα έπρεπε να έχει λυθεί πολλά χρόνια πριν αλλά για το οποίο δεν απομένει πια ούτε μια χρονική στιγμή παράτασής του. Η ιδιωτικοποίηση των Ναυπηγείων Σκαραμαγκά αποκτά επιτακτικό χαρακτήρα για δυο λόγους. Πρώτα πρώτα διότι είναι μια ελλειμματογόνος επιχειρηματική δραστηριότητα και επειδή ακριβώς είναι έντονα ελλειμματογόνος είναι αδύνατον να συνεχιστεί επειδή με τη σειρά της επιβαρύνει την ΕΤΒΑ που είναι ο ιδιοκτήτης της πλειοψηφίας των μετοχών του ναυπηγείου και η ΕΤΒΑ με τη σειρά της, δένει τα ίδια της τα πόδια και τα χέρια στην προσπάθεια της δικής της εξυγίανσης και ιδιωτικοποίησης.
Κατά δεύτερο λόγο είναι επιτακτική ανάγκη η ιδιωτικοποίηση των Ναυπηγείων Σκαραμαγκά, διότι μόνο έτσι θα μπορούσαμε να αποφύγουμε τη διαρκώς και αυξανόμενη επιτήρηση της Ευρωπαϊκής Ένωσης προς κάθε είδους κρατικές ενισχύσεις προς τα ναυπηγεία καθώς η Ευρωπαϊκή Ένωση όπως γνωρίζετε έχει θέσει θέματα άρσης κάθε είδους προστατευτισμού των κρατικών ναυπηγείων διεθνώς και μάλιστα έχει μια παρόμοια διαδικασία ξεκινήσει εναντίον των ναυπηγείων της Νότιας Κορέας. Και είναι πιθανό όπως έχει συμβεί και σε άλλες επιχειρήσεις η κρατική ιδιοκτησία να αποκτήσει στο μέλλον την ερμηνεία μιας οιονεί κρατικής ενίσχυσης. 
Κατά συνέπεια είναι απολύτως επιτακτική ανάγκη να προχωρήσει εδώ και τώρα η ιδιωτικοποίηση των Ναυπηγείων Σκαραμαγκά προκειμένου να ανοιχθεί ο δρόμος της ένταξής τους σε μια ευρωπαϊκή αναδιάταξη του ναυπηγικού τομέα σε μια ισχυροποίηση του ναυπηγικού τομέα της χώρας μας. Βεβαίως αυτή η επιτακτική ανάγκη για μας εκπληρούται με πολύ συγκεκριμένες προϋποθέσεις. Διότι λύσεις εύκολες στη διατύπωση τους αλλά επώδυνες στην υλοποίησή τους υπάρχουν. Και έχουν ακουστεί πολλές. Είναι εξαιρετικά δημοφιλής σε αρκετούς κύκλους η λύση της εκκαθάρισης των ναυπηγείων πράγμα το οποίο όμως θα οδηγήσει στην άκρως επώδυνη κοινωνική συνέπεια της απώλειας 2000 περίπου θέσεων εργασίας σε μια κρίσιμη περιοχή όπως είναι η περιοχή του Σκαραμαγκά και του Πειραιά που βρίσκονται. Είναι εύκολο να λυθεί το θέμα των ναυπηγείων αν κάποιος ήταν διατεθειμένος και είχε τις επιλογές να πλήξει βάναυσα, όχι μόνο τις θέσεις εργασίας, αλλά και τις προοπτικές και τον αριθμό των εργαζομένων. Όπως επίσης θα ήταν άνετο, αλλά για ένα πολύ μικρό χρονικό διάστημα αν κανείς καλλιεργούσε αυταπάτες περαιτέρω κρατικής υποστήριξης, μέσω του συστήματος της ΕΤΒΑ. Πιστεύω ότι όλα αυτά θα πρέπει να απορριφθούν ως επιλογές και γι' αυτό η Κυβέρνηση έθεσε ως πρώτη και μείζονα προτεραιότητα την άμεση ιδιωτικοποίηση των Ναυπηγείων Σκαραμαγκά υπό πολύ συγκεκριμένες προϋποθέσεις. Με τα κριτήρια της διάσωσης των θέσεων απασχόλησης, με τα κριτήρια της ενίσχυσης του ναυπηγικού τομέα της χώρας μας και τις δυνατότητες των ναυπηγείων να συμμετάσχουν στην ευρωπαϊκή αναδιάταξη της ναυπηγικής δραστηριότητας. 
Είχαμε λόγους να πιστεύουμε ότι μια τέτοια στρατηγική θα ήταν επιτυχής; Είχαμε και μάλιστα πολλούς. Πριν από μερικά χρόνια όταν τα θέματα των Ναυπηγείων Ελευσίνος και Νεωρίου βρίσκονταν πάλι στην επικαιρότητα και υπήρχε μια πολύ ισχυρή φόρτιση και συναισθηματική αλλά επίσης και δημαγωγική για το θέμα της παραμονής των ναυπηγείων υπό άμεσο ή έμμεσο τρόπο στην κρατική ιδιοκτησία ήταν πάρα πολλοί αυτοί οι οποίοι έλεγαν ότι η πολιτική του ΠΑΣΟΚ της ιδιωτικοποίησης των ναυπηγείων θα οδηγούσε σε καταστροφή των θέσεων απασχόλησης και σε κατάρρευση του ναυπηγικού τομέα.
Ξέρουμε όμως πάρα πολύ καλά ότι αυτό δεν έγινε και ότι σήμερα τα ιδιωτικοποιημένα Ναυπηγεία Νεωρίου και Ελευσίνος αποτελούν πρότυπα επιχειρηματικής δραστηριότητας, τα οποία δίνουν μια πολύ ζωτική δύναμη, μια πολύ ενεργό παρουσία στο ναυπηγικό τομέα της χώρας μας. Κατά συνέπεια και τα Ναυπηγεία Σκαραμαγκά έχουν κάθε δυνατότητα να βαδίσουν σ' αυτό το δρόμο της με όρους ιδιωτικοποίησης, προκειμένου να βελτιώσουν την αποτελεσματικότητά τους, την ανταγωνιστικότητά τους, να κατακτήσουν όπως τους αξίζουν, με βάση την τεχνολογία και την εμπειρία του ειδικευμένου προσωπικού, μια θέση στην ευρωπαϊκή ναυπηγική αγορά.
Για να πετύχουμε όλους αυτούς τους στόχους σε ένα δυσεπίλυτο πρόβλημα, όπως είναι τα Ναυπηγεία Σκαραμαγκά, σε ένα πρόβλημα το οποίο έχει συσσωρευμένα ελλείμματα και συσσωρευμένα αδιέξοδα πολλών ετών, έπρεπε να ακολουθήσουμε μια πάρα πολύ λεπτή και προσεκτική διαδικασία. Η πρώτη προτεραιότητα την οποία υιοθετήσαμε ήταν να έρθουμε σε ένα μακρύ και εξαντλητικό διάλογο με τους εργαζόμενους, ξεκαθαρίζοντας και πιστοποιώντας με πολύ συγκεκριμένα μέτρα και διατάξεις το πώς εμείς δεν θα απειλήσουμε τις θέσεις απασχόλησης και τις θέσεις των εργαζομένων. Καρπός όλων αυτών των μακρών διαβουλεύσεων τις οποίες κάναμε από κοινού με το Υπουργείο Εργασίας, το Υπουργείο Οικονομικών, τους εργαζόμενους και την ΕΤΒΑ, ήταν η διατύπωση των διατάξεων που έχετε μπροστά σας. Οι διατάξεις αυτές είναι το αποτέλεσμα μιας πολύμηνης συνεννόησης και διαπραγμάτευσης με όλους τους εργαζόμενους, μέσα από την οποία πείστηκαν όλες οι πλευρές ότι αυτή και μόνο είναι η διαδικασία εκείνη της πιστοποιημένης διασφάλισης των θέσεων απασχόλησης και έτσι άνοιξε ο δρόμος για την ιδιωτικοποίηση των Ναυπηγείων Σκαραμαγκά, μέσα από σχετικά συναινετικές διαδικασίες.
Πρέπει να πω ότι όλες οι ρυθμίσεις οι οποίες περιέχονται στο νομοσχέδιο δεν είναι μετατάξεις και ούτε είναι λύσεις οι οποίες προτείνονται μέσω κρατικών ενισχύσεων, αλλά είναι μια σειρά από γενναία μέτρα, αλλά πάντως μέτρα κοινωνικής στήριξης, όσων επιλέξουν να αποχωρήσουν από το εργασιακό καθεστώς των ναυπηγείων.
Αυτό ήταν το πρώτο και πολύ σημαντικό βήμα το οποίο διασφαλίσαμε και φροντίσαμε να το κάνουμε γνωστό σε όλους, εντός και εκτός Ελλάδας, που θα ήταν ενδιαφερόμενοι είτε για την τύχη των ναυπηγείων είτε για να συμμετέχουν ως επενδυτές στη διαδικασία ιδιωτικοποίησης. Γι' αυτό άλλωστε οι διατάξεις του νομοσχεδίου, απαράλλακτες όπως είναι σήμερα μπροστά σας, έχουν κατ' επανάληψη δημοσιευθεί στον Τύπο και φυσικά έχουν δοθεί και σε όλα τα κόμματα και στους ενδιαφερόμενους φορείς. Κατά συνέπεια ο χαρακτηρισμός "αιφνιδιασμός" που ακούστηκε από ορισμένους αγορητές της Αντιπολίτευσης, πρέπει να αντιστραφεί για να ισχύσει. 
Το δεύτερο ήταν η διαδικασία του διεθνούς διαγωνισμού, η οποία επελέγη έτσι ώστε να μπορέσουμε να προσελκύσουμε το ενδιαφέρον οποιουδήποτε -κατά προτίμηση βέβαια από την Ευρωπαϊκή Ένωση- επενδυτή που ήθελε να ασχοληθεί με τα Ναυπηγεία Σκαραμαγκά ως ιδιοκτήτης και διαχειριστής, προκειμένου να αποκτήσουν αυτήν την ευρωπαϊκή προοπτική αναδιάταξης στην οποία αναφέρθηκα προηγουμένως. 
Υπήρξαν αρκετές προτάσεις στην αρχή. Τελικά όμως οι προτάσεις οι οποίες υπεβλήθησαν ήταν τρεις. Με βάση αυτές τις τρεις προτάσεις οι οποίες υπεβλήθησαν και οι οποίες περιελάμβαναν μια σειρά από όρους και τιμήματα, έγινε μια πάρα πολύ προσεκτική, διαφανής αξιολόγηση.
Επειδή ακούστηκαν -με πρόχειρο τρόπο υποθέτω- χαρακτηρισμοί περί διαφάνειας και περί αγνώστων διαδικασιών κλπ., θέλω να σας πω ότι από την πρώτη στιγμή που παρελήφθη η έκθεση του Συμβούλου Αξιολόγησης και ετέθη υπόψη των Υπουργών Εθνικής Οικονομίας και Ανάπτυξης προκειμένου να προχωρήσουν στην απόφαση της διϋπουργικής επιτροπής αποκρατικοποιήσεων, την ίδια στιγμή αυτή η έκθεση διαβιβάστηκε αυτούσια σε όλους τους Αρχηγούς των κομμάτων, έτσι ώστε να λάβουν άμεσα γνώση κάθε λεπτομέρειας που αφορά τις προσφορές, τα τιμήματα, τους όρους, τις διαδικασίες και κάθε άλλο σχετιζόμενο στοιχείο με τη διαδικασία ιδιωτικοποίησης των Ναυπηγείων Σκαραμαγκά.
Όσον αφορά τις δύο προτάσεις οι οποίες τελικά παρέμειναν, διότι η τρίτη εκρίθη ότι δεν πληροί καθόλου τους όρους, υπήρξαν αρκετά θέματα και με αυτές τις προτάσεις και γι' αυτό στη διαδικασία η οποία έγινε υπήρξε μια περαιτέρω βελτίωση των προτάσεων αυτών, κυρίως όσον αφορά θέματα των αιρέσεων που είχαν διατυπώσει σχετικά με την προτεινόμενη προς υπογραφή σύμβαση. 
Με βάση όλες αυτές τις αξιολογήσεις, τις λεπτομερειακές αντιπαραθέσεις και αντιστίξεις των προτάσεων και των αιρέσεων που έκανε η κάθε πρόταση, ο σύμβουλος κατέληξε και η διϋπουργική επιτροπή κρατικοποιήσεων απεδέχθη να πιλεγεί ένας κατ' αρχήν πλειοδότης και αυτή να είναι η γερμανική κοινοπραξία HDW/FERROSTAAL προκειμένου να ξεκινήσουν οι τελικές διαπραγματεύσεις με στόχο τη βελτίωση των όρων και την οριστική κατάληξη της σύμβασης προς υπογραφή. Εάν αυτή η διαδικασία δεν τελεσφορήσει τότε θα επιστρέψουμε στον δεύτερο μειοδότη για να συνεχίσουμε τη διαδικασία διαπραγμάτευσης. 
Κατά συνέπεια αυτήν τη στιγμή που μιλάμε ο διαγωνισμός για την ιδιωτικοποίηση των Ναυπηγείων Σκαραμαγκά βρίσκεται σε μια εξέλιξη και θα πρέπει να ευχόμαστε όλοι σ' αυτήν την Αίθουσα αυτή η εξέλιξη να τελεσφορήσει, διότι διαφορετικά οι συνέπειες θα είναι επώδυνες για την οικονομία και για την κοινωνία, για το ναυπηγικό τομέα της χώρας και για μια σειρά από άλλα θέματα τα οποία σχετίζονται και με οικονομικά και με αμυντικά θέματα.
Πρέπει να σας πω εδώ ότι υπάρχουν ορισμένα κρίσιμα χαρακτηριστικά τα οποία πιστεύω ότι κάνουν τη διαδικασία που ακολουθήθηκε όχι μόνο να είναι, αλλά και να φαίνεται άκρως διαφανής και αποτελεσματική. Οι αποφάσεις οι οποίες ελήφθησαν από τα δύο (τμήματα των εταίρων), το διοικητικό συμβούλιο της ΕΤΒΑ και το διοικητικό συμβούλιο του συνεταιρισμού εργαζομένων, ο οποίος κατέχει το 49%, υπήρξαν απολύτως ομόφωνες. Στο διοικητικό συμβούλιο της ΕΤΒΑ εκτός από τους μετόχους συμμετέχουν και εκπρόσωποι φορέων όπως για παράδειγμα ο ΣΕΒ και όλοι οι εκπρόσωποι και οι μέτοχοι συμφώνησαν απολύτως και ομοφώνως στην προτεινόμενη διαδικασία. Επίσης, ακριβώς η ίδια ομοφωνία επετεύχθη και εκφράστηκε και στο 49% των εργαζομένων, ενώ την ίδια διαδικασία, με διάφορες ανακοινώσεις οι οποίες έγιναν, ενέκριναν και συμπαρατάχθηκαν και μια σειρά από συνδικαλιστικές ενώσεις, αλλά και η κορυφαία συνδικαλιστική οργάνωση, η ΓΣΕΕ.
Σας ερωτώ αγαπητοί συνάδελφοι: Σε ποια άλλη διαδικασία ιδιωτικοποίησης υπήρξε τόσο ευρύτατη ομοφωνία και συναίνεση στη λήψη αποφάσεων, από όλο το φάσμα των κοινωνικών και οικονομικών φορέων; Πιστεύω ότι αυτό επετεύχθη ακριβώς επειδή όλοι αναγνωρίζουμε την επιτακτική ανάγκη της άμεσης ιδιωτικοποίησης των ναυπηγείων. Γι' αυτό κάνω μια έκκληση, να αφήσουμε τη διαδικασία ιδιωτικοποίησης των Ναυπηγείων Σκαραμαγκά έξω από πολιτικές αντιπαραθέσεις, διότι τα Ναυπηγεία Σκαραμαγκά πρέπει οριστικά και τελεσίδικα να πάψουν να έχουν την οποιαδήποτε εξάρτηση από φορείς του κράτους. Πρέπει να μπουν στην ευρωπαϊκή προοπτική αναδιάταξης του ναυπηγικού τομέα και πρέπει με τον τρόπο αυτό να βρούμε μια διαδικασία και μια προοπτική να συμμετέχουν στην ισχυροποίηση του ναυπηγικού κλάδου στην Ελλάδα. 
Πιθανόν να χρειάζεται πάρα πολύ κριτική και αυτοκριτική για τους λόγους και τη διαδικασία που οδήγησαν τα Ναυπηγεία Σκαραμαγκά στη σημερινή προβληματική τους κατάσταση, αλλά θα πρέπει αυτή η κριτική και αυτοκριτική να μην αποτελέσει εμπόδιο στην ιδιωτικοποίησή τους, διότι το μέλλον των εργαζομένων δεν παίζεται για μας, διότι η διατήρηση της απασχόλησης αποτελεί υπέρτατο κριτήριο διαμόρφωσης πολιτικής και αποφάσεων για την Κυβέρνηση του ΠΑΣΟΚ. Και πιστεύω ότι θετικές συνέπειες επίσης, μέσω της ιδιωτικοποίησης θα έχουμε και στη γενικότερη οικονομία και στο ναυπηγικό τομέα και σε μια σειρά από άλλα θέματα. 
Κλείνοντας την τοποθέτησή μου γι' αυτό το θέμα θέλω να θυμίσω στην Εθνική Αντιπροσωπεία, επειδή ακούστηκαν πολύ αρνητικές γνώμες για τα προτεινόμενα άρθρα, ότι ασχέτως των επιφυλάξεων που μπορεί να έχει κανείς για τις διαδικασίες ιδιωτικοποίησης, αυτό το οποίο ψηφίζεται είναι οι ρυθμίσεις κοινωνικής στήριξης των εργαζομένων που θα επιλέξουν να λύσουν την εργασιακή τους σχέση με τα Ναυπηγεία Σκαραμαγκά.
Και πιστεύω ότι οποιαδήποτε αντίθεση προερχόμενη από οποιοδήποτε αντιπολιτευτικό μένος ή κριτήριο, δεν θα πρέπει να αποτελέσει ένα άλλοθι για την καταψήφιση των άρθρων αυτών, γιατί η καταψήφισή τους ουσιαστικά θα στραφεί εναντίον των ίδιων των εργαζομένων και θα δυσκολέψει την ιδιωτικοποίηση των ναυπηγείων.
Έτσι πιστεύω ότι μ' ένα τέτοιο πνεύμα μπορούμε να ελπίζουμε ότι η διαδικασία διαπραγμάτευσης θα αχθεί σε ένα αίσιο τέλος, και θα μπορέσουν έτσι και τα Ναυπηγεία Σκαραμαγκά με την τεχνολογία την οποία έχουν, την τεχνογνωσία που έχουν οι εργαζόμενοι και τα στελέχη της, να βαδίσουν σ' ένα νέο δρόμο ανάπτυξης και προοπτικής. Αυτό είναι το ένα θέμα αποκρατικοποιήσεων, το οποίο φέρει προς ψήφιση το παρόν νομοσχέδιο.
Ένα άλλο σημαντικό θέμα που απ' ό,τι φαίνεται απασχόλησε πάρα πολύ τους ομιλητές και ιδιαίτερα της Αντιπολιτεύσεως, είναι το θέμα της περαιτέρω αποκρατικοποίησης της Εταιρείας των Ελληνικών Πετρελαίων. 
Τα Ελληνικά Πετρέλαια, είναι γνωστό ότι αποτελούν σήμερα μια από τις δυναμικότερες και ταχύτερα αναπτυσσόμενες ελληνικές επιχειρήσεις, αναπτυσσόμενες επιχειρήσεις τόσο στο εσωτερικό της χώρας όσο και στο εξωτερικό. Τα ΕΛΠΕ σήμερα αποτελούν μια άκρως εξωστρεφή επιχειρηματική δραστηριότητα η οποία δίνει μια προοπτική τόσο στην ίδια επιχείρηση, όσο και στην ίδια τη γεωπολιτική ισχύ της χώρας. Διότι η επέκταση σε άλλες χώρες, ιδιαίτερα στις χώρες των Βαλκανίων, ή σε χώρες της Κεντρικής και Ανατολικής Ευρώπης, δεν γίνεται μόνο με τον κλασικό τρόπο που είχε ξεκινήσει προ δεκαετίας με την παρουσία ορισμένων μεταπωλητικών δραστηριοτήτων σε άλλες χώρες ή με το να επενδύουμε μόνο σε μικρές επιχειρήσεις ή σε επιχειρήσεις φασόν. Πολλές ελληνικές επιχειρήσεις και η κορυφαία μεταξύ αυτών τα Ελληνικά Πετρέλαια, έχουν μπει σε μια νέα διαδικασία ανάπτυξης σε ξένες αγορές με το να κατασκευάζουν δίκτυα, με το να αγοράζουν και να συμμετέχουν με πολύ ισχυρές συμμετοχές σε υποδομές διύλισης και σε μια σειρά από άλλες άκρως στρατηγικές διαδικασίες στην οικονομία της κάθε χώρας.
Κατά συνέπεια, η ανάπτυξη των ΕΛΠΕ υπήρξε σημαντική και θα πρέπει εμείς να διασφαλίσουμε τους όρους για το πώς θα γίνει ακόμα σημαντικότερη στο μέλλον. 
Πιστεύω ότι με την πολιτική την οποία ακολούθησε η Κυβέρνηση του ΠΑΣΟΚ ξεφεύγοντας από την επιλογή που είχε επιλέξει η Νέα Δημοκρατία την περίοδο 1990-1993 για την ολική ιδιωτικοποίηση της επιχείρησης, μπόρεσε να εφοδιάσει την επιχείρηση με νέες επενδύσεις, να βελτιώσει τη θέση των εργαζομένων, να αυξήσει αισθητά την απασχόληση.
Παράλληλα όμως με την ανάπτυξη των ΕΛΠΕ θα πρέπει να έχουμε υπόψη μας και να παρακολουθούμε αδιαλείπτως τα τεκταινόμενα στις πετρελαϊκές αγορές των υπόλοιπων χωρών της Ευρωπαϊκής Ένωσης. Σήμερα, στην Ευρωπαϊκή Ένωση, πάρα πολλές πετρελαϊκές εταιρείες, τέως εθνικές και δημόσιες επιχειρήσεις έχουν πάρει έναν πολύ πιο επιθετικό και διαφορετικό προσανατολισμό. Κατ' αρχήν, ενδιαφέρονται όλες να αναπτύξουν ισχυρές προσβάσεις σε νεοδημιουργούμενες αγορές, όπως για παράδειγμα αυτές της Κεντρικής, Ανατολικής και Νότιας Ευρώπης. Ενδιαφέρονται επίσης να αποκτήσουν ισχυρές προσβάσεις και μετοχική συμμετοχή σε εταιρείες κοιτασμάτων πετρελαίου, έτσι ώστε να έχουν όσο το δυνατόν λιγότερες διακυμάνσεις στην επιχειρηματική τους δραστηριότητα και κερδοφορία λόγω των αυξομειώσεων των τιμών πετρελαίου που παρατηρούνται ιδιαίτερα έντονα τελευταία και κατά πάσα πιθανότητα μπορεί να συνεχιστούν και στο μέλλον.
Για να το πετύχουν αυτό, έχουν προχωρήσει σε μια σειρά από αλλαγές και αναδιαρθρώσεις στη συμμετοχική τους σύνθεση, οι οποίες είναι πολύ διαφοροποιημένες από τα επικρατούντα πράγματα στη χώρα μας. 
Αναφέρω χαρακτηριστικά ότι η εταιρεία "ΒΡ" έχει συμμετοχή δημοσίου 0%, η εταιρεία "SHELL" έχει συμμετοχή δημοσίου 0%, η εταιρεία "TOTAL"...... έχει στη Γαλλία συμμετοχή δημοσίου 0%, η εταιρεία "REPSOL" στην Ισπανία έχει συμμετοχή δημοσίου 0%. Τα ίδια συμβαίνουν στη Γερμανία, το Βέλγιο, τη Σουηδία και σε άλλες χώρες. Οι μόνες χώρες οι οποίες διατηρούν ένα ουσιαστικό ποσοστό κρατικής συμμετοχής, είναι η Ιταλία, όπου διατηρείται το 30%, η Πορτογαλία όπου διατηρείται το 35% καθώς και η Αυστρία το ίδιο.
Είναι, λοιπόν, σαφές ότι πνέει ένας διαφορετικός άνεμος στην Ευρωπαϊκή Ένωση σχετικά με τις επιχειρηματικές αναδιαρθρώσεις, προκειμένου να χρηματοδοτηθούν οι αναπτυξιακές βλέψεις και σχεδιασμοί των πετρελαϊκών εταιρειών. Πιστεύω ότι η δυναμική αυτή που αναπτύσσεται στην Ευρωπαϊκή Ένωση, δεν μπορεί να αφήσει αδιάφορη την ελληνική πραγματικότητα. Βεβαίως, η ελληνική πραγματικότητα έχει πολλές ιδιάζουσες συμπεριφορές και πολλά ιδιάζοντα στρατηγικά χαρακτηριστικά.
Η ελληνική πραγματικότητα έχει βόρεια σύνορα τα οποία είναι ασταθή, έχει ανατολικά σύνορα τα οποία έχουν γεωπολιτική αβεβαιότητα. Έχει ένα πλέγμα νησιών το οποίο δεν ανευρίσκεται πουθενά αλλού και το οποίο έχει διαρκείς ανάγκες τροφοδοσίας από καύσιμα.
Πιστεύω ότι όλα αυτά τα ζητήματα επιβάλλουν στη μεγαλύτερη πετρελαϊκή εταιρεία της χώρας να παραμείνει σε δημόσιο έλεγχο. Και θα παραμείνει σε δημόσιο έλεγχο, διατηρώντας το δημόσιο τουλάχιστον το 35% του μετοχικού κεφαλαίου. Πιστεύω ότι η στρατηγική αναδιάρθρωση των Ελληνικών Πετρελαίων πρέπει να διαρθρωθεί ριζικά απέναντι στις θέσεις που κατά καιρούς έχουν προταθεί από τη Νέα Δημοκρατία, και οι οποίες μιλούν για οριστική εγκατάλειψη της ανάμειξης του δημοσίου στην ΕΛΠΕ. 
Επίσης όμως πρέπει να αποκολληθεί και από τις αντιλήψεις που προτείνονται για μια ακόμα φορά από την αριστερά και την παραδοσιακή και την λιγότερο παραδοσιακή, σχετικά με τη διατήρηση ενός πλειοψηφικού πακέτου μετοχών του δημοσίου.
Πιστεύω κατά συνέπεια ότι η ορθότερη πολιτική που θα πρέπει να ακολουθηθεί η οποία παρακολουθεί στο μέτρο του δυνατού τις ευρωπαϊκές εξελίξεις, αλλά ταυτόχρονα αναγνωρίζει και κατοχυρώνει τη στρατηγική και εθνική σημασία των ΕΛΠΕ, είναι το δημόσιο να διατηρήσει το 35% των μετοχών και φυσικά, το μάνατζμεντ, έτσι ώστε να έχει καθοριστικό λέγειν στις στρατηγικές επιλογές της επιχείρησης, να μπορέσει έτσι να φέρει σε πέρας, όχι μόνο τα σχέδια της επιχειρηματικής ανάπτυξης, αλλά και τις εθνικές στρατηγικές προτεραιότητες στον τομέα της ενέργειας. 
Χρειάζεται όμως να προσελκύσει νέους επενδυτές, να προσελκύσει ισχυρούς ομίλους με τη βοήθεια και συνεργασία των οποίων θα μπορέσει να αναπτυχθεί σε νέες αγορές, ιδιαίτερα σε αγορές που αναπτύσσονται τώρα και που βρίσκονται σε μια φάση διαμόρφωσης, όπως είναι οι αγορές στην Κεντρική και Νότια Ευρώπη, να μπορέσει να επενδύσει και να αποκτήσει μια ισχυρή συμμετοχή σε κοιτασματούχες πετρελαϊκές επιχειρήσεις, και να μπορέσει έτσι να συνεχίσει το δρόμο όχι μόνο της προστασίας αλλά και της αναβάθμισης της θέσης των εργαζομένων στην επιχείρηση, να αποδώσει πολύ περισσότερα στην ελληνική οικονομία και στον ελληνικό λαό.
Για όλα αυτά τα θέματα φυσικά και για τον τρόπο υλοποίησής τους, θα υπάρξει ένας ευρύτατος διάλογος και κοινοβουλευτικός και με τα συνδικάτα και με τους εργαζόμενους και με την κοινή γνώμη. Αλλά πιστεύω ότι σε αυτήν τη φάση είναι απαραίτητο αυτό το βήμα, το βήμα της μετριοπάθειας στην αναδιάρθρωση των ΕΛΠΕ προκειμένου και να συνταχθεί με τα ευρωπαϊκά τεκτενόμενα, αλλά και να αποκτήσει τη δυνατότητα να επεκταθεί σε νέες αγορές. 
Η Αριστερά υπήρξε πολύ σκληρή στις διατυπώσεις της για την αποκρατικοποίηση των ΕΛΠΕ και ανέφερε πολλές φορές ότι καλά και σώνει να μείνει το 51% και η δημόσια διαχείριση όπως έχει. 
Κατά σύμπτωση χθες, ένας εκπρόσωπος του Κομμουνιστικού Κόμματος του Βιετνάμ, έδωσε μια συνέντευξη που δημοσιεύθηκε στο "ΡΙΖΟΣΠΑΣΤΗ" και έλεγε, ότι οι ξένοι -όχι οι ντόπιοι καπιταλιστές- μπορούν να αγοράσουν ένα ποσοστό των επιχειρήσεων, αλλά πάντως το κράτος κρατά το 51% και το δικαίωμα διαχείρισής τους.
ΑΝΤΩΝΗΣ ΣΚΥΛΛΑΚΟΣ: Εσείς είστε κομμουνιστικό κόμμα; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υπουργέ, να ρυθμίσετε το χρόνο σας. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μάλιστα, κυρία Πρόεδρε. 
Εμείς λέμε ότι κρατάμε το δικαίωμα ελέγχου, αλλά πιστεύω ότι μπορούμε να κάνουμε μερικά βήματα παραπέρα από την οικονομική πολιτική όπως πιστεύει ότι πρέπει να ασκείται το κομμουνιστικό κόμμα του Βιετνάμ.
Κατά συνέπεια, πιστεύω ότι οι ρυθμίσεις τις οποίες έχει αυτό το νομοσχέδιο ανταποκρίνονται στις ανάγκες των καιρών, ανταποκρίνονται στις ανάγκες επέκτασης των ΕΛΠΕ σε νέες αγορές και δίνουν νέες ισχυρές προοπτικές για την ίδια την επιχείρηση, για τους εργαζόμενους, για την ελληνική οικονομία. 
Θέλω πριν τελειώσω να ευχαριστήσω όλα τα μέλη που συμμετείχαν στη συνεδρίαση της κοινοβουλευτικής επιτροπής και έκαναν παρατηρήσεις είτε υποστηρικτικές είτε επικριτικές στα άρθρα του νομοσχεδίου. Και θα έχουμε την ευκαιρία στην κατ' άρθρον συζήτηση να κάνουμε αρκετές βελτιώσεις και διορθώσεις σύμφωνα με το πνεύμα αυτών των συζητήσεων. 
Είμαι βέβαιος ότι με τις διορθώσεις και προσαρμογές αυτές, όπως για παράδειγμα το άρθρο 2 που αναφέρθηκε προηγουμένως, αυτό το νομοσχέδιο θα 
τύχει μίας ευρύτερης υποστήριξης της Εθνικής Αντιπροσωπείας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης, έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, κυρίες και κύριοι συνάδελφοι, εκφράζοντας πιστεύω όλους τους συναδέλφους σε αυτήν την Αίθουσα, δεν νιώσαμε καθόλου περήφανοι που η Κυβέρνηση έχει χαμηλώσει τόσο πολύ τον πήχη ώστε να είμαστε ένα βήμα μπροστά από το Βιετνάμ! Αυτό μας είπε ο κύριος Υπουργός. Αφού πρώτα μας ανέφερε τι κάνουν οι ευρωπαϊκές χώρες και είμαστε μακριά από εκεί, μας είπε ότι είμαστε ένα βήμα μπροστά από το Βιετνάμ. 
Εν πάση περιπτώσει, εκείνο που θα ήθελα να πω είναι το εξής: Παρακολούθησα με πολλή προσοχή τον κύριο Υπουργό. Βεβαίως, δεν ήταν ομιλία επί της αρχής, αλλά ομιλία άρθρο προς άρθρο, γιατί είναι γεγονός ότι εδώ δεν έχουμε ένα σχέδιο νόμου με μία ενιαία ενότητα, αλλά μια συρραφή ασχέτων διατάξεων μεταξύ τους. Και αναρωτιέμαι: Πρώτον, αισθάνομαι σαν Βουλευτής με την ευθύνη απέναντι στον ελληνικό λαό, ότι δεν μπορούμε να νομοθετούμε με αυτόν τον τρόπο. Και θα ήθελα, κυρία Πρόεδρε, απευθυνόμενος πρώτα προς το Προεδρείο, να πω ότι εφόσον η Κυβέρνηση διολισθαίνει προς αυτό το δρόμο το τελευταίο χρονικό διάστημα, τουλάχιστον το Προεδρείο της Βουλής να μην επιτρέπει να έρχονται τέτοια νομοσχέδια προς συζήτηση στη Βουλή, διότι ούτε είναι δυνατόν να επεξεργαστούν στις επιτροπές με άνεση ούτε είναι δυνατόν να συζητηθούν εδώ στη Βουλή, εκτός και αν αλλάξουμε τις διαδικασίες συζήτησης. Διότι τι να πει κανείς σήμερα επί της αρχής. Αναγκαστικά, θα ομιλήσει επί των άρθρων, αφού κάθε αντικείμενο πρέπει να το αντιμετωπίσει διαφορετικά, όπως ακριβώς το αντιμετώπισε και ο κύριος Υπουργός.
Ακόμη θα ήθελα να πω ότι σε μία εποχή που η χώρα μας συμμετέχει σε αυτό το παγκοσμιοποιημένο γίγνεσθαι και θέλουμε να προσελκύσουμε κυρίως επενδυτές, που αυτό είναι και το ζητούμενο στη χώρα μας -μιλάμε ότι πρέπει να έρθουν ξένες επενδύσεις που μας χαρίζουν και προοπτική και ανάπτυξη και θέσεις απασχόλησης και ταυτόχρονα το σημαντικό know how για τη συνέχιση της ανάπτυξης της χώρας μας που υπολειπόμαστε σε αυτό τρομακτικά- η νομοθεσία μας και το νομικό μας σύστημα πρέπει να είναι απλοποιημένο, ιδιαίτερα δε οι φορολογικοί και αναπτυξιακοί νόμοι, αλλά και οι νόμοι εκείνοι που διέπουν όλες τις διαδικασίες για την ολοκλήρωση των επενδύσεων.
Κύριε Υπουργέ, μας φέρατε σήμερα σε αυτό το νομοσχέδιο δύο απλοποιήσεις διαδικασιών, μία γενικότερα για τις ανώνυμες εταιρείες και μία ειδικότερα για τις ανανεώσιμες πηγές ενέργειας. Είναι η τρίτη, αν δεν απατώμαι, απλοποίηση διαδικασιών. Θα έρθετε με τέταρτη και πέμπτη. Δεν θα έπρεπε να κάνετε μία επιτροπή η οποία να μελετήσει ποια είναι αυτά τα προβλήματα που πραγματικά κάνουν το κράτος να είναι εχθρός της επιχειρηματικής δραστηριότητας μέχρι στιγμής εξαιτίας των γραφειοκρατικών διαδικασιών και να έρθετε με ένα σχέδιο ολοκληρωμένο που να αφορά την απλοποίηση των διαδικασιών για την ενίσχυση της επενδυτικής δραστηριότητας; Τότε να το συζητήσουμε ευχαρίστως και να συμβάλουμε όλοι μαζί προκειμένου να δημιουργήσουμε τις προϋποθέσεις για την ανάπτυξη σ' αυτόν τον τομέα. Και φυσικά, θα γινόταν και ένα βήμα προς τις διαρθρωτικές αλλαγές που σας συμβουλεύουν να γίνουν οι οικονομικοί οργανισμοί, η Ευρωπαϊκή Ένωση και εσείς δεν τις τολμάτε. Ή όταν τις κάνετε, τις κάνετε αποσπασματικά, ημιτελώς και φυσικά αποτυχημένα τελικά. Γι' αυτό η ανάπτυξη στη χώρα μας δεν προχωρά με γρήγορους ρυθμούς, γι' αυτό δεν δημιουργούνται θέσεις εργασίας, γι' αυτό η ανεργία αυξάνεται, γι' αυτό έχουμε τεράστια ελλείμματα του δημοσίου, γι' αυτό έχουμε την αύξηση του χρέους και τις προσπάθειές σας με τα προμέτοχα και με την προεξόφληση μελλοντικών εσόδων να καλύψουμε τις ανάγκες του προϋπολογισμού και τις επιταγές του σταθεροποιητικού προγράμματος απέναντι στην Ευρωπαϊκή Ένωση για το δημόσιο χρέος.
Το νομοσχέδιο αυτό προωθεί την ανταγωνιστικότητα, λέει, για την απλοποίηση των διαδικασιών. Για να προωθεί η ανταγωνιστικότητα, κύριε Υπουργέ, κάντε αυτό που μόλις σας πρότεινα. Να κάνετε μία επιτροπή που να εξετάσει συστηματικά όλα τα εμπόδια που υπάρχουν, να αρθούν για να διευκολυνθεί η επενδυτική δραστηριότητα. 
Ακόμη ο κύριος Υπουργός ονομάζοντας αυτό το νομοσχέδιο, τη συρραφή δηλαδή αυτών των διατάξεων, ως νομοσχέδιο ανάπτυξης και προοπτικής, μας μίλησε για την κοινωνική πολιτική που θα ασκηθεί εφόσον αυτό το νομοσχέδιο προχωρήσει και δημιουργηθεί ανάπτυξη. Μα, ήδη εδώ βλέπουμε τις ενέργειες της Κυβέρνησης να μη στοχεύουν προς αυτήν την κατεύθυνση, να είναι αποσπασματικές. Και πραγματικά, αν κρίνει κανείς από το Γ΄ Κοινοτικό Πλαίσιο Στήριξης, καθυστερεί σχεδόν θα κλείσουμε δύο χρόνια και ακόμη δεν έχουν ξεκινήσει τα προγράμματα και οι απορροφήσεις. Είναι δραματική αυτή η κατάσταση. 
Όσο για την κοινωνική πολιτική, εννοείτε κοινωνική πολιτική αυτές τις αποσπασματικές ρυθμίσεις για ορισμένους εργαζόμενους και για ορισμένους της κομματικής νομενκλατούρας τους οποίους καλύπτετε με όλους τους τρόπους; Αυτό εννοείτε κοινωνική πολιτική;
Σήμερα με ένα τέτοιο ποσοστό ανεργίας, κύριε Υπουργέ, κοινωνική πολιτική είναι μόνο οι γρήγοροι ρυθμοί ανάπτυξης, οι υψηλοί ρυθμοί ανάπτυξης που μπορούν να δημιουργήσουν απασχόληση. Αυτό είναι κοινωνική πολιτική. Και όχι η δαπάνη αυτών των τεράστιων ποσών για την κομματική νομενκλατούρα όπως είναι αυτά τα τριάντα δισεκατομμύρια που δίνουμε σήμερα επιδοτώντας ουσιαστικά την πώληση των ναυπηγείων.
Γιατί τις ανανεώσιμες πηγές ενέργειας. Κύριε Υπουργέ, με την κατάθεση της ένστασης αντισυγματικότητας θέλαμε να σας προστατεύσουμε. Θα επανέρθουμε δε σε αυτό το θέμα με ονομαστική ψηφοφορία. Έτσι όπως γίνονται οι ρυθμίσεις, υπάρχει κάποια ιδιοτέλεια, διότι με την αναδρομική ισχύ της προσπαθούν να αρθούν και οι δύο απαγορεύσεις που αποφάσισε το Συμβούλιο της Επικρατείας. Και αυτό μας κάνει να έχουμε ακόμη μεγαλύτερη επιφυλακτικότητα απέναντι σε αυτές τις ρυθμίσεις. Αλλά και αν ας πούμε νομιμοποιήσουμε το παρελθόν, ανοίγουμε την κερκόπορτα για το μέλλον για να καταστήσουμε όλες τις δασικές μας εκτάσεις προβληματικές, ακόμη χωρίς να κάνουμε ούτε καν διάκριση για αυτές τις δασικές εκτάσεις που έχουν δασοπονικό ενδιαφέρον, που έχουν αρχαιολογικό, φυσιολατρικό ενδιαφέρον; Και σε μία χώρα που δεν είναι τόσο πυκνά τα δάση και υπάρχουν απέραντες εκτάσεις, πολλοί επιχειρηματίες που επενδύουν στις ανανεώσιμες πηγές ενέργειας λένε ότι δεν υπάρχει ανάγκη να χρησιμοποιηθούν οι πολύτιμες δασικές μας εκτάσεις. Υπάρχουν άλλες εκτάσεις που δεν είναι δάση, υπάρχουν άλλες εκτάσεις που μπορούν να χρησιμοποιηθούν και να δημιουργηθούν ανανεώσιμες πηγές ενέργειας.
Σας λέγω δε ακόμη, επειδή αυτός θα είναι εύκολος τρόπος και θα πάρουν πολλοί άδεια εγκατάστασης και επομένως θα μπουν σε προγράμματα της Ευρωπαϊκής Ένωσης και θα επιδοτηθούν, εάν θα καταπέσουν αυτές οι άδειες από το Συμβούλιο της Επικρατείας, τότε ή θα επιστρέψουμε τα χρήματα των επιδοτήσεων ή δεν θα απορροφήσουμε τις αντίστοιχες επιδοτήσεις, διότι θα δεσμευτούν από το επιχειρησιακό πρόγραμμα ενέργειας. Και αυτόν τον κίνδυνο τον επισημαίνουμε. Γι' αυτό ακριβώς θα επανέρθουμε και θα ζητήσουμε την τοποθέτηση του καθενός Βουλευτή χωριστά πάνω σε αυτό το θέμα.
Αντεπεξέρχομαι τις ρυθμίσεις για τη Δημόσια Επιχείρηση Ηλεκτρισμού που είναι ένα μεγάλο θέμα. Θα μας δοθεί όμως στην κατ' άρθρο συζήτηση η ευκαιρία εκεί να το αναδείξουμε με όλες τις επιπτώσεις και με όλες τις προσπάθειες για τη μετοχοποίηση της ΔΕΗ, την οποία βεβαίως ο κύριος Υπουργός και το Διοικητικό Συμβούλιο της ΔΕΗ ενδεχομένως μπορεί να παρουσιάζει πάρα πολύ ευχάριστη, βρίσκεται όμως ήδη με πάρα πολύ χρόνο που έχει περάσει όχι στην κατάσταση ούτε εσωτερικά τις διαδικασίες της να βελτιώσει για να μπορεί να ανταποκριθεί στην απελευθερωμένη αγορά ηλεκτρικής ενέργειας ούτε και τα οικονομικά της έτσι να τακτοποιήσει, παρά τις τελευταίες αυξήσεις που έκανε και τις προβλεπόμενες αυξήσεις του Σεπτεμβρίου, ώστε να μπορεί να οδεύσει με αρκετές ελπίδες σε οποιοδήποτε πακέτο στο ρημαγμένο έτσι κι αλλιώς και χειμάζον χρηματιστήριο. 
Οι αναπτυξιακοί νόμοι: Κύριε Υπουργέ, απαραίτητη συνταγή ανάπτυξης είναι: απλό φορολογικό νομοσχέδιο. Βεβαίως μετά έρχονται και οι χαμηλοί συντελεστές.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εσείς διαφωνείτε με τα κίνητρα που δίνουμε;
ΓΕΩΡΓΙΟΣ ΣΑΛΑΓΚΟΥΔΗΣ: Θα σας πω αμέσως. Μην βιάζεστε. Και δεν σας διέκοψα εγώ. 
Απλό αναπτυξιακό νομοσχέδιο για να μπορούν οι επενδυτές να το αντιλαμβάνονται. Ολοκληρωμένο όμως, μελετημένο και απλό. Κι εγώ προσθέτω παραπάνω -και σας το έχω πει και άλλες φορές, σας το λέω και σήμερα- ένα σχέδιο, μια μελέτη για όλη τη χώρα, ώστε να βρούμε τα συγκριτικά πλεονεκτήματα που διαθέτει η χώρα μας και να προσανατολίσουμε και τα προγράμματα του Γ΄ Κοινοτικού Πλαισίου Στήριξης, αλλά και τις αντίστοιχες επιδοτήσεις των αναπτυξιακών νόμων προς τα κει όπου έχουμε αναπτυξιακό πλεονέκτημα, συγκριτικό πλεονέκτημα. Γιατί σήμερα στην παγκοσμιοποιημένη κοινωνία αν δεν αξιοποιήσεις τα συγκριτικά σου πλεονεκτήματα, δεν θα μπορέσεις να έχεις καλή αναπτυξιακή πορεία. 
Όταν όμως αντί να έχουμε ένα απλό φορολογικό νομοσχέδιο, ερχόμαστε και κάθε δύο με τρεις μήνες διαφοροποιούμε τους φορολογικούς νόμους και επιπλέον ερχόμαστε κάθε ένα με δύο χρόνια και διαφοροποιούμε τους αναπτυξιακούς νόμους με αποσπασματικές τροπολογίες, όπως αυτές που φέρνετε σήμερα, τόσο για τις τουριστικές επιχειρήσεις όσο και για τις υπόλοιπες, όπου κάνετε τις τροποποιήσεις του 1601 και του 1892, αυτό δείχνει ότι δεν είμαστε μια σοβαρή χώρα όπου μπορεί ο ξένος επενδυτής να προσελκυστεί για να επενδύσει. Γι' αυτούς τους βασικούς λόγους σήμερα δεν έχουμε ξένες επενδύσεις και είμαστε η τελευταία χώρα με ένα ελάχιστο ποσοστό, από τις επενδύσεις που έχουν γίνει στην Ευρωπαϊκή Ένωση έχουμε το 0,3%. 
Είναι δραματικό γιατί πραγματικά η ξένη επένδυση δεν είναι μόνο ότι εισρέει χρήμα, δεν είναι μόνο ότι δημιουργούνται νέες θέσεις εργασίας. Κυρίως τίθενται οι προϋποθέσεις για περαιτέρω ανάπτυξη γιατί μας έρχεται το know how, η τεχνογνωσία, την οποία δυστυχώς δεν διαθέτουμε εμείς αφού δεν χρηματοδοτούμε την έρευνα στην Ελλάδα. Μηδενικό είναι στον προϋπολογισμό μας το κονδύλιο για την έρευνα και τα ερευνητικά ινστιτούτα που διαθέτουμε. Οτιδήποτε για να λειτουργήσουν και να επιβιώσουν τα παίρνουν μόνο τώρα από τα προγράμματα της Ευρωπαϊκής Ένωσης. Επομένως δεν υπάρχουν καινοτομίες, δεν υπάρχει τεχνογνωσία και γι' αυτό θέλουμε την ξένη επένδυση που μας φέρνει έτοιμη τεχνογνωσία. 
Όσο για τα κίνητρα για τα βυρσοδεψία, πολύ σωστά και ωραία. Βεβαίως θα αξιοποιηθούν στη Θεσσαλονίκη εφόσον ολοκληρωθεί ο βιολογικός καθαρισμός στην περιοχή της Σίνδου, αλλά για την Αττική και για τα Χανιά δεν έχουν ακόμη οριστεί οι ΒΕΠΕ. Εν πάση περιπτώσει ας υπάρχουν τα κίνητρα. Όταν θα οριστούν και θα γίνουν οι ΒΕΠΕ, ας προϋπάρχουν τουλάχιστον για να τα γνωρίσουν σε βάθος οι βυρσοδέψες. 
Κι έρχομαι τώρα στο Σκαραμαγκά. Η Νέα Δημοκρατία -το ξεκαθαρίζουμε αυτό μια και καλή- είναι συνεπής στις αρχές και στην ιδεολογία της. Εμείς είμαστε υπέρ των αποκρατικοποιήσεων. Πιστεύουμε βασικά ότι η άσκηση επιχειρηματικής δραστηριότητας από το κράτος είναι αναποτελεσματική. Προχωράμε, λοιπόν, στη συρρίκνωση έως εξαφάνιση της επιχειρηματικής δραστηριότητας του κράτους. Άρα, λοιπόν, δεν θα είμαστε αντίθετοι με οποιαδήποτε ιδιωτικοποίηση οποιασδήποτε επιχείρησης που λειτουργεί έστω είτε με πλήρη κρατική ιδιοκτησία είτε με κρατικό management ή μ' αυτήν την ερμαφρόδιτη κατάσταση που από το 1995 με ευθύνη δική σας λειτουργεί το Ναυπηγείο Σκαραμαγκά.
Τι έγινε; Τα Ναυπηγεία Σκαραμαγκά, όπως θα ξέρετε, εξαγοράστηκαν από το κράτος το 1985 επί κυβέρνησης ΠΑΣΟΚ. Το 1995 έγινε μία απόπειρα με τον Περατικό και στη συνέχεια, επειδή εκείνη η απόπειρα δεν τελεσφόρησε -που ήταν φυσικά πολύ καλύτερη από τις σημερινές συνθήκες αποκρατικοποίησης για το δημόσιο συμφέρον- επακολούθησε τελικά η σημερινή, η μέχρι σήμερα υφιστάμενη κατάσταση του 1995 με 51% η ΕΤΒΑ και 49% οι εργαζόμενοι και με έναν ιδιώτη manager man που δεν είχε κανένα ενδιαφέρον και συμφέρον για να προχωρήσει μπροστά η επιχείρηση εκτός μόνον ενδεχόμενα από το κύρος του που θα ελέγχετο από τη διεθνή γνώμη ως επιτυχημένου manager. Αλλιώς όμως ήταν να είχε τις μετοχές του και αλλιώς να ήταν στρατηγικός επενδυτής ο ίδιος. Θα είχε διαφορετική τύχη το ναυπηγείο. 
Όταν όμως μας λέει ότι σ' αυτήν η ιστορία, στην υπόθεση Σκαραμαγκά είναι συσσωρευμένα αδιέξοδα και ελλείμματα ποιος τα δημιούργησε τα αδιέξοδα και τα ελλείμματα, κύριε Υπουργέ; Έρχεται, δηλαδή, εδώ και ούτε λίγο ούτε πολύ αντί να μας ζητήσει συγγνώμη ο κύριος Υπουργός εκ μέρους του κυρίου Πρωθυπουργού -όχι από σας, αλλά μεταβιβάζοντας τη συγγνώμη του κυρίου Πρωθυπουργού γιατί ο κύριος Πρωθυπουργός ήταν Υπουργός όταν έγινε αυτή η σύμβαση, η οποία οδήγησε στα σημερινά αποτελέσματα τα Ναυπηγεία Σκαραμαγκά και στα συσσωρευμένα ελλείμματα και στα συσσωρευμένα αδιέξοδα- γίνεται και τιμητής ο κύριος Υπουργός και ούτε λίγο ούτε πολύ πάει να μας κάνει συνυπεύθυνους ότι δήθεν αντιδρούμε σ' έναν τρόπο αποκρατικοποίησης και ιδιωτικοποίησης των ναυπηγείων που είναι απαράδεκτος στη διαδικασία, κύριε Υπουργέ. Και το απαράδεκτο δεν το λέω εγώ. Το λέει ο οικονομικός σύμβουλος.
Πράγματι μας έστειλε την έκθεση ο κύριος Υπουργός, αφού τη ζητήσαμε και αφού έγινε και θόρυβος στα Μέσα Μαζικής Ενημέρωσης. Και η έκθεση του οικονομικού συμβούλου της Κυβέρνησης λέει τελικά ότι οι οικονομικές προσφορές δεν είναι αξιολογήσιμες, ότι δεν αξιολογούνται. Αλλά και πιο μπροστά λέει ότι αυτές οι οικονομικές προσφορές δεν είναι σύμφωνες με τη διαδικασία αξιολόγησης, ότι η μία από τις εταιρείες, γι' αυτήν που και σήμερα συζητάμε, η HDW δεν έχει φέρει και την εγγυητική επιστολή σύμφωνη με το προσχέδιο, με το σχέδιο εγγυητικής επιστολής που η προκήρυξη είχε. Και παρακάτω προχωρώντας λέει ότι δεν είναι αξιολογήσιμες οι προσφορές γιατί ακριβώς περιέχουν όρους που η προκήρυξη δεν τους περιελάμβανε. 
Έτσι, λοιπόν, μιλάει ο οικονομικός σύμβουλος. Αλλά τελικά γιατί έκανε την έκθεσή του; Προφανώς θα έστελνε μόνο την επιστολή για να τους πει ότι δεν είναι αξιολογήσιμες οι οικονομικές προσφορές, ότι είναι άγονος ουσιαστικά ο διαγωνισμός, αλλά με την επιμονή να τελειώνουμε προχώρησε και έκανε μία έκθεση, την οποίαν θα ήθελα, κύριοι συνάδελφοι, εσείς του ΠΑΣΟΚ ιδιαίτερα, να τη διαβάσετε για να δείτε εάν πραγματικά απ' αυτά τα στοιχεία βγαίνει ότι μπορεί να προχωρήσει και να τελεσφορήσει αυτός ο διαγωνισμός είτε με τη HDW είτε με το δεύτερο, των Ναυπηγείων Ελευσίνας. 
Εμείς πιστεύουμε ότι έτσι δεν μπορεί να προχωρήσει. Παράλληλα να πούμε για την οικονομική προσφορά. Όταν στην αρχή έγινε η προκήρυξη, η οποία σημειωτέον δημοσιεύθηκε στις 9 Φεβρουαρίου, εκεί δεν ήταν διασφαλισμένη αυτή η σχέση των εργαζομένων που σήμερα έρχεται. Άρα, λοιπόν, αυτοί που εκλήθησαν να εκδηλώσουν ενδιαφέρον δεν ήξεραν ότι το πρόβλημα με τους υπεράριθμους εργαζόμενους θα λυθεί μ' αυτόν τον τρόπο. Ακόμη οι σημερινοί δεν ξέρουν εάν ο απολογισμός μέχρι 25.5.2001 είναι σωστός. Αμφισβητούν εάν υπάρχουν υποχρεώσεις τρίτων και ζητούν ο ένας δωδεκάμηνη προθεσμία, ο άλλος εξάμηνη προθεσμία μήπως τυχόν εγερθούν απαιτήσεις τρίτων. Και θέλουν να καταστήσουν υπεύθυνη την ΕΤΒΑ όχι μόνο για τις πληρωμές, αλλά και για την παράσταση στα δικαστήρια, αν υπάρξουν ενδεχομένως αγωγές για τη διεκδίκηση των υποχρεώσεων προς τρίτους. 
Όταν υπάρχουν τέτοια πράγματα, μπορούμε να μη συναινέσουμε στην ιδιωτικοποίηση, η οποία τι δίνει; Ουσιαστικά, ένα δισεκατομμύριο πληρώνετε για το τίμημα των μετοχών, ενάμισι από τη γερμανική, ένα από την άλλη. Με αυτό το ποσόν τι να πουλήσουμε, τα γήπεδα; Εξ αυτών η μια εταιρία λέει ότι το ένα μέρος έχει αυτήν τη στιγμή λογιστική αξία...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Παρακαλώ να μου δώσετε λίγο χρόνο ακόμα, κυρία Πρόεδρε, για να τελειώσω. Ο κύριος Υπουργός είχε περισσότερο χρόνο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεχίστε.
ΓΕΩΡΓΙΟΣ ΣΑΛΑΓΚΟΥΔΗΣ: Όταν ένα μέρος από τα γήπεδα έχει λογιστική αξία 4,5 δισεκατομμύρια, γι' αυτό λέει ότι θα επιστρέψει σαν συμπληρωματικό του τιμήματος για την αξία του 100% των μετοχών. Για να μη σχολιάζω ακόμα περισσότερο -γιατί έχουν και πάρα πολλούς άλλους όρους- για να μην έρθω στις αναθέσεις αυτών των έργων, γιατί αυτό είναι και το κίνητρο. Αυτές τις αναθέσεις των έργων δεν τις ξέρουν οι άλλοι επενδυτές, που ενδεχομένως θα προσέρχονταν, δεν ξέρουν ότι τα ναυπηγεία Σκαραμαγκά περιμένουν ενδεχομένως ένα πακέτο πάνω από ένα τρισεκατομμύριο αναθέσεις του Υπουργείου Εθνικής Άμυνας και του Υπουργείου Μεταφορών για να τις εκτελέσει αυτός ο αγοραστής, ο οποίος θα αναλάβει την υποχρέωση να το διατηρήσει δέκα χρόνια σαν ναυπηγείο για να λειτουργεί. Αυτός είναι ο όρος της προκήρυξης. Έτσι, λοιπόν, δεν μπορούμε να ψηφίσουμε μία τέτοια πώληση, η οποία δεν είναι πώληση, αλλά ουσιαστικά είναι ξεπούλημα. Δεν είναι ούτε καν αποκρατικοποίηση, είναι καθαρά εκποίηση, παραχώρηση με επιδότηση. 
Προχωράμε τώρα στο τελευταίο θέμα που είναι τα ΕΛΠΕ. Δεν έχω χρόνο για να αναλύσω πολύ περισσότερο, χαίρομαι όμως για τη διαπίστωση του ανέμου απελευθέρωσης των αγορών που υπάρχει στην Ευρωπαϊκή Ένωση και η οποία πράγματι απέφερε στον τομέα της ηλεκτρικής ενέργειας μείωση των τιμών στον καταναλωτή από 30% μέχρι 40%, ενώ εμείς εδώ την απελευθερώσαμε μεν τύποις στις 19-2-2001, αλλά κρατάμε πάλι κρατικό μονοπώλιο τον τομέα του ηλεκτρισμού και μόλις πριν από ενάμιση μήνα περίπου είχαμε αύξηση αντί για μείωση και επιπλέον έχουμε προαναγγελμένη ήδη από πολύ χρόνο καινούρια αύξηση του Σεπτεμβρίου.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Όχι σε πραγματικές τιμές, σε ονομαστικές. 
ΓΕΩΡΓΙΟΣ ΣΑΛΑΓΚΟΥΔΗΣ: Χαίρομαι που ο κύριος Υπουργός μας μίλησε για παραδείγματα για τον άνεμο της απελευθέρωσης των αγορών, της φιλελευθεροποίησης στην Ευρωπαϊκή Ένωση. 
Για τα ΕΛΠΕ, όμως, δεν θέλησε να προχωρήσει αποφασιστικότερα. Κρατάει το κρατικό μάνατζμεντ. Τι να το κάνετε, κύριε Υπουργέ; Το μόνο που θέλετε είναι να προστατεύσετε τη νομενκλατούρα σας, όλους τους εργαζόμενους μέσα στα ΕΛΠΕ και τη διοίκηση των ΕΛΠΕ που να είναι δική σας και να διευθύνετε εσείς ουσιαστικά με όλα τα συμπαρομαρτούντα που συμβαίνουν και στο τέλος κατά τη συζήτηση ειδικότερα της τροπολογίας θα μου δοθεί η ευκαιρία να σας πω τι γίνεται. 
Εμείς λέμε το εξής, ξεκάθαρες θέσεις: Δεν μας ενδιαφέρει το ποσοστό, ας είναι και 35%, ας πέσει και χαμηλότερα και θα σας εξηγήσω γιατί. Δεν είναι ούτε στρατηγικός τομέας, σήμερα δεν υπάρχουν στην οικονομία σε παγκόσμιο επίπεδο στρατηγικοί τομείς της οικονομίας που θα πρέπει να τους διευθύνει το κράτος. Και για την ευαισθησία των νησιών μας και για κρίσεις θα σας αναφέρω ότι το 1973-1974 που είχαμε τη μεγάλη πετρελαϊκή κρίση, καμία από τις πετρελαϊκές εταιρείες και τα διυλιστήρια δεν ήταν κρατικά, όλα ήταν ιδιωτικά. Η χώρα δεν αντιμετώπισε κανένα πρόβλημα εφοδιασμού. Όταν μετά κάναμε και επιστράτευση βάση του εκτάκτου σχεδίου το κράτος μπορεί για εκείνο το διάστημα να επιτάξει τα διυλιστήρια προκειμένου να έχει διασφαλισμένο σε τέτοιες περιπτώσεις κρίσεων τις αντίστοιχες πετρελαϊκές εταιρείες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο χρόνος σας έχει τελειώσει.
ΓΕΩΡΓΙΟΣ ΣΑΛΑΓΚΟΥΔΗΣ: Θέλω να σας πω, λοιπόν, ότι η Νέα Δημοκρατία πιστή στις ιδέες και απόψεις της για την απελευθέρωση των αγορών, την πλήρη φιλελευθεροποίηση με στόχο την ανάπτυξη του ανταγωνισμού και τελικό αποτέλεσμα χαμηλότερη τιμή στον πολίτη και χαμηλότερη τιμή για την ανάπτυξη, γιατί όπως ξέρετε η ενέργεια είναι βασικός μοχλός για την πραγματοποίησή της. Δεν μας απασχολεί το ποσοστό του δημοσίου. Ας μην υπάρχει και καθόλου ποσοστό. Όμως εκείνο που εμάς μας ενδιαφέρει άμεσα είναι ότι το μάνατζμεντ πρέπει να γίνει ιδιωτικό και η καταλληλότερη περίπτωση σε αυτήν τη φάση που βρίσκονται τώρα τα Ελληνικά Πετρέλαια είναι ο στρατηγικός επενδυτής ο οποίος θα αναλάβει και το μάνατζμεντ.
Θέλω να σας πω, όμως, κύριε Υπουργέ, το εξής: Μπορείτε να φέρνετε σήμερα μία τροπολογία που να αυξάνετε το ποσοστό και να αίρετε την ιδιοκτησία του δημοσίου όταν μέσα στα ΕΛΠΕ έχετε αφήσει τη διεύθυνση για την παραχώρηση εδαφών του ελληνικού κράτους, το αποκλειστικό δικαίωμα που ανήκει στο δημόσιο να τα παραχωρεί μία ιδιωτική επιχείρηση για την έρευνα και εκμετάλλευση υδρογονανθράκων; Η αντίστοιχη επιχείρηση είναι εκεί, κύριε Υπουργέ. Φέρτε πρώτα τροπολογία στο νόμο, γιατί είναι μέσα στα ΕΛΠΕ ΑΕ. Το είχαμε επισημάνει όταν έγιναν ΑΕ τα ΕΛΠΕ, το είχαμε επισημάνει στο πρώτο πακέτο μετοχοποίησης, δεν το αλλάξατε και είναι μέσα στα ΕΛΠΕ ολόκληρη διεύθυνση η οποία κάνει τις παραχωρήσεις εδαφών του ελληνικού δημοσίου που είναι αποκλειστικό δικαίωμα του δημοσίου και γίνονται μόνο βάσει της οδηγίας 9422 της Ευρωπαϊκής Ένωσης και του νόμου 2289 με διεθνείς διαγωνισμούς και το αφήνετε μέσα. Πάρτε πίσω, λοιπόν, την τροπολογία, κοιτάξτε την και προς την άλλη κατεύθυνση του στρατηγικού επενδυτή που σας είπαμε προηγουμένως ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, παρακαλώ τελειώνετε.
ΓΕΩΡΓΙΟΣ ΣΑΛΑΓΚΟΥΔΗΣ: Τελειώνω, κυρία Πρόεδρε. 
Για να την ξαναφέρετε στη Βουλή βγάλτε αυτήν τη διεύθυνση, φτιάξτε μία διεύθυνση για το up-stream στο Υπουργείο Ανάπτυξης, ούτως ώστε το κράτος να κρατήσει τις παραχωρήσεις για την έρευνα και εκμετάλλευση υδρογονανθράκων. 
Κύριοι συνάδελφοι, συγγνώμη που σας κούρασα, αλλά μίλησα για μία συρραφή ασχέτων διατάξεων, ουσιαστικά μίλησα επί των άρθρων και όχι επί της αρχής, διότι αυτό το νομοσχέδιο δεν έχει αρχή. Τέλος μόνο πιστεύω ότι έχει αυτή η Κυβέρνηση πολύ γρήγορα. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ: Κυρίες και κύριοι συνάδελφοι, θα μπω στον πειρασμό να σχολιάσω την κατάληξη της ομιλίας του αγαπητού συναδέλφου Κοινοβουλευτικού Εκπροσώπου της Νέας Δημοκρατίας που φαίνεται ότι επηρεασμένος από την περίοδο βλέπει όνειρα θερινής νυκτός και προσδοκά τέλος της διακυβέρνησης της χώρας από το ΠΑΣΟΚ. 
Κύριε συνάδελφε, κάθε φορά που συζητάμε θέματα πολιτικής και ιδιαίτερα θέματα που εμπίπτουν στον πυρήνα της πολιτικής και μιλάω για τις διαρθρωτικές αλλαγές στη Νέα Δημοκρατία, σε αυτήν την Αίθουσα από το 1974 ουσιαστικά είτε διατυπώνει μία σκληρή νεοφιλελεύθερη θέση ή δεν διατυπώνει καμία θέση. Το παρόν σχέδιο νόμου είναι ένα σχέδιο που έρχεται για μια ακόμα φορά να κάνει τέσσερις πολύ βασικές διαρθρωτικές τομές. 
Από το 1994 όταν η Κυβέρνηση του ΠΑΣΟΚ είχε όλη την τεράστια ευθύνη των διαρθρωτικών προσαρμογών, η Νέα Δημοκρατία ουσιαστικά όχι μόνο απέσχε από αυτήν τη διαδικασία, αλλά για έξι χρόνια ο ελληνικός λαός δεν γνωρίζει τη θέση της. Βέβαια αυτοί που γνωρίζουν το παρελθόν και τις βαθύτερες πολιτικές επιδιώξεις της Νέας Δημοκρατίας ξέρουν τη θέση της. Ήταν αυτή η οποία φάνηκε ακριβώς όταν το 1990 πήρε τις εκλογές. Ξέρετε ποια μεγάλη διαρθρωτική τομή κάνατε; Απολύσατε επτάμισι χιλιάδες εργαζόμενους της ΕΑΣ, τους πετάξατε στο δρόμο και πήρατε χίλιους πεντακόσιους σεπίτες, ανθρώπους της δικής σας νομενκλατούρας να τους κάνετε ιδιοκτήτες μιας μεγάλης επιχείρησης. Αυτή ήταν η μεγάλη διαρθρωτική τομή που κάνατε. 
Και ερωτώ, κύριε Σαλαγκούδη: Κρίνατε την Κυβέρνηση ΠΑΣΟΚ , γιατί δεν προχώρησε στη διαρθρωτική προσαρμογή και στην ιδιωτικοποίηση των ναυπηγείων Σκαραμαγκά. Δεν άκουσαν τρία χρόνια όταν κυβερνούσατε τον τόπο να κάνετε την ιδιωτικοποίηση των ναυπηγείων Σκαραμαγκά;
ΑΡΙΣΤΕΙΔΗΣ ΤΣΙΠΛΑΚΟΣ: Έγινε.
ΡΟΒΕΡΤΟΣ ΣΠΥΡΟΠΟΥΛΟΣ: Αγαπητέ συνάδελφε, δεν είναι έτσι.
ΑΡΙΣΤΕΙΔΗΣ ΤΣΙΠΛΑΚΟΣ: Ξεχνάτε τα συλλαλητήρια στην Πλατεία Συντάγματος;
ΡΟΒΕΡΤΟΣ ΣΠΥΡΟΠΟΥΛΟΣ: Δεν κάνατε ουσιαστικά καμία διαρθρωτική τομή. Η πρώτη αφορούσε τη διάλυση και το ξεπούλημα του ΕΑΣ και βέβαια η μοναδική διαρθρωτική τομή ήταν η ΑΓΕΤ ΗΡΑΚΛΗΣ. Καμία άλλη. 
Βέβαια επιχειρήσατε πραγματικά το ξεπούλημα του ΟΤΕ, δίνοντας το 25% του ΟΤΕ μαζί με το management στο εξευτελιστικό τίμημα των τριακοσίων δισεκατομμυρίων (300.000.000.000), όταν η πολιτική που ακολουθήθηκε από τις κυβερνήσεις του ΠΑΣΟΚ, όχι μόνο δεν εκχώρησε το management -το έχει και σήμερα- αλλά από τότε μέχρι σήμερα έχει φέρει στα ταμεία του ΟΤΕ και στο ελληνικό δημόσιο πάνω από τρία τρισεκατομμύρια. Βέβαια σήμερα ο ΟΤΕ είναι μια γιγάντια επιχείρηση με παρουσία σε όλα τα Βαλκάνια και όχι μόνο.
Αν θέλετε, αγαπητοί συνάδελφοι, και με την ευκαιρία αυτού του σχεδίου νόμου να αναμετρηθούμε ή να μιλήσουμε για τις απόψεις μας σε σχέση με τις διαρθρωτικές αλλαγές, ας το πράξουμε. Από τη δική μας τη μεριά είναι προφανής η πολιτική που ακολουθούμε. Ξέρουμε πάρα πολύ καλά ότι οι αδήριτες εξελίξεις, εξελίξεις που τελικά προσδιορίζονται και από τη Συνθήκη του Μάαστριχτ και από τις αναγκαιότητες στην παγκόσμια οικονομία, από τις απελευθερώσεις των αγορών, από την κατάλυση μιας σειράς μονοπωλίων, όλες αυτές οι αδήριτες αλλαγές επιβάλλουν στην Κυβέρνηση να προσαρμόσει την πολιτική της σε μία σειρά μεγάλες επιχειρήσεις. Το πράττει με απόλυτη επιτυχία. Αυτό το επιβεβαιώνουν και οι ρυθμοί ανάπτυξης αυτών των επιχειρήσεων και η πορεία της ελληνικής οικονομίας συνολικά.
Έρχομαι τώρα στο σχέδιο νόμου. Η πρώτη διαρθρωτική τομή αφορά στη διαμόρφωση όρων και προϋποθέσεων μέσα από την απλοποίηση των διαδικασιών, για να ανέλθει τελικά σε 20% το ποσοστό της ηλεκτρικής ενέργειας, που παράγεται από τις ανανεώσιμες πηγές. Θα μιλήσουν και άλλοι συνάδελφοι πάνω σ' αυτό το θέμα. 
Ας είμαστε ειλικρινείς συνάδελφοι. Η διαμόρφωση όρων και προϋποθέσεων σε ποσοστό 20% της ηλεκτρικής ενέργειας από ανανεώσιμες πηγές είναι μια τεράστια ανακατανομή συμφερόντων. Τεράστια! 
Πιστεύω ότι έχουμε την ευφυΐα και την ικανότητα να ανατρέξουμε σε μία σειρά προβλήματα, που γεννά αυτή η ανακατανομή συμφερόντων. Το σχέδιο νόμου μέσα από την απλοποίηση των διαδικασιών νομίζω ότι προσδιορίζει όρους, που με μεγαλύτερη διαφάνεια, με μεγαλύτερη αξιοπιστία μπορούν να αναπτυχθούν δομές ανανεώσιμων πηγών ενέργειας, είτε αιολικά πάρκα κλπ., που θα συντείνουν στην κατεύθυνση υλοποίηση του στόχου, για να ανέλθει σε 20% το ποσοστό ηλεκτρικής ενέργειας, που παράγεται από ανανεώσιμες πηγές.
Προβλήματα υπήρχαν και με το Συμβούλιο της Επικρατείας κλπ. Θεωρώ ότι το άρθρο 2 με τον πλέον σωστό τρόπο επιχειρεί να ρυθμίσει τα θέματα. Στη συνέχεια η παράγραφος 10 ορίζει με μεγαλύτερη διαφάνεια και με μεγαλύτερη αξιοπιστία. Εν πάση περιπτώσει, στη συζήτηση κατ' άρθρο μπορεί να υπάρξουν και συμπληρωματικές απόψεις. Ο κύριος Υπουργός είπε ότι είναι δεκτικός σε παρατηρήσεις, προκειμένου να υπάρξει μεγαλύτερη διασφάλιση και για το περιβάλλον και για τη διαφάνεια.
Στο θέμα των Ελληνικών Ναυπηγείων, αγαπητοί συνάδελφοι, το παρόν σχέδιο νόμου δεν παίρνει απόφαση για να πουληθεί το 51%. Η απόφαση αυτή είναι της ΕΤΒΑ. Εδώ σήμερα αποφασίζουμε εάν θα υπάρξουν ή όχι συνοδευτικά κοινωνικά μέτρα. Σε αυτό λέτε όχι; Δεν καλείται μέσα από το σχέδιο νόμου να ψηφιστεί ή όχι το δικαίωμα της ΕΤΒΑ να πουλήσει το 51%. Άλλο πράγμα καλούμαστε σήμερα να ψηφίσουμε. 
Βέβαια πιστεύω ότι η άρνησή σας για την ψήφιση των συνοδευτικών κοινωνικών μέτρων είναι μία άρνηση, που τελικά έχει ως αποτέλεσμα μόνο μια επιθυμητή κωλυσιεργία. 
Κύριοι συνάδελφοι, είσθε αντιφατικοί. Μίλησε ο αγαπητός Κοινοβουλευτικός Εκπρόσωπος και κατηγόρησε την Κυβέρνηση για κωλυσιεργία, για αργοπορία. Μην τολμώντας ουσιαστικά να αμφισβητήσει την εγκυρότητα του διαγωνισμού, έρχεται και λέει: " Δεν ψηφίζουμε τα συνοδευτικά κοινωνικά μέτρα". 
Νομίζω ότι δεν υπάρχει λογική σε αυτήν την πολιτική στάση. Θεωρώ ότι τα συνοδευτικά κοινωνικά μέτρα, τα μέτρα κοινωνικής στήριξης είναι ίσως αυτά που σας ενοχλούν κατά βάθος. Φαίνεται ότι εννοείτε τις διαρθρωτικές προσαρμογές με μονοσήμαντο το κόστος στους εργαζόμενους και στα ευρύτερα λαϊκά στρώματα. Αυτό σας ενοχλεί; Πείτε το στον ελληνικό λαό καθαρά.
Σε σχέση με τα θέματα της ΔΕΗ, νομίζω ότι δεν σχολιάστηκαν και φαίνεται ότι τουλάχιστον έχουν τη σχετική στήριξη. Θεωρώ ότι είναι απολύτως θετικά. Εν πάση περιπτώσει, στην κατ' άρθρο συζήτηση μπορεί να υπάρξουν και συμπληρωματικές απόψεις. Με τα σχετικά άρθρα ή το σχετικό άρθρο διαμορφώνονται θετικότεροι όροι για την πορεία της ΔΕΗ και ειδικότερα για μια πορεία μέσα από τη νέα της ιδιοκτησιακή μορφή. 
Σε σχέση με το θέμα των ΕΛΠΕ διατυπώσατε την άποψη ότι δεν θα θέλατε ούτε το 35%. 
Κύριοι συνάδελφοι, πιστεύω ότι δεν θα πρέπει και δεν είναι σκόπιμο να αξιοποιήσουμε το σχέδιο νόμου, για να κάνουμε μια ολοκληρωμένη αντιπαράθεση σε σχέση με θέματα που αφορούν στις αναδιαρθρώσεις ή στις ιδιωτικοποιήσεις. Θα σας διατυπώσω όμως στη συνέχεια των όσων είπε ο κύριος Υπουργός, ποια είναι η θέση της Κυβέρνησης και του κόμματός μας για την πορεία των αναδιαρθρώσεων σε αυτές τις μεγάλες επιχειρήσεις.
Νομίζω, συνάδελφοι, ότι κανείς δεν μπορεί να αρνηθεί σήμερα ότι ήταν απόλυτα επιτυχής ο τρόπος που το ΠΑΣΟΚ διαχειρίστηκε τα έξι τελευταία χρόνια όλη αυτήν την πορεία της διαρθρωτικής προσαρμογής των επιχειρήσεων αυτών στα νέα δεδομένα. Κατανοούμε -το ξέραμε πολύ καλά- ότι στα νέα δεδομένα δεν μπορεί να υπάρχει απόλυτη ιδιοκτησία της επιχείρησης από το κράτος και στον ΟΤΕ και στη ΔΕΗ και βέβαια πολύ περισσότερο στα ΕΛΠΕ.
Επιλέξαμε το δρόμο της σταδιακής μετοχοποίησής τους. Αυτό νομίζω ότι μας έδωσε τη δυνατότητα και η επιχείρηση να αναπτυχθεί και να βελτιώσει τη θέση της στο ανταγωνιστικό περιβάλλον. Σήμερα τα ΕΛΠΕ γίνονται το εγχείρημα της εκχώρησης τμήματος του μετοχικού τους κεφαλαίου μέχρι το 35%. Δεν είναι σίγουρο ότι η Κυβέρνηση θα αποφασίσει την εκχώρηση ολόκληρου του πακέτου των μετοχών μέχρι το 35%. Θα κρίνει τι ποσοστό θα προχωρήσει. Και βέβαια θα το κρίνει με βάση το συμφέρον της εθνικής οικονομίας και το συμφέρον των διϋλιστηρίων. Θα το κρίνει από τη θέση της επιχείρησης στον ανταγωνισμό στη συγκεκριμένη χρονική στιγμή, στη συγκεκριμένη περίοδο.
Πιστεύω ότι η επωφελής αυτή τακτική και για τα ΕΛΠΕ, μια τακτική η οποία κατ΄ αναλογία ακολουθήθηκε και στις υπόλοιπες μεγάλες δημόσιες επιχειρήσεις, είναι απόλυτα δικαιωμένη και στο οικονομικό πεδίο, αλλά και στη συνείδηση του ελληνικού λαού. Ο ελληνικός λαός γνωρίζει και γνωρίζει πια πολύ καλά ότι οι νέες συνθήκες που διαμορφώνονται στην Ευρώπη και στον κόσμο επιβάλλουν τη διαμόρφωση όρων και προϋποθέσεων, όπου αυτές οι μεγάλες παλαιότερες κρατικές επιχειρήσεις θα βρουν το δικό τους βηματισμό με άλλο management, με άλλη μετοχική σύνθεση. Αυτό ο ελληνικός λαός το κατανοεί. Αυτό που επιφορτίζει την Κυβέρνηση και νομίζω ότι η Κυβέρνηση το υλοποιεί, αυτήν τη διαρθρωτική προσαρμογή, να την υλοποιεί στην κατεύθυνση διασφάλισης των συμφερόντων του ελληνικού λαού και της θέσης της επιχείρησης στον ανταγωνισμό. Αυτό νομίζω ότι πράττουμε. Τα επιχειρήματα που καταθέσατε δεν νομίζω ότι είναι επιχειρήματα που ανατρέπουν αυτόν το σχεδιασμό.
Θέλω να κλείσω, κυρίες και κύριοι συνάδελφοι, τονίζοντας και πάλι ότι και αυτό το σχέδιο νόμου είναι ένα ακόμα βήμα σε μια αλυσίδα βημάτων και τομών, που το ΠΑΣΟΚ έκανε από το 1994 μέχρι σήμερα και με κόστος. Βέβαια μη νομίζετε ότι αγνοούμε τους τριγμούς που ενδεχόμενα διαμορφώνονται και δημιουργούνται και μάλιστα όταν υπάρχει σύγχυση ή οι εργαζόμενοι ενδεχομένως μία αλλαγή στο μετοχικό κεφάλαιο τη συνδυάζουν κατά την άποψή μας αδικαιολόγητα.
Ως τόσο όμως κατανοούμε τη φοβικότητα η οποία υπάρχει στους χώρους εργασίας. Πάντως νομίζουμε ότι η αλλαγή της μετοχικής σύνθεσης θα διαμορφώσει όρους ανασφάλειας για τις θέσεις εργασίας. Όλη μας η διαδρομή σε σχέση με τις διαρθρωτικές αλλαγές από το 1994 επιβεβαιώνει ότι κάθε διαρθρωτική προσαρμογή σε καμία περίπτωση δεν θέτει εν αμφιβόλω τα εργασιακά δικαιώματα και τις σχέσεις εργασίας. Για μας το κόστος των μέτρων κοινωνικής προστασίας δεν είναι ένα κόστος που θα πρέπει το ελληνικό κράτος και η ελληνική οικονομία να μην το δέχονται αγόγγυστα. Είναι το τίμημα και η ευθύνη που έχουμε απέναντι στις ομάδες των εργαζομένων που σε δύσκολες περιπτώσεις σήκωσαν τα βάρη αυτών των επιχειρήσεων.
Εδώ θα ήθελα ακόμη να επισημάνω ότι με μεγάλη ευκολία, κύριοι συνάδελφοι, όταν αναφέρεσθε στο παρελθόν και ιδιαίτερα όταν λέτε ότι η ελληνική Κυβέρνηση κρατά το μάνατζμεντ ισχυρίζεσθε ότι ο τελικός μας στόχος είναι να διατηρήσουμε μια κρατική νομενκλατούρα. Ξέρετε πολύ καλά ότι σε όλες αυτές τις μεγάλες επιχειρήσεις με την πολιτική που ασκείται τα τελευταία χρόνια σε πολλές σημαντικές θέσεις έχουν τοποθετηθεί αξιοκρατικά στελέχη της Νέας Δημοκρατίας. Μάλιστα μερικές φορές τους κατηγορείτε επειδή αποδέχονται θέσεις προαγωγής. Νομίζω ότι τελικά αδικείτε την προσπάθεια που καταβάλλει η Κυβέρνηση για την εγκαθίδρυση δομών στη Δημόσια Διοίκηση που δεν θα ελέγχονται από καμιά κομματική νομενκλατούρα. Αυτό το πράττει συνειδητά η Κυβέρνηση και αποκαλυπτικό αυτής της θέσης της είναι η θέσπιση αντικειμενικών κριτηρίων πρόσληψης στο δημόσιο. 
Νομίζω ότι το σχέδιο νόμου δεν είναι τίποτε άλλο παρά μια επιβεβαίωση με απόλυτο τρόπο την εναγώνια προσπάθεια που καταβάλλει η Κυβέρνηση από το 1994 να προσαρμόσει τις δομές των ελληνικών επιχειρήσεων και της ελληνικής οικονομίας στα νέα δεδομένα που διαμορφώνονται στην Ευρώπη και τον κόσμο. Βέβαια αυτή η προσαρμογή δεν γίνεται χωρίς τη δική της ιδεολογική ταυτότητα. Δεν εκχωρεί και δεν ξεπουλά. Προσπαθεί και το πράττει συνειδητά να διατηρήσει τον δημόσιο έλεγχο σε στρατηγικούς τομείς. 
Πιστεύουμε ότι αυτό έπρεπε να κάνουμε και στα ΕΛΠΕ και σωστά το πράττουμε. Αυτό έπρεπε να κάνουμε και στις τηλεπικοινωνίες και σωστά το πράξαμε. Τα αποτελέσματα επιβεβαιώνουν την ορθότητα της επιλογής μας. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σκυλλάκος ως Κοινοβουλευτικός Εκπρόσωπος του Κομμουνιστικού Κόμματος Ελλάδος.
ΑΝΤΩΝΗΣ ΣΚΥΛΛΑΚΟΣ: Θα ξεκινήσω από μερικές γενικές παρατηρήσεις. Η Κυβέρνηση συνεχίζει να μην έχει καμία δημοκρατική συμπεριφορά απέναντι στους κοινωνικούς φορείς. Ούτε με τα συνδικάτα κουβέντιασε ούτε με τη ΔΕΗ κουβέντιασε πριν έρθουν οι συγκεκριμένες ρυθμίσεις. Πολύ περισσότερο δεν συζήτησε με τους εκπροσώπους των Ελληνικών Πετρελαίων, που βρίσκονται σε επαναλαμβανόμενες απεργιακές κινητοποιήσεις. Το ελάχιστο που θα μπορούσε να κάνει τουλάχιστον την τροπολογία που αφορά τα ΕΛΠΕ να την αποσύρει και να καθίσει να κουβεντιάσει με όσους θα έπρεπε ήδη να έχει κουβεντιάσει. 
Δεύτερον, θα ήθελα να σκεφθείτε αν υπάρχει σημαντική διαφορά ανάμεσα στην πολιτική της Νέας Δημοκρατίας σε σχέση με την πολιτική του ΠΑΣΟΚ. Υπάρχει μια εναγώνια προσπάθεια από την πλευρά του ΠΑΣΟΚ και από τον εισηγητή και από τον Υπουργό, αλλά και από τον Πρωθυπουργό, να δείξουν ότι το ΠΑΣΟΚ διαχειρίζεται τις ίδιες πολιτικές στις οποίες στοχεύει και η Νέα Δημοκρατία αλλά με κοινωνική ευαισθησία. Δηλαδή το ΠΑΣΟΚ ενδιαφέρεται για το κοινωνικό κράτος και για την κοινωνική δικαιοσύνη. 
Βέβαια εμείς κατηγορούμεθα ότι είμαστε υπέρ του κρατισμού. Δεν κρύβουμε ότι προσβλέπουμε σε ένα δημόσιο τομέα τουλάχιστον στα βασικά μέσα παραγωγής. Εν προκειμένω μια και μιλάμε για το συγκεκριμένο νομοσχέδιο μιλάμε για κρατικό φορέα στα ναυπηγεία και στη ναυπηγοεπισκευαστική ζώνη. Υποστηρίζουμε επίσης και κρατικό φορέα στον τομέα των πετρελαίων, όπως και στον τομέα της ηλεκτρικής ενέργειας. Υπάρχει ενδιάμεση λύση, κάποιος δρόμος που ακολουθεί το ΠΑΣΟΚ που να είναι ο τρίτος δρόμος;
Κατ' αρχήν θα πρέπει να σημειώσουμε ότι και χωρίς να γινόντουσαν αποκρατικοποιήσεις ή ιδιωτικοποιήσεις οι κρατικές επιχειρήσεις και επί Νέας Δημοκρατίας και επί ΠΑΣΟΚ δούλευαν προς την κατεύθυνση της εξυπηρέτησης των μεγάλων ιδιωτικών συμφερόντων είτε παίρνοντας προμήθειες, σε πολύ ακριβές τιμές, είτε υπηρεσίες από τον ιδιωτικό τομέα είτε δίνοντας τζάμπα ορισμένα πράγματα, όπως ενέργεια στην ΠΕΣΙΝΕ. Η κατάσταση αυτή χειροτερεύει ακόμα περισσότερο με τη λογική των ιδιωτικοποιήσεων. 
Η ανάγκη της Κυβέρνησης να βρει επιχειρήματα την οδηγεί στη χρησιμοποίηση επιχειρημάτων που μόνο χαμόγελα μπορούν να προκαλέσουν σ' αυτήν την Αίθουσα. Έγινε μια προσπάθεια προς την κατεύθυνση του τρίτου δρόμου που ακολουθεί δήθεν το ΠΑΣΟΚ, να γίνει μια σύγκριση με το Κομμουνιστικό Κόμμα του Βιετνάμ. Από πού και ως πού το ΠΑΣΟΚ έχει σχέση με το Κομμουνιστικό Κόμμα του Βιετνάμ. Έλεος! Ένα εκατομμύριο θύματα είχαν στον πόλεμο κατά των Αμερικανών. Εσείς εδώ ευχαριστούσατε τους Αμερικάνους απ' αυτό το Βήμα με πρώτο τον Πρωθυπουργό. Έχει σημασία το τι είδους εξουσία υπάρχει και το πώς χρησιμοποιείται ο κρατικός και ιδιωτικός τομέας. Εκεί η εξουσία είναι κομμουνιστική. Χρησιμοποιούνται ξένες επενδύσεις και ξένα κεφάλαια υπό έλεγχο για να αποδοθούν τα οφέλη στο λαό. Η κατάσταση βελτιώνεται συνεχώς και στην Κούβα και στην Κίνα και στο Βιετνάμ. Εδώ γίνεται ακριβώς το αντίστροφο. Ξεπουλιέται ο δημόσιος τομέας προς όφελος του μεγάλου κεφαλαίου.
Όταν άρχισε ο ΣΕΒ να αλλοιθωρίζει προς τη Νέα Δημοκρατία, τι είπε ο κ. Παπαντωνίου; Είπε ότι θα επιταχύνουμε και θα βαθύνουμε τις ιδιωτικοποιήσεις. Είπε ότι και σε ένα ή δύο χρόνια θα μειώσει και τη φορολογία των μεγάλων επιχειρήσεων. Αυτά κάνει το Κομμουνιστικό Κόμμα του Βιετνάμ; Δεν είναι, λοιπόν, σοβαρά τα επιχειρήματα που χρησιμοποιείτε.
Το ΠΑΣΟΚ κινείται στην ίδια λογική που έχει και η Νέα Δημοκρατία που ίσως έχει ένα προσόν. Αν θυμάμαι καλά είπε ο εισηγητής ότι ενδιαφέρεται για την κοινωνική συνοχή. Αυτό σημαίνει ότι ελέγχει τα συνδικάτα, τη ΓΣΕΕ η οποία λέει ναι, σε σχέση με τα Ναυπηγεία Σκαραμαγκά. Αυτή είναι η κοινωνική συνοχή, οι δηλώσεις Πολυζογόπουλου, οι δηλώσεις Κοντάκη, δηλαδή, αυτών που είναι μέλη στα καθοδηγητικά όργανα του ΠΑΣΟΚ. Αυτοί κάνουν πλάτες για να περάσει αυτή η πολιτική. Θα είχαν κάνει πλάτες και στο ασφαλιστικό αν δεν υπήρχε η πίεση από τα αριστερά. 
Για μας είναι καθαρό ότι οι όποιες αποζημιώσεις λένε ότι θα δώσουν στους εργαζόμενους και όποια μέτρα παίρνονται είναι για να χρυσωθεί το χάπι και για να μην υπάρχουν κοινωνικές αντιδράσεις. Το ΠΑΣΟΚ λέει στο Σύνδεσμο Βιομηχάνων ότι δεν κτυπά την γροθιά στο μαχαίρι, αλλά ότι πηγαίνει τμηματικά για να μην εξεγερθεί ο κόσμος και εγκαταλείψει το δικομματισμό. Αυτό είναι το ενδιαφέρον σας για την κοινωνική συνοχή. Ουσιαστικά ακολουθείτε την ίδια πολιτική με τη Νέα Δημοκρατία. 
Θα σας μιλήσω ειδικά για το Σκαραμαγκά και για τα Ελληνικά Πετρέλαια.
Τι άλλαξε τόσο σημαντικά από την τελευταία εξυγίανση των Ναυπηγείων Σκαραμαγκά και προχωράμε πλέον στο καθαρό ξεπούλημα; Ξέρετε τι άλλαξε πέρα από την αύξηση κάποιων χρεών -που θα δούμε πώς και γιατί έγιναν, μπορούμε να το συζητήσουμε αυτό το θέμα; Σύρθηκε η ηγεσία του συνδικαλιστικού κινήματος, ο κόσμος του ΠΑ.ΣΟ.Κ., στα ναυπηγεία στο να καταπιεί την καινούρια ρύθμιση και να λέει ότι σώθηκε. Αυτό είναι η μόνη διαφορά που ωρίμασε και που οδηγεί στις καινούριες ρυθμίσεις.
Επικαλέστηκε ο κύριος Υπουργός ότι ήταν επιτυχημένη η συνταγή στο Νεώριο και στην Ελευσίνα και ότι αξίζει ένα "μπράβο" στο ΠΑ.ΣΟ.Κ. που κράτησε τις θέσεις εργασίας. Δεν είναι έτσι τα πράγματα. Δουλεύουν σήμερα και στα δύο ναυπηγεία οι μισοί μόνιμοι εργάτες από αυτούς που δούλευαν παλιότερα, πριν δοθούν στον Ταβουλάρη. Και δουλεύει ένας εξίσου μεγάλος αριθμός εργαζομένων σε συνθήκες μαύρης εργασίας, χωρίς να εφαρμόζεται τίποτα από την εργατική νομοθεσία, μέσω εργολάβων. Έτσι χαμήλωσε το κόστος και αύξησε τα κέρδη του ο Ταβουλάρης. Δεν θα γίνει το ίδιο και στο Σκαραμαγκά; Βλέπουμε τι γίνεται εκεί. Γιατί να μην γίνει το ίδιο με το Σκαραμαγκά;
Και όσο γι' αυτό που επικαλείσθε εσείς για τα δικαιώματα, ότι κάποιοι θα πάρουν αποζημιώσεις, μία μερίδα από αυτούς που θα πουληθούν θα μπουν στην ειδική επιδότηση της ανεργίας. Για τους άλλους αυτοαπασχόληση -θα τους δώσουμε ένα ενάμισι εκατομμύριο για να ανοίξουν ένα μαγαζάκι-, επανακατάρτιση, που είναι με ημερομηνία λήξης, επίδομα ανεργίας ουσιαστικά, τακτική επιδότηση της ανεργίας που τελειώνει μετά από ένα χρόνο. Δεν ξέρω αν σε ειδικές περιπτώσεις πάει και λίγο παραπάνω.
Αυτοί, λοιπόν, που θα φύγουν θα ζημιωθούν. Οι άλλοι που θα μείνουν θα είναι σε καθεστώς ιδιωτικό, όπως στο Νεώριο και στην Ελευσίνα, υπό την πίεση ότι θα έρθουν ξένοι εργάτες με χαμηλά μεροκάματα και θα αναγκαστούν να παραδώσουν και όποια δικαιώματα κατακτήσανε μέχρι σήμερα. Να ποιες είναι οι επιπτώσεις στους εργαζόμενους.
Από άποψη στρατηγικής σημασίας, άκουσα τη Νέα Δημοκρατία να λέει ότι δεν υπάρχει πλέον η έννοια, δεν πρέπει να συζητάμε για στρατηγικής σημασίας επιχειρήσεις. Ε, όχι και έτσι! Τότε από την πλευρά του ΠΑ.ΣΟ.Κ., για ποια ισχυρή Ελλάδα λέμε, για να προστατέψουμε την Ελλάδα;
ΕΚΤΟΡΑΣ ΝΑΣΙΩΚΑΣ: Η Νέα Δημοκρατία το λέει αυτό.
ΑΝΤΩΝΗΣ ΣΚΥΛΛΑΚΟΣ: Η Νέα Δημοκρατία το λέει. Αλλά και το ΠΑ.ΣΟ.Κ. διά των πράξεών του δεν λαμβάνει υπόψη τίποτα από άποψη στρατηγικής σημασίας. Για τα ναυπηγεία συγκεκριμένα, δεν χρειάζεται να υπάρχει ένα μεγάλο ναυπηγείο στα χέρια του κράτους; Και όταν οι περισσότερες παραγγελίες -για να μην πω όλες, που μπορεί να είναι και όλες- είναι από το Ελληνικό Πολεμικό Ναυτικό, από τον ΟΣΕ και από αλλού, όταν είναι έτοιμες οι παραγγελίες του κράτους, να τα δίνουμε στους ιδιώτες; Να τα δίνουμε στους Γερμανούς, ίσως και με συνεταίρο τον Ταβουλάρη; Για ποιο λόγο;
Είναι αλήθεια ή δεν είναι ότι ο εκπρόσωπος των εργαζομένων, στέλεχος του ΠΑ.ΣΟ.Κ., στην επιτροπή είπε ότι οι παραγγελίες που υπάρχουν μπορούν να διατηρήσουν τις θέσεις εργασίας για οκτώ χρόνια; Είναι αλήθεια ή δεν είναι ότι ο Πρόεδρος της Ε.Τ.Β.Α., που κάτι θα ξέρει περισσότερο, είπε ότι οι παραγγελίες -και αυτές που ήδη έχουν ανακοινωθεί και αυτές που συζητιούνται- θα είναι για είκοσι χρόνια ζωής για το Σκαραμαγκά;
Για ποιο, λοιπόν, λόγο τα ξεπουλάτε; Για ποιο λόγο οι Γερμανοί και ο Ταβουλάρης να κατασκευάζουν τα πλοία, τα υποβρύχια, οτιδήποτε χρειάζεται το Ναυτικό και οι άλλες κρατικές επιχειρήσεις; Είναι για να ευνοηθούν τα συγκεκριμένα οικονομικά συμφέροντα. Η τάση είναι η εξής: να κλείσουν τα υπόλοιπα ναυπηγεία και να ενισχυθούν αυτά της Γερμανίας, της Αγγλίας, της Νορβηγίας. Και μιας και αυτή είναι η τάση, κολλάτε δίπλα στους Γερμανούς, μπας και αντί να τα φτιάχνουν όλα στα γερμανικά ναυπηγεία, φέρουν κάτι στο Σκαραμαγκά. Οι Γερμανοί όμως δεν θα φέρουν τίποτα από τις δουλειές που είναι για τα γερμανικά ναυπηγεία και θα παίρνουν μόνο αυτά που δίνει το Πολεμικό μας Ναυτικό και οι κρατικοί φορείς.
Σε περίπτωση κρίσης, πολέμου, δεν έχουμε κίνδυνο; Άρχισαν πλέον να δημιουργούνται κίνδυνοι και από Βορρά; Δεν πρέπει ένα ναυπηγείο να είναι στα χέρια του ελληνικού κράτους; Θα τρέχουμε τότε να κάνουμε τη δήμευση, όπως ειπώθηκε από τη Νέα Δημοκρατία; Δεν χρειάζεται -λέει- να είναι τίποτα κρατικό. Αν υπάρξει κρίση θα επέμβει το κράτος διά νόμου; Δεν είναι έτσι τα πράγματα.
Γενικότερα σε σχέση με τις επιπτώσεις στο κοινωνικό σύνολο, από άποψη θέσεων εργασίας, καταργούνται μόνιμες θέσεις εργασίας. Αλλά και όταν γίνεται ιδιωτικοποίηση, δεν κατεβαίνουν οι τιμές των παραγομένων προϊόντων, των υπηρεσιών. Ανεβαίνουν οι τιμές. Πού κατέβηκαν οι τιμές στη ΔΕΗ και στην ενέργεια; Κατέβηκαν στην Αγγλία ή σε άλλες χώρες που έγιναν ιδιωτικοποιήσεις; Παντού αύξηση είχαμε.
Με τα ναυπηγεία υπάρχει και το δεύτερο ζήτημα, το οικονομικό, αν ο τρόπος που δίνεται είναι νόμιμος. Βεβαίως υπάρχει ζήτημα όταν η αρμόδια επιτροπή λέει ότι δεν μπορεί να αξιολογήσει και ότι θα έπρεπε να απορριφθούν οι προτάσεις και των Γερμανών και του Ταβουλάρη. Υπάρχει ζήτημα νομιμότητας, υπάρχει ζήτημα για το ύψος του τιμήματος, το ένα δισεκατομμύριο.
Κατηγορεί η Νέα Δημοκρατία -που είναι η προσφιλής της και η μοναδική κριτική που κάνει- ότι εσείς της Κυβέρνησης με τα διαπλεκόμενα ξεπουλάτε τη δημόσια περιουσία. Αλλά διαβάζοντας τα πρακτικά από την επιτροπή, είδα ότι η πλευρά του ΠΑ.ΣΟ.Κ. έρχεται και λέει ότι θα προσμετρήσουμε και το τι χρωστάνε τα ναυπηγεία. Αν χρωστάνε εκατό δισεκατομμύρια και η αξία τους είναι εκατόν ένα, η διαφορά είναι ένα δισεκατομμύριο, άρα είναι λογικό. Δεν είναι επιχειρήματα αυτά.
Υπάρχει βεβαίως ξεπούλημα και όσον αφορά το τίμημα και όσον αφορά την αξιολόγηση, αλλά αυτό για μας είναι το δεύτερο ζήτημα. Το κύριο ζήτημα είναι ότι ένας στρατηγικός τομέας παραδίδεται στο ιδιωτικό κεφάλαιο και μάλιστα με προίκα από παραγγελίες του ελληνικού κράτους.
Έρχομαι τώρα στο χρόνο που απέμεινα να μιλήσω για τα Ελληνικά Πετρέλαια. Τα Ελληνικά Πετρέλαια είναι ο μεγαλύτερος εμπορικός και βιομηχανικός όμιλος στη χώρα. Ίσως ο Ο.Τ.Ε. να συγκρίνεται μαζί του. Είναι η πιο κερδοφόρα επιχείρηση ανάμεσα σε πέντε χιλιάδες ανώνυμες επιχειρήσεις, για τις οποίες δημοσιεύθηκαν πρόσφατα στοιχεία από τον ΙΚΑΠ. Είναι η πρώτη. Από 60 δισεκατομμύρια δραχμές καθαρά κέρδη το 1999, το 2000 έφθασε στα 83,6 δισεκατομμύρια. Δεν έχει ανάγκη χρημάτων, δηλαδή να αυξήσει το μετοχικό της κεφάλαιο, να πουλήσει μετοχές, για να προγραμματίσει τις παραπέρα επενδυτικές της δραστηριότητες. Έχει πάρα πολλά κέρδη. Μπορεί από μόνη της χωρίς βοήθεια.
Και μπαίνει το ερώτημα: Αν τα ναυπηγεία έφθασαν, όπως λέτε, σε αδιέξοδο, εάν από εκείνα έχουμε ζημία, τα Ελληνικά Πετρέλαια γιατί τα ξεπουλάτε; Γιατί τα βγάζετε στο σφυρί; Η μόνη απάντηση από το Υπουργό είναι κάτι αόριστα, ότι το ίδιο γίνεται και στη Γαλλία, το ίδιο γίνεται και στην Ιταλία. Εμ, βέβαια, εκεί είναι και οι κυβερνήσεις είναι δεξιές ή ανάλογου χαρακτήρα, σοσιαλδημοκρατικές. Και επειδή γίνεται εκεί αυτό το ξεπούλημα, πρέπει να γίνεται και στην Ελλάδα; Πολύ περισσότερο που και από άποψη αμυντική και ασφάλειας της χώρας, δεν είμαστε στο ίδιο επίπεδο σε σχέση με τις χώρες αυτές. Από πού κινδυνεύουν αυτές οι χώρες;
Τα πετρέλαια θα έπρεπε να είναι ένας μοχλός στα χέρια τους κράτους, για δύσκολες στιγμές και για περίπτωση πολέμου, εμπόλεμης κατάστασης, κινδύνου πολεμικού συγκρούσεων, και για περιπτώσεις πετρελαϊκής κρίσης. Είμαστε μία μικρή χώρα. Μπορούμε με τις δυνάμεις που έχουμε και χωρίς να έχουμε τέτοιο μοχλό στα χέρια μας να ξεπεράσουμε εύκολα τις πετρελαϊκές κρίσεις και να το αφήσουμε στους νόμους της αγοράς;
Έρχεται τώρα η Κυβέρνηση και λέει "θα κρατήσω τον έλεγχο, δεν δίνω το μάνατζμεντ". Και ποιος σας πιστεύει; Δεν είναι με τη λογική της συνεχούς διολίσθησης ; Δεν το δίνουμε 100% . Πήγαμε στο 75% , πάμε στο 35% και το επόμενο βήμα είναι να δώσετε και το μάνατζμεντ. 
Είναι αλήθεια ή όχι ότι η Εθνική Τράπεζα , πριν ψηφισθεί η τροπολογία για τα Ελληνικά Πετρέλαια, πριν δημοσιευθεί στην εφημερίδα της Κυβέρνησης έχει προχωρήσει μαζί με την UBS WARBURG σε πρόσκληση εκδήλωσης ενδιαφέροντος για να δοθεί το 30% των ΕΛΠΕ σε ξένους ανταγωνιστικούς ομίλους; Είναι αλήθεια ή δεν είναι αυτό; Δημοσιεύτηκε σε όλες τις εφημερίδες και δεν διαψεύστηκε. Γιατί θα έρθουν οι ξένοι όμιλοι να αγοράσουν το 30%; Για να έχει το ελληνικό κράτος, η ελληνική Κυβέρνηση το μάνατζμεντ; Μας κοροϊδεύετε; 
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Ποιος θα εξασφαλίσει τον όποιο κοινωνικό ρόλο που μπορεί να παίξει -που δεν υπάρχει διάθεση να παίξει αλλά θα μπορούσε να παίξει- ένας τέτοιος όμιλος; 
Όσον αφορά την τιμολογιακή πολιτική για τα λαϊκά στρώματα.
Όταν γίνεται εντελώς ιδιωτικό, ποιος εξασφαλίζει ότι θα φθάνει φθηνό πετρέλαιο και στα νησιά και σε όλες τις άκρες της χώρας; 
Η δική μας άποψη είναι δημόσιος φορέας για τα πετρέλαια, δημόσιος ενιαίος φορέας για τα ναυπηγεία, για τη ναυπηγοεπισκευαστική βιομηχανία γενικότερα, δημόσιος φορέας, όχι μόνο για τη ΔΕΗ, για τον τομέα της ηλεκτρικής ενέργειας γενικότερα. 
Αυτό βέβαια προϋποθέτει άλλη εξουσία . 
Εμείς παλεύουμε ξέροντας ότι δεν είναι εύκολα τα πράγματα. Γίνονται αγώνες, παρεμβαίνουμε ώστε να μείνει στο μυαλό των εργαζομένων η άποψη ότι τα συμφέροντά τους είναι προς άλλη κατεύθυνση και ότι με ΠΑΣΟΚ και Νέα Δημοκρατία δεν πρόκειται να αντιμετωπιστούν τα άμεσα προβλήματα επιβίωσης σύνταξης που αντιμετωπίζουν. Και κάθε βήμα σε ιδιωτικοποίηση φέρνει, όχι μόνο πίσω τη χώρα συνολικά και τα δικαιώματα και το επίπεδο διαβίωσης των εργαζομένων, αλλά θα δυσκολέψει στο μέλλον οποιαδήποτε ουσιαστική αλλαγή διακυβέρνησης υπάρξει, διακυβέρνησης προς τα αριστερά, προς προοδευτική κατεύθυνση, αν όλο το φιλέτο έχει δοθεί στους ιδιώτες. Γι΄ αυτό αντιστεκόμαστε, γι΄ αυτό ενημερώνουμε και θα συνεχίσουμε με παρρησία και συνέπεια να πράττουμε αυτό. Δεν είναι δυνατόν με αυτές τις προϋποθέσεις να ψηφίσουμε επί της αρχής το νομοσχέδιο. 
Καταψηφίζουμε το νομοσχέδιο και ίσως καταψηφίσουμε, αν όχι όλα, τα περισσότερα άρθρα.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, αρχίζει ο κατάλογος των ομιλητών.
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ : Κυρίες και κύριοι συνάδελφοι, ομολογώ ότι ανάμικτα συναισθήματα μου δημιούργησε η εισήγηση και από την πλευρά του Υπουργού και από την πλευρά του Κοινοβουλευτικού Εκπροσώπου του ΠΑΣΟΚ . Ικανοποίηση από τη μια και από την άλλη θλίψη. 
Ικανοποίηση πρώτα-πρώτα. 
Ναι, κύριε Υπουργέ, είναι ικανοποίηση να βλέπει κανείς τους πάλαι ποτέ διαλάμψαντες σοσιαλιστές, οι οποίοι δεν δέχονταν μύγα στο σπαθί τους για ιδιωτικοποίηση, όπως δεν δέχονταν την έννοια της Ευρώπης, να δέχονται σήμερα ότι πρέπει να γίνουν ιδιωτικοποιήσεις και ότι είναι στρατηγικής σημασίας οι ιδιωτικοποιήσεις αυτές. 
Ικανοποίηση για την Παράταξή μου. 
Όπως ακριβώς σιγά-σιγά μάθατε την έννοια της Ευρώπης, έτσι μαθαίνετε και την ανάγκη απελευθέρωσης του δημόσιου τομέα, των ιδιωτικοποιήσεων. Όπως από το "ΕΟΚ και ΝΑΤΟ το ίδιο συνδικάτο" γίνατε υπέρμαχοι της Ευρώπης, έτσι από το "ούτε μια μετοχή σε ιδιώτη" είναι καλό να μαθαίνετε τώρα τι σημαίνει ιδιωτικοποίηση. 
Αυτά σε ό,τι αφορά την ιδιωτικοποίηση.
Υπάρχει όμως και η βαθύτατη θλίψη και σε πολιτικό και σε θεσμικό επίπεδο. 
Πρώτα πρώτα θλίψη σε πολιτικό επίπεδο.
Η θλίψη αυτή οφείλεται γεγονός πως ό,τι κάνετε, δεν το κάνετε γιατί πιστεύετε πως είναι καλό για τον Τόπο. Αλλά γιατί είστε αναγκασμένοι να το κάνετε. Και ακριβώς επειδή το κάνετε αναγκαζόμενοι, επειδή σας οδηγεί εκεί η φορά των πραγμάτων, δεν το πιστεύετε και το κάνετε στρεβλά. Θα σας το εξηγήσω στη συνέχεια. Επειδή ποτέ δεν ενστερνιστήκατε την έννοια του φιλελευθερισμού, με όρους κράτους δικαίου και δη κοινωνικού κράτους δικαίου, γι΄ αυτό ό,τι κάνετε, το κάνετε είτε με ερασιτεχνικούς τρόπους, είτε με όλες τις αγκυλώσεις του τριτοκοσμικού σοσιαλισμού, που ακόμη σας βαρύνει.
Θλίψη σε θεσμικό επίπεδο, κατά δεύτερο λόγο.
Είναι ντροπή να συζητάμε για τόσο μεγάλα θέματα υπό τέτοιους θεσμικούς όρους. Δηλαδή με τέτοιου είδους νομοσχέδια σαν και αυτό που συζητάμε εδώ. Αν θέλουμε να γυρίσουμε σε καλές στιγμές νομικής παιδείας, θα αναχθούμε στο ρωμαϊκό δίκαιο, που αυτούς τους νόμους, οι οποίοι δεν είχαν αρχή και τέλος, οι Ρωμαίοι, που είχαν συνείδηση τι θα πει κράτος δικαίου, εσείς, δυστυχώς, δεν έχετε, τους ονόμασαν "νόμους φρουτιέρες" "leges saturae". Επί το εκσυγχρονιστικότερο. νόμοι "κουρελούδες". Για νόμους "κουρελούδες" μιλάμε εδώ. Μα, αυτά τα νομοσχέδια που φέρνετε συλλήβδην και κατακαλόκαιρο -το κάνατε και με το θέμα της ύδρευσης της Θεσσαλονίκης, το κάνατε με τα απορρίμματα το κάνετε και τώρα, συνήθεια το κάνατε- είναι χωρίς αρχή και τέλος. Και τολμάτε να μιλάτε για το θεσμικό έργο της Νέας Δημοκρατίας; Ο μόνος σοβαρός νόμος για τα θέματα αυτά εξακολουθεί να είναι ο νόμος της Νέας Δημοκρατίας. Που δεν τολμήσατε -και καλώς κάνατε-να τον καταργήσετε. Μιλάω για το ν. 2000 για τις ιδιωτικοποιήσεις και τις αποκρατικοποιήσεις που εξακολουθείτε να τον εφαρμόζετε. Και η Νέα Δημοκρατία ήταν εκείνη που το 1998 σας παρουσίασε πλήρη πρόταση νόμου για το πώς πρέπει να κάνετε τις ιδιωτικοποιήσεις και τις αποκρατικοποιήσεις. Στα πηγαδάκια λέγατε "έχετε δίκαιο βρε παιδιά αλλά τι να κάνουμε; Να δεχθούμε την πρόταση της Αξιωματικής Αντιπολίτευσης;" Αντί να δεχθείτε εκείνη την πρόταση που ήταν ένα ενιαίο θεσμικό πλαίσιο για να κάνετε ιδιωτικοποιήσεις και αποκρατικοποιήσεις -γιατί εμείς γνωρίζαμε τι θα πει κράτος δικαίου και πώς πρέπει να γίνουν αυτά υπό όρους νομιμότητας- ερχόσαστε και φέρνετε για κάθε ιδιωτικοποίηση και αποκρατικοποίηση ένα νόμο. Τι είδους νοοτροπία είναι αυτή; Δεν γνωρίζετε τι κάνετε από τη μία μέρα στην άλλη. Τροποποιείτε όλους τους νόμους τους οποίους κάνατε προηγουμένως και έχετε την απαίτηση, μη γνωρίζοντας τι θα πει ιδιωτικοποίηση και αποκρατικοποίηση, μη έχοντας ενιαίο πλαίσιο, τροποποιώντας κάθε μέρα αυτά που κάνατε προηγουμένως, να μας λέτε ότι είμαστε αρνητικοί στις πρωτοβουλίες σας. Ποιες πρωτοβουλίες σας; Ποια είναι εκείνη η αποκρατικοποίηση ή η ιδιωτικοποίηση που κάνατε υπό όρους που θα μας έκανε να σας εμπιστευτούμε; Ένα παράδειγμα έχετε μόνο. Και εκείνο βαραίνει επάνω σας. Η Ολυμπιακή Αεροπορία. Σ' αυτήν την Αίθουσα τα ίδια μας λέγατε. "Βήματα κάνουμε σωστά, δεν έρχεσθε μαζί;" Σας λέγαμε " κάνετε λάθος". Τα ψηφίσατε και οδηγήσατε την Ολυμπιακή Αεροπορία εκεί που την οδηγήσατε. Όχι σε όρους ιδιωτικοποίησης, σε όρους εκποίησης. Όχι σε όρους πώλησης, σε όρους ξεπουλήματος. Αυτά κάνετε. Και μας ζητάτε να έρθουμε να κάνουμε τι μαζί σας ; Να γίνουμε συνένοχοι αυτού του εγκλήματος το οποίο αφορά, στην κυριολεξία, το ξεπούλημα του ευρύτερου δημόσιου τομέα; Για μας δεν είναι οι ιδιωτικοποιήσεις και οι αποκρατικοποιήσεις έτσι. Θα σας πω στη συνέχεια τι σημαίνει για μας.
Πρώτα πρώτα επί της αρχής.
Επί της αρχής σας ξαναλέμε -και το λέω για να μας ακούσει και ο Πρόεδρος της Βουλής και το Προεδρείο- ότι δεν μπορεί να συνεχισθεί αυτό ο βιολί. Δεν μπορεί το ΠΑΣΟΚ ή η Κυβέρνηση να φέρνουν νόμους που δεν έχουν αρχή και τέλος. Που είναι συρραφή διατάξεων, που είναι μπαλώματα και να μας ζητάνε να συζητήσουμε. Δεν καταλαβαίνει το Προεδρείο ότι με αυτόν τον τρόπο φαλκιδεύεται το κατά το Σύνταγμα και τον Κανονισμό της Βουλής δικαίωμα της Βουλής να συζητεί επί της αρχής και επί των άρθρων; Επί ποιας αρχής συζητάμε σήμερα; Μπορεί να μας πει κανείς εδώ; Ούτε αρχή ούτε τέλος υπάρχει. Και δεν είναι το μόνο, είναι το τρίτο στη σειρά νομοσχέδιο που έρχεται μέσα εδώ, χωρίς αρχή και χωρίς τέλος. Είστε ερασιτέχνες, κύριε Υπουργέ, και κακοί ερασιτέχνες. Δεν μπορείτε να μας φέρνετε αυτά τα νομοσχέδια, τα οποία τροποποιούν την επομένη ό,τι κάνατε την προηγουμένη. 
Eπιβεβαιώνετε τη ρήση και το δίστιχο του Σουρή , ότι "τόσο χριστιανικά πάνε τα δάχτυλά σας που δεν γνωρίζει η αριστερά τι πράττει η δεξιά σας". Είναι το δίστιχο "προς αδεξίαν πιανίστριαν". Να το μετατρέψουμε, για σας: Είναι δίστιχο προς "αδέξιον πάλαι ποτέ διαλάμψαντα σοσιαλιστήν". 
Αλλά μη μας ζητάτε να σας ακολουθήσουμε σ' όλες αυτές τις παλινωδίες, οι οποίες δεν είναι μόνο πολιτικώς εσφαλμένες. Είναι ότι θεσμικώς δημιουργούν τεράστια προβλήματα. Μας λέτε "γιατί δεν ψηφίζετε αυτό το σχέδιο νόμου;" Αυτό το σχέδιο νόμου γιατί να το ψηφίσουμε; Τι είναι εκείνο το οποίο προσφέρει; 
Εγώ θα πάρω μόνο τρία πράγματα. Γιατί σας είπα ότι αρχή και τέλος δεν υπάρχει. Θα πάρω το θέμα το οποίο αφορά τις ανανεώσιμες πηγές ενέργειας, το θέμα των ναυπηγείων και το θέμα που αφορά τα Ελληνικά Πετρέλαια. 
Να δούμε γιατί δεν το ψηφίζουμε. Και δεν σας λέω ότι πρόκειται να μας πείτε "καλά κάνετε". Δημόσια αποκλείεται να το πείτε. Όταν θα φύγετε από δω όμως, σκεφθείτε καλύτερα και σκεφθείτε την πολιτική ευθύνη που αναλαμβάνει ο καθένας μέσα σ' αυτήν τη Βουλή και σ' αυτόν τον τόπο.
Ξεκινάμε από το θέμα των ανανεώσιμων πηγών ενέργειας, άρθρα 2, 8, 9 και 10. Πρώτα-πρώτα, είναι το θέμα της συνταγματικότητας. Με όλη την καλή πρόθεση σας το λέω, τα Πρακτικά είναι εδώ, δεν ξέρω αν θα είσαστε Κυβέρνηση όταν θα πληρώνουμε όλοι τα σπασμένα, αυτά που κάνετε τώρα, αλλά αν είστε ακόμη, εμείς θα το φέρουμε, για να σας το θυμίσουμε είναι αντισυνταγματικές οι διατάξεις. Θα τις βρείτε μπροστά σας, γιατί όλες οι άδειες που θα δώσετε, θα πέσουν για τρεις λόγους: Γιατί δεν έχετε εθνικό χωροταξικό που είναι απαραίτητο. Γιατί δεν έχετε σε καμία περίπτωση, λάβει υπόψη σας ότι σε δάση και δασικές εκτάσεις υπάρχει νομολογία του Συμβουλίου της Επικρατείας που δεν επιτρέπει να δημιουργούνται τέτοιου είδους εγκαταστάσεις εν πάση περιπτώσει, παρά μόνο αν είναι ακραία η περίπτωση και έχουν εξαντληθεί όλες οι άλλες περιπτώσεις για εγκατάσταση. Είναι, δηλαδή, επικουρική η δυνατότητα εγκατάστασης και αυτό προϋποθέτει μελέτη περιβαλλοντικών επιπτώσεων ειδική για το ζήτημα αυτό. 
Σας είπα και πάλι και το ξαναλέω και οι εξ ημών νομικοί το γνωρίζουν και δεν χρειάζεται να πω τίποτα περισσότερο. Μα, χρειάζεται φιλοσοφία για να καταλάβετε ότι πράξεις που έχουν κηρυχθεί παράνομες με αποφάσεις δικαστηρίων -και μιλάω για την παράγραφο 8 του άρθρου 2- ως αντισυνταγματικές γιατί παραβιάζουν το άρθρο 24, δεν μπορείτε να τις νομιμοποιήσετε; Δεν νομιμοποιούνται, δεν αποκτούν νόμιμο έρεισμα. 
Και δεν είναι μόνον αυτό. Καταδικάζετε τη ΔΕΗ, η οποία βεβαίως στις ανανεώσιμες πηγές ενέργειας μπορεί να παίξει και εκείνη το ρόλο της. Ο ιδιώτης να μπει, πρέπει να μπει όμως και η ΔΕΗ στη δυνατότητα που παιχνιδιού. Την καθιστάτε απλώς θεατή. Γιατί δεν της δίνετε τη δυνατότητα να παίξει και εκείνη τον ίδιο ρόλο στο πλαίσιο των ανανεώσιμων πηγών ενέργειας; Και πολύ περισσότερο, γιατί δεν εξασφαλίζετε τι θα γίνει με τα θέματα των δικτύων και διανομής και των δικτύων τα οποία σχετίζονται...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα χρειαστώ ένα λεπτό παραπάνω, κύριε Πρόεδρε.
...και των δικτύων τα οποία αφορούν τη μεταφορά. Σε ποιους ανήκουν αυτά; Ποιος τα διαχειρίζεται αυτά; Αυτά είναι ιδιόχρηστα, ανάλογα με την περίπτωση. Ο ιδιώτης θα τα έχει αυτά και θα τα διαχειρίζεται; Εμείς λέμε ναι στην ιδιωτικοποίηση. Καταλαβαίνετε όμως τι εννοούμε με το θέμα των δικτύων; Αντιλαμβάνεσθε ότι είναι θέματα στρατηγικής σημασίας; 
Όταν θα μιλήσουμε επί των άρθρων, θέλουμε να διευκρινίσετε τι θα γίνει με το μεγάλο ζήτημα, το μείζον ζήτημα του ασφαλιστικού, αν συμπεριλαμβάνεται στις συσσωρευμένες απαιτήσεις, τις οποίες αναφέρετε σε συγκεκριμένο άρθρο. Και εκεί θα χρειαστούμε μια συγκεκριμένη διευκρίνιση για να δούμε τι εννοείτε για τη ΔΕΗ. 
Εν πάση περιπτώσει, τη ΔΕΗ πάντως δεν μπορείτε να την απαξιώσετε. Ούτε μπορείτε να την αφήσετε απλό θεατή ούτε παρία στο ζήτημα των ανανεώσιμων πηγών ενέργειας. Και μπορεί να γίνει εκείνη οδηγός για να γίνουν σωστά οι ιδιωτικοποιήσεις.
Και τα δύο άλλα θέματα. Μας λέτε για τα ναυπηγεία. Για ποιο λόγο για το θέμα των ναυπηγείων δεν ψηφίζετε τη σχετική διάταξη; Ποιος σας είπε ότι εμείς...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα χρειαστώ ένα λεπτό, κύριε Πρόεδρε.
Ποιος σας είπε ότι εμείς δεν λέμε ναι για τα θέματα των εργαζομένων; Λέμε ναι...
ΠΡΟΕΔΡΕΥΩΝ (Κωνσταντίνος Βρεττός): Δεν μπορούμε να δώσουμε παραπάνω χρόνο σήμερα ...
ΠΡΟΚΟΠΗΣ ΠΑΥΛΟΠΟΥΛΟΣ: Ο κύριος Υπουργός μίλησε πέντε λεπτά παραπάνω και δεν του είπε κανείς τίποτα.
ΠΡΟΕΔΡΕΥΩΝ (Κωνσταντίνος Βρεττός): Να τελειώνουμε, σας παρακαλώ πολύ. 
ΠΡΟΚΟΠΗΣ ΠΑΥΛΟΠΟΥΛΟΣ: Και δεν λέω πράγματα που δεν έχουν σημασία, κύριε Πρόεδρε, δεν είμαι εκτός θέματος. 
ΠΡΟΕΔΡΕΥΩΝ (Κωνσταντίνος Βρεττός): Δεν είπα ότι είστε εκτός θέματος, αλλά να τελειώσετε την ομιλία σας, για να τελειώσουμε και με τους συναδέλφους. Σας παρακαλώ πάρα πολύ. 
ΠΡΟΚΟΠΗΣ ΠΑΥΛΟΠΟΥΛΟΣ: Θα πάμε στις δυόμισι η ώρα, κύριε Πρόεδρε, αν δευτερολογήσουμε. 
ΠΡΟΕΔΡΕΥΩΝ (Κωνσταντίνος Βρεττός): Μη φέρνετε σε δυσκολία τους συναδέλφους σας.
ΠΡΟΚΟΠΗΣ ΠΑΥΛΟΠΟΥΛΟΣ: Θα είχα τελειώσει, αν με αφήνατε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Μα, άμα αναφέρεσθε και στον ...
ΠΡΟΚΟΠΗΣ ΠΑΥΛΟΠΟΥΛΟΣ: Θα είχα τελειώσει. Για ποιο λόγο τα αναφέρατε αυτά που λέτε σε μένα; Σας παρακαλώ πολύ. 
ΠΡΟΕΔΡΕΥΩΝ (Κωνσταντίνος Βρεττός): Δε σας έθιξα σε τίποτε.
ΠΡΟΚΟΠΗΣ ΠΑΥΛΟΠΟΥΛΟΣ: Να τελειώσω.
ΠΡΟΕΔΡΕΥΩΝ (Κωνσταντίνος Βρεττός): Ε, τελειώστε.
ΠΡΟΚΟΠΗΣ ΠΑΥΛΟΠΟΥΛΟΣ: Ξαναλέω. Δεν με αφήνετε, κύριε Πρόεδρε.
Για τους εργαζομένους δεν λέμε όχι. Λέμε όμως κάτι απλό, νομικό, το οποίο έχει τεράστια σημασία. Τροποποιείτε εκ των υστέρων τους όρους του διαγωνισμού επί τα βελτίω. Βεβαίως. Γιατί δημιουργείτε καλύτερους όρους με αποτέλεσμα, αυτοί οι οποίοι ή έφυγαν ή δεν έλαβαν μέρος να σας πουν "αν ξέραμε αυτούς τους όρους, θα θέταμε και εμείς υποψηφιότητα". 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κάνετε λάθος
ΠΡΟΚΟΠΗΣ ΠΑΥΛΟΠΟΥΛΟΣ: Πέραν δε τούτου -και σας προκαλώ, γιατί έχετε έκθεση του συμβούλου, Εμπορική, ΑLPHA FINANCE κλπ. που σας το λέει- οι προσφορές είναι εκτός διακήρυξης. Θα σας το δώσω για τα Πρακτικά της Βουλής. Γιατί δεν το λέτε στη Βουλή; 
Και για τα Ελληνικά Πετρέλαια, γιατί δεν λέτε ότι κάνετε απλές μετοχοποιήσεις με κομματικούς καρεκλοκένταυρους, αλλά δεν μιλάτε για στρατηγικό επενδυτή που θα μπορούσε να δώσει προοπτική στα Ελληνικά Πετρέλαια; Κάνετε μετοχοποιήσεις για να βγάλετε κάποια χρήματα, όπως το κάνατε για λόγους ταμειακούς, αλλά με κομματικούς καρεκλοκένταυρους επικεφαλής. Έτσι τις καταλαβαίνετε τις ιδιωτικοποιήσεις; Γι' αυτό σας λέμε...
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ, βοηθήστε να προχωρήσουμε.
ΠΡΟΚΟΠΗΣ ΠΑΥΛΟΠΟΥΛΟΣ: Δεν θέλουμε να μοιραστούμε μαζί σας την ενοχή.
Και κάτι άλλο. Επειδή άκουσα τον αγαπητό συνάδελφο, τον Κοινοβουλευτικό Εκπρόσωπο του ΠΑΣΟΚ να μιλάει για όνειρα θερινής νυκτός, μιας και αρέσκεται στις σαιξπηρικές ρήσεις, θα του θυμίσω ότι εκείνο που ταιριάζει στην πολιτική σας από πλευράς Σαίξπηρ είναι ότι "οι παλιές αμαρτίες, ρίχνουν μεγάλες σκιές". Αυτή είναι η μόνη αλήθεια, την οποία πρέπει να λάβετε σοβαρά υπόψη σας έως ότου διαμορφωθεί το τελικό κείμενο, το οποίο θα ψηφίσει -υποθέτω- η κυβερνητική πλειοψηφία. 
Ευχαριστώ πολύ, κύριε Πρόεδρε, για την ανοχή.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Τώρα ήθελα επειδή αναφερθήκατε στο Προεδρείο και κατά κάποιο τρόπο το εμέμφθητε, κύριε Παυλόπουλε, ...
ΠΡΟΚΟΠΗΣ ΠΑΥΛΟΠΟΥΛΟΣ: Τα παίρνω πίσω.
ΠΡΟΕΔΡΕΥΩΝ (Κωνσταντίνος Βρεττός): Η νομοθετική πρωτοβουλία δεν αφορά το Προεδρείο. Αφορά την Κυβέρνηση. Ούτε μπορεί το Προεδρείο να ασκεί αστυνομικό έλεγχο στα κατατιθέμενα νομοσχέδια.
ΠΡΟΚΟΠΗΣ ΠΑΥΛΟΠΟΥΛΟΣ: Καλά έκανε ο κύριος Υπουργός και έδωσε εξηγήσεις. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σιούφας γνωρίζει πάρα πολύ καλά ότι ακολουθούνται δημοκρατικότατες διαδικασίες στη κατάρτιση του προγράμματος της Νομοθετικής Εργασίας και συμμετέχει και έχει όλη την άνεση να εκφράσει τις απόψεις του στη Διάσκεψη των Προέδρων.
Ο συνάδελφος κ. Τσιπλάκος έχει το λόγο.
ΑΡΙΣΤΕΙΔΗΣ ΤΣΙΠΛΑΚΟΣ: Κύριοι συνάδελφοι, θα είμαι πάρα πολύ σύντομος, γιατί θα ασχοληθώ μόνο με το θέμα των ναυπηγείων, ένα θέμα με το οποίο έχω ασχοληθεί στο παρελθόν από την υπεύθυνη θέση του Υφυπουργού Εθνικής Οικονομίας. Γνωρίζω πολύ καλά το θέμα και πήρα το λόγο για να διατυπώσω τις απόψεις μου, αλλά και για να θέσω ορισμένα ερωτήματα καυτά που έχουν μείνει αναπάντητα μέχρι τώρα. 
Πριν όμως απ' όλα αυτά, κύριοι συνάδελφοι, ακούγοντας το τίμημα των ναυπηγείων από τις εφημερίδες αλλά και σήμερα στη Βουλή που ειπώθηκε ότι είναι της τάξεως του 1 έως 2 δισεκατομμυρίων δραχμών, αναρωτιέμαι πού είναι κρυμμένοι σήμερα όλοι εκείνοι οι συνδικαλιστές του ΠΑΣΟΚ που μεταλλάχθηκαν μετά σε Υπουργούς σε εξόφληση των υπηρεσιών τους, οι οποίοι το 1993 έξαλλοι στην πλατεία Συντάγματος, σε κατάσταση αμόκ, στην κυριολεξία έσκιζαν τα πουκάμισά τους από ιερά αγανάκτηση, επικεφαλής των συνδικαλιστών και διεμαρτύροντο γιατί τότε θεωρούσαν ότι το τίμημα που είχαμε στην πρώτη συζήτηση με τον Περατικό των 37 δισεκατομμυρίων, ήταν ευτελές τίμημα. Πού είναι σήμερα να μας πουν, αν πράγματι ήταν ξεπούλημα τότε, τι είναι το σημερινό;
Διερωτώμαι, κύριοι συνάδελφοι, αν τουλάχιστον σήμερα νιώθουν την ανάγκη να ζητήσουν ή συγγνώμη ή τουλάχιστον να εναντιωθούν στη σημερινή πρόταση περί του τιμήματος σ' αυτό το ευτελές ποσό.
Κύριοι συνάδελφοι, το ίδιο σενάριο επαναλήφθηκε και για το Νεώριο. Θυμάστε πάρα πολύ καλά τους όρους για το Νεώριο επί Νέας Δημοκρατίας και ότι δεν έγινε η σύμβαση, δεν προχώρησε. Είναι γνωστό ότι η κ. Παπαζώη ξεσήκωσε τους εργαζομένους στο Νεώριο, έκλεισαν τα πάντα και δεν μπορούσε η Νέα Δημοκρατία με την πλειοψηφία ενός Βουλευτού να επιβάλει τις απόψεις της . Πουλήθηκε το Νεώριο στο 1/10 της τιμής αργότερα επί ΠΑΣΟΚ χωρίς να διαμαρτύρεται κανένας. Αυτά δεν πρέπει να τα ξεχνάμε.
Υπάρχουν, κύριοι συνάδελφοι, σοβαρά αναπάντητα ερωτήματα τα οποία έχουν τεθεί στην Κυβέρνηση, χωρίς να μας έχει δώσει πειστικές απαντήσεις. Αλλά, ας δούμε προσεκτικότερα πώς έχει το όλο θέμα. 
Τα Ναυπηγεία Σκαραμαγκά που έχουν στοιχίσει, κύριοι συνάδελφοι, αρκετές εκατοντάδες δισεκατομμύρια, στην ουσία δεν πωλούνται αλλά χαρίζονται και μάλιστα με σεβαστή προίκα τη σύμβαση κατασκευής των υποβρυχίων. Είχαν κατασκευαστεί κάποτε με το σκεπτικό ότι πρέπει για στρατηγικούς λόγους, για λόγους ασφαλείας, να συμμετέχει το κράτος. 
Το μόνο όμως που επιτεύχθηκε, ήταν τα ατέλειωτα ελλείμματα που απετέλεσαν πραγματική αιμορραγία στον δημόσιο τομέα και η εκτροφή -μην το ξεχνάμε αυτό- ενός ισχυρού κομματικοποιημένου συνδικάτου που κατάφερε να επιβάλει τις απόψεις του στην Κυβέρνηση. Και δεν ξεχνάμε το θράσος του συνδικαλιστή Κοντάκη, ο οποίος είπε στον Υπουργό ότι δεν χάνει το χρόνο του να συζητάει μαζί του για τον Σκαραμαγκά. Έχει ορισμένες απόψεις τις οποίες θεωρεί ως θέσφατο.
Έτσι επέβαλε τις απόψεις του στον τότε Υπουργό Ανάπτυξης και σημερινό Πρωθυπουργό και το 49% των μετοχών δόθηκαν χωρίς αντάλλαγμα στους εργαζομένους με στόχο την εξυγίανση, που φυσικά δεν επιτεύχθηκε.
Πριν από ένα χρόνο το Υπουργείο Εθνικής Αμύνης χωρίς κανένα διαγωνισμό και χωρίς να δώσει λογαριασμό σε κανέναν, με το έτσι θέλω, ανέθεσε την κατασκευή των τριών υποβρυχίων στα Ναυπηγεία του Σκαραμαγκά με δυνατότητα αυξήσεως σε αριθμό 4. Επειδή όμως το ναυπηγείο δεν ήταν σε θέση να κατασκευάσει τα υποβρύχια συμφωνήθηκε ότι το πρώτο θα δοθεί στη H.D.W., θα κατασκευαζόταν όμως στο Κίελο και τα υπόλοιπα εδώ με την επίβλεψη -προσέξτε- της ίδιας γερμανικής εταιρείας. Ενδιαφέρον είναι ότι το υποβρύχιο το οποίο θα κατασκευαστεί στη Γερμανία θα στοιχίσει, παρά τα όσα λένε, το μισό κόστος από ό,τι θα στοιχίσουν στα Ναυπηγεία του Σκαραμαγκά. Η επιβάρυνση στον Έλληνα φορολογούμενο πολίτη εκτιμάται στα διακόσια δισεκατομμύρια (200.000.000.000) δραχμές. Επειδή τα υλικά θα είναι τα ίδια το επιπλέον κόστος οφείλεται στα ημερομίσθια και στα μερίσματα τα οποία θα πάρουν τα συνδικάτα. Όλοι θέλουμε τις ιδιωτικοποιήσεις και θα συμφωνούσαμε και σε ορισμένες λογικές παραχωρήσεις προκειμένου να επιτευχθούν. Αλλά οι παραχωρήσεις πρέπει να έχουν όρια και να μη λαμβάνουν τη μορφή σκανδάλου. 
Δεν είναι δυνατόν, κύριοι συνάδελφοι, να γίνει σωστός ανταγωνισμός και να επιτευχθεί από τον ανταγωνισμό ένα εύλογο τίμημα, όταν στην προκήρυξη του διαγωνισμού, όπως είπε ο κ. Παυλόπουλος, δεν αναφέρονται σημαντικές ευεργετικές διατάξεις για τον αγοραστή όπως η επιβάρυνση του δημοσίου με τα είκοσι οκτώ δισεκατομμύρια (28.000.000.000) δραχμές για τον περιορισμό του προσωπικού και οι οποίες θεσπίζονται εκ των υστέρων. Αλλά εκτός από αυτό δεν είναι δυνατόν να συμμετέχουν στο διαγωνισμό αυτό σοβαρές εταιρείες όταν το συνδικάτο με το 49% των μετοχών που παρεχώρησε ο κ. Σημίτης είχε αποφανθεί --και συμφώνησε και η Κυβέρνηση- ότι η προσφορά της γερμανικής εταιρείας HDW είναι η πλέον συμφέρουσα. Και τούτο, γιατί το κυριότερο περιουσιακό στοιχείο των ναυπηγείων που είναι αυτή η σύμβαση θα εξαρτάται από την καλή θέληση της γερμανικής εταιρείας για οποιονδήποτε ανάδοχο αναλάμβανε τα ναυπηγεία. Αυτό δεν το προσέξαμε. 
Αντιλαμβάνεστε, κύριοι συνάδελφοι, πως είναι γεγονός ότι όλη η διαδικασία είναι σικέ και υπαγορεύτηκε από το συνδικάτο του οποίου ηγέτης, εξέχον μέλος του ΠΑΣΟΚ με σημαντική επιρροή. Τούτο γιατί η Κυβέρνηση δεν θέλει να τους δυσαρεστήσει. Έχουμε και το συνέδριο βλέπετε.
Κύριοι συνάδελφοι, με τον κ. Στέφανο Μάνο μπορεί πολλές φορές να μη συμφωνώ στις ακραίες του απόψεις. Εδώ εκφράζοντας την προσωπική μου άποψη, θα συμφωνήσω μαζί του, με την άποψη που διατύπωσε δημόσια, όταν είπε ότι πρέπει η Κυβέρνηση να περιοριστεί μόνο στην κατασκευή του ενός υποβρυχίου στο Κίελο, να ακυρώσει τη σύμβαση για τα άλλα δύο υποβρύχια, να επαναλάβει το διαγωνισμό καθαρά και να προχωρήσει στην ιδιωτικοποίηση των ναυπηγείων χωρίς τη ζημιογόνο για το δημόσιο εξωφρενική σύμβαση που θα είχε κόστος διακόσια δισεκατομμύρια (200.000.000.000) δραχμές. Εάν δεν επιτευχθεί η ιδιωτικοποίηση σε εύλογο χρόνο πιστεύω ότι σωστότερη είναι και η ακραία περίπτωση να κλείσουν τα ναυπηγεία. Θα ωφελήσει το κλείσιμο της ναυπηγοεπισκευαστικής δραστηριότητας σε όλη την Ελλάδα, θα εξαφανισθεί η πληγή που αιμορραγεί και δυσφημίζει ολόκληρο τον κλάδο και το κυριότερο θα γλιτώσουν οι φορολογούμενοι πολίτες καμιά πεντακοσαριά εκατομμύρια! Αυτή είναι η αλήθεια, κύριοι συνάδελφοι. Αυτές είναι οι καθαρές λύσεις για τις οποίες υποκρίνεται ο κ. Σημίτης ότι τις θέλει, αλλά πάντα αποφεύγει να τις εφαρμόσει. 
Με αυτές τις παρατηρήσεις είναι προφανές, κύριοι συνάδελφοι, ότι δεν μπορούμε να ψηφίσουμε το νομοσχέδιο αυτό, που δεν έχει αρχή ούτε τέλος, είναι συρραφή τροπολογιών και μάλιστα υπάρχουν και οι αντισυνταγματικές διατάξεις. Η ψήφιση του νομοσχεδίου αυτού, εκτός των άλλων, θα δημιουργήσει και πολλά προβλήματα στη διάθεση των κοινοτικών πόρων για ενεργειακά έργα, πόροι οι οποίοι είναι σημαντικοί και θα το δούμε στο μέλλον και έχει απόλυτο δίκιο ο κ. Παυλόπουλος που προειδοποίησε την Κυβέρνηση για το θέμα αυτό.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η συνάδελφος κα Ζωή Μακρή έχει το λόγο.
ΖΩΗ ΜΑΚΡΗ: Κύριε Πρόεδρε, κύριοι συνάδελφοι, το φιλόδοξο αυτό νομοσχέδιο το οποίο συζητούμε σήμερα φαίνεται ότι έρχεται ανεπιτυχώς να ρυθμίσει πολλά και διαφορετικά μεταξύ τους θέματα. Εγώ θα αναφερθώ σε τρία απ' αυτά αρχίζοντας από τις διαδικασίες απλοποίησης ίδρυσης των εταιρειών, κατ' ευφημισμόν απλοποίησης γιατί, κατά την άποψή μας, καμία απλοποίηση δεν επέρχεται, απλούστατα μετατίθενται χρονικά οι ενέργειες οι οποίες απαιτούνται για την ίδρυση μιας εταιρείας. Αντί να γίνουν πριν τη σύστασή της, θα γίνονται μετά. 
Θεωρούμε ότι δεν πρέπει να διευκολύνεται απλώς κανείς στην ίδρυση της εταιρείας, αλλά στην έναρξη λειτουργίας της και προφανώς αυτό δεν έχει απασχολήσει καθόλου το συντάκτη αυτού του νομοσχεδίου. Με τις ρυθμίσεις του νομοσχεδίου αυτού επέρχεται ένα σημαντικό πλήγμα στα οικονομικά των επιμελητηρίων, τα οποία θα στερούνται εφεξής πόρων, επέρχεται, όμως, επίσης και μία ασάφεια στις συναλλαγές, δοθέντος ότι δεν θα έχουν επαρκή και αρκετά στοιχεία για τις επιχειρήσεις που δραστηριοποιούνται στην περιοχή τους. Εμείς, στη Νέα Δημοκρατία, θεωρούμε ότι τα επιμελητήρια είναι ένας θεσμός που πρέπει να ενδυναμωθεί, να προστατευθεί και όχι να αποδυναμώνεται. Και εν προκειμένω με τις ρυθμίσεις του νομοσχεδίου, η αποδυνάμωση δεν είναι μόνο οικονομική, είναι και θεσμική, γιατί αντιλαμβάνεται κανείς ότι επιμελητήρια με μειωμένα έσοδα, με μειωμένους πόρους, αλλά και με σύγχυση για τις αρμοδιότητές τους, δεν είναι σε θέση προφανώς να επιτελέσουν το σκοπό για τον οποίο λειτουργούν.
Μείζον θέμα δημιουργείται επίσης, κατά την άποψή μας, και με τα προτεινόμενα μέτρα για τις ανανεώσιμες πηγές ενέργειας. Οι ρυθμίσεις του νομοσχεδίου είναι ευθέως αντίθετες με το γράμμα του συνταγματικού και του κοινού νομοθέτη και ευθέως αντίθετες και με το πνεύμα το οποίο επικρατεί στην εποχή μας για την προστασία των δασών, του δασικού πλούτου και του περιβάλλοντος. Κατά τη γνώμη μας, το υπάρχον νομοθετικό πλαίσιο είναι απολύτως επαρκές, είναι αρκετά αυστηρό και προστατεύει τα δάση και τις δασικές εκτάσεις και δίνει και τη δυνατότητα να γίνουν στις προστατευόμενες περιοχές οι ενέργειες που απαιτούνται για την ανάπτυξη ΑΠΕ. Φρονούμε ότι μία τέτοια ρύθμιση, αν δεν είναι αντισυνταγματική, είναι πάντως στα όρια της συνταγματικότητας. Με τη δυνατότητα που δίνεται να γίνονται σε δασικές εκτάσεις από ιδιώτες έργα για την ανάπτυξη ΑΠΕ, είναι προφανές ότι υπάρχει σημαντικός κίνδυνος και για το περιβάλλον και για τις δασικές εκτάσεις. 
Οι Έλληνες πολίτες και οι καταναλωτές έχουν πεισθεί απολύτως για την αναγκαιότητα της ανάπτυξης ενέργειας από τις ΑΠΕ γιατί γνωρίζουν τις σημαντικές αρνητικές επιπτώσεις τις οποίες έχει για το περιβάλλον η παραγωγή ενέργειας από συμβατικές πηγές ορυκτών καυσίμων. Αν όμως αντιληφθούν ότι η πολιτική του Υπουργείου ξεκινά και εξαντλείται στην καταστροφή των δασών είναι σαφές ότι θα συνεχίσουν να αντιδρούν σε εγκαταστάσεις ΑΠΕ όπως γίνεται μέχρι τώρα, θα συνεχίσουν να είναι θύματα παραπληροφόρησης, να είναι κακόπιστοι συνεργάτες και απρόθυμοι καταναλωτές.
Στα οφέλη τα οποία υπάρχουν από την παραγωγή ενέργειας από ΑΠΕ δεν περιλαμβάνονται μόνο τα οικονομικά αλλά και οι πολύ σημαντικές κοινωνικές και περιβαλλοντικές επιπτώσεις. Το καταναλωτικό κοινό, όταν είναι ενημερωμένο, αντιλαμβάνεται ότι οι ΑΠΕ είναι φιλικές και προς το περιβάλλον και προς τον άνθρωπο. Το εξαιρετικά σημαντικό λοιπόν αυτό πλεονέκτημα, της αποδοχής δηλαδή των ΑΠΕ από τον κόσμο, είναι πάρα πολύ εύκολο να ανατραπεί, όταν γίνει αντιληπτό ότι απαιτείται δραστική παρέμβαση στα δάση και στις δασικές εκτάσεις.
Οι ανανεώσιμες πηγές ενέργειες είχαν μέχρι τώρα να αντιμετωπίσουν την κρατική αδιαφορία. Είναι γνωστό ότι οι κυβερνήσεις μέχρι τώρα επιχορηγούσαν τη Δημόσια Επιχείρηση Ηλεκτρισμού. Αυτήν την κρατική αδιαφορία τώρα έρχεται να την αντικαταστήσει μία πολύ πρόχειρη προσέγγιση, η οποία θα έχει σαν συνέπεια να μειωθεί ο περιορισμός των περιβαλλοντικών ωφελειών και επίσης η ανάπτυξη των αγορών των ΑΠΕ θα συνεπάγεται κάποια σημαντική περιβαλλοντική καταστροφή. Αντιλαμβανόμαστε όλοι ότι χωρίς δραστικές και έντονες παρεμβάσεις θα περιθωριοποιηθούν στη χώρα μας τα οφέλη τα οποία υπάρχουν από την ανάπτυξη ανανεώσιμων πηγών ενέργειας. Δυστυχώς, φαίνεται ότι για το Υπουργείο οι δραστικές αυτές παρεμβάσεις γίνονται μόνο προς την κατεύθυνση των δασών και των δασικών εκτάσεων. Δεν γίνονται προς την κατεύθυνση ενός ευρέος φάσματος συνταγματικών, νομοθετικών, εκπαιδευτικών, κοινωνικών μέτρων που θα ενημερώσουν τους Έλληνες καταναλωτές και θα καταστήσει αντιληπτό πόσα πολλά οφέλη προκύπτουν απ' αυτές στο ευρύ κοινό. 
Οι τεχνολογίες των ΑΠΕ χρειάζονται δυστυχώς πολύ χρόνο για να αναπτυχθούν. Είναι κρίμα ο χρόνος αυτός να καταναλωθεί σε δραστικές σε ουσιώδεις μεταβολές της φιλοσοφίας που υπάρχει στο νομοθετικό πλαίσιο της χώρας μας και να μην υπάρχει μία συνεκτική και συντονισμένη ενεργειακή πολιτική. 
Επίσης, προβληματισμό δημιουργούν και οι ρυθμίσεις οι οποίες επιτρέπουν, σε αντίθεση με τις συνταγματικές επιταγές για την προστασία των ατομικών δικαιωμάτων, να γίνονται αναγκαστικές απαλλοτριώσεις, ώστε να συντελούνται έργα ΑΠΕ σε ιδιωτικές περιοχές. Το τελικό συμπέρασμα που υπάρχει για τις ανανεώσιμες πηγές ενέργειας, είναι ότι εντάσσονται σε ένα εύκολο νομικό πλαίσιο, το οποίο πολύ γρήγορα θα ανατραπεί από προσφυγές στο Συμβούλιο Επικρατείας.
Ένα άλλο μείζον θέμα που θίγεται με το νομοσχέδιο αυτό είναι των εργαζομένων στην εταιρεία "Ελληνικά Ναυπηγεία Α.Ε." των οποίων βοηθείται η εθελουσία αποχώρηση ώστε να είναι ελκυστική η πώληση της επιχείρησης στον ιδιώτη επενδυτή.
Κατ' αρχήν κανείς δεν μπορεί να έχει αντίρρηση στην κοινωνική προστασία των εργαζομένων. Καλό όμως είναι να θυμηθούμε ότι μέχρι τώρα η κυβερνητική πρακτική ήταν ότι δεν υπήρχε κάποιος συντονισμένος σχεδιασμός για τα Ναυπηγεία Σκαραμαγκά. Πάντοτε υπήρχε πρόβλημα ρευστότητας που συντελούσε στην καθυστέρηση των προγραμμάτων. Υπήρχαν πολλές ελλείψεις, υπήρχε χαμηλή παραγωγικότητα γιατί μεταξύ των άλλων ορισμένα τμήματα του εξοπλισμού τα οποία ήταν πάρα πολύ παλιά, απαιτούσαν χρονοβόρες δαπανηρές και πολύ συχνές επισκευές και πάρα πολύ συχνά έργα αναβάθμισης του ναυπηγείου συντελούντο μαζί με τα προγράμματα τα οποία έπρεπε να υποστηρίξουν. Σημαντικά είναι τα προβλήματα στην πολιτική του προσωπικού όπως η "γήρανσή του" και η αύξηση του μέσου όρου ηλικίας, όπως είναι η έλλειψη τεχνογνωσίας του νέου προσωπικού, η έλλειψη κινήτρων για αυτενέργεια, για πρωτοβουλίες και υλοποίηση των στόχων της εταιρείας. Οι χαριστικές και κομματικές προαγωγές, οι παρενέργειες που είχαν τα μέτρα της εθελουσίας εξόδου και που είχαν σαν αποτέλεσμα να απομακρυνθούν ικανά στελέχη, η έλλειψη ενημερωμένου προσωπικού, τεχνικού και επιστημονικού, που να είναι και φορέας συγχρόνων αντιλήψεων, συμπληρώνουν όλο το πάζλ της κακής λειτουργίας και διαχείρισης των ναυπηγείων. Αυτήν την εντύπωση της πλήρους έλλειψης σχεδιασμού και συγκροτημένης πολιτικής την ενισχύουν και οι ρυθμίσεις του σημερινού νομοσχεδίου. Δεν γίνεται εύκολα αντιληπτό ποιες δεσμεύσεις αναλαμβάνει ακριβώς η Κυβέρνηση, αν και κατά πόσον είναι αποτελεσματικά τα μέτρα αυτά, αν θα περιοριστεί η κομματική εξάρτηση μεταξύ της διοίκησης και του προσωπικού, αν και κατά πόσον η Ευρωπαϊκή Ένωση συμφωνεί με τις ρυθμίσεις αυτές, πόσο μεγάλη είναι η προίκα που θα δοθεί στον ιδιώτη που θα αγοράσει τα ναυπηγεία, εν τέλει πόσο θα είναι πετυχημένο το εγχείρημα της ιδιωτικοποίησης. Η Κυβέρνηση για άλλη μια φορά αποδεικνύεται σταθερή μόνο στην έλλειψη στρατηγικής πολιτικής, στο βραχυπρόθεσμο προγραμματισμό, στη χρονική αλλαγή του αλλά και στην έλλειψη ρεαλιστικών στόχων τόσο για την επιχείρηση όσο και για το προσωπικό.
Μπορούμε και βάσιμα να ισχυριστούμε αλλά και να αποδείξουμε ότι οι κυβερνήσεις του ΠΑΣΟΚ δεν προσέφεραν τίποτα στην ανάπτυξη και στην εξέλιξη των ναυπηγείων. Προσέφεραν μόνο ένα νομοθετικό πλαίσιο εύκολο το οποίο υπέθαλψε πάρα πολλές ατασθαλίες. Και δυστυχώς ακόμη και σήμερα η ηγεσία του Υπουργείου αποδεικνύεται απολύτως ανέτοιμη να λύσει τα προβλήματα τα οποία υπάρχουν. Ακόμη και τώρα δεν υπάρχει κάποια συγκροτημένη, κοστολογημένη, συγκεκριμένη μελέτη που να αφορά τόσο στην αποχώρηση των εργαζομένων όσο και στη στρατηγική πολιτική για την ιδιωτικοποίηση της εταιρείας. Και οι παλιές ενέργειες και οι τωρινές χαρακτηρίζονται από προχειρότητα, από επιλογές που γίνονται με βάση προσωπικές απόψεις και εκτιμήσεις και από έλλειψη εμπειρίας. Οι κυβερνητικές επιλογές δεν έχουν αλληλουχία, δεν έχουν βάθος, δεν έχουν συνέχεια και τελικά δεν μπορεί να επιλύσουν τα πραγματικά προβλήματα του ναυπηγείου. Η οικονομική δυσμενής κατάληξη ήταν απολύτως αναμενόμενη, το αντίθετο θα αποτελούσε έκπληξη.
Φοβούμαστε ότι και τα προτεινόμενα μέτρα και οι ρυθμίσεις του παρόντος νομοσχεδίου θα έχουν την τύχη που είχαν οι μέχρι τώρα δειλές ενέργειες, που είχαν αβέβαια, μετέωρα αποτελέσματα και καθόλου επαρκή μέτρα δεν ήταν αυτά. Φοβούμαστε ότι η υλοποίηση αυτών των μέτρων είναι ιδιαίτερα επισφαλής και τα αποτελέσματα θα είναι εξαιρετικά αμφίβολα. 
Για άλλη μια φορά αποδεικνύεται ότι το Υπουργείο δεν εγκαταλείπει την κοντόφθαλμη πολιτική του, δεν αντιλαμβάνεται ότι δεν υπάρχουν μαζικές λύσεις και συνταγές γιατί την λύση των προβλημάτων που το ίδιο δημιούργησε και γιγάντωσε, εξακολουθεί να έχει μια αλλοπρόσαλλη πολιτική που χαρακτηρίζεται από προσωπικές επιλογές. Με τον ίδιο πρόχειρο, επιπόλαιο και επιφανειακό τρόπο προσεγγίζονται και τα άλλα θέματα. Θα επισημάνω μόνο ότι στα μεταλλεία της ΜΑΒΕ δεν λαμβάνεται καμιά μέριμνα για την αποκατάσταση του περιβάλλοντος μετά την παύση της λειτουργίας, που θα έδινε και θέσεις εργασίας. Εισπρακτικές είναι οι ρυθμίσεις για τα ΕΛΠΕ και δυστυχώς δεν δίνεται καμία δυνατότητα στη Νέα Δημοκρατία παρά μόνο να καταψηφίσει επί της αρχής το νομοσχέδιο. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, το νομοσχέδιο που εισηγείται η Κυβέρνηση κάτω από διαφορετικές προϋποθέσεις έπρεπε να έχει συνεγείρει όχι μόνο την Πλειοψηφία της Βουλής για να βγει εκείνη μπροστά και να βάλει φραγμό στις κυβερνητικές επιλογές αλλά και αν αυτό δεν γινόταν τουλάχιστον αν επεβάλετο στην Εθνική Αντιπροσωπεία όσοι σήμερα υποστηρίζουν αυτά τα οποία το νομοθέτημα εισηγείται στη Βουλή για να γίνει νόμος του κράτους, να έχουν το θάρρος να συνομολογήσουν ή ότι επλανώντο στο παρελθόν υποστηρίζοντας τα αντίθετα ή ότι σήμερα πλανώνται υποστηρίζοντας αυτά που η εκσυγχρονιστική πλευρά της Κυβέρνησης φέρνει στην Εθνική Αντιπροσωπεία. Και θα είμαι σαφής στο τι θέλω να πω. 
Κύριοι συνάδελφοι, ο Κοινοβουλευτικός Εκπρόσωπος του ΠΑΣΟΚ απευθυνόμενος προς τη Νέα Δημοκρατία της έθεσε το ερώτημα αν η Νέα Δημοκρατία συμφωνεί ή όχι με τα μέτρα κοινωνικής στήριξης των εργαζομένων. Το ερώτημα όμως θα έπρεπε αυτή η Κυβέρνηση να το απευθύνει στον εαυτό της. Διότι η Κυβέρνηση δεν διαχειρίζεται προσωπικό πλούτο. Ο Υπουργός Ανάπτυξης και οι Υπουργοί που συνυπογράφουν το νομοσχέδιο και σεις, κύριοι συνάδελφοι του ΠΑΣΟΚ, δεν χειρίζεστε προσωπικά σας χρήματα για να τα μοιράζετε όπως θέλετε, διότι είναι πολύ πονεμένη η ιστορία των Ναυπηγείων Σκαραμαγκά. Από τότε που ο σημερινός Πρωθυπουργός ως Υπουργός Εθνικής Οικονομίας, αγόρασε το ναυπηγείο μέχρι σήμερα ο ελληνικός λαός πληρώνει βαρύ το φορτίο και το τίμημα για τον κομματισμό που είναι εγκατεστημένος σε αυτόν το συγκεκριμένο χώρο. Και τι ζητάτε από την Εθνική Αντιπροσωπεία και τον ελληνικό λαό πέρα από τα 200 δισεκατομμύρια που έχει δαπανήσει μέχρι σήμερα. Ήδη 150 δισεκατομμύρια έχουν εκταμιευθεί πριν έρθει το νομοσχέδιο. Αυτό σημαίνει χορήγηση του ΕΚΑΣ σε οκτακόσιες χιλιάδες αγρότες. Αυτή είναι η επιλογή σας, κύριε Υπουργέ. Προτιμάτε τους λίγους και αποκλείετε τους πολλούς και καλείται τη Νέα Δημοκρατία αν στέργει σ' αυτού του είδους τα μέτρα τα οποία παίρνετε για τους εργαζόμενους. Και βεβαίως έπρεπε να έχετε πάρει μέτρα. Αλλά αυτά έρχεστε μετά την ολοκλήρωση της διαδικασίας του διαγωνισμού για την επιλογή του αναδόχου. Και το επαναλαμβάνω 150 δισεκατομμύρια σημαίνει το ΕΚΑΣ περίπου, δηλαδή, δεκαπέντε χιλιάδες δραχμές στην αύξηση της σύνταξης των αγροτών. 'Ενα είναι αυτό.
Δεύτερον, κύριοι συνάδελφοι, ήδη το ναυπηγείο έχει πραγματοποιήσει νέα συσσωρευμένα χρέη της τάξης των 60 δισεκατομμυρίων συν αυτά που προσθέτετε τώρα για τους εργαζόμενους άλλα 90 δισεκατομμύρια. Πού το βρήκατε το δικαίωμα αυτό να έρχεστε και να δίνετε τον ιδρώτα του ελληνικού λαού, να έχετε γονατίσει τον ελληνικό λαό με τη φορολογία για να μοιράζετε τα χρήματα εκεί που είσαστε κομματικά αρεστοί. Και είναι από τα συνηθισμένα φαινόμενα να βλέπετε τον πρόεδρο των εργαζομένων της συγκεκριμένης επιχείρησης και όχι μόνο αυτόν αλλά και τον πρόεδρο της ΓΣΕΕ λίγες ώρες μετά την ανακοίνωση του ποιος είναι ο τυχερός να αγοράσει τον ναυπηγείο με περίπου πέντε δισεκατομμύρια, να έχει προίκα 1 τρισεκατομμύριο από δεδομένη εργασία προγραμματικές συμβάσεις συν τα έργα όπως οι κατασκευές που γίνονται σε υποβρύχια κ.ο.κ. να παίρνει το κράτος υποχρέωση άλλων 90 δισεκατομμυρίων και να λέτε ότι πουλάτε τα ναυπηγεία στα 5 δισεκατομμύρια. Ενδεχομένως θα μπορούσατε να τα δώσετε και με μια δραχμή. Θα ήταν πιο έντιμο να το κάνετε αυτό. Αλλά μην κοροiδεύετε τον ελληνικό λαό ότι ήταν διαφανής αυτή η διαδικασία.
Η έκθεση που έκαναν οι σύμβουλοι τους οποίους έχετε για την αποκρατικοποίηση σας λένε ότι δεν πληρούσε κανένας τις προϋποθέσεις από αυτούς που έλαβαν μέρος, αλλά εσείς προχωρείτε. Δεν είναι όμως από τα θέματα τα οποία δεν θα πρέπει να ψαχθούν και να ερευνηθούν στην ώρα τους. Αυτό θα το δούμε. Πάντως εκείνο που προκύπτει σαν συμπέρασμα, γιατί άκουσα και τον συνάδελφο εισηγητή και πρώην Υπουργό να χρησιμοποιεί ένα από τα επιχειρήματα για την ψήφιση του νομοσχεδίου ότι αυτό το σχέδιο νόμου χτυπά τη γραφειοκρατία και ότι τώρα θα γίνονται επενδύσεις.
Κύριοι συνάδελφοι, ποιος καθιέρωσε αυτήν τη γραφειοκρατία; Εσείς δεν κυβερνάτε δεκαεπτά χρόνια; Δεν έχετε δει πού έχουν φθάσει οι επενδύσεις, ότι η Ελλάδα σε ανακοίνωση που έγινε πριν από λίγες ημέρες, έχει την τελευταία θέση από την πλευρά των επενδύσεων από το εξωτερικό; Και χρησιμοποιείτε ως επιχείρημα ότι θα διευκολύνουμε τις επενδύσεις.
Για τη ζημιά που έχει γίνει μέχρι σήμερα με όλο αυτό το σύστημα της Δημόσιας Διοίκησης, όπως το έχετε φτιάξει με τον κομματισμό και την αναξιοκρατία, δεν θα απολογηθείτε στον ελληνικό λαό;
Το ότι είναι πρόχειρο το νομοθέτημα αυτό δεν υπάρχει καμία αμφιβολία. Και με μια απλή ανάγνωση το καταλαβαίνει κανείς αυτό. Αλλά έχω πει και άλλη φορά εδώ, ότι έχετε αναγάγει σε εθνικό σπορ τη γονατογραφία, δηλαδή, να κάνετε πρόχειρα πράγματα, για τα οποία πολλές φορές και πριν ολοκληρωθεί η συζήτηση ή η ψήφιση μιας διάταξης, τα τροποποιείτε. Κρατούν οι νόμοι σας περισσότερο από ένα ή δύο μήνες; Και έρχεσθε μετά εσείς οι ίδιοι, αν αναλύσετε τις διατάξεις και δείτε τι τροποποιείτε, νομοθετήματα που τα ψηφίσατε πριν από ένα μήνα, ή ένα χρόνο, να τα αλλάζετε. Αυτό δείχνει την επιπολαιότητα με την οποία νομοθετείτε. Θέλετε να πάτε λίγο πιο πίσω για να δείτε πόσο κρατούσαν οι νόμοι; Κρατούσαν και δέκα και είκοσι και εξήντα και εβδομήντα χρόνια. Γιατί πολιτική και νομοθετική εργασία σημαίνει πρόβλεψη, να φέρνεις το μέλλον πιο κοντά και να το αποτυπώνεις με τον καλύτερο τρόπο. Αλλά είναι μια απόδειξη ότι και έχετε κουραστεί και έχετε κουράσει.
Η ουσία, κύριοι συνάδελφοι, είναι ότι όλα τα κάνετε εκ των υστέρων. Είσθε αυτό που έχω πει και με άλλη ευκαιρία από αυτό το Βήμα, σύγχρονοι επιμηθείς. Αλλά μια χώρα ποτέ δεν πάει καλά και δεν πάει μπροστά όταν έχει επιμηθείς και μάλιστα επιμηθείς που την κυβερνούν. Μια χώρα για να πάει μπροστά χρειάζεται προμηθείς και αυτοί δεν είσθε εσείς. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Δήμας έχει το λόγο.
ΣΤΑΥΡΟΣ ΔΗΜΑΣ: Κύριοι συνάδελφοι, το νομοσχέδιο αυτό όπως ελέχθη και από άλλους συναδέλφους είναι πρόχειρο, αποσπασματικό, κοινοβουλευτικά αντιδεοντολογικό, είναι μια συρραφή διαφόρων διατάξεων. Και πραγματικά είναι λυπηρό ότι η Κυβέρνηση που ισχυρίζεται ότι αποτελείται από εκσυγχρονιστές φέρνει τέτοια νομοσχέδια στη Βουλή για να ψηφισθούν. 
Χαρακτηριστική είναι η τροπολογία την οποία φέρνετε την τελευταία στιγμή για τα Ελληνικά Πετρέλαια, για τη μείωση, δηλαδή, του ποσοστού ιδιοκτησίας του κράτους στο 35%.
Είπατε, κύριε Υπουργέ, ότι ήταν μέσα στο στρατηγικό σας σχεδιασμό. Τι είδους στρατηγικός σχεδιασμός είναι όταν φέρνετε συνωμοτικά την τελευταία στιγμή, το καλοκαίρι, στο Θερινό Τμήμα μία τροπολογία η οποία δεν υπήρχε στο αρχικό κείμενο. Αυτού του είδους τη στρατηγική εφαρμόζετε και σε άλλες επιλογές σας; 
Επιτρέψτε μου όμως να μιλήσω για τις διάφορες ενότητες και ίσως επανέλθω πάλι στο θέμα των Ελληνικών Πετρελαίων. Γιατί δεν μας εξηγήσατε πως με το 35% διασφαλίζετε το management και κατά συνέπεια το ερώτημα που έθεσε ο κοινοβουλευτικός μας εκπρόσωπος κ. Σαλαγκούδης για την άσκηση της εξουσίας παραχώρησης ερευνών για πετρέλαιο εκ μέρους της εταιρείας. Πώς διασφαλίζετε το management; Έχετε το 35%. Οι υπόλοιποι που έχουν το 65%, αν αποκτήσουν την πλειοψηφία, δεν θα έχουν αυτοί το management; Μπορεί να γίνει ένας συνασπισμός πλειοψηφίας. Είναι τόσο σύνηθες αυτό στον επιχειρηματικό κόσμο. Θα ήθελα λοιπόν να ξέρω, πώς κατοχυρώνετε το management.
Επιτρέψτε μου τώρα να σας πω για την πρώτη ενότητα για την οποία δεν άκουσα πάρα πολλά. Στην πρώτη ενότητα οι ρυθμίσεις είναι ασήμαντες θα έλεγα, αλλά δεν μπορεί να έχει κανείς αντίρρηση με ίσως την επιφύλαξη την οποία εξέφρασε η ομιλήτρια της Νέας Δημοκρατίας κ. Μακρή, για την αποτροπή μείωσης των εσόδων των επιμελητηρίων. Αλλά οι αλλαγές οι οποίες γίνονται είναι άτολμες, αποσπασματικές και περιορισμένες.
Εγώ, κύριε Υπουργέ, θέλω να σας προτείνω να προχωρήσετε σε μία ουσιαστική επέκταση της ευνοϊκής διαφορετικής μεταχείρισης των μικρών ανωνύμων εταιρειών και όχι απλώς στις διαδικασίες ίδρυσης. Να κάνετε αυτό που ισχύει σε άλλες ευρωπαϊκές χώρες που οι μικρές ανώνυμες εταιρείες έχουν τέτοια μεταχείριση, ώστε το κόστος διαχείρισής τους να είναι περιορισμένο. Γιατί στη χώρα μας μια ανώνυμος εταιρεία με πενήντα εκατομμύρια δραχμές, έχει τα ίδια έξοδα και τα ίδια βάρη με μια μεγάλη ανώνυμη εταιρεία. Είναι μια αναγκαία τροποποίηση την οποία μπορείτε να κάνετε και μάλιστα γρήγορα, ώστε να υπάρξει η δυνατότητα να μπορέσουν να σταθούν οι μικρές ανώνυμες εταιρείες. Και σας δίνω σαν παραδείγματα την ευνοϊκότερη φορολογική μεταχείριση. Και δεν εννοώ να πληρώνουν λιγότερους φόρους, αλλά να κρατούν βιβλία εσόδων-εξόδων, αντί βιβλία ανωνύμων εταιρειών ή να μη δημοσιεύουν ισολογισμό, αλλά να έχουν λογιστική κατάσταση. Ακόμη να απλοποιηθούν οι διαδικασίες εκκαθάρισης και πτώχευσης, οι οποίες σήμερα στις μικρές ανώνυμες εταιρείες έχουν ως αποτέλεσμα όλη η περιουσία, όση υπάρχει, να πάει στους συνδίκους. Ή ακόμη να καθιερωθεί διαδικασία όπως υπάρχει σε άλλες ευρωπαϊκές χώρες, που να επιτρέπει την εξυγίανση των μικρών ανωνύμων εταιρειών αντί της εκκαθάρισης ή πτώχευσης. 
Σκεφθείτε τα αυτά, κύριε Υπουργέ, και κάντε τα. Εκσυγχρονιστές είστε, έχετε Πρωθυπουργό που είναι καθηγητής Εμπορικού Δικαίου, έχετε Υπουργό Δικαιοσύνης που είναι καθηγητής Αστικού Δικαίου και εν τούτοις εξακολουθούμε να ζούμε με το Εμπορικό Δίκαιο του 1807. 
Το Εμπορικό Δίκαιο, κύριοι συνάδελφοι, είναι ο εμπορικός κώδικας του Ναπολέοντα το 1807. Σήμερα στον αιώνα που ζούμε, έχουμε τις διατάξεις του Ναπολεόντειου Κώδικα και μάλιστα όταν προεδρεύει της Κυβερνήσεως επί έξι χρόνια καθηγητής του Εμπορικού Δικαίου. Δεν είναι εκπληκτικό αυτό; 
Ξέρετε ότι στη χώρα μας ισχύουν αυτήν τη στιγμή εξήντα ένα άρθρα του Κώδικα του Ναπολέοντα αυτούσια όπως ήταν το 1807, τα οποία εισήχθησαν με νομική διάταξη το 1821, στην επαναστατημένη τότε Ελλάδα και στη συνέχεια με διατάγματα του 1835; 
Πώς είναι λοιπόν δυνατόν να αντιμετωπίσουμε τις σύγχρονες συνθήκες συναλλακτικού συναγωνισμού με διατάξεις οι οποίες ισχύουν από τότε; Είναι χαρακτηριστικό ότι ορισμένες διατάξεις όπως είναι τα περί χερσαίων μεταφορών μιλούν και ρυθμίζουν θέματα για τους αγωγιάτες. Και υπάρχει και το αγωγιατήριο. Είναι η χερσαία φορτωτική. Ούτε στη Γαλλία βέβαια δεν ισχύουν, αλλά ούτε και σε άλλες χώρες που έχουν σχέση με τη Γαλλία όπως το Μαρόκο, η Τυνησία κλπ.. Έχουν σύγχρονο Εμπορικό Δίκαιο. 
Στη χώρα μας έχουν γίνει πολλές προσπάθειες, έχουμε άπειρες επιτροπές και άπειρες αναθεωρήσεις των σχεδίων για έναν καινούριο Εμπορικό Κώδικα. Αλλά και αν δεν θέλετε να προχωρήσετε, γιατί υπάρχουν αντιρρήσεις στο να υπάρξει ένας νέος Εμπορικός Κώδικας, τότε γιατί δεν προχωρείτε στη γρήγορη, ψήφιση ειδικών νόμων που να ρυθμίζουν τα διάφορα θέματα του Εμπορικού Δικαίου μεταξύ των οποίων κρίσιμης σημασίας είναι το εμπορικό μητρώο.
Εμπορικό μητρώο, κύριοι συνάδελφοι, το οποίο θα έλυνε πάρα πολλά προβλήματα και του οποίου η ύπαρξη είναι αναγκαία και ομολογείται από όλους.
Κύριοι συνάδελφοι, στο εναπομένον χρονικό διάστημα θέλω να εκφράσω την απορία την οποία έχω, γιατί ο κύριος Υπουργός δεν είπε τίποτα γι' αυτά τα οποία έχουν καταγγελθεί και από τους δικούς μας ομιλητές, αλλά και από δημοσιεύματα σε έγκυρες εφημερίδες και περιοδικά. Αναφέρομαι σε δημοσίευμα του Κυριακάτικου Ελεύθερου Τύπου όπου υπάρχει άρθρο και ανάλυση, αλλά και του έγκυρου Οικονομικού Ταχυδρόμου πάλι άρθρου και ανάλυσης τα οποία τι έλεγαν; Ότι οι όροι του διαγωνισμού, για τα Ναυπηγεία του Σκαραμαγκά απέκλειαν τους περισσότερους από εκείνους που πιθανόν είχαν ενδιαφέρον να λάβουν μέρος στο διαγωνισμό. Από την αρχή τους απέκλειαν. Δεύτερον, αυτοί οι όροι προκαθόριζαν σε ποιον θα δοθεί το ναυπηγείο. Θα εδίδετο στους Γερμανούς δεδομένου ότι υπάρχει συμφωνία του 1997 για την κατασκευή υποβρυχίων στο Σκαραμαγκά μαζί με το Ναυπηγείο του Αμβούργου, η οποία έχει απόρρητα στοιχεία τα οποία δεν μπορούν να κοινοποιηθούν σε τρίτο. Επομένως απεκλείετο αυτόματα οποιοσδήποτε άλλος πλην του Ναυπηγείου του Αμβούργου. Σ' αυτήν την καταγγελία, θα έλεγα και κατηγορία, δεν απαντήσατε, δεν είπατε κουβέντα. Μα, το κυριότερο που έχει συζητηθεί είναι αυτό, κύριε Υπουργέ. Και ορθά ο κ. Τσιπλάκος σας είπε, ότι ουσιαστικά δεσμεύετε τεράστια ποσά από τον ελληνικό προϋπολογισμό και με τους συγκεκριμένους όρους, γεγονός που θα πλουτίσει ορισμένους, αλλά θα καταστήσει φτωχότερο το ελληνικό δημόσιο κατά πολλά δισεκατομμύρια.
Για το θέμα των Ελληνικών Πετρελαίων περιμένουμε, κύριε Υπουργέ, να μας πείτε πως θα διασφαλιστεί το μάνατζμεντ στο δημόσιο. Εμείς δεν θέλουμε το μάνατζμεντ με άλλα κριτήρια, παρά μόνο με ιδιωτικοοικονομικά. Δεν πρόκειται να πέσω στην παγίδα σας, κύριε Υπουργέ. Είναι εύκολο αυτό το οποίο θα θέλατε να πείτε. Εμείς θέλουμε, το έχουμε διακηρύξει κατ' επανάληψη, το είπε και ο εισηγητής μας, το μάνατζμεντ να είναι με ιδιωτικοοικονομικά κριτήρια. Αυτό, όμως, που θέλω να μας πείτε είναι πώς θα διασφαλίσετε το μάνατζμεντ με το 35% του μετοχικού κεφαλαίου. Βεβαίως το κράτος είναι ισχυρός μέτοχος, αλλά αυτό δεν αποτρέπει κάποια στιγμή να περιέλθει η πλειοψηφία σε κάποιον άλλο, ιδίως στο στρατηγικό επενδυτή, με μία συμμαχία, την οποία μπορεί να κάνει. Τότε πώς θα αντιμετωπισθεί αυτό το θέμα που ετέθη για την άσκηση δημόσιας εξουσίας από μια ιδιωτική εταιρεία; Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κορκολόπουλος έχει το λόγο.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριοι συνάδελφοι, άκουσα με προσοχή τον κύριο Υπουργό, ο οποίος σε κάποια στιγμή ανέφερε ότι οι διαπραγματεύσεις με τη γερμανική εταιρεία συνεχίζονται και αν αποβούν άγονες τότε θα προχωρήσουν οι διαπραγματεύσεις με την άλλη εταιρεία. Θα ήθελα να επισημάνω ότι τέτοιου είδους διαπραγματεύσεις θυμίζουν "ανατολίτικο παζάρι" όπου και οι δύο συναλλασσόμενοι είναι ευχαριστημένοι και νομίζουν ότι ο ένας έριξε τον άλλο χωρίς στοιχεία. Και βεβαίως υπερτερεί αυτός που είναι ο προσφέρων. Αυτή είναι η πραγματικότητα. Και εδώ αυτοί που προσφέρουν είναι οι Γερμανοί, οι οποίοι μάλιστα έχουν ένα φοβερό όπλο διαπραγμάτευσης στα χέρια τους. Πού θα πάτε εσείς, κύριε Υπουργέ, που πιέζεστε να κάνετε μία συμφωνία προκειμένου να απεγκλωβιστείτε από τα ναυπηγεία και που εγώ πιστεύω ότι ο υπεύθυνος για όλη αυτήν τη ζημιά την οποία υπέστη ο ελληνικός λαός είναι ο χώρος του ΠΑΣΟΚ. 
Θα μου επιτρέψετε, όμως, κύριοι συνάδελφοι, να αναφέρω τα έξι κριτήρια που πιστεύει η δική μας παράταξη ότι είναι ενδεδειγμένα για να γίνει μία αποκρατικοποίηση.
Βασικός παράγοντας επιτάχυνσης της οικονομικής ανάπτυξης είναι η ενίσχυση του ανταγωνισμού. Εδώ πιστεύω ότι θα συμφωνήσουμε όλοι. Επομένως και η προώθηση των αποκρατικοποιήσεων.
Ιδιαίτερη προσοχή στη διαδικασία των αποκρατικοποιήσεων πρέπει να δίδεται στα ακόλουθα σημεία. Είναι έξι χαρακτηριστικά σημεία, κύριοι συνάδελφοι. 
Πρώτον, αν η διαδικασία της αποκρατικοποιήσεως χαρακτηρίζεται από πλήρη διαφάνεια και ίσους όρους μεταξύ των υποψηφίων αγοραστών. Αυτό δεν είναι εύκολο, κύριοι συνάδελφοι. Μιλάμε πολλές φορές στην Αίθουσα αυτή για διαφάνεια και ουσιαστικά απλώς την υπονοούμε. Δεν είναι εύκολο να εμβαθύνουμε σε αυτό το σημείο.
Δεύτερον, αν προάγεται ο ανταγωνισμός που αποτελεί το σημαντικότερο στοιχείο για τη λειτουργία των κανόνων των αγορών, για την ανάπτυξη, την απασχόληση και τα συμφέροντα των καταναλωτών. 
Τρίτον, αν προκύπτει βελτίωση του τρόπου διοίκησης. Ακούσατε προηγουμένως τον κ. Δήμα, πόσο επέμενε στην έννοια του μάνατζμεντ. Είναι βασικός παράγων επιτυχίας για οποιαδήποτε προσπάθεια αποκρατικοποίησης η έννοια του μάνατζμεντ. Ένα από τα βασικότερα μειονεκτήματα των δημοσίων επιχειρήσεων αυτήν τη στιγμή στην Ελλάδα είναι η κακοδιαχείριση, ο κομματισμός, οι σπατάλες και η μη εφαρμογή των επιχειρηματικών σχεδίων. Επομένως η τοποθέτηση ενός σύγχρονου μάνατζμεντ και η εφαρμογή ιδιωτικοοικονομικών κριτηρίων μπορεί να αντιμετωπίσει αν όχι το σύνολο, τουλάχιστον ένα μέρος από τα σημαντικότερα προβλήματα. 
Τέταρτον, αν τα έσοδα που θα διασφαλίσει το δημόσιο από την αποκρατικοποίηση είναι ικανοποιητικά και ανάλογα του ποσοστού του μετοχικού κεφαλαίου της επιχείρησης που μεταβιβάζεται στους ιδιώτες.
Εδώ δεν μας έχετε πείσει, κύριε Υπουργέ, με ποια κριτήρια φθάνετε στην αποδοχή της προσφοράς που έχει δώσει η γερμανική εταιρεία. Και γι' αυτό ευθέως σας προκαλώ να δώσετε εκείνα τα στοιχεία που αποδεικνύουν ότι δεν γίνεται ανατολίτικο παζάρι, διότι πρόκειται πραγματικά για ανατολίτικο παζάρι στο οποίο μία εταιρεία έχει δώσει το ένα, η άλλη εταιρεία έχει δώσει το άλλο. Έχω δουλέψει και εγώ πάρα πολλά χρόνια στο εξωτερικό και αυτή είναι η πραγματικότητα. Ανατολίτικο παζάρι γίνεται από διάφορες κυβερνήσεις προκειμένου να φθάσουμε σε ένα συμβόλαιο. Δεν πιστεύω, όμως, ότι η Ελλάδα πρέπει να δουλεύει σύμφωνα με αυτά που εφαρμόζονται σε υπανάπτυκτες χώρες. Σήμερα είμαστε μια αναπτυγμένη χώρα, βρισκόμαστε στον 21ο αιώνα και θα πρέπει μέσα από την έννοια των πλήρων αναλύσεων και τη λογική των αριθμών να προχωρούμε σε διάφορες συμβάσεις. 
Πέμπτον, πρέπει να διασφαλίζονται τα συμφέροντα των εργαζομένων στην επιχείρηση και αν δημιουργούνται οι προϋποθέσεις για αύξηση της απασχόλησης, έστω έμμεσα ή και μακροχρόνια. 
Έχετε καταβάλει προσπάθεια -αυτό το ομολογώ- με το νομοσχέδιο στο να διασφαλίσετε τα συμφέροντα των εργαζομένων, αλλά δεν θα πρέπει αυτά τα συμφέροντα να μεταφερθούν στις πλάτες του ελληνικού λαού. Δεν θα πρέπει να πληρώσει ο ελληνικός λαός τα δισεκατομμύρια τα οποία πρόκειται για συσσωρευμένα κονδύλια αποτυχίας επιχειρηματικών δραστηριοτήτων σε μια κρατική εταιρεία. 
Και έκτον, αν διευρύνονται οι επιλογές των καταναλωτών και δημιουργούνται οι προϋποθέσεις για μειώσεις του κόστους για τους καταναλωτές και τους φορολογούμενους. 
Πιστεύουμε ότι αυτά τα έξι στοιχεία αποτελούν κριτήρια για τις αποκρατικοποιήσεις.
Δεν πιστεύω ότι αυτά τα κριτήρια τα καλύπτετε με την προσπάθεια που επιχειρείτε. Και αυτό πιστεύω ότι είναι και ο βασικότερος λόγος που κάνει τη Νέα Δημοκρατία να μη συμφωνήσει στην προσπάθεια που επιχειρείτε αποκρατικοποίησης των ναυπηγείων.
Εγώ παίρνω το θάρρος να επισημάνω ότι το 1995 ο Όμιλος Περατικού προσέφερε ένα τίμημα πολλαπλάσιο από το σημερινό. Και λέω "παίρνω το θάρρος" διότι πρέπει και εδώ στην Αίθουσα να θυμίσουμε τη δολοφονία του νεαρού γιου Περατικού. Ας θυμόμαστε μερικά πράγματα, τα οποία -άγνωστο πώς- είναι συνδεδεμένα με την έννοια ναυπηγεία από κει ναυπηγεία από δω. Το λέω αυτό για να επισημάνω πόσο γρήγορα λησμονούμε πράξεις που κρύβονται πίσω από το άγνωστο.
Ο Περατικός, λοιπόν, τι κάνει την εποχή εκείνη; Δίνει τόσα μετρητά, δίνει τόσα δισεκατομμύρια κι έρχεστε σήμερα εσείς να υπογράψετε μία σύμβαση, η οποία είναι πολύ μικρότερη από τη σύμβαση εκείνη. Και μάλιστα είστε αιχμάλωτοι -και το επαναλαμβάνω- με την έννοια της ανάθεσης των υποβρυχίων στα Ναυπηγεία του Κιέλου. 
Δεν έχετε διαπραγματευτική ισχύ στα χέρια σας, κύριε Υπουργέ. Ας το ομολογήσετε. Αυτή είναι η πραγματικότητα. Και οι Γερμανοί θα σας πάνε εκεί όπου θέλουν αυτοί. Το άλλο ναυπηγείο δεν μπορεί να δώσει κι έτσι έχετε στην ουσία μία προσφορά. Και γι' αυτήν τη μία προσφορά μη λέτε ότι έχετε την έννοια της περαιτέρω διαπραγμάτευσης. Θα κάνετε στην ουσία ένα ανατολίτικο παζάρι και από κει και πέρα θα λέτε: "Αυτό μπορούσαμε, αυτό καταφέραμε".
Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, κυρίες και κύριοι συνάδελφοι, καλούμαστε σήμερα να ψηφίσουμε ένα νομοσχέδιο χωρίς αρχή. Χωρίς αρχή, θα έλεγα, κατ' αρχήν. Αλλά τελικώς υπάρχει μία αρχή. Είναι η αρχή του μπαλώματος, του μερεμετιού και η πάγια τελικώς αρχή αυτής της Κυβέρνησης. Καλούμαστε σε ένα σωρό διατάξεις και ρυθμίσεις να τοποθετηθούμε επί της αρχής και βεβαίως δεν μπορεί παρά να είμαστε αποσπασματικοί και βεβαίως δεν μπορούμε να εντοπίσουμε και την κατεύθυνση από πού εκπορεύονται αυτές οι ρυθμίσεις.
Είναι ακόμη μία ενδιάμεση προσέγγιση αυτή που επιχειρείται και που αυτή προηγείται μιας επόμενης. Είναι μια αέναη πορεία του νομοθετείν αυτής ταύτης της Κυβέρνησης που στο τέλος-τέλος προτιμά να κάνει επικοινωνιακές προσεγγίσεις -όλα να τα έχουμε καλά- και τις ουσιαστικές ρυθμίσεις και λύσεις να τις αφήνουμε για τις επόμενες φάσεις. 
Ουσιαστικά στο πρώτο μέρος του νομοσχεδίου επιχειρείται για τρίτη φορά μία αποσπασματική τακτοποίηση των διαδικασιών στη Δημόσια Διοίκηση και βεβαίως αυτή θα είναι μία πάλι ενδιάμεση τακτοποίηση μιας άλλης επόμενης. Δυστυχώς δεν μπορούμε να λέμε φραστικά ότι είμαστε υπέρ των διαρθρωτικών αλλαγών και να φέρνουμε συνεχώς τέτοιες ρυθμίσεις, οι οποίες δεν μας οδηγούν πουθενά. Βεβαίως είναι προς τη σωστή κατεύθυνση και βεβαίως τις επικροτούμε, αλλά δεν αντιμετωπίζεται έτσι η σημερινή κατάσταση, η οποία χρειάζεται τομές.
Σε ό,τι αφορά στις ανανεώσιμες πηγές ενέργειας: Ακούστε να δείτε, αυτές οι συνταγματικές ασάφειες, η έλλειψη χωροταξικού σχεδιασμού, η απουσία της ΔΕΗ από το όλο εγχείρημα, διότι εκεί την οδηγείτε, στην απουσία της. Όλα αυτά προδιαγράφουν την αρνητική εξέλιξη των επενδύσεων στις ανανεώσιμες πηγές. Και παρ' όλη τη δέσμευση και παρ' όλη την οδηγία της Ευρωπαϊκής Ένωσης πολύ φοβάμαι ότι και αυτό το εγχείρημα δεν πρόκειται να ευοδωθεί. Και βεβαίως θα είμαι αναλυτικότερος πιο κάτω σε ό,τι αφορά στο ρόλο της ΔΕΗ και στο ρόλο που εσείς επιφυλάσσετε σ' αυτήν τη μεγάλη επιχείρηση σε ό,τι αφορά στις ανανεώσιμες πηγές ενέργειας.
Σκαραμαγκάς: Εδώ πλέον έχουμε μία ολοκληρωμένη εικόνα περί ιδιωτικοποίησης. Στην τραγική κατάσταση εγώ δεν έχω να προσθέσω τίποτα από την περιγραφή που έκανε ο Υπουργός πριν από λίγη ώρα. Αυτή όμως η τραγική κατάσταση που επαναλαμβάνεται και σε μία άλλη μεγάλη εταιρεία, την Ολυμπιακή, εγώ νομίζω και πιστεύω ότι αν δεν είναι ενσυνείδητη επιλογή, είναι τρομακτική παράλειψη. Διότι απ' ό,τι φαίνεται εσείς εννοείτε την ιδιωτικοποίηση όταν, αφού απαξιώσουμε τις εταιρείες, τις περνάμε στον ιδιωτικό τομέα, κατά το πώς εσείς νοείτε ιδιωτικό τομέα και ιδιωτικό μάνατζμεντ. Φαίνεται ότι πρώτα απαξιώνουμε και μετά πωλούμε. Φαίνεται ότι επιδοτούμε στην ουσία αυτήν την πώληση. Κι εδώ φωνάζει και μόνο το δεδομένο του τιμήματος: Ενάμισι δισεκατομμύριο (1.500.000.000) για να εκχωρήσουμε συμβάσεις ενός τρισεκατομμυρίου (1.000.000.000.000). Πολύ καλή η αναλογία. Ο οποιοσδήποτε σήμερα θα μπορούσε να διαθέσει ένα δισεκατομμύριο. Και βεβαίως όλη αυτή η ιστορία με το να αλλάζουμε τους όρους ή να τους βελτιώνουμε βεβαίως δείχνει και την πρεμούρα της Κυβέρνησης προς μια κατεύθυνση να τελειώνουμε μ' αυτήν την ιστορία. Αλλά ποιο είναι το ζητούμενο; Να τελειώνουμε; Ξέρουμε πολύ καλά ότι στην πορεία θα τα βρούμε μπροστά μας. 
Η πρόταση η δική μας είναι αυτήν τη στιγμή, όπου έχουν αποκλειστεί κατά πάσα πιθανότητα ή μάλλον θα έλεγα με βεβαιότητα πολλοί ενδιαφερόμενοι, οι οποίοι θα ήθελαν να μετέχουν αυτήν την ώρα σ' αυτές τις διαπραγματεύσεις, όπως πολύ εύστοχα τις χαρακτήρισε ο προηγούμενος ομιλητής ως ανατολίτικο παζάρι, δεν υπάρχουν. Και νομίζω ότι θα πρέπει να τους δώσουμε την ευκαιρία επαναπροκηρύσσοντας το διαγωνισμό διότι εν τέλει δεν πρόκειται να φτάσουμε σε οριστική λύση με όλες τις ενστάσεις και με όλες τις δικαστικές εμπλοκές που πρόκειται να προκύψουν. 
Ανάλογες ρυθμίσεις στα εργατικά υπάρχουν και στη ΜΑΒΕ, στα Μεταλλεία Αμιάντου Βορείου Ελλάδος. Και βέβαια κανείς δεν μπορεί να φέρει αντιρρήσεις σε ό,τι αφορά στις εργασιακές ρυθμίσεις. Και βεβαίως συμφωνούμε σ' αυτόν τον τομέα και συμφωνούμε βεβαίως και στον τομέα των ρυθμίσεων της ΜΑΒΕ. Αλλά δεν μπορούμε να μη στιγματίσουμε το πώς φτάσαμε μέχρι εδώ και ποιος τελικά πληρώνει το μάρμαρο αυτής της ιστορίας, το οποίο δεν είναι τίποτε άλλο παρά από κάποιους ανθρώπους που επί δεκαετίες τώρα μαθαίνουν στις πλάτες και στις τσέπες του ελληνικού λαού.
Ήθελα να πω δυο λόγια για τα Ελληνικά Πετρέλαια: Να ξέρετε ότι πρώτη προτεραιότητα για μας είναι η ύπαρξη ενεργειακής πολιτικής για τη χώρα. Έρχεται σήμερα η Κυβέρνηση να μειώσει την κρατική συμμετοχή στο 35% στο ΕΛΠΕ αποσκοπώντας πού; Να τονώσει τον ανταγωνισμό; Να αναδιαρθρώσει την πετρελαϊκή αγορά; Πώς; Εφόσον εξακολουθεί να εμμένει στα θέματα του μάνατζμεντ, τα οποία έχουν δώσει αυτά τα αποτελέσματα που είναι θετικότατα διότι ο κλάδος είναι αυτός που είναι, αλλά βεβαίως έχουμε πλείστα όσα άλλα παραδείγματα όπου το μάνατζμεντ στο δημόσιο τομέα έχει οδηγήσει σε καταστροφή πολλές επιχειρήσεις. 
Για μας δεν είναι θέμα ποσοστού, το πόσα θα έχει το κράτος. Σαφώς και πρέπει να υπάρχει δημόσιος έλεγχος όχι όμως διοικήσεις που προτάσσουν κομματικές σκοπιμότητες έναντι των συμφερόντων της εταιρίας.
Eίναι κι αυτή μια δική σας συνταγή του πώς εννοείτε τις ιδιωτικοποιήσεις, του πώς εννοείτε την αποκρατικοποίηση. 
Έρχομαι σε ένα μεγάλο κεφάλαιο που λέγεται ΔΕΗ και ποιο ρόλο εσείς επιφυλάσσετε σ' αυτήν τη μεγάλη εταιρία. Συγκεκριμένα, η ΔΕΗ δεν παίρνει μέρος στην ανάπτυξη των ανανεώσιμων πηγών ενέργειας. Η ΔΕΗ δεν τυγχάνει ίσης μεταχείρισης με τις ιδιωτικές επιχειρήσεις που εντάσσονται στον αναπτυξιακό νόμο. Δεν αξιοποιείται η τεχνογνωσία της ΔΕΗ, και τα έργα μεταφοράς δικτύων δίδονται στους ιδιώτες, αντί να εκτελούνται από θυγατρικές εταιρίες, που εσείς έχετε νομοθετήσει, θυγατρικές εταιρίες σε συνεργασία με τη ΔΕΗ. Αντί δηλαδή, να προωθούμε τη ΔΕΗ να ενεργοποιηθεί περισσότερο για να ανδρωθεί μέσα στην ανταγωνιστική αγορά, την αποκόπτουμε οριστικά. Η ΔΕΗ συνεχίζει να αγοράζει την κιλοβατώρα με 21 δραχμές από ανανεώσιμες πηγές ενέργειας και περιμένει μια ρύθμιση δεκαετίας για το πότε θα της αποδοθούν αυτά τα οποία σήμερα πληρώνει. Τα μεγάλα υδροηλεκτρικά έργα άνω των δέκα ΜW πρέπει να αναπτυχθούν από τη ΔΕΗ με τη συνεργασία και τη συμμετοχή άλλων φορέων, όπως αυτό έχει γίνει με το Υπουργείο Γεωργίας και το ΥΠΕΧΩΔΕ και τους ωφελούμενους χρήστες του έργου από τη χρήση υδάτινων πόρων και από τους ταμιευτήρες. Το 20% των διευθυντικών θέσεων από την ελεύθερη αγορά που προβλέπεται στο νομοσχέδιο προκαλεί το εξής: Κατ' αρχήν, δεν προηγήθηκε κανένας διάλογος με τους συνδικαλιστικούς φορείς. Δεν συζητήθηκε καν στο Δ.Σ. της ΔΕΗ. Προωθείται μια ομάδα διευθυντικών στελεχών "προσωρινής διέλευσης" από το χώρο της ΔΕΗ, χωρίς ενδεχομένως να ενστερνίζεται τη μακροχρόνια πορεία της ΔΕΗ, την ιστορία της και την ιστορική της προσφορά. Και σίγουρα, χωρίς την εμπιστοσύνη των υπαρχόντων στελεχών της ΔΕΗ. Το αποτέλεσμα ξέρετε ποιο θα είναι; Η αναστάτωση, οι δυσλειτουργίες, η έλλειψη εμπιστοσύνης και τελικά η μη συνεργασία μεταξύ των διευθυντικών στελεχών, στοιχεία που δεν διασφαλίζουν την ανάπτυξη της εταιρίας και τη δημόσια περιουσία. 
Επιπλέον, αποστερείτε τη ΔΕΗ από ένα διαπραγματευτικό ατού, δηλαδή αγροτικές εκτάσεις που αγόρασε κάποτε η ΔΕΗ για την κατασκευή υδροηλεκτρικών σταθμών στο νομοσχέδιο προβλέπεται να επιστρέφονται στο κράτος χωρίς αποζημίωση. Ξέρετε πολύ καλά ότι σήμερα "καιγόμαστε" για να ανοίξει ένα συγκεκριμένο ορυχείο στη δυτική Μακεδονία και στο Νομό Κοζάνης. Εάν η ΔΕΗ είχε διαπραγματευτικά κάποιες εκτάσεις να προσφέρει στην Τοπική Αυτοδιοίκηση, πολύ πιο εύκολα θα μπορούσε να διαπραγματευτεί τη διάνοιξη αυτών των ορυχείων.
Τελειώνοντας, κύριε Πρόεδρε, δεν μπορούμε να ψηφίσουμε επί της αρχής αυτό το νομοσχέδιο, δεν μπορείτε εσείς, συρόμενοι από τα γεγονότα κάθε φορά "να ξεκολλήσετε το κάρο από τη λάσπη" και βεβαίως, με επικοινωνιακά τρικ και με συνεχείς εξαγγελίες και ρυθμίσεις δεν μπορεί να πάει μακριά αυτή η ιστορία.
Εμείς και την τελευταία στιγμή, καλούμε να ενστερνιστείτε αυτές τις παρατηρήσεις και να υιοθετήσετε πολλές από τις προτάσεις μας. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Ανάπτυξης κ. Αλέξανδρος Καλαφάτης έχει το λόγο για δέκα λεπτά.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ζήτησα το λόγο για να διευκρινίσω ορισμένα σημεία τα οποία ετέθησαν και δεν είναι έτσι όπως ετέθησαν. 
Στην αρχή θέλω να διευκρινίσω ότι υποστηρίχθηκε κυρίως από την πλευρά της Νέας Δημοκρατίας αλλά και από τις άλλες πτέρυγες ότι δεν υπάρχει αρχή στο νομοσχέδιο. Είπε ο Υπουργός Ανάπτυξης και ο εισηγητής της Πλειοψηφίας ότι η αρχή που διέπει το νομοσχέδιό μας είναι η απόφαση της Κυβέρνησης για την ενίσχυση της ανάπτυξης, για την ενίσχυση της ανταγωνιστικότητας, γιατί θέλουμε μια Ελλάδα που να μπορεί να σταθεί στο διεθνή στίβο μια Ελλάδα που να μπορεί να είναι πρωταγωνίστρια και συνδιαμορφώτρια των εξελίξεων και όχι παρατηρητής. 
Ξέρετε ότι έχουμε επιτύχει αρκετά πράγματα τα τελευταία χρόνια, όπως είναι η εξυγίανση των οικονομικών μεγεθών, όπως είναι η ανάπτυξη με ρυθμούς 4% και 4,5% και το 2002 θα φθάσουμε το 5%. Ξέρετε ότι είμαστε στην ΟΝΕ. Όμως, χρειάζεται ακόμα προσπάθεια από όλους μας για να προχωρήσουμε, να κάνουμε τη χώρα μας ένα μέλος ισότιμο στη λέσχη των αναπτυγμένων κρατών. Αυτό το νομοσχέδιο με τρεις κυρίως άξονες υπηρετεί αυτήν την αρχή. Ο πρώτος άξονας είναι οι απλοποιήσεις των διαδικασιών, ο δεύτερος άξονας είναι η υποβοήθηση των διαρθρωτικών αλλαγών που γίνεται μέσα από το νομοσχέδιο και το τρίτο είναι βελτιώσεις στον υπάρχοντα αναπτυξιακό νόμο 2601. Με τις τροποποιήσεις του νόμου 2601 ικανοποιούμε αιτήματα που έχουν υποβληθεί από τους οργανωμένους φορείς των παραγωγικών τάξεων και που δεν θα έπρεπε να περιμένουμε αυτήν την ικανοποίηση, αφού αναμορφώνουμε πρώτα τον αναπτυξιακό νόμο 2601. Διότι η αναμόρφωση του αναπτυξιακού νόμου δεν είναι κάτι που μπορεί να γίνει σε μια μέρα, ήδη εκπονείται και πιστεύω ότι μέχρι την άνοιξη του 2002 θα έχει γίνει. Αυτά τα μέτρα όμως έπρεπε να παρθούν τώρα κυρίως λόγω των Ολυμπιακών Αγώνων και επίσης οι ενισχύσεις που αφορούν τις μικρομεσαίες και πολύ μικρές επιχειρήσεις για να μπορέσει ομαλά να προχωρήσει η εφαρμογή του Γ' Κοινοτικού Πλαισίου Στήριξης, όπου εκεί προσπαθούμε να ενισχύσουμε τις πολύ μικρές και τις μικρές επιχειρήσεις. Προβλέπουμε επίσης την περιβαλλοντική αναβάθμιση περιοχών, αλλά και τη διέξοδο στους βυρσοδέψες οι οποίοι στηρίζουν και είναι το υπόβαθρο όλης της βιοτεχνικής μας πολιτικής γύρω από το δέρμα. 
Ειπώθηκε επίσης ότι δεν έχει γίνει τίποτα για την απλοποίηση των διαδικασιών. Αγαπητοί συνάδελφοι, εγώ παραδέχομαι ότι πρέπει να γίνουν πολύ περισσότερα. 'Ισως, έχουμε καθυστερήσει αλλά η ισοπεδωτική άποψη ότι δεν έχει γίνει τίποτα είναι λάθος για όλους μας και για εσάς και για εμάς και για τον επιχειρηματία και για τον απλό Έλληνα. 
Θα σας αναφέρω τι έγινε τα τρία τελευταία χρόνια. Ο νόμος 2516 αποτέλεσε μια πραγματική τομή στη σύντμηση των διαδικασιών. Τον τελευταίο χρόνο που υπάρχει η σημερινή πολιτική ηγεσία στο Υπουργείο Ανάπτυξης, έχουν γίνει τα εξής πολύ χρήσιμα πράγματα. Έχουν εκδοθεί δύο ηλεκτρονικοί οδηγοί και υπάρχουν στο διαδίκτυο. Ο πρώτος περιγράφει τη διαδικασία σύστασης μιας επιχείρησης και όλα τα απαιτούμενα δικαιολογητικά και ο δεύτερος περιγράφει τις διαδικασίες και τα δικαιολογητικά για την εγκατάσταση μιας επιχείρησης, ούτως ώστε ο κάθε υποψήφιος επιχειρηματίας να μην τρέχει από δω και από εκεί για να βρίσκει ποια δικαιολογητικά απαιτούνται. 
Τρίτον, με υπουργική απόφαση έχουν μειωθεί τα δικαιολογητικά για την άδεια εγκατάστασης επιχειρήσεων από εννέα σε έξι. Υπάρχουν σε εξέλιξη τα πέντε πιλοτικά κέντρα υποδοχής επιχειρήσεων σε πέντε νομαρχίες της χώρας, για να μπορέσουμε να συμμαζέψουμε όλη αυτήν τη διαδικασία της απλοποίησης. Συγχρόνως είναι σε εξέλιξη η υπογραφή προγραμματικών συμβάσεων του Υπουργείου Ανάπτυξης μέσα από το Γ' Κοινοτικό Πλαίσιο Στήριξης με όλες τις νομαρχίες της χώρας για την ανάπτυξη των κέντρων υποδοχής της επιχειρηματικότητας. Αυτά τα έχουμε κάνει ή υλοποιούνται τώρα.
Με το παρόν νομοσχέδιο, δηλαδή, απλοποιούμε την πολυπλοκότητα. Πριν χρειάζονταν δεκατρία στάδια και έντεκα εμπλεκόμενοι φορείς. Με το παρόν νομοσχέδιο θα θέλουμε εφτά στάδια και θα χρειάζονται εφτά εμπλεκόμενοι φορείς και επιταχύνουμε το χρόνο υλοποίησης. Πριν χρειάζονταν κατά μέσο όρο σαράντα πέντε με πενήντα ημέρες για να δημιουργηθεί μια ανώνυμη εταιρεία, τώρα ευελπιστούμε ότι θα χρειάζονται τέσσερις με οκτώ μέρες. 
Ειπώθηκε ότι προσπαθήσαμε να αιφνιδιάσουμε με το παρόν νομοσχέδιο και κυρίως στα μέτρα και στην πολιτική μας για την ιδιωτικοποίηση των Ναυπηγείων Σκαραμαγκά. Αυτό είναι ψευδές. Αν δεν υπάρχει άγνοια γύρω από το θέμα αυτό είναι ψευδές. Λυπάμαι που το λέω. Δεν θέλω να απευθύνομαι προς τους συναδέλφους με αυτήν την έκφραση και πάντα τα αποφεύγω αυτά.
Όταν, όμως, από πέρυσι τέτοια εποχή, από τον Αύγουστο του 2000, βρισκόμαστε σε συνεχή συνεργασία με όλους τους εμπλεκόμενους φορείς για να εκπονήσουμε τα μέτρα αυτού του νομοσχεδίου, όταν από το τέλος του Ιανουαρίου του 2001 αυτά τα μέτρα είναι σε κείμενο και όταν από το Φεβρουάριο αυτά έχουν ανακοινωθεί προς τους εργαζόμενους, προς τα σωματεία, προς τους ενδιαφερόμενους επενδυτές, προς τον Τύπο, σε συμπόσια, σε fora, αυτό δεν υποκρύπτει έννοια αιφνιδιασμού. Μη μας λέτε ότι θέλουμε να αιφνιδιάσουμε. Ο αιφνιδιασμός σημαίνει ότι κανείς δεν ξέρει τίποτα και ερχόμαστε εν μία νυκτί και ψηφίζουμε κάτι. Αυτά όλα τα οποία σήμερα υπάρχουν στο νομοσχέδιο και αφορούν στα Ναυπηγεία Σκαραμαγκά και στη ΜΑΒΕ είναι γνωστά τουλάχιστον εδώ και δέκα μήνες. Επομένως, δεν είναι σωστό -το είπα και στην επιτροπή- να αιτιώμεθα αυτά τα πράγματα, όταν δεν έχουν καμία πραγματική σχέση.
Είπατε πώς γνωρίζαμε ότι αυτά τα μέτρα που είχαμε δώσει στους υποψήφιους επενδυτές ή στους εργαζομένους θα ψηφίζονταν στο Κοινοβούλιο; Αυτό έχει μια βάση, αλλά προβλέψαμε στη Σύμβαση ότι οι συμβάσεις και οι συμφωνίες που κάνουμε με τους υποψήφιους επενδυτές είναι υπό την αίρεση αυτά να ψηφιστούν στη Βουλή των Ελλήνων. Αυτό έχει προβλεφθεί στις συμβάσεις.
Ειπώθηκε ότι υπάρχει αδιαφάνεια, γιατί ενόσω ψηφίζεται το νομοσχέδιο διαρκεί ο διαγωνισμός. Μα, σας είπαμε ότι οι εννέα που ήρθαν, ήταν σε γνώση τους. Τα μέτρα αυτά ήταν σε γνώση όλων. Δεν τα δημιουργούμε τώρα, αφού έχουμε αποκλείσει κάποιους από το διαγωνισμό.
Επίσης, ειπώθηκαν μεταξύ των άλλων και πάρα πολλά νούμερα απίθανα γι' όλα τα θέματα, αλλά θα αναφερθώ σε ένα. Ειπώθηκε και από τη Νέα Δημοκρατία -εάν θυμάμαι καλά από τον κ. Σιούφα- αλλά και από τη μεριά του Κ.Κ.Ε. ότι αυτήν τη στιγμή τα ναυπηγεία έχουν 1,3 τρισεκατομμύρια δραχμές υπογεγραμμένες συμβάσεις. Ε, αυτό είναι ψευδές και πάλι. Δεν πρέπει να το λέμε. Είναι λάθος. Δεν τιμά κανέναν να λέμε πράγματα που δεν ευσταθούν.
ΑΛΕΞΑΝΔΡΟΣ ΛΥΚΟΥΡΕΖΟΣ: Πόσα είναι; Τα τρία υποβρύχια...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Οι συμβάσεις των τριών υποβρυχίων, κύριε Λυκουρέζο, είναι περίπου τετρακόσια δισεκατομμύρια. Άλλο το 1,3 τρισεκατομμύρια, άλλο ο τετραπλάσιος αριθμός...
ΕΥΑΓΓΕΛΟΣ ΜΕΙΜΑΡΑΚΗΣ: Πείτε μας εσείς πόσα είναι. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, αυτό εμείς δεν το κρύψαμε. 'Ισα-ίσα το παρουσιάσαμε ως ένα πλεονέκτημα για τα ναυπηγεία μας. 
Ειπώθηκαν όμως και άλλα ψευδή πράγματα. 
ΕΥΑΓΓΕΛΟΣ ΜΕΙΜΑΡΑΚΗΣ: Γιατί δεν μας λέτε, κύριε Υπουργέ, πόσα είναι;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας είπα, τετρακόσια δισεκατομμύρια (400.000.000.000) είναι τα ναυπηγεία...
ΕΥΑΓΓΕΛΟΣ ΜΕΙΜΑΡΑΚΗΣ: Μόνο αυτά είναι;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): ...και είναι και οι συμβάσεις που έχει ο ΟΣΕ.
ΕΥΑΓΓΕΛΟΣ ΜΕΙΜΑΡΑΚΗΣ: Έτσι! 'Αρα, πόσα είναι αυτά στο σύνολο;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτά είναι γύρω στα πεντακόσια δισεκατομμύρια. 
ΕΥΑΓΓΕΛΟΣ ΜΕΙΜΑΡΑΚΗΣ: Και τετρακόσια, εννιακόσια με τις νέες παραγγελίες.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ποιες παραγγελίες; Αυτές που θα γίνουν; Μα, με συγχωρείτε. Είπατε όλοι εδώ -όσοι μιλήσατε- ότι είναι υπογεγραμμένες συμβάσεις. Δεν μιλήσαμε για τα νέα εξοπλιστικά προγράμματα ή για τις ανάγκες του Πολεμικού Ναυτικού που έπονται και που σε αυτά έχουν συμμετοχή όλα τα ναυπηγεία, όπως και στο παρελθόν είχαν συμμετοχή όλα τα ναυπηγεία της Ελλάδος.
Από εκεί και πέρα, ειπώθηκε το εξής ψευδές και επιτηδευμένο στοιχείο.
ΓΕΩΡΓΙΟΣ ΣΑΛΑΓΚΟΥΔΗΣ:...(Δεν ακούστηκε)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας παρακαλώ, δεν σας διακόψαμε παρ' όλο που λέγατε ανακρίβειες.
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε. Σας άφησα να πάρετε μερικές απαντήσεις, αλλά μη διακόπτετε κιόλας. Δημιουργούμε πρόβλημα έτσι.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είπατε ότι χαρίζουμε τα εξήντα πέντε δισεκατομμύρια (65.000.000.000) που είναι σωρευμένες ζημίες στο ναυπηγείο, τα καθαρίζουμε -το είπε και το Κ.Κ.Ε. αυτό- και καθαρά τα ναυπηγεία τα παραδίδουμε στον νέο επενδυτή. Είναι ψέμα. Τις συσσωρευμένες ζημίες των ναυπηγείων τις αναλαμβάνει ο νέος επενδυτής όποιος και αν είναι αυτός. Γιατί να λέμε ψέματα εδώ; 
Είπατε ότι αποκλείσαμε ορισμένους επειδή δεν δόθησαν τα στοιχεία των συμβάσεων και τα είχε μόνο ο γερμανικός οίκος. Τα στοιχεία τα οποία ζητήθηκαν από το χρηματοοικονομικό σύμβουλο και ήταν δεκατέσσερα απαραίτητα για το DUDEALGERS, δόθηκαν. Αυτό το αγνοείτε άραγε; 
Λέτε ότι λόγω της αδιαφάνειας δεν ήλθαν πολλοί επενδυτές. Μα, ήλθαν εννέα επιχειρήσεις από τις μεγαλύτερες και πιο αξιόπιστες, όχι πανευρωπαϊκά, αλλά και παγκόσμια. Οι τρεις αποκλείστηκαν, γιατί ήταν καθαρά ναυπηγικές επιχειρήσεις και έμειναν έξι, τα έξι μεγαλύτερα ναυπηγεία στην Ευρώπη. Λέτε ότι αποκλείσαμε κάποιους, όταν εσείς, η δική σας Κυβέρνηση, την 1/7/1992 είχε μια συμμετοχή από έναν οίκο λουξεμβουργιανό που εκπροσωπούσε Έλληνες επιχειρηματίες και ύστερα από μήνες μήνες, στις 19/3/93 είχε δεύτερο ασύμφορο διαγωνισμό με ξένη εταιρεία που εκπροσωπούσε πάλι Έλληνες επιχειρηματίες; Εσείς που φέρατε ως επιχειρηματίες τους εμπειροτέχνες του Περάματος για την πώληση των Ναυπηγείων Σκαραμαγκά και εμείς που φέραμε την αφρόκρεμα της ναυπηγικής βιομηχανίας της Ευρωπαϊκής Ένωσης, λέτε ότι αποκλείσαμε αδιαφανώς κάποιους επενδυτές;
Γιατί τα λέτε αυτά; Νομίζετε ότι δεν τα γνωρίζουμε; Νομίζετε ότι έχουμε άγνοια, όπως πιθανόν να υπάρχει σε ορισμένους εξ υμών και δεν θα τα αντιληφθούμε; Όμως, η δική σας πολιτική αδεξιότητα είναι αυτή που οδήγησε στην αποτυχία του '92 και του '93. 
ΕΥΑΓΓΕΛΟΣ ΜΕΙΜΑΡΑΚΗΣ: Ενώ η δική σας δεξιά πολιτική...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εμείς τι εξασφαλίσαμε; Με διαφάνεια και συναίνεση εξασφαλίσαμε μίνιμουμ χίλιες τετρακόσιες θέσεις εργασίας. Εξασφαλίσαμε δέκα χρόνια να λειτουργεί ως ναυπηγείο και εξασφαλίσαμε την καλή εκτέλεση όλων των συμβάσεων με ομοφωνία. Ίσως πρωτοφανές γεγονός στα ελληνικά πολιτικά χρονικά, με ομοφωνία όλων των εμπλεκομένων φορέων έχουμε ανάδειξη κατ' αρχήν πλειοδότριας εταιρείας.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Ποια ομοφωνία; Έτσι είναι η ομοφωνία;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εδώ, ενώ βρισκόμαστε μπροστά στη λύση ενός χρόνιου προβλήματος που ταλαιπώρησε και τις δικές σας κυβερνήσεις και τις δικές μας κυβερνήσεις, αντί να είχατε τη μεγαλοσύνη να πείτε όποιες παρατηρήσεις θέλατε, αλλά να υποστηρίξετε αυτήν την προσπάθεια, έρχεστε και προσπαθείτε να τη δυναμιτίσετε. 
Όμως, πιστεύω ότι το πρόβλημα σε σας είναι ότι άγεσθε και φέρεσθε ανάλογα με την περίπτωση. Και σε αυτό το νομοσχέδιο, όπως και σε άλλα, κατά περίπτωση και κατ' άρθρο, είχατε διαφορετική πολιτική, αλλά κατά περίπτωση και κατ' άρθρο είχατε και διαφορετική πολιτική μεταξύ των ομιλητών σας. 
Για το αντάλλαγμα, ειπώθηκαν άλλοι απίθανοι αριθμοί. Το αντάλλαγμα το οποίο έχει προτείνει ο γερμανικός οίκος είναι ενάμισι δισεκατομμύριο (1.500.000.000) προς την ΕΤΒΑ. Είναι τρία δισεκατομμύρια (3.000.000.000) αύξηση μετοχικού κεφαλαίου και εντεκάμισι δισεκατομμύρια (11.500.000.000) περαιτέρω αύξηση μετοχικού κεφαλαίου. 'Όπως επίσης προείπα η εταιρεία αναλαμβάνει ζημιές που έχουν δημιουργηθεί και είναι περίπου εξήντα πέντε δισεκατομμύρια (65.000.000.000) 
Αυτό είναι το αντάλλαγμα που προτείνεται στο ελληνικό δημόσιο για τα Ναυπηγεία Σκαραμαγκά. Εάν αυτό είναι λίγο, αυτό προσδιόρισε η αγορά. Για εμάς είναι ικανοποιητικό και είναι μέσα στα πλαίσια στα οποία κινηθήκαμε αυτό το διάστημα. 
ΓΕΩΡΓΙΟΣ ΣΑΛΑΓΚΟΥΔΗΣ: Εξήντα πέντε δισεκατομμύρια;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τις ζημίες εσείς τις είπατε. Πραγματικά είναι εξήντα πέντε δισεκατομμύρια (65.000.000.000) οι ζημιές που έχει συσσωρευμένες το ναυπηγείο και αναλαμβάνονται αυτές από το νέο επενδυτή.
ΓΕΩΡΓΙΟΣ ΣΑΛΑΓΚΟΥΔΗΣ: Τι λέει εκεί το νομοσχέδιο;
(Θόρυβος από την πτέρυγα της Νέας Δημοκρατίας)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εσείς όμως, για να τελειώσω, η Νέα Δημοκρατία, θα ήθελε μαύρες σημαίες, θα ήθελε απεργίες, αναταραχή, σούσουρο. Αυτό θα επιθυμούσατε, όπως μάλιστα ο κ. Τσιπλάκος νοσταλγικά το υπενθύμισε στη Βουλή, γιατί βλέπετε ότι προχωράμε σε μια διαδικασία ομαλώς, βλέπετε ότι υπάρχει ανταπόκριση, βλέπετε ότι υπάρχει θετική προσμονή και αυτό ακριβώς σας ανησυχεί.
Αυτή είναι, αγαπητοί φίλοι και συνάδελφοι της Νέας Δημοκρατίας, η δική μας διαφορά. Η νεοφιλελεύθερη λαίλαπα της περιόδου '90-'93 ήταν και αδιέξοδη και επιζήμια για τον τόπο. Η δική μας πολιτική που εφαρμόζεται με αποφασιστικότητα στις διαρθρωτικές αλλαγές με κοινωνική συναίνεση, επιτυγχάνει. Αυτή είναι η πεμπτουσία της δική σας αντιπολιτευτικής μνήμης.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο για πέντε λεπτά.
ΓΕΩΡΓΙΟΣ ΣΑΛΑΓΚΟΥΔΗΣ: Δεν θα έπαιρνα πραγματικά το λόγο, γιατί δεν θα ήθελα να απαντήσω στις πολιτικές κορώνες του κυρίου Υφυπουργού, αλλά εδώ φαίνεται ή ότι ο κύριος Υπουργός δεν συμμετείχε στη διαπραγμάτευση ή δεν μας τα λέει καλά η έκθεση των οικονομικών συμβούλων ή ο Υπουργός έπρεπε να τον διορθώσει για να μη μιλήσει.
Στην έκθεση των οικονομικών συμβούλων αναφέρεται χαρακτηριστικά το τίμημα. Το τίμημα, λοιπόν, είναι ενάμισι δισεκατομμύριο που δίνει η HDW ουσιαστικά για να πληρώσει το 49%, αυτό που έδωσαν οι εργαζόμενοι από τις κρατήσεις τους. Στην Ε.Τ.Β.Α. δεν δίνει τίποτε. Τρία δισεκατομμύρια είναι το ποσό για την αύξηση του μετοχικού κεφαλαίου. Αναλαμβάνει εάν η σύμβαση λήξει μέχρι 31.12.2001 να πληρώσει τα επτάμισι δισεκατομμύρια σαν αύξηση μετοχικού κεφαλαίου ή μείωση αντίστοιχα. Δηλαδή, τρία και επτάμισι ίσον δέκα και μισό. Όπως λέει ο προϋπολογισμός είναι επτάμισι δισεκατομμύρια. Εάν είναι περισσότερο δεν θα τα πληρώσει. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εντεκάμισι είναι, δείτε το. 
ΓΕΩΡΓΙΟΣ ΣΑΛΑΓΚΟΥΔΗΣ: Εντεκάμισι είναι σήμερα, αλλά ο προϋπολογισμός της λέει ότι στο τέλος 31.12.2001 θα είναι επτάμισι. Αυτά λέει μέσα η HDW και δεν αναλαμβάνει από εκεί και πέρα τίποτε. Πού βρήκατε εσείς τα εξήντα πέντε δισεκατομμύρια με τα οποία καλύπτει τα συσσωρευμένα ελλείμματα; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Καθαρίσαμε το ναυπηγείο από τις παρελθούσες ζημιές και το παραδίδουμε καθαρό στο νέο επενδυτή; Αυτό ειπώθηκε και από τη μεριά του Κ.Κ.Ε.
ΓΕΩΡΓΙΟΣ ΣΑΛΑΓΚΟΥΔΗΣ: Είναι διαφορετικό; Αναφέρατε σήμερα για πρώτη φορά τα εξήντα πέντε δισεκατομμύρια. Το είπε ο κύριος Υφυπουργός, κύριε Υπουργέ. Έπρεπε να τον διορθώσετε. Εγώ σε αυτό έκανα την ένσταση. Δηλαδή, ουσιαστικά έχουμε την προσφορά της HDW με ενάμισι δισεκατομμύριο, με τρία δισεκατομμύρια αύξηση μετοχικού κεφαλαίου και με κάλυψη των επτάμισι δισεκατομμυρίων μέχρι το τέλος του χρόνου και με επιφύλαξη αν είναι περισσότερα από τα επτάμισι δισεκατομμύρια. Αφήστε τα εξήντα πέντε δισεκατομμύρια. Δεν έχει καμία σχέση η HDW αλλά και ούτε και τα ναυπηγεία Ελευσίνας με τα εξήντα πέντε δισεκατομμύρια ή με όσα συσσωρευμένα χρέη έχει μέχρι στιγμής το Ναυπηγείο Σκαραμαγκά. Αυτά τα πληρώνει ο ελληνικός λαός.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Επειδή με βάση τη διυπουργική επιτροπή αποκρατικοποιήσεων και με βάση την απόφαση η οποία ελήφθη επίκειται να ξεκινήσει ο τελικός γύρος διαπραγματεύσεων με την κατ' αρχήν πλειοδότρια κοινοπραξία HDW, πρέπει να κάνω ορισμένες δηλώσεις σχετικά με τα τιμήματα.
Επιτρέψτε μου κατ' αρχήν να πω, ότι το να αναφέρουμε εδώ επανειλημμένως ψευδή στοιχεία σε σχέση με το συνολικό τίμημα, να εγκαλούμε την Κυβέρνηση αδίκως και αναιτίως ότι δίνει τα Ναυπηγεία Σκαραμαγκά για ένα δισεκατομμύριο, δημιουργεί τις βάσεις ή προσπαθείτε να δημιουργήσετε τις βάσεις γιατί εμείς δεν θα το αφήσουμε, για μία διαπραγμάτευση που δεν θα τελεσφορήσει επαρκώς όσον αφορά το τίμημα. Ανέφερα στην ομιλία μου ότι βασικός στόχος της διαπραγμάτευσης είναι η βελτίωση και του τιμήματος, όχι από το ένα δισεκατομμύριο, το οποίο ψευδώς αναφέρατε, αλλά από τα πολύ περισσότερα χρήματα που έχουν προσφερθεί και από τις δύο προφορές.
(Θόρυβος στην Αίθουσα)
Όλα τα κόμματα έχουν λάβει τον πλήρη και αναλυτικό τόμο των οικονομικών στοιχείων των δύο προσφορών. Στις αρχικές σελίδες, στις σελίδες 4 και 5, συνοψίζονται οι αξιολογήσεις των συμβούλων. Εκεί μπορούμε να δούμε τα συνολικά προσφερόμενα τιμήματα η βελτίωση των οποίων θα αποτελέσει κρίσιμο στόχο της επικείμενης διαπραγμάτευσης. Αναφέρεται το τίμημα της κατ' αρχήν πλειοδότριας κοινοπραξίας. Είναι τεσσεράμισι δισεκατομμύρια συνολικό αντάλλαγμα συν την κάλυψη των ζημιών του ναυπηγείου μέχρι του ποσού των εντεκάμισι δισεκατομμυρίων.
ΑΡΙΣΤΕΙΔΗΣ ΤΣΙΠΛΑΚΟΣ: Άλλο εντεκάμισι και άλλο εξήντα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Για το εξήντα σας απήντησε ο κ. Καλαφάτης ότι το επιστρέφει στο δικό σας ισχυρισμό ότι έχει βάλει το ελληνικό δημόσιο τα εξήντα πέντε.
Εντεκάμισι, λοιπόν, και τεσσεράμισι. Είναι ένα τίμημα που μπορεί να φτάσει τα δεκαεξίμισι δισεκατομμύρια με μίνιμουμ εκτιμώμενο ποσό σήμερα τα δεκατέσσερα δισεκατομμύρια με βάση την εκτίμηση του επτάμισι ως επίπεδο ζημιών για το 2001. Από την άλλη μεριά, απέναντι σε αυτό το νούμερο υπάρχει η προσφορά του δεύτερου πλειοδότη, η οποία περιλαμβάνει ένα δισεκατομμύριο προς την Ε.Τ.Β.Α. συν έντεκα δισεκατομμύρια αύξηση μετοχικού κεφαλαίου ίσον δώδεκα. Και σε αυτά προστίθεται η προσφορά οικοπέδων, τα οποία κατ' ισχυρισμόν της προσφέρουσας εταιρείας μπορούν να ανέλθουν στο ποσό των τεσσεράμισι δισεκατομμυρίων.
ΠΡΟΚΟΠΗΣ ΠΑΥΛΟΠΟΥΛΟΣ: Σε ποιον ανήκουν τα οικόπεδα; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Στα ναυπηγεία. 
Σύμφωνα όμως με την Ε.Τ.Β.Α. και του δεδομένου του άκρως αορίστου καθεστώτος αδειών, δεν μπορούν να αποτιμηθούν με τόση ευκολία και πολύ περισσότερο να αποτιμηθούν στο επίπεδο των τεσσεράμισι δισεκατομμυρίων. 
(Θόρυβος στην Αίθουσα)
Νομίζω ότι είμαι πολύ σαφής σε αυτά τα οποία λέω. Αν θέλετε να τα διασαφηνίσω περισσότερο πολύ ευχαρίστως.
ΓΕΩΡΓΙΟΣ ΣΑΛΑΓΚΟΥΔΗΣ: Δεν τα λέτε με ακρίβεια. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είμαι απόλυτα ακριβής, κύριε Σαλαγκούδη. Μπορείτε να τα βρείτε γραμμένα στις σελίδες 4 και 5.
(Θόρυβος στην Αίθουσα)
Προκύπτει, λοιπόν, ότι η μέχρι τώρα προσφορά του κατ' αρχήν πλειοδότη θα ανέλθει κατ΄ ελάχιστον στο ποσό των τεσσάρων δισεκατομμυρίων μέχρι του ποσού των δεκαεξίμισι δισεκατομμυρίων. Η προσφορά δε του δεύτερου πλειοδότη θα ανέλθει στο ποσό των δεκαέξι δισεκατομμυρίων αν συμπεριλάβει κανείς τα οικόπεδα ή μείον τα τεσσεράμισι δισεκατομμύρια αν δεν συμπεριληφθούν. 
ΑΛΕΞΑΝΔΡΟΣ ΛΥΚΟΥΡΕΖΟΣ: Τι αξία έχουν τα οικόπεδα;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας είπα, ότι η προσφέρουσα εταιρεία τα αποτιμά στο ποσό των τεσσεράμισι δισεκατομμυρίων, πράγμα το οποίο ενδεχομένως αμφισβητείται από την Ε.Τ.Β.Α. Αυτά είναι τα ποσά των τιμημάτων που η διαπραγμάτευση θα φροντίσει να βελτιώσει περαιτέρω. Δεν βοηθά, λοιπόν, κανέναν και πολύ περισσότερο τα ναυπηγεία, αλλά ούτε και την ελληνική οικονομία να ισχυρίζεστε εδώ στεντορεία τη φωνή ότι το τίμημα με το οποίο εκποιούνται τα Ελληνικά Ναυπηγεία είναι ένα δισεκατομμύριο. Και αυτό διότι όλοι ξέρουμε να διαβάζουμε. Και ακόμη γνωρίζουμε ότι τα γραφόμενα για τα οποία υπάρχουν δεσμευτικές προσφορές είναι πολύ περισσσότερα.
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Κάνω, λοιπόν, έκκληση για δεύτερη φορά να κυλήσει ομαλά η διαδικασία των διαπραγματεύσεων, έτσι ώστε το όφελος το οποίο θα προκύψει να μην περιλαμβάνει μόνο τη διάσωση των θέσεων εργασίας, τη διάσωση και αναβάθμιση του ναυπηγείου στην Ελλάδα και στην Ευρωπαϊκή Ένωση, αλλά να περιλαμβάνει και ένα τίμημα αξιόλογο και ενδεχομένως αξιολογότερο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Ο κύριος Υπουργός έκανε ένα μικρό λάθος και θα τον διορθώσω. Είπε ότι το Ναυπηγείο Ελευσίνας είναι ένα δισεκατομμύριο και ότι αφού αποκτήσει το 100% των μετοχών πληρώνοντας το ένα δισεκατομμύριο μετά από ένα τρίμηνο όταν πλήρως γίνει κύριος τότε θα παραχωρήσει εκατόν εξήντα στρέμματα γηπέδων που ανήκουν στα Ναυπηγεία Ελευσίνας, στην Ε.Τ.Β.Α. με τη λογιστική αξία που θεωρείται σήμερα στα λογιστικά στοιχεία των Ναυπηγείων Σκαραμαγκά, τα εκατόν εξήντα στρέμματα που κοστίζουν τεσσεράμισι δισεκατομμύρια. Υποτίθεται ότι αυτό είναι μαζί με το ένα δισεκατομμύριο. Άρα, είναι πεντέμισι δισεκατομμύρια πληρωμή από τον αγοραστή. Ταυτόχρονα θα κάνει αύξηση μετοχικού κεφαλαίου. Το πώς θα γίνει η αύξηση του μετοχικού κεφαλαίου και με χρησιμοποίηση του ακινήτου είναι άγνωστο. Και αυτά δεν είναι λεφτά που ρίχνονται μέσα.
Αναλαμβάνεται βέβαια αυτή η υποχρέωση ,αλλά δεν είναι χρήματα που να πούμε ότι τα δίνει ο αγοραστής, για να πούμε ότι αυτή είναι πώληση. Αυτά, λοιπόν, είναι συνολικά τα 16,5 δισεκατομμύρια που γίνονται με τον τρόπο που σας είπα από τα Ναυπηγεία Ελευσίνας.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μέχρι εδώ έχετε απόλυτο δίκιο.
ΓΕΩΡΓΙΟΣ ΣΑΛΑΓΚΟΥΔΗΣ: Το δεύτερο θέμα, της HDW. Η HDW δίνει 1,5 δισεκατομμύριο για το τίμημα των μετοχών, για το 100% των μετοχών. Πρέπει να ξέρετε ότι 1,5 δισεκατομμύριο είναι το κόστος του μετοχικού κεφαλαίου που κατέθεσαν οι εργαζόμενοι για να πάρουν το 49%, ποσό που κρατήθηκε ουσιαστικά από τις αμοιβές τους. Αυτό θα το πάρουν πίσω οι εργαζόμενοι, γι' αυτό η HDW δίνει το 1,5 δισεκατομμύριο, όσο θα πάρουν οι εργαζόμενοι δηλαδή.
Από εκεί και πέρα προβαίνει και αυτή σε αύξηση μετοχικού κεφαλαίου 3 δισεκατομμυρίων και λέει ότι αναλαμβάνει το χρέος που έχουν σήμερα τα Ναυπηγεία Σκαραμαγκά, των οποίων ο προϋπολογισμός λέει ότι θα είναι χρέος 7,5 δισεκατομμυρίων.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Έτσι ακριβώς τα λέει και ο οικονομικός σύμβουλος.
ΓΕΩΡΓΙΟΣ ΣΑΛΑΓΚΟΥΔΗΣ: Έτσι ακριβώς τα λέει και ο οικονομικός σύμβουλος και πολύ καλύτερα.
Εάν δε είναι περισσότερα, τότε εκφράζει επιφυλάξεις για το τι θα γίνει και είναι ένας από τους όρους για συζήτηση. Ουσιαστικά η HDW προσφέρει 7,5 συν 3 δισεκατομμύρια για την αύξηση του μετοχικού κεφαλαίου, δηλαδή 10,5 συν 1,5 δισεκατομμύριο, συνολικά 12 δισεκατομμύρια, αν τα υπολογίσουμε, όπως ακριβώς τα ανέλυσα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ' ελάχιστον 7,5 δισεκατομμύρια.
ΓΕΩΡΓΙΟΣ ΣΑΛΑΓΚΟΥΔΗΣ: Λέω για τα 7,5 δισεκατομμύρια που λέει ο προϋπολογισμός.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Από εκεί και πέρα όμως θα δείτε ότι υπάρχουν και άλλες αιρέσεις. Το δημόσιο έχει και άλλα πολλά να πληρώσει.
Λέει πρώτον ότι τα στοιχεία που πήραν μέχρι το Μάιο του 2001 δεν είναι ακριβή και πρέπει να εξακριβωθούν και να πιστοποιηθούν. Και εκφράζουν την υπόνοια ότι υπάρχουν υποχρεώσεις προς τρίτους -τα είπα όταν μιλούσα- και ζητούν προθεσμία εξάμηνη ο ένας, δωδεκάμηνη ο άλλος, ώστε οι αξιώσεις αυτές να εκδηλωθούν.
Και σ' αυτήν την περίπτωση που εκδηλωθούν οι αξιώσεις, τότε πρέπει να τους αναλάβει η ΕΤΒΑ όχι μόνον για να πληρώσει. Επιπλέον, αν υπάρχουν δικαστήρια, διάδικος δεν θα πάει ο ιδιώτης αγοραστής, αλλά θα πάει η ΕΤΒΑ ως διάδικος για να υποστεί τις κυρώσεις ενδεχομένως του νόμου ή τις όποιες απώλειες.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Αυτοί απαλλάσσονται τελείως.
Κύριε Πρόεδρε, οπωσδήποτε και μόνο το γεγονός ότι η έκθεση του οικονομικού συμβούλου λέει ότι δεν έπρεπε να αξιολογηθούν αυτές οι προσφορές, διότι υπάρχουν και παρατυπίες πιο πριν, φτάνει και μόνο για να πούμε ότι αυτός ο διαγωνισμός δεν μπορεί να τελειώσει με ομαλότητα, όποιες συμφωνίες και αν γίνουν, όπως λέει ο Υπουργός, από εδώ και πέρα επιπλέον. Διότι περί αυξήσεως του τιμήματος δεν συζητάει καθόλου ο οικονομικός σύμβουλος.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη. Καλώς. 
Η κ. Μπενάκη έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Και μάλιστα ο οικονομικός σύμβουλος ουσιαστικά με την επιστολή του λέει ότι δεν θα πρέπει να γίνει διαγωνισμός ...
ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, κάνατε δεύτερη παρέμβαση, σας παρακαλώ.
ΓΕΩΡΓΙΟΣ ΣΑΛΑΓΚΟΥΔΗΣ: Σας παρακαλώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ και εγώ, κύριε Σαλαγκούδη. Έχουμε εδώ ακόμη είκοσι τρία άτομα να μιλήσουν.
ΓΕΩΡΓΙΟΣ ΣΑΛΑΓΚΟΥΔΗΣ: Ασφαλώς, τους σέβομαι, αλλά επειδή προέκυψε το θέμα και χρειάζεται πλήρη ανάλυση...
ΠΡΟΕΔΡΕΥΩΝ (Παναγιώτης Σγουρίδης): Σεβαστείτε τους λοιπόν. Είναι δώδεκα η ώρα! Εντάξει, κάνατε την ανάλυση.
ΓΕΩΡΓΙΟΣ ΣΑΛΑΓΚΟΥΔΗΣ: Εδώ ο κύριος Υπουργός μας κατηγόρησε για ψέματα, κύριε Πρόδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Μπενάκη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Εμείς είμαστε ακριβείς, ενώ από τον Υφυπουργό ακούστηκαν τερατώδη πράγματα, όπως τα 65 δισεκατομμύρια που παίρνουμε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
Ορίστε, κυρία Μπενάκη.
ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κυρία και κύριοι συνάδελφοι, νομίζω ότι ήταν πάρα πολύ χρήσιμη η παρέμβαση του κ. Καλαφάτη, επίσης οι διευκρινίσεις που έδωσε ο κύριος Υπουργός και βεβαίως η αφορμή που δόθηκε στον Κοινοβουλευτικό μας Εκπρόσωπο να διευκρινίσει ορισμένα θέματα, ώστε να καταλάβουμε και εμείς, κάποιοι συνάδελφοι που δεν είμαστε τόσο ενήμεροι για τα οικονομικά μεγέθη και για τις διαπραγματευτικές δυνατότητες, περίπου που κινείται το πράγμα.
Από τον κ. Καλαφάτη και την ιστορική ανάπτυξη που έκανε των προσπαθειών του Υπουργείου, κατάλαβα ότι αυτή είναι η τρίτη απλουστευτική προσπάθεια της Κυβέρνησης. Χρειάζονταν δηλαδή, κύριοι της Κυβέρνησης και της Πλειοψηφίας, να φέρετε τρία αλλεπάλληλα νομοσχέδια απλουστευτικά των διαδικασιών για τις ανανεώσιμες πηγές ενέργειας και εν πάση περιπτώσει τη διευκόλυνση αυτών των αναπτυξιακών διαδικασιών, αντί να κάνετε μια συγκεντρωμένη μελέτη, όπως είπε και ο Κοινοβουλευτικός μας Εκπρόσωπος, και να συνεργασθούμε όλοι στο να παράσχουμε αυτές τις δυνατότητες με τρόπο συστηματικό και συγκεκριμένο;
Κάθε τόσο θα ανακαλύπτετε καθ' οδόν ότι κάτι εμποδίζει τις διαδικασίες και κάθε τόσο θα φέρνετε και ένα νομοσχέδιο για να ξαναρχίζουμε τη συζήτηση από την αρχή; Αυτό είναι το ένα που επιβεβαιώθηκε από την παρέμβαση του κυρίου Υφυπουργού.
Νομίζω ότι μετά η όλη συζήτηση για τις πραγματικές διαστάσεις της εκποίησης των ναυπηγείων και τις οικονομικές διαπραγματεύσεις που γίνονται αποδεικνύει ότι ο ελληνικός λαός, όλοι μας, καλούμαστε με τον τρόπο με τον οποίο προχωρεί η Κυβέρνηση να καλύψουμε ζημιές τεράστιες από τη δική μας τσέπη, όχι επειδή ωφελήθηκαν κάποιες κοινωνικές τάξεις άξιες της κοινωνικής πρόνοιας, αλλά επειδή έγινε μια τέτοια διαχείριση, ώστε να ωφεληθούν οι κομματικοί φίλοι και να γίνουν οι εξαγορές των συνειδήσεων, για τις οποίες έχουμε μιλήσει τόσες φορές.
Πάντως είναι κρίμα, κύριοι συνάδελφοι, που ένα τέτοιο νομοσχέδιο συζητείται και ψηφίζεται υπό συνθήκες πίεσης και αιφνιδιασμού. Ακόμη και με το περιεχόμενο το αποσπασματικό και ασυντόνιστο που έχει, θα μπορούσε πάντως να προσφέρει θετικά στην όλη προσπάθεια εκσυγχρονισμού των διαδικασιών, εάν τουλάχιστον υπήρχαν οι δυνατότητες να συνεννοηθούμε με μεγαλύτερη άνεση.
Πράγματι, παρ'όλο τον αποσπασματικό χαρακτήρα, το νομοσχέδιο έχει ορισμένες παραμέτρους, οι οποίες είναι πολύ σημαντικές και έχουν ιδιαίτερες επιπτώσεις. Έχουν επιπτώσεις και στην ανάπτυξη, στον τρόπο δηλαδή της αναπτυξιακής εξέλιξης της χώρας, και στον τομέα της κοινωνικής προστασίας, δηλαδή στην προώθηση του κοινωνικού κράτους, και κυρίως έχουν πολύ σοβαρές επιπτώσεις στον τομέα της προστασίας του περιβάλλοντος.
Και στα τρία αυτά μεγέθη, που είναι πολύ σημαντικά, την ανάπτυξη, την κοινωνική προστασία και την προστασία του περιβάλλοντος, η Κυβέρνηση προχωρεί και συμπεριφέρεται πρώτον με πανικό. Φαίνεται ότι "έχει φτάσει στο αμήν" πλέον και πρέπει να προχωρήσει σύντομα τις αποκρατικοποιήσεις και λόγω πίεσης της Ευρωπαϊκής Ένωσης και λόγω των οικονομικών αδιεξόδων που έχουν παρουσιαστεί.
Συμπεριφέρεται, λοιπόν, κατ' αρχήν με πανικό και δεύτερον με αλαζονεία. Και θα μου επιτρέψετε να επισημάνω και να αποδείξω την αλαζονεία της Κυβέρνησης στηριζόμενη στον τρόπο με τον οποίο αντιμετωπίζει τα νομικά- συνταγματικά προβλήματα που ήδη ετέθησαν και απορρίφθηκαν. Αυτό όμως δεν σημαίνει τίποτα, όπως ξέρετε, για τη μετέπειτα εφαρμογή του νόμου.
Φαίνεται κατ' αρχήν ότι η Κυβέρνηση δεν κατάλαβε τι άρθρο 24 ψηφίσαμε στην Αναθεώρηση του Συντάγματος. Και λυπούμαι διότι το ΠΑ.ΣΟ.Κ. έψεξε τη Νέα Δημοκρατία επειδή σήμερα διαμαρτύρεται -λέει- παρ'όλο που ψήφισε το άρθρο 24. Εμείς ψηφίσαμε το άρθρο 24, όπως τελικά διαμορφώθηκε, για δύο βασικούς λόγους: Πρώτον, διότι για πρώτη φορά στο άρθρο 24 εισάγεται, σύμφωνα και με την αρχική πρόταση της Νέας Δημοκρατίας, όχι μόνο η υποχρέωση του κράτους για την προστασία του περιβάλλοντος και ειδικά των δασών, αλλά συγχρόνως και το δικαίωμα του πολίτη για την εκ μέρους του κράτους προστασία του περιβάλλοντος και ειδικά των δασών και των δασικών εκτάσεων.
Αυτό τι σημαίνει, κύριοι συνάδελφοι; 'Oτι τώρα πλέον εκείνο που νομολογιακά διαμορφωνόταν σταδιακά από το Συμβούλιο της Επικρατείας, ότι δηλαδή μπορεί να υπάρξουν και ιδιωτικές αξιώσεις για την προσβολή του περιβάλλοντος, τώρα πλέον με το άρθρο 24 είναι μια πραγματικότητα. Θα πρέπει η Κυβέρνηση να λάβει πολύ σοβαρά υπόψη και να μην προχωρεί με τόση ελαφρότητα στο άνοιγμα του δρόμου για τον περιορισμό και την προσβολή του περιβάλλοντος, γιατί θα βρεθεί αντιμέτωπη, όχι μόνο με την ακυρωτική διαδικασία του Συμβουλίου της Επικρατείας, αλλά θα βρεθεί αντιμέτωπη και με ιδιωτικές απαιτήσεις. 
Το πολύ σημαντικότερο δεύτερο στοιχείο που ψηφίσαμε όλοι μαζί στο άρθρο 24 είναι η έννοια της βιώσιμης ανάπτυξης και της αειφορίας. Την εν σπέρματι νομολογία του Συμβουλίου της Επικρατείας για αυτήν προσπαθεί τώρα να την ξεφύγει το Υπουργείο ψηφίζοντας αυτές τις διατάξεις. Πιστεύει ότι με διατάξεις νόμου μπορεί να παρακάμψει το Σύνταγμα. Αυτή, λοιπόν, η έννοια της βιώσιμης ανάπτυξης και της αειφορίας ματαιώνει δύο προσδοκίες της Κυβέρνησης τις οποίες νομίζει ότι τις ξεπερνά με το νομοσχέδιο αυτό. 
Η μία που καθιερώνεται στην παράγραφο 3 του άρθρου 2, με την οποία γίνεται το εξής: Λέει ότι για να χρησιμοποιηθούν δάση και δασικές εκτάσεις για όλες αυτές τις εγκαταστάσεις, αρκεί έγκριση του Υπουργού Γεωργίας, χωρίς -αυτό σημαίνει η τροποποίηση- να απαιτείται εκείνο, το οποίο απαιτεί και ο νόμος περί δασών, δηλ. στην κάθε συγκεκριμένη περίπτωση να βεβαιώνεται ότι δεν είναι δυνατή η τοποθέτηση αυτών των εγκαταστάσεων σε άλλο χώρο, πλην των δασών. Νομίζει λοιπόν η Κυβέρνηση ότι επεκτείνοντας αυτήν την ευχέρεια και στις ανανεώσιμες πηγές ενέργειας τελείωσε με το θέμα. Δεν τελείωσε, κύριοι συνάδελφοι. Αυτό που έχει νομολογηθεί από το Συμβούλιο της Επικρατείας ότι σε κάθε περίπτωση πρέπει να βεβαιώνεται ειδικά ότι δεν μπορεί να εξυπηρετηθεί άλλως αυτή η εγκατάσταση παρά μόνο με την προσβολή του δάσους ή της δασικής έκτασης, αυτό δεν το ξεφεύγει η Κυβέρνηση και θα βρεθεί αντιμέτωπη με το Συμβούλιο της Επικρατείας. 
Κύριοι συνάδελφοι, εκείνο επίσης που είναι απαράδεκτο και το τονίσαμε είναι, ότι δεν μπορεί αναδρομικά περιπτώσεις που έχουν ακυρωθεί και έχουν κριθεί μη νόμιμες διά νόμου να ισχυροποιούνται. Δεν έχει διδαχθεί η Κυβέρνηση ούτε και από όσα έχει υποστεί από το δικαστήριο ανθρωπίνων δικαιωμάτων, από τις καταδίκες που έχει υποστεί ακριβώς εκ του λόγου ότι έχει ακυρώσει δικαστικές αποφάσεις με διάταξη νόμου.
Μία τελευταία παρατήρηση, κύριοι συνάδελφοι, έχει σχέση με την παράγραφο 9, όπου όλες αυτές οι εγκαταστάσεις ηλεκτροπαραγωγής μπορεί να κατασκευάζονται από οποιονδήποτε ενδιαφερόμενο κάτοχο άδειας, με βάση τις ίδιες προδιαγραφές, δηλαδή από ιδιώτες. Για να εξηγούμεθα, όλα αυτά, οι σταθμοί ηλεκτροπαραγωγής κλπ., θα γίνονται πλέον από ιδιώτες, διότι έτσι θα πρέπει να μπορεί να γίνεται. Ακούστε όμως και τη συνέχεια. Τα έργα αυτά παραγωγής ηλεκτρικής ενέργειας από οποιονδήποτε φορέα και αν υλοποιούνται, χαρακτηρίζονται εκ του νόμου ως "δημοσίας ωφέλειας". Δηλαδή εδώ τι γίνεται; Βέβαια θα ακολουθηθεί ο νόμος περί απαλλοτριώσεων ως προς τη διαδικασία, την τιμή μονάδος στις αποζημιώσεις κλπ., αλλά το βασικό στοιχείο της απαλλοτρίωσης, η εξυπηρέτηση δημόσιας ωφέλειας, δεν κρίνεται κατά περίπτωση αλλά χαρακτηρίζεται από το νόμο a priori.
Αυτά τα πράγματα, κύριοι συνάδελφοι, δεν μπορούν να σταθούν και δεν μπορούν να ψηφιστούν. Δεν μπορούμε να τα ψηφίσουμε. Δεν μπορούμε δηλαδή κατά τρόπο τόσο κραυγαλέο να προχωρήσουμε αντίθετα από το Σύνταγμα. 
Τέλος, ως προς τα ναυπηγεία και τα πετρέλαια -δεν μου μένει χρόνος- θα ήθελα να πω ότι αν είναι τόση η ζημιά των ναυπηγείων σήμερα, και αν πρέπει να πληρωθούν τόσα δισεκατομμύρια για να εξασφαλιστούν εξακόσιοι εργαζόμενοι που περισσεύουν, ποιος φταίει; Ποιος τους προσέλαβε, για ποιους λόγους τους προσέλαβε και γιατί θα πρέπει όλοι μαζί να πληρώσουμε αυτήν τη ζημιά; 
Ως προς τα πετρέλαια βεβαιώνει δεξιά και αριστερά ο κύριος Υπουργός ότι διατηρείται το μάνατζμεντ στο δημόσιο. 'Εστειλε έγγραφο προς τους εργαζόμενους και παντού και λέει "μην ανησυχείτε καθόλου, το management είναι του κράτους". Πώς είναι του κράτους με 35% και ενδεχομένως αργότερα με λιγότερο; Ποιον κοροϊδεύουν; 'Οχι ότι πρέπει να παραμείνει στο κράτος, ασφαλώς καλύτερα είναι να μην ανήκει στο κράτος, αλλά τουλάχιστον πέρα από τον πανικό, πέρα από την αλαζονεία, ας μη νομοθετούμε και με κουτοπονηριά. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιωτόπουλος έχει το λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρίες και κύριοι συνάδελφοι, από το μωσαϊκό των διατάξεων που πρόχειρα και αποσπασματικά ήλθαν σήμερα προς ψήφιση, θα αναφερθώ στην ιδιωτικοποίηση των ναυπηγείων. 
Η απαξίωση τα τελευταία χρόνια των Ναυπηγείων του Σκαραμαγκά προκειμένου να πουληθούν πάμφθηνα, συνιστά προμελετημένο έγκλημα, το οποίο θα στοιχειοθετήσω, με συναυτουργούς τον Πρωθυπουργό που ήταν τότε Υπουργός Βιομηχανίας, τους συναρμόδιους Υπουργούς και τον Πρόεδρο του Συνεταιρισμού Γ. Κοντάκη. Θύμα ο ελληνικός λαός, η περιουσία του οποίου λεηλατείται συστηματικά από αυτήν την Κυβέρνηση. Και λέω "λεηλατείται συστηματικά" διότι επανειλημμένα έχουμε καταγγείλει την Κυβέρνηση ότι, στις προμήθειες εθνικής άμυνας, στις συμβάσεις των δημοσίων έργων και γενικά στις προμήθειες του δημοσίου, υπάρχει αδιαφάνεια και παραβίαση της νομιμότητας. Και υπενθυμίζω ότι τον ίδιο τον Υπουργό Εθνικής Οικονομίας τον έχουμε καλέσει αυτό το Μάρτιο, με το άρθρο 41α, όπου έχουμε υπογράψει είκοσι Βουλευτές, να έρθει στην Επιτροπή Εξωτερικών της Βουλής και 'Αμυνας της Βουλής, να δώσει εξηγήσεις για ένα θέμα διαπλοκής με ονοματεπώνυμο, για το οποίο τον καταγγείλαμε καταθέτοντας επίσημα έγγραφα και ακόμη δεν έχει εμφανισθεί. Γι' αυτό επαναλαμβάνω και θα επαναλαμβάνουμε συνεχώς, ότι η Κυβέρνηση συστηματικά λεηλατεί το δημόσιο χρήμα, τη δημόσια περιουσία.
Αν, κύριε Υφυπουργέ, η "νεοφιλελεύθερη λαίλαπα της Νέας Δημοκρατίας" όπως είπατε τότε επιχείρησε να πουλήσει τα ναυπηγεία με τίμημα 37,5 δισεκατομμυρίων δραχμών, με ποια λογική το τίμημα εκείνο λέγεται ξεπούλημα, όταν η "σοσιαλιστική ευημερία" σήμερα πωλεί τα ναυπηγεία με 1,5 δισεκατομμύρια; Αυτό είναι τίμημα; Το άλλο ήταν ξεπούλημα; 
Ας αφήσουμε τη "νεοφιλελεύθερη λαίλαπα" και ας έλθουμε στην εποχή του "σοσιαλιστικού" ΠΑΣΟΚ. Το 1995 η προσφορά του Περατικού, που δολοφονήθηκε το 1997 άνανδρα, είχε όρους πολύ καλύτερους από τους σημερινούς. Και η Κυβέρνηση με τη δήθεν φιλεργατική πολιτική της ας κοιτάξει την προσφορά εκείνη και να δει ότι το 1999 τα Ναυπηγεία Σκαραμαγκά με τον Περατικό θα είχαν δύο χιλιάδες επτακόσιους (2.700) εργαζόμενους και όχι χίλιους τετρακόσιους (1.400) που αποδέχεστε σήμερα και διώχνονται εξακόσιοι (600), οι οποίοι και θα πληρώσουν τα σπασμένα της δικής σας κομματικής πολιτικής. Κουμάντο μέσα εκεί και στην Κυβέρνησή σας κάνουν οι συνδικαλιστές σας τους οποίους εσείς ανδρώσατε, τους βγάλατε μπροστά για να εξασφαλίσετε τα κομματικά σας οφέλη, και σήμερα σας επιβάλλουν πολιτική γραμμή. Αυτοί σήμερα κυβερνούν και όχι εσείς. 
Συγκεκριμένα, αφού θυμίσω πρώτα ότι ο σημερινός Πρωθυπουργός και τότε Υπουργός Βιομηχανίας απελύθη από τον τότε Πρωθυπουργό την 'Εκθεση της Θεσσαλονίκης το 1995, γιατί απέτυχε σε αυτήν την ιδιωτικοποίηση, σας υπενθυμίζω ότι μετά από τρεις αποτυχημένους διαγωνισμούς και με την παρέμβαση των εργαζομένων υιοθετήσατε το ιδιόμορφο ιδιοκτησιακό καθεστώς ΕΤΒΑ - εργαζομένων σε ποσοστό 51%-49% αντιστοίχως, λύση που επιβλήθηκε από το Σωματείο. Η Ευρωπαϊκή Επιτροπή τότε προκειμένου να εγκρίνει το νέο ιδιοκτησιακό καθεστώς και την διαγραφή των 45 δισεκατομμυρίων δραχμών χρεών, επιβάλλει προσφυγή στο διαγωνισμό για την πρόσληψη μάνατζερ, κάτι το οποίο δεν ακούστηκε σήμερα εδώ. Πρέπει να το θυμίσω, για να αποκαλυφθούν ιστορικά και πολιτικά ρόλοι προσώπων, που έπαιξαν ειδικό ρόλο στην απαξίωση των ναυπηγείων. Επελέγησαν τότε Βρετανοί μάνατζερ όπως στην Ολυμπιακή, με αδρότατες αμοιβές. Δημιούργησαν ζημιές ύψους 65 δισεκατομμυρίων δραχμών και αντί να καταγγείλει το σωματείο και η ΕΤΒΑ τη σύμβαση αυτή και να εφαρμόσει τις ρήτρες ευθύνης τους, αθορύβως τους απολύει χαρίζοντας σε αυτούς τα 65 δισεκατομμύρια. Τα χρέη που δημιούργησαν οι Βρεττανοί τα πληρώσαμε εμείς. Στη συνέχεια αθορύβως προσλαμβάνεται από το Σωματείο ως μάνατζερ κάποιος Εμμανουήλ και ο τότε Υπουργός Ανάπτυξης ο κ. Βενιζέλος επισήμως δήλωνε "ότι η λύση Εμμανουήλ" ήταν λύση ανάγκης, γιατί ήταν προτίμηση των εργαζομένων ...
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι κάποιος. Είναι γνωστός ο Εμμανουήλ.
ΣΠΗΛΙΟΣ ΣΠΗΛΙΩΤΟΠΟΥΛΟΣ: ... και ανεπισήμως έλεγε ότι "είναι μία καλή πατέντα γι' αυτήν την περίοδο και βλέπουμε". Ο Υπουργός Ανάπτυξης. Ακούστε ρόλους στελεχών και Υπουργών του ΠΑΣΟΚ.
Φθάνουμε, λοιπόν, στην τωρινή απόφαση με την οποία θέλετε να απεμπλέξετε την ΕΤΒΑ από αυτά τα αδιέξοδα προ της οικονομικής κατάρρευσης. Και καυχάσθε ότι έχετε τη συναίνεση του σωματείου και τη συναίνεση των διαφόρων φορέων τους οποίους εμπλέξατε. Αποκρύπτετε όμως ότι οι συνδικαλιστές σας επέβαλαν να ακολουθήσετε αυτήν τη γραμμή. 
Προσέξτε πως ο πρόεδρος του συνεταιρισμού των εργαζομένων, επαγγελματίας συνδικαλιστής με γνωστό ρόλο, ισχυροποίησε τη θέση του στη διαδικασία της ιδιωτικοποίησης. Εξασφάλισε προσωπικές εξουσιοδοτήσεις από όλους τους εργαζομένους, από έναν-έναν χωριστά, για την εν λευκώ εκπροσώπησή τους. Η δημοκρατία στο αποκορύφωμά της!
Στη συνέχεια σας επέβαλε -και είναι ντροπή αυτό που έγινε- να συμφωνήσετε ότι αν δεν συμφωνήσουν πρώτα αυτοί, Κοντάκης και Κοσμάς, (πρόεδρος της ΕΤΒΑ), δεν πρόκειται να επιτρέψουν στη διϋπουργική επιτροπή να πάρει απόφαση. Και με αυτήν την προϋπόθεση έγινε δυνατή η δημοσιοποίηση της προκήρυξης και φθάσαμε εδώ που φθάσαμε σήμερα. Είναι γνωστά τα γεγονότα πώς έγιναν και πώς, στη συνέχεια, εξελίχθηκαν. 
Και γι' αυτό που είπατε, κύριε Υφυπουργέ, ότι δώσατε όλα τα στοιχεία στο σύμβουλο, εμείς δεν είπαμε ότι δεν τα δώσατε στο σύμβουλο. Εμείς είπαμε το εξής: Ότι οι υποψήφιοι αγοραστές, πέντε τον αριθμό, που επισκέφθηκαν το data room, το γραφείο δεδομένων της εταιρείας, έθεσαν θέμα άνισης μεταχείρισης έναντι της HDW , διότι ενώ εδόθησαν όλα στη HDW, απεκρύβησαν τα στοιχεία από τους ενδιαφερομένους και γι' αυτό έμειναν μόνο οι δύο. Αλλά αυτά είναι γνωστά. 
Εγώ θα επισημάνω το σημείο κλειδί της υπόθεσης, που αποτελεί κόλαφο για την Κυβέρνηση και αποδεικνύει τη λεηλασία του δημοσίου χρήματος: 
Σύμβαση υποβρυχίων. Εκεί είναι το μυστικό, κύριε Υφυπουργέ. Εδώ είναι το μεγάλο φαγοπότι, κύριε Υφυπουργέ, και μην υποκρίνεστε ότι δεν γνωρίζετε. Γνωρίζετε και είστε συνυπεύθυνος εσείς και ο Υπουργός για το μεγάλο έγκλημα το οποίο σήμερα ολοκληρώνεται.
Σας λέω, λοιπόν, ότι πληρώσαμε 430 δισεκατομμύρια για τρία υποβρύχια και ως πρώτο μέρος της προίκας που υποσχέθηκε η Κυβέρνηση, του ενός τρισεκατομμυρίου. Δεν έχει συμβασιοποιηθεί ακόμη το υπόλοιπο. Γι' αυτό και η εταιρεία, η HDW, ζητά να συμβασιοποιηθεί και αυτό για να μπορέσουμε να προχωρήσουμε. Και το ξέρετε πάρα πολύ καλά.
Να σας πω τώρα με τα υποβρύχια πώς έγινε; Τον Ιούνιο του 1997, όταν το ΚΥΣΕΑ πήρε απόφαση, μετά από τέσσερις μήνες οι συνδικαλιστές του ναυπηγείου στέλνουν χαρτί στον κ. Τσοχατζόπουλο και του λένε ότι "εμείς, αφού μας αναθέσατε τότε τα υποβρύχια, με τη HDW θα κάνουμε τη δουλειά". Έγινε διαγωνισμός; Ερωτήθηκε το Πολεμικό Ναυτικό; 
Το Πολεμικό Ναυτικό ζητά επειγόντως τότε από το Υπουργείο Εθνικής Άμυνας να γίνει άμεσα διαγωνισμός μέσω της Γενικής Διεύθυνσης Εξοπλισμών, της ΓΔΕ, -άλλο άντρο αδιαφάνειας και παραβίασης της νομιμότητας- και να τηρηθούν οι νόμοι και οι διατάξεις του κράτους περί προμηθειών ...
ΑΡΙΣΤΟΤΕΛΗΣ ΠΑΥΛΙΔΗΣ: Ποιος ήταν επικεφαλής εκεί;
ΣΠΗΛΙΟΣ ΣΠΗΛΙΩΤΟΠΟΥΛΟΣ: ... κάτι το οποίο δεν έγινε. Στη συνέχεια και χωρίς τη γνωμοδότηση του Πολεμικού Ναυτικού, παίρνει απόφαση το ΚΥΣΕΑ ότι τελικά τα υποβρύχια θα κατασκευαστούν με ανάθεση, στα ναυπηγεία του Σκαραμαγκά και βεβαίως με ξένο επενδυτή, χωρίς να λέει ποιος. Το αποτέλεσμα ήταν να διασυρθούμε διεθνώς, διότι πριν ακόμα πάρει απόφαση το ΚΥΣΕΑ για το ποιες εταιρείες ή ποιος θα είναι αυτός που θα αναλάβει ως ξένος επενδυτής, ήλθαν άλλες πέντε εταιρείες να λάβουν μέρος στο διαγωνισμό. 
Τους κάλεσαν στην DEFENDORY του '98 και ενώ όλες οι εταιρείες περίμεναν την απόφαση του Υπουργείου Εθνικής Άμυνας, τότε το ΚΥΣΕΑ παίρνει μία απόφαση και λέει "ναυπηγεία Σκαραμαγκά με HDW". Βεβαίως έγινε μεγάλη φασαρία, το θέμα ήλθε στη Βουλή, οι ξένοι οίκοι διαμαρτυρήθηκαν ότι αυτά είναι τριτοκοσμικά, παραβιάστηκε σαφώς το προεδρικό διάταγμα περί προμηθειών των Ενόπλων Δυνάμεων, παραβιάστηκαν σαφώς όλες οι διαταγές του επιτελείου, διότι ο χρήστης δεν είχε ερωτηθεί. Και όμως οι συμβάσεις υπεγράφησαν. 
Και τέλος, επειδή ο χρόνος είναι πάντα περιορισμένος, θα καταθέσω ένα χαρτί, το οποίο πήρα από τις ιστοσελίδες της HDW, η οποία ανακοινώνει με ημερομηνία 8-11-2000, ότι πουλάει τρία υποβρύχια, 214 μοντέλο, όπως τα δικά μας στην Κορέα, με τιμή και για τα τρία υποβρύχια 280 δισεκατομμύρια έναντι 430 των δικών μας. Δηλαδή πουλάμε φθηνά, πολύ φθηνά στη HDW τα ναυπηγεία για να μας πουλήσει τα υποβρύχια πανάκριβα.
Συγχαρητήρια, κύριε Υπουργέ, για την Κυβέρνησή σας. Ευχαριστώ. 
(Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, κύριοι συνάδελφοι, πράγματι, όταν συζητούμε ένα νομοσχέδιο με διατάξεις οι οποίες αφορούν πολλά ζητήματα, είναι αρκετά δύσκολο να τοποθετηθεί ομαλά κάποιος επί της αρχής, γιατί αναγκαστικά δεν μπορεί παρά να μπει στα επί μέρους ζητήματα και έτσι κινδυνεύει να χάσει τον ειρμό των σκέψεών του. 
Θα ήθελα να συμφωνήσω όμως, ότι η βασική κατεύθυνση του νομοσχεδίου, είναι η επιτάχυνση των ρυθμών ανάπτυξης, η αντιμετώπιση προβλημάτων που την δυσκολεύουν, διευθετήσεις ζητημάτων που αφορούν το Υπουργείο Ανάπτυξης. 
Έτσι, λοιπόν, πιστεύω ότι πολύ θετικά έρχονται οι διατάξεις που αφορούν την απλοποίηση των διαδικασιών για τη σύσταση των ανωνύμων εταιρειών, την εγκατάσταση σταθμών παραγωγής ηλεκτρικής ενέργειας με χρήση ανανεώσιμων πηγών ενέργειας, μέτρα κοινωνικής προστασίας για τους εργαζομένους των Ναυπηγείων Σκαραμαγκά εν όψει της μεταβίβασής τους σε καινούριο ιδιοκτήτη, και τους εργαζόμενους στα μεταλλεία αμιάντου βορείου Ελλάδος. Υπάρχουν ζητήματα επίσης που αφορούν την απελευθέρωση της αγοράς ηλεκτρικής ενέργειας, ζητήματα που αφορούν τη ΔΕΗ, ζητήματα που αφορούν τη μετεγκατάσταση των βυρσοδεψείων, όπως επίσης και ζητήματα που αφορούν τον εκσυγχρονισμό της βιομηχανίας με κίνητρα, τα οποία πολύ σωστά το Υπουργείο προτείνει να δοθούν και σε μικρότερες επιχειρήσεις. 
Μέχρι πρότινος για να μπει κάποιος σε ένα πρόγραμμα για εκσυγχρονισμό μίας βιομηχανίας θα έπρεπε να κάνει ένα επενδυτικό πρόγραμμα τουλάχιστον 50 εκατομμυρίων δραχμών. Πολύ σωστά το Υπουργείο το κατεβάζει το όριο αυτό για να αγγίξει αυτό το κίνητρο και μικρομεσαίες επιχειρήσεις και αυτό είναι πολύ θετικό. 
Είναι λογικό, λοιπόν, να μην μπω σε όλες αυτές τις διατάξεις. Θα μπω, όμως, σε ορισμένα ζητήματα όπου πιστεύω ότι υπάρχουν αντιφάσεις στο νομοσχέδιο.
Κύριε Υπουργέ, προτείνεται η απελευθέρωση της αγοράς ηλεκτρικής ενέργειας που προβλέπεται με τον 2773/99 σε ποσοστό που να είναι τουλάχιστον ίσο με αυτό που προβλέπει η οδηγία της Ευρωπαϊκής Ένωσης. Κατ' αρχήν δεν θα είχα καμία αντίρρηση να πάμε και σε μεγαλύτερο ποσοστό από αυτό που ορίζει η οδηγία. 
Πλην όμως, κύριε Υπουργέ, δεν πρόκειται να φθάσουμε ποτέ αυτό το ποσοστό, διότι το ποσοστό αυτό, το οποίο είναι γύρω στο 30%, δεν θα το πιάσουμε, παρά τις φιλότιμες προσπάθειες που καταβάλλονται για τις ανανεώσιμες πηγές ενέργειας και ιδιαίτερα για τις εγκαταστάσεις εργοστασίων με αιολική ενέργεια. 
Δεν πρόκειται να έχουμε ανταγωνισμό, διότι ξέρετε πολύ καλά ότι αυτές οι επενδύσεις προχωρούν, γιατί βρίσκονται σε ειδικό προστατευτικό καθεστώς. Δεν υπάρχει ανταγωνισμός. Υπάρχει η ανάπτυξη των αιολικών πάρκων, πλην όμως είναι τα μοναδικά εργοστάσια παραγωγής ηλεκτρικής ενέργειας που έχουν εγγυημένες τιμές πώλησης ηλεκτρικής ενέργειας για πολύ μεγάλο χρονικό διάστημα και μάλιστα σε τιμές πολύ υψηλότερες από το κόστος παραγωγής.
Λέμε δηλαδή ότι γι' αυτές τις μορφές επενδύσεων δεν ισχύει ουσιαστικά το ποσοστό ανοίγματος της αγοράς. Στην ουσία υπάρχει ένα άλλο καθεστώς, δεν υπάρχει ανταγωνισμός, υπάρχει μονοψώνιο και με ευνοϊκούς, ιδιαίτερα ευνοϊκούς όρους, που αν δεν εξισορροπηθούν με τον ανταγωνισμό στα θερμικά εργοστάσια τότε υπάρχει κίνδυνος μεσομακροπρόθεσμα να έχουμε αντί για μείωση, αύξηση της τιμής της ηλεκτρικής ενέργειας. Αλλά αυτή η αντίφαση η οποία περιέχεται σε δύο προτεινόμενα άρθρα του νομοσχεδίου, θα πρέπει να αντιμετωπισθεί. Εγώ πολύ αμφιβάλλω αν και οι άδειες, που έχουν χορηγηθεί για τα περιβόητα εργοστάσια παραγωγής ηλεκτρικής ενέργειας συνδυασμένου κύκλου με φυσικό αέριο, προχωρήσουν ή προχωράνε. Έχουν δοθεί οι άδειες. Θα ήθελα πράγματι με την ευκαιρία να έχουμε και μία ενημέρωση πώς πορεύεται η διαδικασία εγκατάστασης αυτών των εργοστασίων. Αυτά τα εργοστάσια προχωράνε; Προχωράει η διαδικασία εγκατάστασης; Προχωράνε οι διαδικασίες, ή στο τέλος θα πάμε σε μια απελευθέρωση της αγοράς με μεγαλύτερο ποσοστό, αλλά με εγγυημένες τιμές πώλησης της ηλεκτρικής ενέργειας, που ουσιαστικά δεν θα σημαίνει απελευθέρωση; 
Για το άρθρο 2. Τα λέω κάπως ανάκατα, αλλά έτσι πρέπει να είναι η σωστή ροή των πραγμάτων. Πολύ σωστά έρχεται διάταξη να διευθετήσει ζητήματα που προέκυψαν με αποφάσεις του Συμβουλίου Επικρατείας. Δεν έχω αντίρρηση στο να υπάρχουν προβλέψεις νομοθετικές, που να δίνεται η δυνατότητα εγκατάστασης αιολικών πάρκων σε δασικές εκτάσεις. Και το λέω γιατί αιολικά πάρκα δεν πρόκειται να αναπτυχθούν μέσα σε δάση. Δεν μπορούν να αναπτυχθούν μέσα σε δάση, γιατί πολύ απλά δεν υπάρχει αέρας εκεί που υπάρχουν δάση. Ξέρετε πολύ καλά ότι για να υπάρχει εκμεταλλεύσιμο αιολικό δυναμικό, πρέπει να έχουμε ταχύτητες ανέμου πάνω από οκτώ μέτρα το δευτερόλεπτο σε μέσα επίπεδα. Αν έχουμε τέτοιες ταχύτητες, τότε η περιοχή είναι βραχώδης, η βλάστηση χαμηλή, είναι συνήθως θαμνώδης, οι δε θάμνοι είναι κουρεμένοι κατά τη φορά του ανέμου λες κι έχει περάσει από πάνω τους μηχάνημα κηπουρού. Σε τέτοιες εκτάσεις υπάρχει αιολικό δυναμικό και λογικό είναι να μην υπάρχει πρόβλημα με τα δάση. Εγώ δεν μπορώ να καταλάβω γιατί μπήκαν και τα δάση στην προτεινόμενη διάταξη. Θα μπορούσε η διευθέτηση να γίνει μόνο με τις δασικές εκτάσεις. Αλλά και πάλι σε αυτές τις δασικές εκτάσεις θα πρέπει να υπάρχει προστασία. Και η προστασία γίνεται τώρα με την προτεινόμενη ρύθμιση. Σύμφωνα με το σκεπτικό αποφάσεων του Συμβουλίου Επικρατείας μπορεί να γίνει η εγκατάσταση αιολικών πάρκων μόνο σε πλέον άγονες δασικές εκτάσεις. Και ξέρετε πώς γίνονται οι δασικές εκτάσεις πλέον άγονες; Με πυρκαγιές, κύριε Υπουργέ! Υπάρχει μία διαδικασία, η οποία εξελίσσεται, δικαστική διαδικασία, στην Εύβοια, που συσχετίζει πυρκαγιές σε δασικές εκτάσεις, στις οποίες αναπτύχθηκαν στη συνέχεια αιολικά πάρκα, για να γίνουν πλέον άγονες. Άρα, η προστασία αυτών των ίδιων των δασικών εκτάσεων επιβάλλει αυτού του είδους τις διευθετήσεις. Πλην όμως, κύριε Υπουργέ, πιστεύω ότι η διευθέτηση αυτού και μόνο του θέματος δεν λύνει τα ζητήματα που αφορούν την ανάπτυξη των αιολικών πάρκων, και των άλλων σταθμών παραγωγής με ανανεώσιμες πηγές ενέργειας, που πρέπει πράγματι να γίνει. Πρέπει πράγματι να γίνει και να αντιμετωπιστούν ισόρροπα τα προβλήματα που δημιουργούν.
Ο παριστάμενος για λογαριασμό της Κυβέρνησης Γραμματέας Ενέργειας ήρθε στην Εύβοια τις προάλλες και διαπίστωσε από κοντά τη σωρεία των προβλημάτων, που έχουν προκύψει από την άναρχη εγκατάσταση των αιολικών πάρκων, διότι στην ουσία πάνω σε αυτές τις δασικές εκτάσεις έχουν δημιουργηθεί άλλα δάση, πλέον τώρα σιδερένια δάση. Αυτά, λοιπόν, τα ζητήματα πιστεύω ότι πρέπει να αντιμετωπιστούν και πρέπει να αντιμετωπιστούν και σύμφωνα με τις υποδείξεις που κάνει η Ρυθμιστική Αρχή Ενέργειας. Στο άρθρο 2 δεν υπάρχουν τέτοιες διευθετήσεις. Αντίθετα μάλιστα, διατηρείται ένα καθεστώς που δεν εξασφαλίζει τη διαφάνεια στη διαδικασία έκδοσης των αδειών και οι αποφάσεις του Συμβουλίου Επικρατείας προέκυψαν ακριβώς από ενδοεπιχειρησιακές διαμάχες σχετικά με τις διαδικασίες αυτές. Γιατί, δηλαδή, να πάρει την άδεια ο άλφα και όχι ο βήτα επενδυτής; Πρέπει εφόσον μιλάμε για διαχείριση ενός ανανεώσιμου εθνικού πόρου οι διαδικασίες να είναι απόλυτα κρυστάλλινες και διαφανείς. Εγώ θα έλεγα ότι η ΡΑΕ έχει κάνει μία καλή προσέγγιση στο θέμα αυτό. 
Έτσι, λοιπόν, θα κλείσω την ομιλία μου επί της αρχής, θα επανέλθω επί των άρθρων και για άλλα ζητήματα, που αφορούν τις ρυθμίσεις για τη ΔΕΗ, με την αναφορά της ΡΑΕ στα ζητήματα της αιολικής ενέργειας. Λέει, λοιπόν, η ΡΑΕ στη δεύτερη σελίδα της ανακοίνωσής της, που δημοσιεύτηκε στο διαδίκτυο στις αρχές του μήνα: "Για τις περιοχές νότιας Εύβοιας και διασυνδεδεμένων νήσων Κυκλάδων και της νότιας Λακωνίας, για τις οποίες υπήρξε τεράστιο επενδυτικό ενδιαφέρον, όπου υπάρχει και μεγάλο αιολικό δυναμικό, η ΡΑΕ επισημαίνει ότι με τις μονάδες παραγωγής που έχουν ήδη λάβει άδεια παραγωγής και άδειας εγκατάστασης λειτουργίας, έχει ήδη εξαντληθεί το δυναμικό παραγωγής, που μπορεί να εγκατασταθεί, λαμβανομένης υπόψη της υπάρχουσας δυναμικότητας του αντιστοίχου ηλεκτρικού συστήματος".
Επιπροσθέτως τονίζει: "Το δυναμικό παραγωγής για το οποίο έχουν υποβληθεί αιτήσεις στις περιοχές αυτές υπερβαίνει κατά πολύ ακόμη και το δυναμικό παραγωγής, που θα μπορούσε να εγκατασταθεί μετά την ενίσχυση των αντιστοίχων συστημάτων γραμμών μεταφοράς, όπως αυτή έχει μελετηθεί από τη ΔΕΗ. Ενδεχόμενη αδειοδότηση όλων των προτάσεων που έχουν υποβληθεί και ικανοποιούν τα κριτήρια του 2773/99, προτάσεων και του Κανονισμού Αδειών, θα οδηγήσει σε επιβάρυνση του περιβάλλοντος στις περιοχές αυτές, γεγονός το οποίο καταδεικνύεται και από τις έντονες αντιδράσεις που έχουν ήδη εκδηλωθεί από την Τοπική Αυτοδιοίκηση και τους κατοίκους των περιοχών. Στις περιοχές αυτές σημειώνεται επίσης και συστηματική σημαντικής έκτασης χωρική επικάλυψη μεταξύ των αιτήσεων που έχουν υποβληθεί". 
Λαμβάνοντας υπόψη τα παραπάνω αλλά και το αντικειμενικό γεγονός ότι στις περιοχές αυτές παρατηρείται σημαντικό πλεονέκτημα αιολικής ενέργειας, η ΡΑΕ εισηγείται να εκπονηθεί για τις περιοχές αυτές χωροταξικό σχέδιο "μέσω του οποίου να προσδιοριστεί το περιβαλλοντικά και κοινωνικά ανεκτό ενεργειακό και οικονομικό βέλτιστο αιολικό δυναμικό, που μπορεί να αναπτυχθεί, καθώς και οι ζώνες και συγκεκριμένες θέσεις στις οποίες να μπορούν να εγκατασταθούν τα αιολικά πάρκα. Η μελέτη αυτή να χρηματοδοτηθεί εξ ολοκλήρου από εθνικούς και κοινοτικούς πόρους...
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Να κατατεθεί στα Πρακτικά.
ΔΗΜΗΤΡΙΟΣ ΠΙΠΕΡΓΙΑΣ: ...οι εκτάσεις που απαιτούνται από κάθε ενδιαφερόμενο επενδυτή εντός των ορίων των ζωνών, που έχουν χωροθετηθεί με βάση τις μελέτες, να δεσμεύονται και να παραχωρούνται σε αυτούς με ανταγωνιστική και διαφανή διαδικασία...
ΠΡΟΕΔΡΕΥΩΝ (Παναγιώτης Σγουρίδης): Κύριε Πιπεργιά, σας παρακαλώ! Ας κατατεθεί στα Πρακτικά.
ΔΗΜΗΤΡΙΟΣ ΠΙΠΕΡΓΙΑΣ: Και τέλος, ο διαχειριστής του συστήματος να προχωρήσει στα έργα υποδομής. 
ΠΡΟΕΔΡΕΥΩΝ (Παναγιώτης Σγουρίδης): Καλώς.
ΔΗΜΗΤΡΙΟΣ ΠΙΠΕΡΓΙΑΣ: Εάν θέλουμε ανάπτυξη και αξιοποίηση του αιολικού δυναμικού, πιστεύω ότι μάλλον θα πρέπει να μελετήσουμε και να προχωρήσουμε παραπέρα από το άρθρο 2.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε!
Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θα είμαι πάρα πολύ σύντομος. Δεν θα έπαιρνα το λόγο αν δεν έπρεπε να αποκαταστήσω την αλήθεια σε έναν ισχυρισμό που ακούστηκε πρώτα από τον κ. Τσιπλάκο και μετά από άλλους συναδέλφους της Νέας Δημοκρατίας. Δεν υπήρξε ποτέ προσφορά Περατικού για τα Ναυπηγεία Σκαραμαγκά. Δεν υπήρξε ποτέ! Και βέβαια καλώ τους συναδέλφους και τον κ. Τσιπλάκο και όποιον επικαλείται κάτι τέτοιο, να φέρει οποιοδήποτε στοιχείο. Δεν υπήρξε ποτέ! Μία επισήμανση αυτή, γιατί δημιουργούνται εντυπώσεις ότι υπήρχε προσφορά τριάντα επτά δισεκατομμυρίων. Ποτέ δεν υπήρξε ενδιαφέρον του κ. Περατικού για τα Ναυπηγεία Σκαραμαγκά. Άρα, λοιπόν, ο ισχυρισμός είναι έωλος, για να μην πω ψευδής. Είναι ανακριβής. Μπορεί να έχει πέσει ο κύριος συνάδελφος θύμα λαθεμένης πληροφόρησης. Έτσι πιστεύω ότι είναι. Το ένα είναι αυτό.
Ένα δεύτερο: Αναφέρθηκε και από αρκετούς συναδέλφους της Νέας Δημοκρατίας με έναν ιδιαίτερα υποτιμητικό τρόπο για το ρόλο των εκπροσώπων των εργαζόμενων, είτε του προέδρου του σωματείου είτε του προέδρου της ΓΣΕΕ.
Πιστεύω ότι ο ρόλος του καθένα μας στα πολιτικά και κοινωνικά πράγματα είναι αυτόνομος, προσδιορίζεται με βάση τις δημοκρατικές διαδικασίες κλπ. Το κόμμα μας όχι μόνο δεν θεωρεί ότι είναι υποτιμητικό ή ότι δεν πρέπει να έχει πολύ καλές σχέσεις με τους εκπροσώπους των εργαζομένων, αλλά αντλεί δύναμη απ' αυτή τη σχέση και βέβαια είναι τιμή του να έχει σχέσεις με στελέχη που δρουν στον κοινωνικό χώρο και που από τη δική τους πλευρά αγωνίζονται με τον τρόπο που αυτοί κρίνουν για τα συμφέροντα των εργαζομένων που εκπροσωπούν. Αυτό νομίζω κάνει και ο κ. Πολυζωγόπουλος και ο κ. Κοντάκης.
Ειπώθηκε ότι παίρνει μέτρα κοινωνικής προστασίας για κάποιους οι οποίοι τελικά προσλήφθηκαν. 'Ολα τα μέτρα κοινωνικής προστασίας που παίρνουμε είναι για αυτούς που προσέλαβε ο κ. Νιάρχος. Αλλά ξέρετε, οι εργαζόμενοι, ανεξάρτητα ποιος τους προσλαμβάνει, σε πολύ σύντομο χρονικό διάστημα οριοθετούνται ταξικά και βάσει των συμφερόντων τους το πού ανήκουν πολιτικά ή τι υποστηρίζουν. 
Πιστεύω λοιπόν ότι τα μέτρα κοινωνικής προστασίας, γιατί αρκετές φορές ειπώθηκε για κομματικές νομενκλατούρες κλπ., αφορούν εργαζόμενους οι οποίοι είχαν προσληφθεί πριν από το 1980. Σωστά παίρνουμε κοινωνικά μέτρα, μη δημιουργούμε συγχύσεις και αποπροσανατολισμούς. Και αυτό που ειπώθηκε από τον Υπουργό, μην εμποδίσουμε την εξέλιξη μιας διαπραγμάτευσης. Και πρέπει να ξέρετε κάτι. 'Oτι η ιστορία των Ναυπηγείων Σκαραμαγκά πάντοτε αποτυγχάνει στην αναζήτηση του καλύτερου. Ας αφήσουμε τα πράγματα να εξελιχθούν, ας ισχυροποιήσουμε τη διαπραγματευτική δυνατότητα της Κυβέρνησης και πιστεύω ότι είναι η μοναδική οδός να κλείσει αυτό το θέμα θετικά και για τους εργαζόμενους και για την ελληνική οικονομία. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ . Μεϊμαράκης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, τι ώρα θα τελειώσουμε; Eίναι ακόμα δέκα ομιλητές.
ΠΡΟΕΔΡΕΥΩΝ (Παναγιώτης Σγουρίδης): Μέχρι να μιλήσει και ο τελευταίος.
ΕΥΑΓΓΕΛΟΣ ΜΕΙΜΑΡΑΚΗΣ: Κυρίες και κύριοι συνάδελφοι, πραγματικά σήμερα αποκαλύπτεται η πλήρης σύγχυση στην οποία βρίσκεται το ΠΑΣΟΚ. Ακούγοντας τον κ. Πιπεργιά και κοιτάζοντας τον κατάλογο των ομιλητών, διαπίστωσα ότι είναι ένας ομιλητής εγγεγραμμένος από το ΠΑΣΟΚ και αυτός για να κατακρίνει το νομοσχέδιό σας. Δεν στηρίζεται ούτε καν από έναν σας Βουλευτή το νομοσχέδιο το οποίο πολυδιαφημίσατε για την άρση των αντικινήτρων, άσχετα αν μετά μας είπατε ότι είναι τελικά διατάξεις κοινωνικού χαρακτήρα και λύνουν κοινωνικά ζητήματα. 
Είναι αλήθεια ότι με επιφύλαξη το αντιμετώπισε και ο Κοινοβουλευτικός Εκπρόσωπος του ΠΑΣΟΚ, ο οποίος αντί να αναφερθεί στο νομοσχέδιο, αναφέρθηκε κυρίως στο τι έγινε το '90-'93 όπως θα έλεγα και ο εισηγητής ο οποίος είναι γνωστός για τη μαχητικότητά του, αλλά φαίνεται ότι επειδή ανήκει στο παλαιό ΠΑΣΟΚ δεν μπορεί να στηρίξει τον εκσυγχρονιστή Υπουργό.
Κύριε Υπουργέ, το δεύτερο που αποκαλύφθηκε ήταν το μεγάλο κήρυγμα...
ΦΛΩΡΟΣ ΚΩΝΣΤΑΝΤΙΝΟΥ: Εσείς πού ανήκετε; Στον Καραμανλή ή στον Μητσοτάκη;
ΕΥΑΓΓΕΛΟΣ ΜΕΙΜΑΡΑΚΗΣ: Δεν μιλάμε για πρόσωπα. 
Κύριε εισηγητά, ψυχραιμία. Θα σας πω όταν έλθει η ώρα. 
Ο κύριος Υπουργός, λοιπόν, μας έκανε ένα κήρυγμα νεοφιλελεύθερο εδώ. Εγώ, κύριε Υπουργέ, πραγματικά εξεπλάγην. Ξεπεράσατε τον καλύτερο κήρυκα του νεοφιλελευθερισμού. 'Οχι του απλού φιλελευθερισμού. Σημειώστε δε πραγματικά ότι μου έκανε εντύπωση ότι και ο κύριος Υφυπουργός μίλησε για πολιτική αδεξιότητα της Νέας Δημοκρατίας όπου τελικά με δεξιά πολιτική του ΠΑΣΟΚ και δική σας προσωπικά, φαίνεται ότι βρίσκετε κάποιο δρόμο, το balance έρχεται εκεί που πρέπει να έλθει. Σήμερα ανακαλύψατε, κύριε Υπουργέ, τις ιδιωτικοποιήσεις και μας μαλώσατε κιόλας; Μας κάνατε μάθημα εμάς; Φαίνεται ότι επειδή δεν συμμετείχατε τόσα χρόνια στο ΠΑΣΟΚ δεν γνωρίζετε τη συνέχεια του κόμματος το οποίο υπηρετείτε; Δεν γνωρίζετε τι έγινε το '85 με τα ναυπηγεία; Δεν γνωρίζετε τι έγινε το '95; Δεν απολογείσθε εσείς δηλαδή για τίποτα. Εσείς δεν ζητάτε συγγνώμη για τίποτε. Δεν σας ενδιαφέρει εάν ο Πρωθυπουργός που τότε ήταν Υπουργός Βιομηχανίας και όλα αυτά οφείλονται ακριβώς, γιατί ακολούθησε εκείνη την πολιτική. Πρέπει να γνωρίζετε, κύριε Υπουργέ, ότι εσείς ψηφιστήκατε τελικά από τον ελληνικό λαό για να μην τα κάνετε αυτά, όχι για να τα κάνετε. Γιατί δεν τολμήσατε προεκλογικά να πείτε στον ελληνικό λαό, ότι ναι, η Ολυμπιακή δεν πάει καλά και θα προχωρήσουμε στην πώλησή της. Ναι, τα ναυπηγεία δεν πάνε καλά, θα τα ιδιωτικοποιήσουμε. Ναι, θα προχωρήσουμε στην ιδιωτικοποίηση της Διεθνούς 'Εκθεσης Θεσσαλονίκης. Ναι, θα προχωρήσουμε στο ασφαλιστικό. Γιατί δεν τα είπατε προεκλογικά, να δείτε αν το αποτέλεσμα θα ήταν το αυτό; Διότι εσείς ψηφιστήκατε για να μην τα κάνετε αυτά. Εσείς ψηφιστήκατε λέγοντας στον ελληνικό λαό ότι αυτά που λέει η Νέα Δημοκρατία περί ιδιωτικοποιήσεων είναι στην ουσία οικονομική πολιτική η οποία δεν θα φέρει ανάπτυξη. Και σήμερα μας κάνατε ένα ολόκληρο μάθημα πώς η ανάπτυξη έρχεται μέσω των ιδιωτικοποιήσεων. Καταλάβετέ το, κύριε Υπουργέ, θα ήταν τελείως διαφορετικό το αποτέλεσμα τον Απρίλιο του 2000, διότι εσείς είστε μια φωτοτυπία και μάλιστα κακέκτυπη. Το πρωτότυπο είναι από δω, και ο ελληνικός λαός γνωρίζει ποιο είναι το πρωτότυπο. Λοιπόν, τώρα που βρήκατε το δρόμο σας μετά από τόσα πολλά χρόνια, ελπίζω ότι θα έχετε το θάρρος να τα πείτε και στο συνέδριό σας. Γιατί δεν είναι τυχαίο ότι μεσούντος του θέρους, όταν όλοι είναι για μπάνια, μόνο ο κ. Πιπεργιάς είναι εδώ και αυτός για να κατακρίνει το νομοσχέδιο -δεν μας είπε το ψηφίζει, δεν το ψηφίσει- μας φέρατε το νομοσχέδιο για να μας πείσετε πόσο καλά θα ιδιωτικοποιήσετε και πόσο πολύ θα προχωρήσετε στην ανάπτυξη. 
Διάβασα στην Κυριακάτικη "ΕΛΕΥΘΕΡΟΤΥΠΙΑ" που λέγατε μπρος ολοταχώς για τις ιδιωτικοποιήσεις. 'Όμως, πρέπει να καταλάβετε, κύριε Υπουργέ, τη μεγάλη μας διαφορά. Εμείς λέμε ναι στις ιδιωτικοποιήσεις και το μήνυμα που πρέπει να εκπέμψουμε από δω είναι ότι η θέση αυτή είναι δικιά μας και σεις προσήλθατε. Καλώς ήλθατε με καθυστέρηση πολλών ετών. 'Ομως λέμε ναι στις ιδιωτικοποιήσεις γιατί πιστεύουμε ότι βοηθούν στην ανάπτυξη, γιατί έτσι δεν νοθεύεται ο ανταγωνισμός. Και αν υπάρχει υγιής ανταγωνισμός, τότε υπάρχει καλή ποιότητα και καλή τιμή με την οποία προσφέρεται το προϊόν στο χρήστη. Αν δεν υπάρχουν αυτά, τότε δεν υπάρχει καλός ανταγωνισμός και άρα ο χρήστης που είναι ο πολίτης, τελικώς δεν έχει ούτε ποιότητα ούτε καλή τιμή και τέλος ο φορολογούμενος πολίτης μέσω του κρατικού προϋπολογισμού και των φόρων επιδοτεί όλα αυτά. Εσείς, κύριε Υπουργέ, επιμένετε στις ιδιωτικοποιήσεις μόνο και μόνο με εισπρακτική λογική.
'Εχω στα χέρια μου τη συνέντευξη του Υπουργού Εθνικής Οικονομίας και τη δική σας της "ΕΛΕΥΘΕΡΟΤΥΠΙΑΣ" απ' όπου φαίνεται η εισπρακτική σας λογική και φαίνεται κιόλας με τη διάταξη για τα ΕΛ.ΠΕ. Δεν μας λέτε τελικά τι θα κάνετε με το μάνατζμεντ. Στο μεν Κ.Κ.Ε. στο αυτί του λέτε ότι δεν θα το δώσω, στη δε Νέα Δημοκρατία στο αυτί λέτε θα το δώσω. Πέστε το εδώ από το Βήμα της Βουλής. Τι πιο επίσημο Βήμα, κύριε Υπουργέ; Να ξέρουν και οι εργαζόμενοι τι γίνεται και το Κ.Κ.Ε. και η Νέα Δημοκρατία και οι συνάδελφοι που θα το ψηφίσουν. Γιατί δεν υπολογίζετε τους συναδέλφους σας, τους οποίους θα βάλετε να το ψηφίσουν και δεν θα ξέρουν τι θα κάνετε; Αυτό μας ζητάτε; Εν λευκώ εξουσιοδότηση; Γιατί; Μήπως μας έχετε πείσει σε τίποτα για να σας τη δώσουμε; Αποκαλύφθηκε σήμερα ότι ο Υφυπουργός σας δεν γνωρίζει τι κάνετε στο Υπουργείο, τον διαψεύσατε. Αποκαλύφθηκε ότι δεν συμμετέχει καν σ' αυτές τις διαδικασίες. Τα 65 δισ. τα κάνατε γαργάρα όταν μιλάγατε προηγουμένως που μας είπε ότι θα τα αναλάβει ο πλειοδότης. Θα τα αναλάβει ή όχι; Θα μπορέσετε να μας απαντήσετε απ' αυτό το Βήμα; Γιατί βεβαίως είναι γνωστό ότι ο κύριος Υφυπουργός δεν κατέχει το θέμα, μ' όλο το σεβασμό, κύριε Υφυπουργέ. Γιατί διαπίστωσα ότι ούτε τα 65 δισ. κατείχατε, ούτε το 1 τρισ. που είναι όρος της γερμανικής εταιρείας ότι θα επισημοποιηθούν οι παραγγελίες, θα κλείσουν τα συμβόλαια και μετά συμμετέχουν.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Πού τα βλέπετε αυτά, κύριε Μεϊμαράκη;
ΕΥΑΓΓΕΛΟΣ ΜΕΙΜΑΡΑΚΗΣ: Θα σας τα διαβάσω.
Ο κύριος Υπουργός λοιπόν Εθνικής Οικονομίας στη συνέντευξή του στον "ΟΙΚΟΝΟΜΙΚΟ ΤΑΧΥΔΡΟΜΟ" στις 7 Ιουλίου 2001 μας λέει ότι οι μόνες επιχειρήσεις που μπορούν να φέρουν έσοδα μέσω ιδιωτικοποιήσεων, είναι ΔΕΗ, ΟΤΕ, ΕΥΔΑΠ, ΕΤΒΑ και τα ΕΛΠΕ. Αυτά μπορεί καταλλήλως αξιοποιούμενα να μας δώσουν ένα πακέτο του 1,5 τρισεκατομμυρίου. Θα το φάτε και αυτό το 1,5 τρισ. και μετά; Για να συνεννοηθούμε λοιπόν εμείς βλέπουμε ιδιωτικοποίηση με την έννοια ότι μπαίνει στον ανταγωνισμό, ότι αλλάζει ο τρόπος λειτουργίας και διοίκησης μιας επιχείρησης.
Δώσατε στον ΟΤΕ, κάνατε μετοχοποίηση. 'Αλλαξε το μάνατζμεντ; 'Οχι. Και τι έγινε; 'Αλλαξε ο τρόπος πρόσληψης; 'Αλλαξε ο τρόπος προμηθειών; 'Αλλαξαν οι προμηθευτές του;
'Αλλαξε σε καμία εταιρεία που έχετε κάνει μετοχοποίηση ο τρόπος διοίκησης; Και βέβαια όχι. Και σήμερα ερχόσαστε, κύριε Υπουργέ, μόνος σας και αυτό με εντυπωσίασε πραγματικά και φεύγω από δω με περισσότερη σύγχυση απ' όση υπήρχε όχι σε μένα μόνο αλλά και στον ελληνικό λαό, πρώτον, και λέτε ότι είναι επιτακτική ανάγκη η αποκρατικοποίηση του Σκαραμαγκά. Πιεζόμαστε μας είπατε, ένα για την ΕΤΒΑ και δύο για την επιχορήγηση στα ναυπηγεία από την Ευρωπαϊκή 'Ενωση, η οποία κόβεται. 
Δεν τα ξέρετε αυτά, κύριε Υπουργέ; Τα ξέρατε. 'Επρεπε να φθάσετε στην ώρα μηδέν και μάλιστα να δείχνετε ότι πιέζεσθε; Μειώνετε τη διαπραγματευτική σας ισχύ; Εγώ δεν το περίμενα αυτό σήμερα από σας. Ανοίξατε τα χαρτιά σας μέσα στη Βουλή πριν προσέλθετε στη διαπραγμάτευση. 'Ο,τι και να είπε οποιοσδήποτε εδώ μέσα είσθε υπεύθυνος. Και να ξέρετε ότι η σύμβαση θα ψαχτεί την ώρα που πρέπει. Αυτό να το ξέρετε και να το ξέρουν και αυτοί που θα την υπογράψουν. Αυτά δεν θα περάσουν έτσι. Δεν μπορεί να περάσουν. Και δεν μπορεί να περάσουν αν πραγματικά θέλουμε να λειτουργεί η δημοκρατία.
Γι' αυτό ακριβώς εγώ εντυπωσιάστηκα πώς από μόνος σας μειώνετε τη διαπραγματευτική σας ισχύ. Και αναρωτιέμαι γιατί χαζός δεν είσθε. Μειώνετε τη διαπραγματευτική σας ισχύ ή πάτε σε μειωμένο τίμημα; Και θα ήθελα παρακαλώ να δηλώσετε ποιο είναι το τίμημα βάση του οποίου εσείς θεωρείτε ότι είναι ικανοποιητικό; 
Και πραγματικά ήταν ευτυχές το γεγονός ότι μίλησε ο μη γνωρίζων κ. Καλαφάτης. Διότι εδώ απεκαλύφθη τελικά ότι και εσείς ο ίδιος ήσασταν έτοιμος να υποχωρήσετε σε τίμημα το οποίο δεν γνωρίζετε ακόμη πόσο χαμηλό θα είναι, φθάνει να φύγει το ναυπηγείο Σκαραμαγκά. 
Θα ήθελα να σας πω και για το θέμα των ΕΛ.ΠΕ. Αλλά γεγονός είναι ότι εδώ δημιουργήσατε νέα γενιά προβληματικών επιχειρήσεων με το ν. 4951. Το ίδιο πάτε να κάνετε με την Ολυμπιακή και είσθε ένοχοι. Ξέρετε τι μας ζητάτε για να το ψηφίσουμε; Να γίνουμε συνένοχοι. Συνένοχοι όμως δεν γινόμαστε. Την ενοχή την έχετε εσείς και θα απολογηθείτε εσείς στον ελληνικό λαό. 
Να μη σας θυμίσω τι έγινε και με τον ΟΤΕ. Ο κ. Σημίτης και ο κ. Παπανδρέου μας έλεγαν "μια μετοχή και αυτή στο λαό". Και το ΠΑΣΟΚ ήταν τελικά που την έκανε πολυμετοχική και δεν ξέρει τι γίνεται αυτήν τη στιγμή στον ΟΤΕ. 
Εγώ όμως θα ήθελα να κλείσω το θέμα του Σκαραμαγκά με τη λογική του Υπουργού. Πρώτον, μας λέει απολύονται εξακόσιοι, και δεύτερον, στην ουσία αλλάζει το ιδιοκτησιακό καθεστώς και έτσι θα πάει σε ανάπτυξη το ναυπηγείο. Και έπρεπε να γίνει χαμός και να απαξιωθεί για να το καταλάβετε; Εμείς πόσα χρόνια σας το λέμε;
'Αρα, δέχεσθε, πρώτον, ότι είναι πολλοί οι εργαζόμενοι εκεί και κακώς είναι και κατά τη γνώμη σας πρέπει να φύγουν οι εξακόσιοι. Και, δεύτερον, δέχεσθε ότι υπήρχε κακοδιοίκηση τόσον καιρό. Γιατί αλλιώς δεν είχατε κανένα λόγο να μας πείτε αυτά που μας είπατε. Και μας λέτε ότι κάνετε κοινωνική πολιτική γιατί δεν απολύετε δύο χιλιάδες αλλά εξακόσιους. Μπράβο, να σας χειροκροτήσουμε λοιπόν. 
Κοινωνική πολιτική χωρίς ανάπτυξη, κύριε Υπουργέ, δεν γίνεται. Νέες θέσεις εργασίας χωρίς ανάπτυξη δεν δημιουργούνται. Επενδύσεις χωρίς κίνητρα δεν γίνονται. Αν δεν αποκαταστήσετε την εμπιστοσύνη στην αγορά, δεν πρόκειται να προχωρήσετε. Εσείς λοιπόν θέλετε να σας χειροκροτήσουμε, γιατί απολύονται εξακόσιοι, όταν υπήρχε προσφορά που κρατούσε δύο χιλιάδες τριακόσιους; Τότε έγινε η προσφορά και κακώς μας λέτε ότι δεν έγινε. 
ΡΟΒΕΡΤΟΣ ΣΠΥΡΟΠΟΥΛΟΣ: Πότε;
ΕΥΑΓΓΕΛΟΣ ΜΕΙΜΑΡΑΚΗΣ: Δεν επισημοποιήθηκε, κύριε Σπυρόπουλε, και θα σας τη φέρω να την πούμε στην κατ' άρθρον συζήτηση. 
'Οσον αφορά για ΕΛ.ΠΕ. εγώ, κύριε Υπουργέ, σας είπα ότι τελικά έχετε εισπρακτικό χαρακτήρα. Και πρέπει να σας πω γιατί σας είπα ότι το λέτε στο αυτί στους εργαζόμενους ότι έχω έναν non paper δικό σας, του Υπουργείου Αναπτυξης, 10.8.2001 όπου γράφετε ότι το ελληνικό δημόσιο κρατά το 35% των μετοχών, κατοχυρώνει το δημόσιο έλεγχο και έχει την ευθύνη του μάνατζμεντ της επιχείρησης. Εκτός όμως από το 35% υπάρχουν και άλλοι οργανισμοί του ευρύτερου δημόσιου τομέα και έτσι η τελική εκπροσώπηση του δημοσίου είναι ουσιαστικά μεγαλύτερη. 
Τότε κύριε Υπουργέ γιατί το δίνετε; Μόνο για εισπρακτικούς λόγους και για τίποτε άλλο. Καταλάβετε λοιπόν ότι έτσι η οικονομία δεν μπορεί να ανακάμψει. Η χώρα χρειάζεται μια άλλη πρόταση και αυτή η άλλη πρόταση μπορεί να υπάρξει και να υλοποιηθεί μόνο από άλλη κυβέρνηση και η κυβέρνηση θα είναι της Νέας Δημοκρατίας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Λιάσκος έχει το λόγο.
ΑΝΑΣΤΑΣΙΟΣ ΛΙΑΣΚΟΣ: Κύριοι συνάδελφοι, επειδή πραγματικά όπως ειπώθηκε αυτό το νομοσχέδιο είναι συρραφή -να το πούμε κόσμια- και βέβαια εκφράζεται από την φράση που είπε συνάδελφος κατά την συζήτηση στην επιτροπή ότι πρέπει να νομοθετούμε με ευπρέπεια απέναντι στους πολίτες και υποθέτω ότι απευθύνεται στην κυβέρνησή του, θα ήθελα να συμπληρώσω εγώ εδώ ότι και δεν πρέπει να νομοθετούμε με φωτογραφικές ευνοϊκές και σκανδαλώδεις διατάξεις, όπως απεδείχθη εν πολλοίς, όπως και εγώ σε ορισμένα σημεία θα αποδείξω.
Δυστυχώς αυτό, κύριε Πρόεδρε, συμβαίνει και στο άρθρο 2 όπως προειπώθηκε και από συνάδελφος του ΠΑΣΟΚ, αλλά και στο άρθρο 3, δηλαδή στην πώληση των ναυπηγείων.
Να μου επιτρέψετε εδώ, κύριε Υπουργέ, επειδή κάνατε έκκληση να βοηθήσουμε και να αντιληφθούμε ότι θα πρέπει να ιδιωτικοποιηθούν τα ναυπηγεία έτσι ώστε το δημόσιο πλέον ή ο ελληνικός λαός να μην επιβαρύνεται με ελλείμματα, να σας πω ότι παρ' ό,τι προσπάθησα να κατανοήσω τις απόψεις σας, δεν δύναμαι να αντιληφθώ τις οββιδιακές σας μεταμορφώσεις όπως εν πολλοίς τείνουν να μας δημιουργήσουν και κρίσεις συνειδήσεως. Δεν είναι δυνατόν να μας καλείτε να αντιληφθούμε αυτό που για πολλά χρόνια εσείς δεν καταλαβαίνατε και που αν θέλετε δεν μπορείτε να το υλοποιήσετε γιατί ακριβώς λειτουργείτε διχαστικά αιχμάλωτοι του μισού σας εαυτού. 
Τυχαία διάβασα μια συνέντευξή σας χθες στην εφημερίδα και είδα ότι ενώ έχετε σαν τίτλο "αλίμονο αν επανέλθει η φιλελεύθερη πολιτική του 1990-1993" πάτε μετά στα καζίνο για να δώσετε το παράδειγμα και λέτε ότι δεν μπορεί ο δημόσιος υπάλληλος να μοιράζει τα χαρτιά στο πόκερ. Και πραγματικά μου έκανε εντύπωση γιατί αυτά σας έλεγα εγώ απ' αυτό το Βήμα όταν εσείς κάνατε με πρόσφατο νομοσχέδιο για τα καζίνο κρατικές εταιρείες θυγατρικές της ΕΠΑ και αμέσως μετά τις ιδιωτικοποιούσατε. Και με την αλληλοσυγκρουόμενη έτσι αυτή τοποθέτηση εγώ δεν έχω βγάλει άκρη. 'Ισως κάποια στιγμή αυτή η ρευστότητα που σας διακατέχει και ίσως εσείς να το ονομάζετε και εξέλιξη γίνει κατανοητή απ' όλους μας. 
Εκείνο όμως που θα ήθελα να πω είναι ότι την καταστροφική πολιτική που ακολούθησε η Κυβέρνηση η οποία πρώτα απαξιώνει παντελώς τις δημόσιες επιχειρήσεις και αφού φορτώνει τις πλάτες του λαού με εξοντωτικά προγράμματα εκατοντάδων δισεκατομμυρίων, όταν φθάσει ο κόμπος στο χτένι, όπως τώρα, τις πουλά σε εξευτελιστικό τίμημα. Και αυτό απεδείχθη περίτρανα με αυτήν την πώληση στους Γερμανούς επενδυτές. Δεν έχει σημασία αν θα γίνει με 1,5 ή με 7 δισεκατομμύρια. Εάν και εμένα με απήλασσαν από ένα φοβερό φορτίο, όπως τώρα εσείς το κάνετε και βέβαια το κάνετε με τις πλάτες των φορολογουμένων Ελλήνων πολιτών και με προικοδοτούσατε με 1 τρισεκατομμύριο δουλειά, κάνω και εγώ τον βιομήχανο. Τον επιχειρηματία τον κάνουμε όλοι έτσι εδώ μέσα. Δεν χρειάζεται να έρθει κανένας σοφός επενδυτής, ο οποίος να έχει μελετήσει τα οικονομικά μεγέθη για να μπορέσει να κάνει επενδύσεις με τέτοιου είδους παροχές. Δεν έχουν σημασία τα τιμήματα όταν τελικά εδώ έχουμε την παγκόσμια πρωτοτυπία να πουλάμε πληρώνοντας. Είναι μια πολιτική που μόνο το ΠΑΣΟΚ θα μπορούσε να την εφεύρει και να τη φορτώνει στο κεφάλι του κασίδι, που είναι ο 'Ελληνας πολίτης. 
Στο άρθρο 2 κύριε Υπουργέ, με το νομοθετικό έκτρωμα που έρχεται προς ψήφιση σχετικά με την αδειοδότηση των ΑΠΕ μένει κανείς κυριολεκτικά άναυδος με τον τρόπο δράσεις μιας συγκροτημένης υποτίθεται πολιτείας. Και βέβαια εμείς είπαμε ότι είμαστε υπέρ των ΑΠΕ στο ενεργειακό ισοζύγιο της χώρας, αλλά επειδή προτεύων στόχος είναι η προστασία του περιβάλλοντος, τι συμβαίνει από τη μέχρι σήμερα εγκατάσταση αυτών των ανανεώσιμων πηγών ενέργειας.
Η απάντηση είναι ότι η κατάσταση είναι τραγική. Όπου εγκαθίστανται ανεμογεννήτριες, με τον τρόπο που εγκαθίστανται, ο τόπος απαξιώνεται εντελώς. 
Σε επανειλημμένες ερωτήσεις που σας έχω απευθύνει, κύριε Υπουργέ, για την άναρχη και χαώδη κατάσταση που επικρατεί στην πατρίδα μου την Εύβοια από την εγκατάσταση των αιολικών σταθμών, σας έχω επισημάνει κατ' επανάληψη ότι υφίσταται ασύδοτη και άναρχη εγκατάσταση αιολικών σταθμών μέσα σε οικισμούς, σε κατοικημένες περιοχές, στα ρείθρα των δρόμων χωρίς εγκρίσεις χωροθέτησης, χωρίς να έχει ελεγχθεί η ασφάλεια των εγκαταστάσεων, χωρίς αποφάσεις εγκρίσεως περιβαλλοντολογικών όρων -εγκαθίστανται με προεγκρίσεις- χωρίς να έχει γίνει χωροταξική μελέτη που είναι τo σπουδαιότερο -δεν έχει γίνει χωροταξικός σχεδιασμός- χωρίς να καθορίζονται οι χρήσεις της γης και να σέβεται τις ιδιοκτησίες των κατοίκων. Και εδώ αξίζει να σημειώσουμε ότι μέχρι σήμερα τον εργολάβο στις ιδιωτικές εταιρείες τον έκανε η ΔΕΗ, εφόσον αυτή είχε μόνο το δικαίωμα της δημόσιας ωφέλειας. Τώρα που δίνεται το δικαίωμα της αναγκαστικής απαλλοτριώσεως -το οποίο είχε μέχρι σήμερα το δημόσιο- και σε ιδιώτες, θα μπορούν οι ίδιοι να κάνουν τις εγκαταστάσεις σκάβοντας αν θέλετε την αυλή του καθενός, την κουζίνα του ή όπου μπορούν και θεωρούν ότι περνάνε καλώδια μεταφοράς για να μεταφέρουν το ρεύμα.
Επίσης δεν εξετάζονται οι εκπομπές ηλεκτρομαγνητικής ακτινοβολίας οι οποίες σύμφωνα με μελέτες της Ευρωπαϊκής 'Ενωσης δείχνουν ότι παρουσιάζουν αύξηση του καρκίνου των λεμφαδένων. Και για όλα αυτά σχετικά εμείς οι κάτοικοι και εγώ προσωπικά έχουμε καταθέσει μηνύσεις.
Τα αποτελέσματα αυτής της κατάστασης για την πατρίδα μου ήταν επιζήμια. Η τουριστική πολιτική τελείωσε πριν καν ξεκινήσει για έναν τόπο που προσέβλεπε σ' αυτήν. Η αισθητική υποβάθμιση προκαλεί σοκ. Οι κάτοικοι αυτών των περιοχών εγκαταλείπουν τα σπίτια τους, αφού, εκτός όλων των παραπάνω, η ηχητική ρύπανση που παράγεται είναι τρομερή. 
Για όλα αυτά σας έχω απευθύνει κατ' επανάληψη ερωτήσεις και δεν μου απαντάτε. Επανερχόμενος συνεχώς στο θέμα σας επισημαίνω από το Φεβρουάριου μέχρι τον Ιούνιο ότι οι ανεμογεννήτριες εγκαθίστανται παράνομα μέσα σε δάση και δασικές εκτάσεις, ότι καταστρατηγείται το άρθρο 24 του Συντάγματος και το υφιστάμενο νομικό πλαίσιο, καθώς και οι αποφάσεις του Συμβουλίου Επικρατείας εφόσον, όπως αναφέρουν, η εγκατάσταση σταθμών αιολικής ενέργειας δεν υπάγεται στο άρθρο 58 του 998 και είναι παράνομη. Είναι σαφέστατο το Συμβούλιο Επικρατείας. Απευθύνομαι και στις υπηρεσίες αλλά και αυτές κωφεύουν. Τελικά μου απαντάτε, κύριε Υπουργέ, σε μια ερώτησή μου από τις 11 Μαΐου και λέτε ότι για να αποφευχθεί η αλόγιστη χρήση γης θα πρέπει να γίνει ο χωροταξικός σχεδιασμός και μέχρι τότε δεν προβλέπεται η έκδοση περαιτέρω αδειών εγκατάστασης ανεμογεννητριών. Εσείς λέτε ότι χρειάζεται χωροταξικός σχεδιασμός. Μετά απ' όλα αυτά διαπίστωσα ότι την ώρα που τα λέγατε είχε προηγηθεί υπογραφή πακέτου αδειών. Σας υπέβαλα εκ νέου ερώτηση και σας λέγω ότι αφού διαπιστώνετε την αλόγιστη χρήση γης, γιατί δεν αναστέλλετε την εκτέλεση αυτών των εγκαταστάσεων μέχρι, εν πάση περιπτώσει, να γίνει ο χωροταξικός σχεδιασμός; Απάντηση δεν πήρα ή μάλλον την παίρνω σήμερα γιατί με αυτό το νομοσχέδιο αποδέχεστε περίτρανα όλες τις παρανομίες που έχουν γίνει μέχρι τώρα. Και ενώ η ελληνική πολιτεία θα έπρεπε -παρ' ότι της επεσημαίνετο από πρόσωπα και φορείς ότι παρανομούν- να δράσει, έκανε πως δεν άκουγε. Και έχετε το θράσος να φέρνετε νομοσχέδιο στη Βουλή των Ελλήνων και να ζητάτε να νομιμοποιηθούν αυτές οι παρανομίες και μάλιστα αναδρομικά μέχρι το 1994.
Οι δύσμοιροι συμπολίτες μου περίμεναν από την ελληνική κυβέρνηση να ελέγξει τους παρανομούντες και αυτή τους νομιμοποιεί αναδρομικά. 
Να πω εδώ ότι η εγκατάσταση σε δάση είναι παράνομη. Αποδείχθηκε προηγουμένως. Σας τα είπε και ο κ. Παυλόπουλος. Η νομιμοποίηση των παρανόμων εγκαταστάσεων και μάλιστα αναδρομικά από το 1994 για να παρακαμφθεί συγκεκριμένη καταδικαστική απόφαση του Συμβουλίου της Επικρατείας που ευνοεί κάποιον "ημέτερο" -γιατί έτσι είναι- είναι παράνομη. Δεν προβλέπονται όροι, περιορισμοί, προϋποθέσεις, αποστάσεις από όρια οικισμών για την περιβαλλοντική απόδοση των ΑΠΕ, αλλά προβλέπει ότι αυτό μπορεί να γίνει με κοινή απόφαση του Υπουργού ΠΕΧΩΔΕ και του Υπουργού Ανάπτυξης. Μπορεί να γίνει. Μέχρι τότε δεν υπάρχουν όροι. 
Και τέλος με την παράγραφο 5 του νομοσχεδίου παραχωρείται το αποκλειστικό δικαίωμα του δημοσίου να προβαίνει σε αναγκαστικές απαλλοτριώσεις στις ιδιωτικές εταιρείες ΑΠΕ. 
Η Κυβέρνηση αποδέχεται με το νομοσχέδιο όσες παρανομίες έγιναν μέχρι σήμερα,όπως επανειλημμένα είχαμε καταγγείλει και επιπρόσθετα τις νομιμοποιεί συλλήβδην αναδρομικά δίνοντας απεριόριστη δυνατότητα στις εταιρείες ΑΠΕ με σκανδαλώδεις και φωτογραφικές διατάξεις,καταδικάζοντας σε μαρασμό ολόκληρες τοπικές κοινωνίες. 
Η λέξη "ντροπή" γι' αυτό το νομοσχέδιο είναι πολύ μικρή για να απεικονίσει την κατάσταση στην οποία έχει περιέλθει η πατρίδα μου η Εύβοια. Και βέβαια τώρα κατάλαβα τι εννοούσε ο κύριος Υπουργός όταν έλεγε "πρέπει να βρούμε τρόπους να ενθαρρύνουμε και να επεκτείνουμε τις ανανεώσιμες πηγές ενέργειας".
Αυτό δεν είναι ανάπτυξη, κυρίες και κύριοι συνάδελφοι. Το καταδικάζουμε, το καταψηφίζουμε και βέβαια δεν μπορεί με αυτόντον τρόπο να προχωρήσουμε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κύριοι συνάδελφοι, είμαι δυστυχής που έτυχε να εκλεγώ σε μια κοινοβουλευτική περίοδο όπου την ευθύνη του νομοθετικού έργου έχουν συγκεκριμένοι άνθρωποι που βρίσκονται σε ορισμένα Υπουργεία και πραγματικά θα αργήσουμε ίσως πολύ να μάθουμε ποιο είναι το σωστό νομοθετικό έργο. 
Βεβαίως, κύριε Υφυπουργέ, το ύφος σας δείχνει ότι δεν πιστεύετε στις ιδιωτικοποιήσεις. Αυτό φαίνεται από χιλιόμετρα μακριά. Και βεβαίως υπό την πίεση της Ευρωπαϊκής Ένωσης που σας πιέζει να κάνετε αυτό, επειδή επίσης σας λείπουν και χρήματα, καθώς και από τις πιέσεις ορισμένων "ημετέρων" που πρέπει να εξυπηρετήσετε φτιάχνοντας ένα νέο καθεστώς επιχειρηματιών, είστε υποχρεωμένοι να κάνετε τις ιδιωτικοποιήσεις. Και πραγματικά φαντάζομαι την εικόνα, εσείς, ο Υπουργός, ο Πρωθυπουργός να είσαστε σε ένα τραπέζι και να συζητάτε για τις ιδιωτικοποιήσεις. Πόσο μάλλον δε να συζητάτε για την ιδιωτικοποίηση του ναυπηγείου Σκαραμαγκά. Έχω την εικόνα ότι θα πρέπει να σας σπρώχνουν να μπείτε στην αίθουσα για να συζητήσετε για την ιδιωτικοποίηση. Με το ζόρι δηλαδή να το κάνετε.
Κύριε Υφυπουργέ, μπορείτε να μου πείτε πόση είναι η καθαρή λογιστική αξία της ακίνητης περιουσίας των ναυπηγείων του Σκαραμαγκά; Αν θέλετε να μου δώσετε το νούμερο για να προχωρήσω την ομιλία μου. 
ΠΡΟΕΔΡΕΥΩΝ (Παναγιώτης Σγουρίδης): Δεν έχει υποχρέωση να σας το πει.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το έχω αναφέρει στη Διαρκή Επιτροπή. 
ΜΑΡΙΟΣ ΣΑΛΜΑΣ: Να μας το πείτε και στο Τμήμα γιατί δεν ήμαστε στη Διαρκή Επιτροπή. 
Δεν μπορείτε να μας το πείτε. Θα σας πω λοιπόν, αφού δεν μπορείτε να μας το πείτε, γιατί προφανώς δεν το ξέρετε, ότι είναι παγκόσμιο δεδομένο ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Διαβάστε το νομοσχέδιο κύριοι συνάδελφοι. 
ΜΑΡΙΟΣ ΣΑΛΜΑΣ: Εσείς δεν το έχετε διαβάσει μια και μας είπατε και για τα 60 δισεκατομμύρια προηγουμένως. 
Λέγω, λοιπόν, ότι είναι παγκόσμιο δεδομένο στα οικονομικά ότι ποτέ δεν πουλάνε μια επιχείρηση κάτω από το 50% της λογιστικής αξίας των περιουσιακών της στοιχείων. Επομένως σε καμία περίπτωση δεν περίμενα να ακούσω ότι πουλάτε τα ναυπηγεία του Σκαραμαγκά σε ποσά του 1 δισεκατομμυρίου και άλλα 3,5 δισεκατομμύρια τα οποία θα λάβει από την πώληση των στρεμμάτων. Και γιατί δεν τα πουλάτε εσείς. Είναι ανάγκη να τα πουλήσει ο επιχειρηματίας που θα αγοράσει ...
(Θόρυβος στην Αίθουσα)
Κύριε Μαγκριώτη, το ύφος σας είναι γνωστό. Τουλάχιστον κρύψτε το, να μην είναι τόσο φανερό. 
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ, κύριε συνάδελφε. Δεν σας ενόχλησα. Με συνάδελφό μου συνομιλώ. 
ΜΑΡΙΟΣ ΣΑΛΜΑΣ: Είναι τόσο μεγάλη η ευθύνη σας σαν ΠΑΣΟΚ που πραγματικά έχετε χάσει και την αίσθηση του μέτρου αλλά και των ευθυνών σας. Φυσικά ψυχιατρικά εξηγείται. Μετά γελάει κανείς. 'Οταν χάσει το μέτρο κανείς, μπορεί να γελάει συνέχεια. 
ΙΩΑΝΝΗΣ ΜΑΓΚΡΙΩΤΗΣ: Το μέτρο χάνεται όταν ακούει κανείς να λέγεται ότι ποτέ δεν πουλιέται μια επιχείρηση κάτω από το 50% της λογιστικής αξίας των περιουσιακών της στοιχείων. 
ΜΑΡΙΟΣ ΣΑΛΜΑΣ: Βεβαίως, για όσους γνωρίζουν. Όχι για σας που δεν γνωρίζετε. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριοι συνάδελφοι, όχι διάλογος. Πέστε τις απόψεις σας, τοποθετηθείτε, μην κάνετε όμως διάλογο.
Συνεχίστε, κύριε Σαλμά.
ΜΑΡΙΟΣ ΣΑΛΜΑΣ: Πρώτη φορά ακούμε να αγοράζει κάποιος και να λέει "τα χρήματα που θα δώσω θα προέρχονται από την πώληση ακίνητης περιουσίας της εταιρείας που θα αγοράσω". Αυτό είναι πρωτοφανές. Σας το λέμε γιατί μ' αυτήν την εταιρεία συζητάτε να πουλήσετε τα ναυπηγεία του Σκαραμαγκά. Γι' αυτό το λέμε σε σας, ώστε να το έχετε υπόψη.
Μιλήσατε για ελλειμματική επιχείρηση. Και ποιος την έκανε ελλειμματική την επιχείρηση; Και γιατί την κρατάτε ελλειμματική την επιχείρηση; Και βεβαίως έρχεστε την τελευταία στιγμή να πείτε ότι η μία λύση δεν εξυπηρετεί, να τα κλείσουμε τα ναυπηγεία, η άλλη λύση να την κρατήσουμε υπό κρατικό έλεγχο δεν μπορούμε να το κάνουμε, άρα πρέπει να την ιδιωτικοποιήσουμε. Όποιον και να είχαμε στην πολιτική ηγεσία του τόπου θα την ιδιωτικοποιούσε. Η ικανότητα του κυβερνώντος κρίνεται από το με ποια δεδομένα και το πώς και πότε την ιδιωτικοποιεί. Κι εδώ κρίνεστε ανεπαρκείς και ανίκανοι. Αυτό είναι ολοφάνερο.
Περιμένετε βεβαίως βελτίωση, κύριε Υφυπουργέ, όπως είπατε στην ομιλία σας, των όρων με τη γερμανική εταιρεία, ενώ είναι γνωστή η αδυναμία που έχετε να συζητήσετε και να διαπραγματευθείτε διότι έχετε μόνο άλλη μία προσφορά και πιέζεστε από την Ευρωπαϊκή Ένωση να κάνετε την ιδιωτικοποίηση. Από ποια θέση ισχύος θα διαπραγματευθείτε τους καλύτερους όρους; 
Και βεβαίως προσπαθήσατε να μας ξεγελάσετε λέγοντας ότι ήταν σε γνώση προφορικά των άλλων ενδιαφερομένων το επικείμενο νομοσχέδιο. Αυτό βεβαίως δεν ισχύει, διότι με το ΠΑΣΟΚ συζητάει κανείς. Εδώ νομοθετείτε, ψηφίζετε και μετά από ένα μήνα έρχεστε και τα αλλάζετε. Στα λόγια θα εμπιστευόταν κανείς για να έρθει να βάλει προσφορά; Όχι βεβαίως. 'Eπρεπε πρώτα να νομοθετήσετε, να πείτε τι πρόκειται να κάνετε με τους εργαζόμενους, να κάνετε το νομοσχέδιό σας και μετά να κάνετε και την πρόσκληση ενδιαφέροντος και το διαγωνισμό σας. Και σε τελική ανάλυση μας ζήτησε ο Υπουργός να μην έρθουμε σε πολιτική αντιπαράθεση για την ιδιωτικοποίηση των ναυπηγείων του Σκαραμαγκά. Θέλετε και ασυλία από πάνω. Αν ήταν δυνατόν να σας αφήσουμε ελεύθερους, μόνους σας. Καταβαίνετε δηλαδή το βάσανο που έχετε, που τα ξεπουλάτε. Θέλετε να μη σας θυμίζει κάποιος το έγκλημα της ενοχής. Αυτό είναι θεμιτό. 
Δυο λόγια κωδικοποιημένα για το άρθρο 2: Το νομοθετικό πλαίσιο που θα επέτρεπε την απρόσκοπτη εγκατάσταση μονάδων ηλεκτροπαραγωγής από ΑΠΕ σε πλέον άγονες δασικές εκτάσεις υφίσταται ήδη και δεν συντρέχει κανένας λόγος για νέα σημαντική νομοθετική ρύθμισή του. Οι προτεινόμενες ρυθμίσεις καταργούν ουσιαστικά μία υπάρχουσα συνεκτική και πλήρη διαδικασία παραχώρησης, η οποία έχει εφαρμοστεί αποτελεσματικά επί είκοσι δύο έτη και στη θέση της προτείνονται ένα πλήθος εντελώς νέων και ασαφών γραφειοκρατικών ρυθμίσεων. 
Οι νέες ρυθμίσεις δημιουργούν κινδύνους για την προστασία του περιβάλλοντος και θίγουν τα δάση αφού επιτρέπουν την επέμβαση ιδιωτών σε δάση. Επαναφέρουν ένα καθεστώς αδειοδότησης που έχει ήδη ακυρωθεί από το Συμβούλιο της Επικρατείας και κινούνται στα όρια της αντισυνταγματικότητας. Αναδεικνύουν τη ρυθμιστική αρχή ενέργειας σε ουσιαστικό διαχειριστή των δασικών εκτάσεων της χώρας, έμμεσα, χωρίς σχεδιασμό και χωρίς να καθορίζονται οι διαδικασίες και οι μηχανισμοί που θα της επέτρεπαν να διαδραματίσει τέτοιο ρόλο.
Οι νέες ρυθμίσεις περιέχουν εξοφθάλμως φωτογραφικές διατάξεις που αποσκοπούν στην παράκαμψη ακυρωτικών αποφάσεων του Συμβουλίου της Επικρατείας. Δεν σας κάνει εντύπωση, κύριε Υπουργέ, ότι όλοι σας μιλήσαμε για φωτογραφικές διατάξεις; Κι εσείς γνωρίζετε αυτό που εμείς γνωρίζουμε. Αλλά βεβαίως τι συμβαίνει στην Ελλάδα; Πληροφορούνται οι επιχειρηματίες τι πρόκειται να επιδοτήσει η Ευρωπαϊκή Ένωση, ξεκινούν μόνοι τους γιατί δεν έχετε προλάβει εσείς να κάνετε κανένα νομικό καθεστώς, επενδύουν και μετά βεβαίως έρχεστε εσείς καθυστερημένα να συγκαλύψετε νομοθετικά τις δικές τους πρωτοβουλίες. Και θα μου πείτε: Τι τρέχει; Όλα αυτά έχουν κόστος εκτός κι αν δεν τα καταλαβαίνετε. 
Οι νέες ρυθμίσεις σας δίνουν υπερβολικά και ανεφάρμοστα δικαιώματα ως προς την αναγκαστική απαλλοτρίωση ιδιωτικών εκτάσεων, στην οποία αναφέρονται προκειμένου να εγκατασταθούν εντός αυτών ιδιωτικά έργα ΑΠΕ. Τοποθετούν τις ΑΠΕ σε ένα έωλο νομικό πλαίσιο που θα καταπέσει με την πρώτη προσφυγή στο Συμβούλιο της Επικρατείας και άρα τις θέτουν σε άμεσο κίνδυνο. Τέλος οι νέες ρυθμίσεις δεν αντιμετωπίζουν στην ουσία τα προβλήματα που έχει δημιουργήσει η γραφειοκρατία και περιέχουν άστοχες και ασαφείς διατάξεις.
Τελειώνοντας -μιας και η ώρα είναι περασμένη- ήθελα να σας πω ότι η διαδικασία με την οποία φέρατε αυτό το νομοσχέδιο στη Βουλή, κύριε Υπουργέ, δεν σας τιμά. Εμείς είμαστε νέοι Βουλευτές. Πιστεύαμε ότι στη Βουλή θα συναντήσουμε κάτι διαφορετικό, μία σοβαρότητα και ότι θα συναντούσαμε μία διαδικασία, να έχουμε τουλάχιστον τα νομοσχέδια, να τα μελετήσουμε, για να έρθουμε να πάρουμε θέση στη Βουλή. Και όχι την τελευταία στιγμή να παίρνει ο εισηγητής τις τροπολογίες, εμείς να τις βλέπουμε μέσα στην Αίθουσα του Κοινοβουλίου και βεβαίως να μην μπορούμε να εξασκήσουμε σωστά και πλήρως το θεσμικό μας ρόλο, που είναι να αντιπολιτευόμαστε και να ελέγχουμε την εξουσία.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Μου φαίνεται πως είκοσι ημέρες που ήμασταν στις παραλίες δεν είχαμε χρόνο να το διαβάσουμε.
ΠΡΟΚΟΠΗΣ ΠΑΥΛΟΠΟΥΛΟΣ: Μήπως είδατε με τι μορφή μας παραδόθηκε και πότε δόθηκε και η έκθεση της Επιστημονικής Υπηρεσίας;
ΠΡΟΕΔΡΕΥΩΝ (Παναγιώτης Σγουρίδης): Η έγκριση της Επιστημονικής Υπηρεσίας δίνεται πάντα μία ημέρα ακριβώς πριν έρθει το νομοσχέδιο με τη μορφή που έρχεται. Πάντα.
ΠΡΟΚΟΠΗΣ ΠΑΥΛΟΠΟΥΛΟΣ: Άρα λοιπόν ποιες παραλίες; Σ' αυτές που ήταν η Κυβέρνηση και ο Πρωθυπουργός; 
ΙΩΑΝΝΗΣ ΜΑΓΚΡΙΩΤΗΣ: Οι δικοί σας Βουλευτές πήγαν στο βουνό; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Καλαντζάκου, έχετε το λόγο.
ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριοι συνάδελφοι, κύριε Παυλόπουλε, άκουσα τον Υπουργό πριν πολύ προσεκτικά, γιατί ήθελα πραγματικά να δω χωρίς προκατάληψη το σκεπτικό πίσω από την κυβερνητική πολιτική για τις αποκρατικοποιήσεις. Θέλω λίγο να ξεφύγω -ίσως και σαν νέα Βουλευτής- από το ότι το ΠΑΣΟΚ μας έκλεψε τις ιδέες και τις εφαρμόζει άσχημα. Και ήθελα να δω πραγματικά τι κρύβεται τελικά πίσω από όλη αυτήν τη στρατηγική που ακολουθεί η Κυβέρνηση. 
Εδώ λοιπόν υπάρχει και το παράδοξο ότι την ομιλία του Υπουργού θα μπορούσα να την έχω κάνει κι εγώ, τουλάχιστον ιδεολογικά. Βεβαίως οι αποκρατικοποιήσεις είναι μοχλός ανάπτυξης. Βεβαίως το κράτος απέτυχε ως επιχειρηματίας. Βεβαίως δεν υπάρχει καλύτερος τρόπος από το να απελευθερωθεί το κράτος από τα βάρη και να εστιάσει το ενδιαφέρον του σ' αυτό που έχει τελικά σημασία. Και ποιο είναι αυτό; Η στήριξη των πολιτών, οι επενδύσεις στην παιδεία, στην εργασία, στις υποδομές, στην υγεία και αλλού. Γι' αυτό υπάρχει η Κυβέρνηση, γι' αυτό εισπράττονται φόροι.
Ειλικρινά όμως αναρωτιέμαι γιατί δεν μπορεί μία φορά να προβεί η Κυβέρνηση σε πώληση ή σε συμφωνία για κάποιο έργο και να μην υπάρχουν ερωτηματικά ως προς τη διαφάνεια των διαδικασιών. Δηλαδή θέλετε να μας πείτε ότι η Νέα Δημοκρατία δεν μπορεί να κάνει κριτική σε άλλα θέματα; Είμαι από αγροτικό νομό και δεν φαντάζεστε τι κριτική ασκούμε καθημερινά. Το ΠΑΣΟΚ, η Κυβέρνηση, διακηρύσσει κοινωνική αλληλεγγύη και οι αγρότες στο νομό μου και όχι μόνο έχουν βυθιστεί σε αδιέξοδο και οικονομική ανυπαρξία.
Επιστρέφοντας τώρα στο νομοσχέδιο, στη Βουλή, έρχεται προς έγκριση, όπως είπε και ο Υπουργός -το τόνισε αυτό- ένα πακέτο μέτρων που βοηθούν τους εργαζόμενους των ναυπηγείων Σκαραμαγκά να επιλέξουν την εθελουσία έξοδο για να φύγει το πλεονάζον προσωπικό των ναυπηγείων. Και είναι γενναία τα μέτρα και κοστίζουν είκοσι οκτώ δισεκατομμύρια. Ο Έλληνας, λοιπόν, φορολογούμενος καλείται να πληρώσει όχι για να στηρίξει το συμπολίτη του, πράγμα το οποίο θα επιθυμούσε, γιατί ο συμπολίτης του δεν πρέπει να μείνει στο δρόμο - σ' αυτό όλοι συμφωνούμε τελικά- αλλά τον επιχειρηματία που αγοράζει το ναυπηγείο σε ήδη χαμηλότατη τιμή με βάση αυτά που γνωρίζουμε. Κι εδώ όπως βλέπουμε και από τη συζήτηση υπάρχουν πολλά ερωτηματικά τελικά και γι' αυτά που πραγματικά πρέπει να γνωρίζουμε. 
Ναι, λοιπόν, στήριξη στους εργαζόμενους, ναι στην αποκρατικοποίηση, αλλά όλες οι διαδικασίες έχουν όρους και κανόνες. Επιπλέον -επειδή θα είμαι πολύ σύντομη γιατί είναι περασμένη η ώρα- σε ό,τι αφορά στα ΕΛ.ΠΕ. και στην ανάγκη εξεύρεσης στρατηγικού συμμάχου για να αντεπεξέλθει η εταιρεία στις διεθνείς προκλήσεις έως εδώ δεν υπάρχει κάποια αντίρρηση. Όταν όμως το μάνατζμεντ μένει στα χέρια των ανθρώπων που διορίζονται από το κράτος υπάρχει όντως αντίφαση: Κράτος μάνατζερ, αλλά εταιρεία ιδιωτική. Αυτά τα δύο δεν συμβιβάζονται όσο και αν το θέλουμε και όχι επειδή έχουμε άλλη πολιτική τοποθέτηση, άλλη ιδεολογία, αλλά γιατί η πράξη το έχει αποδείξει. Οι κρατικές επιχειρήσεις δεν μπορούν να λειτουργήσουν στο παγκόσμιο ανταγωνιστικό περιβάλλον. Θέλουν κλειστά σύνορα και μονοπωλιακές συνθήκες για να επιπλεύσουν. Στην Ο.Ν.Ε. δεν υπάρχει χώρος για κρατικές επιχειρήσεις που στερούν το μέλλον από την υπόλοιπη οικονομία και τις ευκαιρίες ανάπτυξης και ευημερίας για τους πολίτες.
Κλείνοντας, επιθυμώ να πληροφορηθώ τελικά για το τι θα κοστίσουν όλα αυτά τα μέτρα που παίρνουμε και τι θα κοστίσουν οι δημιουργικές συνδέσεις στον 'Ελληνα φορολογούμενο και από τις επενδύσεις που θα γίνουν τι νέες θέσεις εργασίας θα προκύψουν. 
Πέρα και πάνω από όλα όμως θα ήθελα έστω και μία φορά να πειστώ, να φύγω από την Αίθουσα πραγματικά με τη γνώμη ότι υπάρχει διαφάνεια, ότι υπάρχει ευθύνη και ότι υπάρχει σωστή διαχείριση του δημόσιου χρήματος. Ευχαριστώ
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Βλάχος. Απών.
Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, ο συνάδελφος κ. Παυλόπουλος είπε ότι διακατέχεται από δύο συναισθήματα, συναίσθημα θλίψης και ικανοποίησης μετά από αυτά που άκουσε και διάβασε. Εγώ θα ήθελα να πω, κύριε Πρόεδρε και κύριε Υπουργέ, ότι διακατέχομαι από ένα αίσθημα ντροπής γι' αυτό το κακότεχνο νομοσχέδιο που ήρθε σήμερα προς συζήτηση και με το οποίο υποβαθμίζεται, απαξιώνεται και εξευτελίζεται θα έλεγα το νομοθετικό έργο που καλούμεθα να επιτελέσουμε. Ντροπή γι' αυτούς τους ολισθηρούς αυτοσχεδιασμούς των μαθητευομένων μάγων του εκσυγχρονισμού, ντροπή για τις διατάξεις αυτές με τις οποίες παραβιάζεται το Σύνταγμα, ξεπουλιέται η δημόσια περιουσία, υπονομεύεται το κράτος δικαίου και τέλος και χειρότερα εμπαίζεται ο ελληνικός λαός στους ώμους του οποίου φορτώνει η Κυβέρνηση κατ' αυτό τον απαράδεκτο τρόπο τουλάχιστον 230 δισεκατομμύρια για να ικανοποιήσει και προωθήσει τη διαπλοκή, τη συναλλαγή, τη φαυλότητα και την αναξιοκρατία.
Λίγα λόγια για τους άξονες αυτού του νομοσχεδίου. Κεφάλαιο Α', βαρύγδουπη αναγγέλλεται η "απλοποίηση διαδικασίας για σύσταση ανωνύμων εταιρειών". Μας είπε ο κύριος Υπουργός ότι έχει στόχο και κίνητρο την ενίσχυση της ανταγωνιστικότητας, την ενίσχυση της επιχειρηματικής δραστηριότητας. 'Οποιος γνωρίζει λίγο τις προϋποθέσεις σύστασης ανωνύμων εταιρειών και διαβάζει αυτό το κείμενο, βλέπει ότι είναι ένα άτολμο κείμενο, ένα βήμα χελώνας και παραμένει η διαδικασία αυτή εγκλωβισμένη στη γραφειοκρατία, αυτήν την καταστροφική, παραμορφωτική γραφειοκρατία. Τίποτα δεν γίνεται ουσιαστικά. Είναι ένα άλλοθι. Είναι ντροπή για την Κυβέρνηση να έρχεται με αυτό τον τρόπο να ισχυρίζεται ότι θα προσελκύσει ξένους επενδυτές, απλοποιώντας τις διαδικασίες. Εάν θέλετε, κύριε Υπουργέ, να προχωρήσετε γενναία σε μια τέτοια ρύθμιση που όλοι θα τη χειροκροτήσουμε και θα την υιοθετήσουμε, αντιγράψτε τουλάχιστον το τι ισχύει στην Ιρλανδία και στην Πορτογαλία. Διότι ένα κράτος που θέλει να προωθήσει την ανάπτυξη, να ενισχύσει τον ανταγωνισμό και την επιχειρηματική δραστηριότητα, μπορεί κάλλιστα να εισαγάγει ρυθμίσεις με τις οποίες μία ανώνυμη εταιρεία θα μπορεί να συσταθεί μέσα σε οκτώ με δέκα ημέρες με τέσσερα ή πέντε έγγραφα το πολύ.
Συνεπώς μην κοροϊδευόμαστε και μην παγιδευόμαστε σ' αυτήν την δυστυχώς πανίσχυρη γραφειοκρατία που κακοποιεί και παρεμποδίζει την ανάπτυξη.
Δεύτερον, Ελληνικά Ναυπηγεία. Δεν θα επαναλάβω τα όσα είπαν οι συνάδελφοι που μίλησαν και εξάντλησαν το θέμα. Θα ήθελα να επισημάνω λίγα και επιτρέψτε μου. Την ιστορία των ναυπηγείων την ξέρουμε, την κακοδιαχείριση την ξέρουμε, τις καταστροφικές επιλογές του ΠΑΣΟΚ και του ίδιου του Πρωθυπουργού το 1995 τις γνωρίζουμε και τι κόστισαν στο φορολογούμενο. Λέτε λοιπόν σήμερα ότι προχωρήσατε σε αυτόν το διαγωνισμό και θα διαπραγματευθείτε μία σύμβαση που ωφελεί ουσιαστικά την ανάπτυξη και είναι παράδειγμα προς μίμηση. Επειδή είχα την υπομονή όπως και άλλοι συνάδελφοι της Αντιπολιτεύσεως, να διαβάσω την έκθεση του χρηματοοικονομικού συμβούλου, σας καλώ να μου πείτε το εξής, κύριε Υπουργέ: Είναι αλήθεια ή δεν είναι ότι ο σύμβουλος ΑΛΦΑ ΤΡΑΠΕΖΑ, ΕΜΠΟΡΙΚΗ κλπ., ευθέως δηλώνει στην άκρως εμπιστευτική επιστολή που απέστειλε προς τον Υπουργό Εθνικής Οικονομίας κ. Χριστοδουλάκη και η οποία μοιράστηκε αλλά φαίνεται ότι δεν τη διαβάσατε ή τη διαβάσατε επιλεκτικά, πρώτον: "Οι προσφορές περιλαμβάνουν τα σημεία που είχαμε επισημάνει πριν από την υποβολή τους διαφοροποιούνται από τους όρους του διαγωνισμού που διαμορφώθηκαν κατόπιν ρητών εντολών της ΕΤΒΑ και των εργαζομένων και γι' αυτό δεν αξιολογούνται από τυπική άποψη". Και μπαίνει στην ουσία, στην αξιολόγηση των προσφορών. 'Εχετε τουλάχιστον το θάρρος να τα διαβάσετε και να πάρετε την ευθύνη, γιατί δεν ακολουθείτε αυτά που λέει ο σύμβουλος και θέλετε να τον παρακάμψετε για να προχωρήσετε σε αυτήν τη σκανδαλώδη σύμβαση την οποία ετοιμάζετε. Η εγγυητική επιστολή των Γερμανών παρουσίασε απόκλιση από το υπόδειγμα. Και καταλήγει ο δικός σας χρηματοοικονομικός σύμβουλος "η προσφορά της HDW δεν μπορεί να αξιολογηθεί με βάση τη διαδικασία". Πώς το ξεπερνάτε αυτό; Γιατί λοιπόν βάλατε το σύμβουλο να σας συμπαρασταθεί, να υποδείξει, να αξιολογήσει, να εκτιμήσει όταν έρχεσθε σήμερα και αγνοείτε αυτό που σας λέει; Αυτό είναι το κράτος δικαίου; Αυτή είναι η συμμόρφωση προς τις επιταγές των δικών σας επιλογών ; 
Επισημαίνει ότι ο χρηματοοικονομικός σύμβουλος ότι η προσφορά των Γερμανών (οι οποίοι ουσιαστικά a priori εγνώριζαν ότι θα πάρουν τη δουλειά με αυτές τις μεθοδεύσεις που είχατε ακολουθήσει με τα υποβρύχια -το τόνισε ο κ. Σπηλιωτόπουλος- και με το δώρο που τους είχατε κάνει και επιβαρύνατε τον 'Ελληνα φορολογούμενο κατά 230 εκατομμύρια λόγω της διαφοράς της τιμής,) δεν μπορεί να αξιολογηθεί, διότι δεν ετηρήθη η βασική προϋπόθεση δηλαδή δεν υπέβαλε το κείμενο της εγγυητικής όπως το προσδιόριζε και το καθόριζε η διακήρυξη. 
Δεύτερον, οι δύο οικονομικές προσφορές των Ναυπηγείων Ελευσίνας και των Γερμανών που κατετέθησαν, διαφοροποιούνται από το υπόδειγμα οικονομικής προσφοράς το οποίο επισυνάπτεται ως παράρτημα τάδε -λέει η έκθεση των συμβούλων σας- σύμφωνα δε με το άρθρο 16 της διαδικασίας υποβολής προσφορών τυχόν αλλαγές ή διαφοροποιήσεις επί του κειμένου αυτού, θα οδηγήσουν σε αποκλεισμό του υποψηφίου από το διαγωνισμό. Έγιναν λοιπόν οι αποκλίσεις, διαπιστώθηκαν οι διαφοροποιήσεις, έπρεπε να οδηγηθούν σε αποκλεισμό και εν τούτοις εσείς τα αγνοήσατε όλα αυτά, πληρώσαμε το χρηματοοικονομικό σύμβουλο όσο τον πληρώσαμε για να αγνοήσουμε τα συμπεράσματα και τις υποδείξεις του. Αυτή είναι η διαφανής διαδικασία για την οποία επαίρεστε και ζητάτε τα χειροκροτήματα της Αντιπολίτευσης.
Η σύμβαση που θα υπογράψετε, κύριε Υπουργέ, θα είναι διάτρητη, αφού η μεθόδευση που επιλέξατε υπήρξε αδιαφανής. Αυτό δεν είναι δυνατόν να αμφισβητηθεί. Το κείμενο αποτυπώνει ανικανότητα και δόλο. Αυτό φαίνεται ότι αντελήφθησαν και οι συνάδελφοι της Συμπολιτεύσεως και δεν βρέθηκε ένας Βουλευτής της Συμπολιτεύσεως να στηρίξει αυτό το νομοσχέδιο, το οποίο εσείς ο ίδιος και ο Υφυπουργός μας το ενεφανίσατε ως κορυφαίο επίτευγμα για να εξασφαλισθεί και να ενισχυθεί η οικονομική ανάπτυξη του τόπου. 
(Χειροκροτήματα από την πτέρυγα της Νέας Δημοκρατίας)
ΜΑΡΙΟΣ ΣΑΛΜΑΣ: (Δεν ακούσθηκε)
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, κύριε Σαλμά, έτσι δεν γίνεται διάλογος στη Βουλή.
ΜΑΡΙΟΣ ΣΑΛΜΑΣ: Όχι, αλλά επειδή μας σνομπάρει ο κύριος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπύρου, έχετε το λόγο.
ΣΠΥΡΙΔΩΝ ΣΠΥΡΟΥ: Κυρίες και κύριοι συνάδελφοι, μετά από όσα ακούστηκαν απόψε στην Αίθουσα αυτήν με αφορμή το συζητούμενο νομοσχέδιο που είναι συρραφή διατάξεων, μόνο ντροπή νιώθει κανείς, όταν επιβεβαιώνεται ότι μόνο τα συμφέροντα του τόπου και των πολιτών δεν υπηρετείτε, αλλά τα συμφέροντα κάποιων μεγάλων και των κομματικών σας φίλων. Παλαιότερα λέγανε ότι κομματικοποιήσατε το κράτος. Σήμερα κρατικοποιείτε το ΠΑΣΟΚ, για να μείνετε γαντζωμένοι στην εξουσία και δεν κρύβετε το άγχος σας να απαλλαγείτε από τις κρατικές επιχειρήσεις, αλλά και να εισπράξετε από όπου μπορείτε, είτε να τακτοποιήσετε εκκρεμότητες. Αυτό είναι ανάπτυξη; Αυτό είναι ελεύθερη οικονομία; 
Τα λέω αυτά, κυρίες και κύριοι συνάδελφοι, γιατί μετά από είκοσι μέρες διακοπής των εργασιών της Βουλής, εμείς οι Βουλευτές τις Περιφέρειας, εκτός από κάποιες διακοπές που ασφαλώς κάναμε όλοι, βρεθήκαμε κοντά στους συμπολίτες μας, που είναι στην πλειοψηφία τους φτωχοί εργαζόμενοι, αγνοί συνάνθρωποί μας, που ζουν λιτά. Έτσι, επιστρέφοντας σήμερα στο Κοινοβούλιο, έχουμε "αποτοξινωθεί" από τα "μαγειρέματα" και τα δισεκατομμύρια, που συχνά ακούγονται στην Αίθουσα αυτή, από την υψηλή πολιτική, όπως λέγεται.
Στον περιορισμένο χρόνο που έχω στη διάθεσή μου σήμερα, μελετώντας το παρόν νομοσχέδιο που είναι τόσο δαιδαλώδες, τόσο θολό, έχει τόσα θέματα και τέτοιας έκτασης συρραφή διατάξεων, επιβεβαιώνεται ότι η Κυβέρνηση μας καλεί να συζητήσουμε νομοσχέδια και να νομοθετήσουμε, προκειμένου να συγκαλύψει και όχι να λύσει προβλήματα βοηθώντας το λαό, άρα και την οικονομία. Εγώ νιώθω ντροπή και λυπάμαι αν η Κυβέρνηση δεν έχει την ίδια ευαισθησία. 
Πιστεύω, κύριοι συνάδελφοι, ότι δεν ευθύνονται όλοι οι Βουλευτές γι' αυτήν την κατάσταση. Ευθύνεται η Κυβέρνηση, ευθύνεται ο Υπουργός, ευθύνεται ο ίδιος ο Πρωθυπουργός, ο οποίος είναι και ο ενορχηστρωτής αυτών των μεθοδεύσεων.
Κυρίες και κύριοι συνάδελφοι, δεν χρειάζεται να είναι κανείς ειδικός. Αρκεί να μελετήσει το νομοσχέδιο και τις εισηγήσεις των αγορητών και των εκπροσώπων της Κυβέρνησης, για να αντιληφθεί ότι η Κυβέρνηση αντί να φέρει στη Βουλή ένα ολοκληρωμένο νομοσχέδιο που να έχει αρχή και τέλος, με περιεχόμενο και στόχο, έφερε μία συρραφή προτάσεων και τροπολογιών, που έρχεται να τακτοποιήσει διάφορα θέματα, που είτε είναι ανεφάρμοστα είτε δίνουν άφεση αμαρτιών σε παράνομες εγκαταστάσεις, που έχουν καταδικαστεί και έχουν καταδικάσει τις τοπικές κοινωνίες σε υποβάθμιση και μαρασμό, εκπίπτοντας από το Συμβούλιο της Επικρατείας.
Σε άλλο σημείο το παρόν νομοσχέδιο, σε ό,τι αφορά στις ανανεώσιμες πηγές ενέργειας υπό την άνεση αλλά και την παρερμηνεία που επιχειρεί να κάνει στο άρθρο 24 του Συντάγματος σχετικά με τη χρήση του δάσους ή της δασικής έκτασης, για λόγους που επιβάλλει το δημόσιο συμφέρον, αγνοεί ότι το παραπάνω δικαίωμα πρέπει να χορηγείται εφόσον έχει γίνει χωροταξικός σχεδιασμός, εφόσον έχει γίνει περιβαντολογική μελέτη και εφόσον δεν υπάρχει εναλλακτική δυνατότητα.
Εκεί όμως, κυρίες και κύριοι συνάδελφοι, που αναδεικνύεται η σκοπιμότητα, η συγκάλυψη, η παρανομία και το ξεπούλημα, είναι σε αυτό που η Κυβέρνηση φέρνει σήμερα με την ψευδεπίγραφη αναφορά "Ρυθμίσεις θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις". Το κάνει αυτό, γιατί ντρέπεται η Κυβέρνηση, η οποία τελευταίως εμφανίζεται με διπλό προσωπείο ακολουθώντας τον τριτοκοσμικό σοσιαλισμό με ένδυμα φιλελευθερισμού. Ντρέπεται να πει ότι χαρίζει τα Ναυπηγεία Σκαραμαγκά. Δεν τα ιδιωτικοποιεί, τα ξεπουλάει και μάλιστα με επιδότηση, όπως είπε ο Kοινοβουλευτικός Eκπρόσωπος, σε ξένα συμφέροντα, για να συγκαλύψει ένα "φαγοπότι" που έχει γίνει για πολλά χρόνια και έχει οδηγήσει σε καταλήστευση του ιδρώτα και του κόπου των Ελλήνων φορολογουμένων.
Για το λόγου το αληθές, τι λέει ο κύριος εισηγητής της Πλειοψηφίας στην εισήγησή του στη Διαρκή Επιτροπή; "Πρόκειται", λέει "για ένα νομοσχέδιο τολμηρό, που ανταποκρίνεται σε αιτήματα διαφόρων φορέων. Το νομοσχέδιο διαπραγματεύεται τελείως διαφορετικά θέματα", λέει ο εισηγητής της Πλειοψηφίας. Ο εκπρόσωπος της Κυβέρνησης λέει στην εισήγησή του: "Είναι απόφαση της Κυβέρνησης να άρει αντικίνητρα και εμπόδια, για να δημιουργήσουμε πιο γρήγορους ρυθμούς στην ανάπτυξη".
Ποιος έβαλε τα αντικίνητρα όμως, κύριε Υπουργέ, και τα εμπόδια; Εσείς δεν τα βάλατε, όταν πολεμούσατε με λύσσα τόσα χρόνια την κάθε προσπάθεια εξυγίανσης της οικονομίας; 
Λέτε ακόμα ότι τα Ναυπηγεία Σκαραμαγκά είναι το μεγαλύτερο ναυπηγείο στην Ανατολική Μεσόγειο και ότι από τα δύο χιλιάδες άτομα, τα επτακόσια απασχολούνται σε κυρίως παραγωγικές εργασίες και οι υπόλοιποι σε μη παραγωγικές εργασίες, ενώ οι συμβάσεις που έχει είτε από το Πολεμικό Ναυτικό είτε από αλλού πλησιάζουν τα τετρακόσια πενήντα δισεκατομμύρια δραχμές και ακόμα συμβάσεις για τη ναυπήγηση των δύο κανονιοφόρων του Υπουργείου Εθνικής Άμυνας. Λέτε ακόμα ότι αυτή η ναυπηγική βιομηχανία έχει αποκτήσει σημαντική τεχνογνωσία, κυρίως στη ναυπήγηση και στην κατασκευή πολεμικών πλοίων. 
Αυτή λοιπόν την επιχείρηση, τη μεγαλύτερη της Μεσογείου, σε μια χώρα όπως είναι η Ελλάδα, πρωτοπόρο της Εμπορικής Ναυτιλίας και με ιδιαίτερη δυνατότητα και στην ανάπτυξη της ακτοπλοϊας και των κρουαζιερόπλοιων, με εμπειρία στη ναυπηγική, με ανάγκες εξοπλισμού σε πλοία είτε για το Πολεμικό Ναυτικό είτε για το Λιμενικό Σώμα, την ξεπουλάτε, τη χαρίζετε αντί πινακίου φακής: Ενάμισι δισεκατομμύριο δραχμές και αναγνώριση υποχρεώσεων μέχρι ύψους έντεκα δισεκατομμυρίου δραχμών. 
Ο Έλληνας πολίτης, ο αγρότης, ο κτηνοτρόφος, ο επαγγελματίας πληρώνει από το φόρο του τα ανομήματά σας, που μέσω των συνδικαλιστών σας και των διορισμένων διοικήσεων έρχεσθε να συγκαλύψετε μέσω της HDW, γερμανικής εταιρίας, η οποία λειτουργεί και διεκδικεί την αγορά τους, προκειμένου να χαθούν και τα ίχνη όλων αυτών των παρανομιών.
Διερωτάται κανείς τι γραμμάτια άραγε εξοφλείτε και δεν ντρέπεσθε; Τα Ναυπηγεία Σκαραμαγκά είναι πράγματι η μεγαλύτερη ναυπηγική επιχείρηση της Μεσογείου, αλλά η πιο χρεωμένη με ενενήντα δισεκατομμύρια δραχμές περίπου έλλειμμα.
Μήπως πρέπει, κύριε Υπουργέ, να ενημερώσετε τη Βουλή πόσος ήταν ο μισθός της διοίκησης και των συνδικαλιστών αυτά τα χρόνια; Γιατί έφτασαν τα ναυπηγεία στη χρεοκοπία και στην απαξίωση; Κανείς τελικά δεν ευθύνεται; Η μισθοδοσία προσωπικού το 1999 ήταν δεκαέξι δισεκατομμύρια εξακόσια δέκα εκατομμύρια διακόσιες σαράντα επτά δραχμές και οι αμοιβές τρίτων τρία δισεκατομμύρια οκτακόσια εβδομήντα επτά εκατομμύρια. Το 2000 είναι δεκαεννέα δισεκατομμύρια εκατόν είκοσι εκατομμύρια και οι αμοιβές τρίτων πέντε δισεκατομμύρια τριακόσια ογδόντα εννέα εκατομμύρια. Ενώ λοιπόν δεν πήγαιναν καλά τα ναυπηγεία, οι μισθοί ανέβαιναν.
Λέτε ακόμη ότι η υποχρέωση της εταιρίας HDW είναι για δέκα χρόνια και η προίκα της, οι παραγγελίες του Πολεμικού Ναυτικού, ανεξέλεγκτες, με υπερτιμολογήσεις που ξεπερνούν τα εκατό δισεκατομμύρια.
Ακόμα την έκταση των εκατόν εξήντα στρεμμάτων γης που παραχωρείται στην εταιρία, πόσο την υπολογίζετε; Τα είκοσι πέντε δισεκατομμύρια δραχμές που τα βαφτίζετε "μέτρο κοινωνικής προστασίας" των εργαζομένων-μετόχων- συνδικαλιστών, που οικειοθελώς θα αποχωρήσουν, ποιος θα τα πληρώσει; Ο Έλληνας φορολογούμενος ασφαλώς.
Και ερωτάσθε: Ρωτήθηκε ο Έλληνας φορολογούμενος, ο φτωχός Έλληνας βιοπαλαιστής εάν είναι στην πρόθεσή του να πληρώσει αυτά τα χρήματα, γιατί είναι χρήματα που θα δώσετε από τον προϋπολογισμό.
Ποιο είναι το ύψος της αποζημίωσης που προδιαγράφεται ότι θα λάβει ο καθένας των οικειοθελώς αποχωρούντων; Είναι αλήθεια ότι φτάνει και τα τριάντα εκατομμύρια; Ποιο ακριβώς είναι το κοινωνικό πακέτο; Οι εργαζόμενοι δεν είχαν καμία ευθύνη για τη ζημία της εταιρίας και τώρα τους επιστρέφεται ενάμισι δισεκατομμύριο, που κατέβαλαν για την αγορά του 49% των μετοχών.
Είναι αλήθεια ότι με τα Ναυπηγεία Σκαραμαγκά βολέψατε πολλούς, όμως κόστισαν επίσης πολύ στους Έλληνες φορολογούμενους, που καλούνται σήμερα να πληρώσουν την αμαρτωλή πολιτική σας. Πιστεύω ότι πρέπει να κάνετε λίγο αυτοκριτική.
Οι σύμβουλοι ανέφεραν ότι οι προσφορές ήταν εκτός προδιαγραφών, δηλαδή δεν ανταποκρίνονται στην προκήρυξη και αφού έγινε ο πρώτος διαγωνισμός και αποκλείσατε αυτούς που θέλατε, κάνατε στη συνέχεια τις εργασιακές ρυθμίσεις.
Είναι αλήθεια, κύριε Υπουργέ, ότι η δεύτερη προσφορά ήταν συμφερότερη για το ελληνικό δημόσιο και προσέφερε την επιστροφή του ιδιοκτησιακού καθεστώτος των ΕΛΛΗΝΙΚΩΝ ΝΑΥΠΗΓΕΙΩΝ στο ελληνικό δημόσιο μετά από πενήντα χρόνια εκμετάλλευσης σε σχέση με την HDW που αποκτά το ιδιοκτησιακό καθεστώς χωρίς καμία δέσμευση έναντι του ελληνικού δημοσίου; Και σε αυτό θα ήθελα μια απάντηση, σας παρακαλώ.
Μήπως θα έπρεπε να θέσετε υπόψη της Εθνικής Αντιπροσωπείας και τις δύο προσφορές, ώστε να γνωρίζει ο ελληνικός λαός πόσο καλά προστατεύεται τα συμφέροντά του;
Αναφέρθηκαν ασφαλώς προηγουμένως, αλλά θεωρώ, κύριοι συνάδελφοι, ότι με όσα ακούστηκαν στην Αίθουσα αυτή, η διαδικασία που ακολουθήθηκε για την πώληση των Ναυπηγείων Σκαραμαγκά μόνο σαν σκάνδαλο μπορεί να χαρακτηριστεί. Δεν νομίζω ότι τιμά την Εθνική Αντιπροσωπεία να προχωρήσουμε σε αυτήν τη διαδικασία. Πιστεύω ότι πρέπει ασφαλώς να προστατεύσουμε τους εργαζόμενους, αλλά προέχουν τα συμφέροντα του τόπου και του ελληνικού λαού, τα οποία δεν τα υπηρετείτε με το νομοσχέδιο αυτό και με τον τρόπο που προχωράτε στο ξεπούλημα ή στο χάρισμα των Ναυπηγείων του Σκαραμαγκά.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Στυλιανίδης έχει το λόγο.
ΕΥΡIΠΙΔΗΣ ΣΤΥΛΙΑΝΙΔΗΣ: Παρακολούθησα, κύριε Πρόεδρε, με ενδιαφέρον το μοναδικό υποστηρικτή και εμπnευστή αυτού του νομοσχεδίου, τον κύριο Υπουργό, και διαπίστωσα τη μοναξιά του, διότι ούτε ένας συνάδελφος από το κόμμα του θέλησε να τον υποστηρίξει. Ακόμα διαπίστωσα ότι στην Κυβέρνηση κανένας δεν έχει μιλήσει για το χαμαιλέοντα, αυτό το ζώο που αλλάζει χρώμα και προσαρμόζεται στο περιβάλλον κάθε φορά για να μπορεί να επιβιώνει. Κανείς δεν μίλησε για την αποτελεσματικότητα κάποιων εχθρών του χαμαιλέοντα. Όταν αυτό το φαινόμενο εμφανίζεται στην πολιτική διαρκεί λίγο, διότι είναι θέμα χρόνου να καταλάβουν οι πολίτες ποιος πιστεύει πραγματικά σε κάποιες ιδέες και ποιος προσπαθεί απλώς να επιβιώσει και να μείνει γαντζωμένος στην εξουσία.
Εδώ είναι θέμα χρόνου να διαφανούν όλα αυτά. Απόψε αυτό που έγινε ήταν μία μεγάλη αποκάλυψη. Εγώ δεν θα ήθελα να μπω στην ουσία του νομοσχεδίου. Θέλω μόνο να σταθώ σε δύο κρίσιμα σημεία που αφορούν τον τρόπο και όχι το στόχο του νομοσχεδίου. Εννοώ τον τρόπο με την οποίο η Κυβέρνηση προσπαθεί να υλοποιήσει αυτό το νομοσχέδιο. Το νομοσχέδιο αυτό είναι ένα μνημείο κακονομίας, είναι η απόδειξη της προσήλωσης της Κυβέρνησης στην πολυνομία και απηχεί μία νοοτροπία βαθιά ριζωμένη στο κυβερνών κόμμα.
Πριν από μερικούς μήνες, κύριε Υφυπουργέ, η κα Παπανδρέου είχε πάει σε ένα συνέδριο στη Νάπολη για να δει πώς νομοθετούν τα σύγχρονα κράτη. Φαίνεται ότι κανένα από τα συμπεράσματα που βγήκαν εκεί δεν μεταφέρθηκε στην Κυβέρνηση. Από αυτό το νομοσχέδιο όπως το καταθέσατε φαίνεται ότι υπηρετείτε την κακονομία. Άσχετες ρυθμίσεις μεταξύ τους. Το καταθέσατε σε ένα θερινό Tμήμα και χωρίς κάποιο κεντρικό οδηγό, χωρίς καμία στρατηγική στόχευση, με ρυθμίσεις οι οποίες έρχονται να ενισχύσουν τη γραφειοκρατία και να δώσουν στα χέρια της ρυθμιστικής αρχής ενέργειας τον απόλυτο έλεγχο της διαχείρισης των δασικών εκτάσεων, όπως προκύπτει από το άρθρο 2. Παρακάμπτουν τη σχετική νομολογία του Συμβουλίου δείχνοντας περισσή αλαζονεία της εκτελεστικής εξουσίας απέναντι στη δικαστική εξουσία. Αγνοούν την επιστημονική επιτροπή της Βουλής, μία επιτροπή η οποία υπάρχει για να γίνεται σεβαστή αφού δίνει επιστημονική τεκμηρίωση σε ό,τι γίνεται. Παραβιάζουν βασικούς κανόνες του ανταγωνισμού στην περίπτωση των ναυπηγείων, διότι μεσούντος του διαγωνισμού αλλάζουν οι όροι της πώλησης. Αν γινόταν αυτό από την αρχή θα βρισκόντουσαν περισσότεροι ενδιαφερόμενοι. Στο τέλος-τέλος οι ρυθμίσεις αυτές παραβιάζουν το Σύνταγμα και έρχονται σε πλήρη αντίθεση με αυτά που μας διαβεβαίωνε πριν από μερικούς μήνες ο εισηγητής της Πλειοψηφίας ότι θα μείνουν απαραβίαστα. 
Έρχομαι στο άρθρο 24. Διερωτώμαι γιατί γίνεται αυτό και γιατί γίνεται τώρα. Όλος αυτός ο χειρισμός του θέματος εκπέμπει αλαζονεία έναντι των πολιτών και έναντι της Εθνικής Αντιπροσωπείας αλλά και έναντι των θεσμών για τους οποίους πολλοί πριν από σας και από το κόμμα σας αγωνίσθηκαν για να εδραιωθούν. Ουσιαστικά δείχνετε ασέβεια απέναντι στο περιβάλλον, δείχνετε μία αντιπεριβαλλοντική συνείδηση και καταπατάτε ευθέως και ατομικά δικαιώματα, διότι μετά και το τελευταίο Σύνταγμα η προστασία του περιβάλλοντος είναι και ατομικό δικαίωμα. Πίσω από τις διατάξεις του επίμαχου νομοσχεδίου φωτογραφίζονται ιδιωτικά συμφέροντα και τα βοηθάτε να επιβιώσουν και να ανδρωθούν ζητώντας ίσως σε μια μεταγενέστερη φάση ανταλλάγματα γι' αυτό. Άλλωστε οι εκλογές πλησιάζουν. Περιφρονείτε τη Βουλή, διότι θα έπρεπε να γίνει διεξοδική συζήτηση για όλα αυτά. Αγνοείτε την ελληνική δικαιοσύνη. Αδιαφορείτε για το δημόσιο και για το εθνικό συμφέρον όπως προκύπτει από την επιχειρηματολογία που αναπτύχθηκε από τους συναδέλφους. Ασεβείτε απέναντι στο Σύνταγμα. 
Σας παραπέμπω στην ανάλυση του κ. Βενιζέλου. Σας παραπέμπω στις διαβεβαιώσεις που έδωσε για το άρθρο 24 που έδωσε εδώ στο Τμήμα ο κ. Βενιζέλος. Έδωσε επίσης διαβεβαιώσεις στην επιτροπή για το Σύνταγμα και στις οικολογικές οργανώσεις. Οι αντιφάσεις πια δεν μπορούν να κρυφτούν. Δεν αντιφάσκετε πλέον μόνο σε σχέση με το παρελθόν σας. Δεν αρνείστε απλώς την πολιτική των κοινωνικοποιήσεων, της διεύρυνσης του κράτους, του κομματισμού κατά την άσκηση της εκτελεστικής εξουσίας. 
Ουσιαστικά δεν κλέβετε τις ιδέες μας, αλλά τις επικαλείσθε γιατί έχετε διαπιστώσει ότι έχουν κυριαρχήσει διεθνώς και στην πράξη τις παραποιείτε φέρνοντας αρνητικά αποτελέσματα όχι μόνο στην τρέχουσα πολιτική, αλλά και στον τρόπο λειτουργίας της ίδιας της δημοκρατίας. Εμείς πάντοτε μιλάμε για ελεύθερο και ανόθευτο ανταγωνισμό. Μιλάμε για ιδιωτικοποιήσεις αλλά και για κοινωνική δικαιοσύνη και κοινωνική ευαισθησία. Εσείς ουσιαστικά τόσα χρόνια απαξιώνετε συστηματικά τις δημόσιες επιχειρήσεις και τώρα που έχει φθάσει ο κόμπος στο χτένι τις ξεπουλάτε σε συγκεκριμένα συμφέροντα αντικαθιστώντας το αποτυχημένο πια διεθνώς κρατικό μονοπώλια με ιδιωτικά μονοπώλια ή ολιγοπώλια που έχουν ένα και μόνο χαρακτηριστικό. Είναι υποταγμένα στα κομματικά σας συμφέροντα και προσδοκάτε από αυτά ανταλλάγματα εν όψει των επόμενων εκλογών. 
Νομίζω ότι μία τέτοια νοοτροπία δεν οδηγεί πουθενά τη χώρα. Κάποια στιγμή πρέπει να καταλάβετε ότι τα προβλήματα που τίθενται πρέπει να αντιμετωπίζονται ασχέτως αν διαφωνούμε μεταξύ μας με θεσμική λογική. Δεν είναι δυνατόν η τοποθέτηση μιας ολόκληρης κυβέρνησης και ενός κόμματος που θέλει να ασκεί εξουσία να είναι υποταγμένη σε συγκεκριμένα συμφέροντα και σε συγκεκριμένα αφεντικά. Αυτό βρίσκει αντίθετη τη Νέα Δημοκρατία. Πιστεύω ότι όσο και αν προσπαθείτε να εμφανίσετε το περιτύλιγμα ως φιλελεύθερο δεν μπορεί να είναι φιλελεύθερο, αλλά είναι μία νόθευση η οποία χρησιμοποιεί την κυριαρχία του φιλελευθερισμού για να καλύψει και την ιδεολογική σας χρεωκοπία, αλλά και την ανικανότητά σας να εφαρμόσετε με θεσμική λογική μια πολιτική η οποία μπορεί να ωφελήσει τη χώρα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος. Απών, διαγράφεται.
Ο κ. Ζώης. Απών, διαγράφεται.
Ο κ. Φλωρίνης. Απών, διαγράφεται.
Ο κ. Νασιώκας. Απών, διαγράφεται.
Ο κ. Δαβάκης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα παρακαλούσα να προτάξουν τις ομιλίες τους αύριο. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. 
Κύριοι συνάδελφοι, έχουν διανεμηθεί τα Πρακτικά της Τετάρτης 11 Ιουλίου 2001, της Πέμπτης 12 Ιουλίου 2001, της Τρίτης 17 Ιουλίου 2001, της Τετάρτης 18 Ιουλίου 2001, της Πέμπτης 19 Ιουλίου 2001, της Δευτέρας 23 Ιουλίου 2001, της Τρίτης 24 Ιουλίου 2001, της Τετάρτης 25 Ιουλίου 2001, της Πέμπτης 26 Ιουλίου 2001 και ερωτάται το Τμήμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα πρακτικά της Τετάρτης 11 Ιουλίου 2001, της Πέμπτης 12 Ιουλίου 2001, της Τρίτης 17 Ιουλίου 2001, της Τετάρτης 18 Ιουλίου 2001, της Πέμπτης 19 Ιουλίου 2001, της Δευτέρας 23 Ιουλίου 2001, της Τρίτης 24 Ιουλίου 2001, της Τετάρτης 25 Ιουλίου 2001, της Πέμπτης 26 Ιουλίου 2001 επικυρώθηκαν.
Κύριε Δαβάκη, ορίστε, έχετε το λόγο.
ΑΘΑΝΑΣΙΟΣ ΔΑΒΑΚΗΣ: Κύριοι συνάδελφοι, θα αναφερθώ στον τομέα των ανανεώσιμων πηγών ενέργειας. Είναι ένας τομέας όπου τα τελευταία χρόνια γινόμαστε μάρτυρες μιας καταστροφικής κυβερνητικής πολιτικής, η οποία θέτει σε άμεσο κίνδυνο όχι μόνο την ίδια την υγιή ανάπτυξη του κλάδου, αλλά υπονομεύει και την κοινωνική ειρήνη, αλλά και τις ιδιαίτερες αναπτυξιακές προοπτικές των περιοχών, όπως είναι και η περιοχή μου, ο Νομός Λακωνίας, που είναι ο πλουσιότερος σε αιολικό δυναμικό νομός της χώρας.
Όμως αυτή η κυβερνητική πολιτική χαρακτηρίζεται από την έλλειψη μακροπρόθεσμου σχεδιασμού με αποτέλεσμα τη λήψη βεβιασμένων αποφάσεων και πολιτικών κατευθύνσεων. Ακόμα χαρακτηρίζεται από ένα σύνολο ατυχών έως καταστροφικών παρεμβάσεων του Υπουργείου Ανάπτυξης που αντιστρατευόταν την ίδια τη φιλοσοφία της ελληνικής νομοθεσίας και παραβίαζε εμφανώς τη διαφάνεια των διαδικασιών. Υπήρχε επίσης ανοχή και προστατευτισμός που επιδείχθηκαν σε μονοπωλιακές καταστάσεις και σε κακώς εννοούμενα επαγγελματικά συμφέροντα σε αντίθεση με τις επιταγές των τοπικών κοινωνιών.
Ειδικότερα σε αυτό το σημείο πρέπει να υπογραμμιστεί ότι ο Νομός Λακωνίας -είναι η πρώτη φορά που μιλώ για την ιδιαιτέρα μου περιφέρεια στη συζήτηση επί της αρχής ενός νομοσχεδίου- δέχεται εισβολή επενδυτικών προτάσεων για αιολικά πάρκα.
Πρόκειται όμως για ένα ενδιαφέρον "φούσκα" που δεν εδράζεται σε πραγματικές μελέτες των επενδυτών, αφού κανένας τους δεν έχει καταθέσει τέτοια μελέτη, αλλά ούτε και σε ένα συνολικό χωροταξικό σχεδιασμό της περιφέρειας που θα λαμβάνει υπόψη του τους περιβαλλοντικούς περιορισμούς και τις υπόλοιπες αναπτυξιακές δυνατότητες της Λακωνίας.
Είναι χαρακτηριστικό ότι για τους ίδιους ακριβώς χώρους εγκατάστασης έχουν υποβληθεί στη Ρυθμιστική Αρχή Ενέργειας αιτήσεις από πολλούς επενδυτές που φθάνουν και τον αριθμό των πέντε για μερικές αλληλοεπικαλυπτόμενες θέσεις.
Η τραγελαφική αυτή εικόνα αποδεικνύει την εγκληματική ολιγωρία της Κυβέρνησης που προχώρησε σε μια παντελώς ασυντόνιστη δράση της αγοράς και ανέχθηκε την άναρχη ανάπτυξη. Όλες αυτές οι αιτήσεις στη Λακωνία, συνολικού μεγέθους, ακούσατε, κύριοι συνάδελφοι, δύο χιλιάδων διακοσίων μεγαβάτ αξιολογούνται από τη Ρυθμιστική Αρχή Ενέργειας χωρίς κανείς να γνωρίζει τα κριτήρια που χρησιμοποιούνται και χωρίς κυρίως κανείς να λαμβάνει υπόψη τη θέση της τοπικής κοινωνίας.
Το Υπουργείο Ανάπτυξης μάλιστα ανακοίνωσε την προκήρυξη της επιδότησης αιολικών πάρκων στη Λακωνία συνολικού προϋπολογισμού εβδομήντα πέντε δισεκατομμυρίων δραχμών στα πλαίσια του Επιχειρησιακού Προγράμματος Ανταγωνιστικότητας με καταληκτική ημερομηνία τη 15η Οκτωβρίου του 2001. Το γεγονός αυτό αποδεικνύει ότι η Κυβέρνηση κινείται στην ολισθηρή λογική των τετελεσμένων και των ειλημμένων αποφάσεων οι οποίες αγνοούν τις τοπικές κοινωνίες.
Και μόνο το γεγονός ότι η Κυβέρνηση αισθάνεται την ανάγκη να νομιμοποιήσει με το παρόν νομοσχέδιο εκ των υστέρων και αδιακρίτως όλες τις άδειες που έχουν εκδοθεί για αιολικά πάρκα μέσα σε δάση και δασικές εκτάσεις αποδεικνύει το εύρος των παρανομιών που έχει ανεχθεί μέχρι σήμερα. Και αποδεικνύει βεβαίως ότι η Κυβέρνηση -και προσωπικά ο Υπουργός Ανάπτυξης- δεν διστάζουν να αγνοήσουν παντελώς τις συνταγματικές επιταγές για την προστασία των δασών και τις πρόσφατες αποφάσεις του Συμβουλίου της Επικρατείας, που απαγορεύουν την εγκατάσταση αιολικών πάρκων σε δάση.
Οι πραγματικές προθέσεις της πολιτικής ηγεσίας του Υπουργείου είναι φανερές. Η αναδρομική αυτή διάταξη αποτελεί ανήθικη και φωτογραφική προσπάθεια να παρακαμφθούν οι δικαστικές αποφάσεις, να νομιμοποιηθούν φωτογραφικά οι άδειες που έχουν τελεσίδικα ακυρωθεί από το Συμβούλιο της Επικρατείας και να ακυρωθεί, εν πάση περιπτώσει, το νόμιμο δικαίωμα των πολιτών να προσφεύγουν εναντίον άλλων εξίσου παράνομων εγκαταστάσεων, όπως πρόσφατα συνέβη με την προσφυγή της Νομαρχιακής Αυτοδιοίκησης Λακωνίας, εναντίον απόφασης του κυρίου Περιφερειάρχη Πελοποννήσου, ο οποίος αντίθετα είχε δεσμευθεί σε πρόσφατη συνέλευση στη Μονεμβασιά για τη μη εγκατάσταση αιολικού πάρκου στην περιοχή του Ελληνικού Μονεμβασίας.
Το πολιτικό ανάστημα του Υπουργού Ανάπτυξης -και λυπούμαι που θα το πω σ' αυτή την Αίθουσα- αποδεικνύεται πάρα πολύ μικρό. Αντί να διαχειριστεί, κύριοι συνάδελφοι, ένα κρίσιμο ζήτημα σε στενή συνεργασία κυρίως με τις τοπικές κοινωνίες της περιοχής, αφήνεται έρμαιο των κακώς εννοουμένων συμφερόντων, τις παρανομίες των οποίων προσπαθεί αναδρομικά να συγκαλύψει.
Η πριν από λίγο τοποθέτησή του κατά τη διάρκεια της ψηφοφορίας που κάναμε για τη συνταγματικότητα του άρθρου αποδεικνύει ότι ελατήριο της πολιτικής του δεν είναι ούτε η ανάπτυξη των ανανεώσιμων πηγών ούτε η τοπική και περιφερειακή ανάπτυξη ούτε η προστασία του περιβάλλοντος. Κίνητρό του είναι η προάσπιση της επενδυτικής "φούσκας" που εκδηλώθηκε με την υποβολή αιτήσεων για δέκα χιλιάδες ανύπαρκτα μεγαβάτ σε όλη τη χώρα. Το ΠΑ.ΣΟ.Κ. φαίνεται, κύριοι συνάδελφοι, έχει ειδικότητα στο να καλλιεργεί και να αναπτύσσει "φούσκες".
Εάν ο Υπουργός δεν σεβαστεί το Σύνταγμα, το Συμβούλιο της Επικρατείας και την κοινωνία των πολιτών, πολύ φοβούμαι ότι σε δύο χρόνια η "φούσκα" των ανανεώσιμων πηγών ενέργειας θα σκάσει εξαιτίας του παρόντος αντισυνταγματικού και ανήθικου -επαναλαμβάνω- νομοσχεδίου. Και τότε η Κυβέρνηση θα αναρωτιέται γιατί δεν επιτύχαμε τους στόχους που τίθενται για την αύξηση της διείσδυσης των ανανεώσιμων πηγών ενέργειας στο ενεργειακό μας ισοζύγιο και γιατί δεν υπάρχουν έργα που θα μπορούσαν να απορροφήσουν τα κοινοτικά κονδύλια που διατίθενται για τέτοιες επενδύσεις.
Το ελάχιστο που οφείλει να πράξει ο Υπουργός Ανάπτυξης είναι να διευκρινίσει ότι η αναδρομική νομιμοποίηση των αδειών εγκατάστασης δεν αφορά τελεσίδικες δικαστικές αποφάσεις. Σε αντίθετη περίπτωση θα αποδείξει εμπράκτως ότι καμία σχέση δεν έχει με την εικόνα του άφθαρτου τεχνοκράτη που προσπαθεί να καλλιεργήσει, αλλά είναι απλά μια ψηφίδα στη διαπλεκόμενη πολιτική καρικατούρα της Κυβέρνησης του ΠΑ.ΣΟ.Κ..
Υπάρχουν πέραν των εκατόν οκτώ αιτήσεων στο Νομό Λακωνίας για εγκαταστάσεις αιολικών πάρκων. Σε πρόσφατη ερώτησή μου και αίτηση κατάθεσης εγγράφων και προς τον Υπουργό Ανάπτυξης σας ζητώ να διευκρινίσετε εάν έχουν τηρηθεί οι διαδικασίες εγκατάστασης αυτών των αιολικών πάρκων κυρίως στην νοτιοανατολική Λακωνία. Ακόμη δεν έχω πάρει καμία απάντηση και λυπούμαι από το κλίμα το οποίο έχει επικρατήσει στην Αίθουσα αυτές τις τελευταίες ώρες που οι απαντήσεις είναι πάρα πολύ δύσκολο να υπάρξουν εκ μέρους της πολιτικής ηγεσίας του Υπουργείου.
Θα ήθελα απλά να σας ρωτήσω το εξής, κύριε Υπουργέ: Έχουν τηρηθεί ή έχει υπάρξει έγκριση της αρμόδιας Εφορείας Προϊστορικών και Κλασικών Αρχαιοτήτων αλλά και της Εφορείας Βυζαντινών Αρχαιοτήτων για τις περιοχές που θα εγκατασταθούν τα αιολικά πάρκα; Υπάρχουν εγκρίσεις των αρμοδίων υπηρεσιών, δασαρχείων, νομαρχιακής επιτροπής, αλλά και της Πολεμικής Αεροπορίας, αν θέλετε, για τις συγκεκριμένες περιοχές; Υπάρχει ο συγκεκριμένος φάκελος της αλληλογραφίας των υπηρεσιών αυτών, που σας έχω ζητήσει να μου καταθέσετε; Τι σκοπεύετε να κάνετε για την ήδη υποβληθείσα προσφυγή στο Συμβούλιο Επικρατείας της Νομαρχιακής Αυτοδιοίκησης Λακωνίας;
Αυτά είναι ερωτήματα τα οποία απασχολούν τον κάθε πολίτη των περιοχών που πρόκειται να εγκατασταθούν αιολικά πάρκα και πιστεύω ότι στοιχειώδης πολιτική ευαισθησία της Κυβερνήσεως και ειδικά του Υπουργού Ανάπτυξης θα έπρεπε να δώσει απαντήσεις.
Με αυτές τις ενέργειες, κύριοι, αποδεικνύετε για μια ακόμα φορά ότι για όσο χρόνο θα κυβερνάτε τη χώρα -πιστεύω και ελπίζω για ελάχιστο- μπαίνετε σε μια διαδικασία αυταρχισμού και πλήρους περιφρόνησης των τοπικών κοινωνιών. Και πιστεύω ότι και η Λακωνία αλλά και η Εύβοια, όπως προανέφερε ο συνάδελφος κ. Πιπεργιάς, θα σας δώσουν σύντομα τις απαντήσεις τους
Ευχαριστώ.
(Χειροκροτήματα από τη πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντίνου έχει το λόγο,για να δευτερολογήσει.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, αντιλαμβάνομαι ότι για όλους μας είναι κουραστικό αυτήν την ώρα να δευτερολογούμε, αλλά είναι ορισμένα θέματα που ετέθησαν ή που δημιουργήθηκαν κατά τη διάρκεια της συζήτησης για τα οποία νομίζω ότι χρειάζονται κάποιες διευκρινίσεις, κάποιες ενδεχομένως απαντήσεις ή και διατύπωση κάποιων ερωτημάτων που γεννώνται και σε μας κατά τη διάρκεια της συζήτησης.
Απ' όλα όσα ακούστηκαν, κύριε Πρόεδρε, θα εξαιρέσω έναν ομιλητή της Νέας Δημοκρατίας, τον κ. Στυλιανίδη, και θα τον παρακαλέσω άλλη φορά να είναι προσεκτικός όταν ομιλεί.
Είναι καλό, κύριε Στυλιανίδη, να είμαστε πιο μετριοπαθείς στις εκφράσεις μας και λιγότερο "πονηρούληδες". Αντιπαρέρχομαι, όμως, αυτό για να συνεχίσω την πολιτική συζήτηση.
ΕΥΡΙΠΙΔΗΣ ΣΤΥΛΙΑΝΙΔΗΣ: Παρομοίωση ήταν, κύριε συνάδελφε.
ΦΛΩΡΟΣ ΚΩΝΣΤΑΝΤΙΝΟΥ: Αφήστε, κύριε συνάδελφε, να μη σας κάνω καμία παρομοίωση. Αφήστε παρακαλώ. Να λέτε την Κυβέρνηση "χαμαιλέοντες" δεν επιτρέπεται ούτε για την ηλικία σας. Πολιτικός νέος να χρησιμοποιεί τέτοιες εκφράσεις!
Θέλω, κύριοι της Κυβέρνησης, να επισημάνω τις παρεμβάσεις τριών συναδέλφων της Νέας Δημοκρατίας και ενός συναδέλφου του ΠΑ.ΣΟ.Κ.. Νομίζω ότι σε αυτά που είπαν χρειάζονται απαντήσεις.
Δεν ξέρω αν είσθε ο κατάλληλος, κύριε Υφυπουργέ, γιατί αυτά που είπε ο κ. Σπηλιωτόπουλος δεν αφορούσαν εσάς. Δεν μπορούν όμως να λέγονται αυτά σε αυτήν την Αίθουσα και να μένουν αναπάντητα. Η Κυβέρνηση πρέπει να απαντήσει. Δεν μπορούν να αιωρούνται, ούτε εμείς να ψηφίζουμε εν αγνοία μας ορισμένα πράγματα. Αντιλαμβάνεσθε τι εννοώ.
Σε ό,τι δε αφορά αυτά που είπε ο κ. Λιάσκος, ο κ. Πιπεργιάς και ο μόλις ομιλήσας εκλεκτός συνάδελφος ηπίων τόνων κ. Δαβάκης, νομίζω ότι χρειάζονται απαντήσεις, κύριε Υπουργέ, εάν πράγματι έχουν έτσι τα πράγματα σε ό,τι αφορά ορισμένα αιολικά πάρκα είτε στη Λακωνία είτε στην Εύβοια.
Και, εν πάση περιπτώσει, εγώ συμφωνώ ότι εάν διαπράχθηκαν κάποιες -ας μην πω παρανομίες- παρατυπίες από κάποιους επιχειρηματίες, δεν σημαίνει εκ των υστέρων ότι θα πρέπει να έρθουμε και να τους νομιμοποιήσουμε. Εάν πράγματι πρόκειται για κάτι τέτοιο που διατύπωσε ο κ. Πιπεργιάς, ο κ. Δαβάκης και ο άλλος συνάδελφος από την Εύβοια, νομίζω ότι δικαιούνται να διαμαρτύρονται.
Έρχομαι τώρα σε ό,τι αφορά ένα έγγραφο της Ρυθμιστικής Αρχής Ενέργειας -αναφέρθηκε σε αυτό ο κ. Πιπεργιάς, όχι όμως στο συγκεκριμένο θέμα- για την πρόταση της Ρυθμιστικής Αρχής Ενέργειας που μας έγινε στην αρμόδια επιτροπή σχετικά με την ανάθεση κάποιων έργων σε ορισμένα μικρά νησιά με θεσμοθέτηση και νομοθέτηση τέτοιων διαδικασιών. Δεν ξέρω εάν αυτό είναι κάτι που η Κυβέρνηση θα υιοθετήσει τελικά. Το είδα ως έγγραφο της Ρυθμιστικής Αρχής Ενέργειας προς τον Υπουργό. Θέλω να γνωρίζω όμως τι θα γίνει -με ενδιαφέρει ιδιαίτερα γιατί αναφέρεται στο Νομό Δράμας- σε ό,τι αφορά τη δημοπράτηση ενός τρίτου μικρού φράγματος που αφορά πέρα από το Νομό Δράμας και τους Νομούς Καβάλας και Ξάνθης.
Έχει σχέση με τη ρύθμιση της παραγωγής ενέργειας στα δύο μεγάλα φράγματα του Θησαυρού και της Πλατανόβρυσης. Και επειδή σε αυτό αναφέρεται η Ρυθμιστική Αρχή Ενέργειας, θέλω να διευκρινιστεί και αυτό το στοιχείο. 
Θα έρθω σε θέματα πολιτικής που τέθηκαν από τους συναδέλφους. Κατ' αρχήν θέλω να εκφράσω τη χαρά μου γιατί η Νέα Δημοκρατία για ορισμένα άρθρα , ένα από αυτά αφορά και το Nομό Δράμας, άλλαξε θέση σε σχέση με τη θέση που είχε στην επιτροπή. Το θεωρώ θετική εξέλιξη και θετική συμβολή της συζήτησης που γίνεται, αν και στο άρθρο 11 ο εκπρόσωπος της Νέας Δημοκρατίας κάνει λάθος σε ό,τι αφορά την παράταση της μίσθωσης των εκτάσεων των μεταλλείων στη Δράμα. Θα πρέπει να ξέρετε, κύριε συνάδελφε, ότι το θέμα αυτό είναι πολύ πιο σύνθετο απ΄ό,τι το περιγράψατε και καλά θα κάνατε να υπερψηφίζατε και αυτό το άρθρο . Σας βεβαιώνω ότι δεν είναι έτσι όπως το έχετε αναλύσει μέχρι τώρα. 
Κύριε Πρόεδρε, θέλω τώρα να έρθω σε τρία πολιτικά θέματα που νομίζω ότι τέθηκαν από τις τοποθετήσεις των συναδέλφων της Νέας Δημοκρατίας. Το ένα θέμα τέθηκε από τον κύριο Υπουργό και τα δύο άλλα από τους συναδέλφους Boυλευτές. 
Το θέμα που τέθηκε από τον Υπουργό είναι πως ελπίζει ότι όπως και τα Ναυπηγεία Ελευσίνας και του Νεώριου ιδιωτικοποιούμενα πηγαίνουν καλά και τα ναυπηγεία του Σκαραμαγκά θα πάνε καλά, άρα δεν θα έχουμε πρόβλημα. Και το λέω αυτό γιατί έχω μια εμπειρία στο Νομό Δράμας από μια ατυχή ιδιωτικοποίηση της Αθηναϊκής Χαρτοποιίας, της "SOFTEX". Τι βγαίνει ως συμπέρασμα; Ότι οι εργαζόμενοι και οι τοπικές κοινωνίες δεν είναι πια σε μια νοοτροπία του να βρουν μια δουλειά στο δημόσιο. Αυτό που θέλουν είναι να έχουν μια καλή και συνεχή εργασία. Εχει λοιπόν μεγάλη σημασία το ποια είναι η επιχείρηση, τι εχέγγυα έχει αυτή η επιχείρηση, πώς αυτή η επιχείρηση θα αναπτυχθεί, θα δημιουργήσει θέσεις εργασίας, θα μπορεί να σταθεί στον ανταγωνισμό και δεν θα απλώνει το χέρι στο κράτος κάθε τόσο, είτε για ενίσχυση είτε για κάτω από το τραπέζι επιδοτήσεις. Με αυτήν την έννοια δεν έχει σημασία μόνο αυτό που είπε η Νέα Δημοκρατία το τι ποσά προσφέρει ως αγορά η όποια εταιρεία, έχει σημασία και το τι προοπτική, τι δυνατότητες, τι ανταγωνιστικές συνθήκες μπορεί να αντιμετωπίσει η εταιρεία που θα πάρει αυτό το ναυπηγείο, όχι για να διασφαλίσουμε μόνο τους όσους διασφαλίζονται πλέον με τη ρύθμιση, αλλά να πιστεύουμε βάσιμα ότι αύριο - μεθαύριο η επιχείρηση θα πάει καλύτερα και θα απασχολήσει πολύ περισσότερους από αυτούς που έχει τώρα. Άρα η ιδιωτικοποίηση με τον τρόπο που η Νέα Δημοκρατία το έθεσε στη μέχρι τώρα συζήτηση νομίζω ότι είναι κολοβή, είναι λειψή, είναι απλά συνθηματολογία απλώς για να λέμε ότι κάτι λέμε, δεν βλέπει το βάθος, δεν βλέπει το μέλλον δεν βλέπει την προοπτική,
Το ένα θέμα που έθεσε και ξαναέθεσε η Νέα Δημοκρατία ήταν η με προσφιλή τρόπο χρησιμοποίηση της έκφρασης ξεπούλημα και ξεπούλημα και ξεπούλημα και επέμενε ιδιαίτερα στα Ναυπηγεία Σκαραμαγκά. Για εμένα είναι εύκολο να απαντήσω γιατί επέμενε στα Ναυπηγεία Σκαραμαγκά και γιατί απέφευγαν όλοι οι ομιλητές να αναφερθούν στα Ελληνικά Πετρέλαια. Διότι για τα Ναυπηγεία Σκαραμαγκά δεν υπάρχει κάτι στα Πρακτικά της Βουλής, ενώ υπάρχουν τα Πρακτικά της Βουλής προ τριών χρόνων για τα Ελληνικά Πετρέλαια. Και εκεί είναι διατυπωμένες οι απόψεις σας, κύριε Σαλαγκούδη. Ήσασταν και εισηγητής. Αν μου πείτε ότι αυτά που λέω δεν είναι ακριβή, να ανατρέξουμε στα Πρακτικά. Δεν συνηθίζω να κάνω κάτι τέτοιο. Ποια ήταν η θέση της Νέας Δημοκρατίας το 1998; "Πουλήστε τα πετρέλαια τώρα αμέσως σε ιδιώτες". Κατακρίνατε το ΠΑΣΟΚ γιατί έδωσε μόνο το 20% της επιχείρησης σε ιδιώτες. 
ΓΕΩΡΓΙΟΣ ΣΑΛΑΓΚΟΥΔΗΣ : Αυτό είπα.
ΦΛΩΡΟΣ ΚΩΝΣΤΑΝΤΙΝΟΥ : Δεν είπα ότι είπατε άλλα. Ακούστε τη λογική μου όμως. 
Έκτοτε, από το 1998, από τα 53 δισεκατομμύρια κέρδη πήγε στα 100 δισεκατομμύρια η εταιρεία. Αντιλαμβάνεσθε λοιπόν ότι αυτά που λέγατε τότε δεν ήταν ιδιωτικοποίηση . Η λογική που υποστηριζόταν με φανατισμό από σας τότε θα οδηγούσε πράγματι σε ξεπούλημα, ενώ τώρα η κατάσταση είναι πολύ καλύτερη για το ελληνικό δημόσιο, για το ελληνικό κράτος. Και λέω γιατί επιμένατε περισσότερο για τα Ναυπηγεία και όχι για τα Ελληνικά Πετρέλαια. Καταλήγω λέγοντας ότι σε καμία περίπτωση και ποτέ ο φανατισμός δεν βοηθάει σε κάτι. 
Το τελευταίο που τέθηκε ως πολιτικό θέμα είναι κυρίως από το Κομμουνιστικό Κόμμα Ελλάδος, αλλά βλέπω ότι πολλές φορές απουσιάζει από την Αίθουσα και θα προσπαθήσω μερικά από αυτά να τα πω στη δευτερολογία επί των άρθρων. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Κύριε Πρόεδρε, κύριοι συνάδελφοι θα ήθελα να σας γνωρίσω ένα θέμα που, εν πάση περιπτώσει, είναι κάπως πρωτόγνωρο, αλλά είναι θέμα τάξεως για το Κοινοβούλιο. Θεωρώ ότι μας προσβάλλει όλους, είναι θέμα που αφορά και το Προεδρείο, που αφορά το σύνολο των Βουλευτών. Κατά τη συζήτηση του νομοσχεδίου στην επιτροπή κατατέθηκε στις 25 Ιουλίου από εμένα ως εισηγητή της Μειοψηφίας -αλλά και από τον συνάδελφο κ. Τσιαρτσιώνη- μια αίτηση για κατάθεση εγγράφων σχετικά με την διαδικασία πώλησης των Ναυπηγείων Σκαραμαγκά. Σήμερα συζητάμε το όλο θέμα και τα στοιχεία δεν ήρθαν στα αρμόδια όργανα της Βουλής να μας κοινοποιηθούν, να λάβουμε γνώση του περιεχομένου της όλης διαδικασίας, για να έχουμε κατασταλάξει στις απόψεις μας σχετικά με αυτό το μείζον θέμα που συζητάμε. Πιστεύω ότι αυτό αποτελεί υποβάθμιση του έργου του Βουλευτή και επαναλαμβάνω ότι μειώνει το κύρος του Κοινοβουλίου. Θέλω να πιστεύω ότι κάποιο πρόβλημα των υπηρεσιών θα υπήρχε και η Κυβέρνηση δεν είχε την πρόθεση ....
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μην αποδίδετε...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Κύριε Υπουργέ, με συγχωρείτε πάρα πολύ, εγώ μιλάω για τη Βουλή, εσείς συγχέετε κάποια άλλα πράγματα. Σας καταθέτω, γιατί μπορεί να υπάρχει αμφισβήτηση, τη σχετική αίτηση κατάθεσης εγγράφων με τον αριθμό πρωτοκόλλου.
(Στο σημείο αυτό ο Βουλευτής κ. Κωνσταντίνος Καραμπίνας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι, σχετικά με το θέμα της συνταγματικότητας για το άρθρο 2 θα είμαι λεπτομερέστερος, μήπως και την τελευταία στιγμή προσπαθήσουμε και σας πείσουμε ότι πράγματι οι εισηγούμενες με το νομοσχέδιο διατάξεις έχουν στοιχεία αντισυνταγματικότητας και θα υπάρξει πρόβλημα στη συνέχεια.
Εμείς λοιπόν έχουμε την άποψη ότι το ισχύον πλαίσιο για τα δάση και τις δασικές εκτάσεις, δηλαδή η ισχύουσα δασική νομοθεσία, καλύπτει όλα τα σχετικά με τα δάση και τις δασικές εκτάσεις θέματα. Υπάρχει το άρθρο 3 του ν.9198/79 παράγραφοι 1-5, όπου καθορίζεται η έννοια και η χρήση των δασών και των δασικών εκτάσεων, ενώ στην παράγραφο 6 του ιδίου άρθρου περιγράφονται τα χαρακτηριστικά των περιοχών εκείνων που εξαιρούνται της εφαρμογής του και της προστασίας που παρέχει.
Στο κεφάλαιο στ' του ν.9198/79 περί επιτρεπτών επεμβάσεων στα δάση και στις δασικές εκτάσεις και ειδικότερα στο άρθρο 45 του ιδίου κεφαλαίου, καθορίζεται ο εξαιρετικός χαρακτήρας στα εδάφη αυτά. Με την παράγραφο 3 του ιδίου άρθρου απαγορεύεται κάθε επέμβαση στα δάση και στις δασικές εκτάσεις, ειδικότερα δε όταν για τον ίδιο σκοπό είναι δυνατή η χρήση εδαφών, τα οποία δεν εμπίπτουν στην έννοια των δασών και των δασικών εκτάσεων. Εξαίρεση αποτελούν τα στρατιωτικά έργα που αφορούν την άμυνα της χώρας καθώς και οι διανοίξεις δημοσίων οδών, ώστε να εξασφαλιστεί η άμυνα και η βέλτιστη οδική διασύνδεση της χώρας. 
Με το άρθρο 58 του ιδίου νόμου όπως τροποποιήθηκε με την παράγραφο 3 του άρθρου 13 του ν.1822/88, διευκολύνεται η εκτέλεση μεγάλων δημοσίων έργων παράγραφος 1, αλλά και η διέλευση και η κατασκευή έργων υποδομής, παράγραφος 2, όπως δικτύων ηλεκτρισμού και δικτύων μεταφοράς και διανομής φυσικού αερίου εντός δασών και δασικών εκτάσεων, η χωροθέτηση των οποίων για τεχνικοοικονομικούς λόγους απαιτεί περιορισμένες επεμβάσεις ακόμα και σε δάση. 
Ο ν. 1734 περί βοσκοτόπων και θεμάτων που αφορούν δασικές εκτάσεις, καθορίζει μεταξύ άλλων το πλαίσιο των επιτρεπτών χρήσεων και παραχωρήσεων εκτάσεων, που αν και είναι χαρακτηρισμένες ως δημόσιες δασικές εκτάσεις, έχουν χαμηλό και ανύπαρκτο δασοπονικό ενδιαφέρον, υπό την προϋπόθεση ότι η εκμετάλλευσή τους θα μπορούσε να προσδώσει οφέλη στην εθνική οικονομία. 
Ειδικότερα το άρθρο 13 παράγραφος 2αγ' του ν.1734/87 προβλέπει την παραχώρηση δημοσίων δασικών εκτάσεων σε ιδιώτες για σκοπούς που είναι επωφελείς στην εθνική οικονομία σε συνδυασμό με τους σκοπούς που προβλέπονται στο ν.δ. 221/74. Οι δημόσιες δασικές εκτάσεις που μπορεί να παραχωρηθούν, είναι αυτές που δεν έχουν δασικό ενδιαφέρον και είναι οι πλέον άγονες.
Το ως άνω νομοθετικό διάταγμα αφορά την παραχώρηση ή την εκμίσθωση εποικιστικών εκτάσεων σε φυσικά ή νομικά πρόσωπα για την επ' αυτών εξάσκηση κάθε είδους παραγωγικής δραστηριότητας ή εκμετάλλευσης που θα μπορούσε να ωφελήσει την περιφερειακή ανάπτυξη της χώρας επ' ωφελεία της εθνικής οικονομίας, όπου αναφέρεται προς ίδρυση η επέκταση πάσης φύσεως επαρχιακών βιομηχανικών ή βιοτεχνικών επιχειρήσεων. 
Κύριοι συνάδελφοι, από τα παραπάνω αλλά και τη γενικότερη λογική των διατάξεων της δασικής νομοθεσίας γίνεται σαφής η κατ' επιταγή του Συντάγματος πρόθεση του νομοθέτη να επιτρέψει την επέμβαση σε δημόσια δάση και δασικές εκτάσεις σε εξαιρετικές και μόνο περιπτώσεις έργων δημοσίου συμφέροντος ή έργων που από τη φύση τους δεν μπορούν να χωροθετηθούν αλλού, παραδείγματος χάριν η ύπαρξη σπανίων και μοναδικής θέσεως κοιτασμάτων αξιοποιήσιμων πηγών κλπ.
Οι εγκαταστάσεις ΑΠΕ πρέπει να αντιμετωπιστούν, κατά τη δική μας άποψη, σύμφωνα με το πνεύμα που διέπει τη δασική νομοθεσία, ώστε να μην παραβιαστούν οι βασικές αρχές της. Από τις διάφορες τεχνολογίες ΑΠΕ μόνο τα μικρά υδροηλεκτρικά έργα και τα έργα γεωθερμίας απαιτούν πιθανόν για την αξιοποίησή τους επέμβαση σε δάση και δασικές εκτάσεις, διότι εκ της φύσεώς τους το δυναμικό που εκμεταλλεύονται οι τεχνολογίες αυτές, υδάτινο, γεωθερμικό, μπορεί να βρίσκεται εντός προστατευομένων εκτάσεων, δηλαδή οι εγκαταστάσεις αυτές πληρούν τον όρο της παραγράφου 3 του άρθρου 45 του ν.998/79 και συμπλέουν με τη γενικότερη φιλοσοφία του νόμου, χωρίς αυτό να γενικεύεται για το σύνολο των ΑΠΕ. 
Οι υπόλοιπες όμως τεχνολογίες, αιολική ενέργεια, ηλιακή, βιομάζα, μπορούν να αναπτυχθούν πλήρως και αποτελεσματικά στις εκτάσεις που ήδη επιτρέπεται βάσει του ν.1734/87. Παραδείγματος χάριν ο άνεμος καλύπτει ευρύτερες γεωγραφικές περιοχές, όπως Εύβοια, Λακωνία, Αιγαίο που υπάρχουν μη δασικές ή πλέον άγονες εκτάσεις που θα επαρκούσαν για την κάλυψη της μέγιστης τεχνικά αιολικής ενέργειας στο σύστημα ηλεκτροπαραγωγής. 
Από τα παραπάνω προκύπτει ότι το νομοθετικό πλαίσιο που θα επέτρεπε την απρόσκοπτη εγκατάσταση μονάδων ηλεκτροπαραγωγής από ΑΠΕ, υφίσταται ήδη και δεν συντρέχει κανένας λόγος για νέα νομοθετική ρύθμισή του. Απαιτούνται όμως δευτερεύουσες ρυθμίσεις ή διασαφηνίσεις που αφορούν στη δημιουργία εχεγγύων για τον αντικειμενικό χαρακτηρισμό των εκτάσεων και τη διεύρυνση του χαρακτήρα των εδαφών για την οποία έχει εφαρμογή το άρθρο 13 παράγραφος 2 του ν.1734/87.
Κύριοι συνάδελφοι, με όλα όσα προανέφερα, θα πρέπει να γίνει σαφές ότι οι προτεινόμενες διατάξεις του νομοσχεδίου καταστρατηγούν τους συγκεκριμένους νόμους και φυσικά έχουν το στοιχείο της αντισυνταγματικότητας. Παραβιάζουν δε αποφάσεις του Συμβουλίου της Επικρατείας και σε τελευταία ανάλυση εκθέτουν και τον Υπουργό, ο οποίος είχε δεσμευθεί σε ερώτηση συναδέλφου Βουλευτή ότι θα σεβαστεί τις διατάξεις που υφίστανται σχετικά με το δάσος όσον αφορά την εγκατάσταση ΑΠΕ. Θελω να πιστεύω ότι τα όσα κατέθεσα θα τα λάβετε σοβαρά υπόψη σας. 
Κυρίες και κύριοι συνάδελφοι, έρχομαι στο θέμα των αποκρατικοποιήσεων, των ιδιωτικοποιήσεων. Πριν αλέκτωρ λαλήσει, ο κύριος Υπουργός μας δικαίωσε, κύριε Πρόεδρε, στα όσα επισημάναμε στην εισήγησή μας, ότι δηλαδή οι ιδιωτικοποιήσεις γίνονται με σοσιαλιστικό περιεχόμενο. Οι ιδεολογικές αγκυλώσεις και δεσμεύσεις στην κομματική πελατεία δεν αφήνουν την Kυβέρνηση να προχωρήσει σε ουσιαστικές διαρθρωτικές αλλαγές, αλλά προχωρεί σε ημίμετρα με αποτέλεσμα να μην προκύπτουν τα οφέλη της ανάπτυξης, δηλαδή η κερδοφορία των επιχειρήσεων και οι θέσεις εργασίας, η αύξηση των θέσεων εργασίας. 
Είναι φανερό ότι τη συγκεκριμένη στιγμή που επιλέγει η Κυβέρνηση τη μετοχοποίηση των πετρελαίων, το μόνο που επιτυγχάνει είναι να ενισχύσει το χαρτοφυλάκιο κάποιων στο Χρηματιστήριο, όπως εκείνων που καρπώθηκαν τα 35 τρισεκατομμύρια , το μόχθο και τον ιδρώτα του ελληνικού λαού. 
Για τη Νέα Δημοκρατία η αποκρατικοποίηση πρέπει να γίνεται με βάση τα εξής κριτήρια: Αν η διαδικασία της αποκρατικοποίησης χαρακτηρίζεται από πλήρη διαφάνεια και ίσους όρους μεταξύ των υποψηφίων αγοραστών, αν προάγεται ο ανταγωνισμός που αποτελεί το σημαντικότερο στοιχείο για τη λειτουργία των αγορών για την ανάπτυξη, την απασχόληση και τα συμφέροντα των καταναλωτών, αν προκύπτει βελτίωση του τρόπου διοίκησης, μάνατζμεντ της επιχείρησης. 
'Ενα από τα βασικά μειονεκτήματα των δημόσιων επιχειρήσεων, απ' ό,τι όλοι γνωρίζουμε στην Ελλάδα, είναι η κακοδιαχείριση και ο κομματισμός, οι σπατάλες και η μη εφαρμογή των επιχειρηματικών σχεδίων. Η τοποθέτηση σχετικά με το μάνατζμεντ και η εφαρμογή ιδιωτικοοικονομικών κριτηρίων μπορεί να αντιμετωπίσει τα προβλήματα αυτά, αν τα έσοδα που θα διασφαλίσει το δημόσιο από την αποκρατικοποίηση, είναι ικανοποιητικά και ανάλογα του ποσοστού του μετοχικού κεφαλαίου της επιχείρησης που μεταβιβάζεται στους ιδιώτες, αν διασφαλίζει τα συμφέροντα των εργαζομένων στην επιχείρηση και αν δημιουργούνται οι προϋποθέσεις για αύξηση της απασχόλησης έστω και έμμεσα ή μακροχρόνια, αν διευρύνονται οι επιλογές των καταναλωτών και δημιουργούνται οι προϋποθέσεις για μείωση του κόστους για τους καταναλωτές και τους φορολογούμενους. Για να καταστεί μια αποκρατικοποίηση επιτυχημένη, κατ' εμάς πρέπει να ικανοποιεί όλα τα προαναφερόμενα κριτήρια. 
Εσείς, με τις διαδικασίες που ακολουθήσατε, δεν έχετε σχέση με όλα αυτά φυσικά. 'Εχετε διαμορφώσει με τη διαδικασία αυτή που έχετε ακολουθήσει για την πώληση των ναυπηγείων αρνητικές προϋποθέσεις, που δεν εξασφαλίζουν το δημόσιο συμφέρον. 
Σας καλούμε να ακυρώσετε το διαγωνισμό και να τον επαναλάβετε με το να συμπεριλάβετε στην προκήρυξη τα όσα σήμερα ψηφίζουμε, για να είναι καθαρό το παιχνίδι. Και φυσικά θα είναι καθαρό το παιχνίδι, αν αυτά όλα που ψηφίζουμε, είναι γνωστά σε όλους, που θέλουν και έχουν ενδιαφέρον να συμμετάσχουν στη διαδικασία πώλησης των ναυπηγείων, ώστε να λειτουργήσει ο υγιής ανταγωνισμός και να προκύψουν τα καλύτερα δυνατά οφέλη.
ΠΡΟΕΔΡΕΥΩΝ (Παναγιώτης Σγουρίδης): Πρέπει να τελειώσετε στο χρόνο σας, κύριε Καραμπίνα. Σας παρακαλώ, σας ικετεύω.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Συνεπώς βλάπτετε τα συμφέροντα του δημοσίου και παρ' ΄όλα αυτά εμμένετε με εκβιαστικά διλήμματα και προσπαθείτε να υφαρπάξετε την ψήφο των Βουλευτών για να καλύψετε τις μέχρι στιγμής ανομίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, αντιλαμβάνομαι την κόπωση και μάλιστα θεωρώ απαράδεκτο μέχρι αυτήν την ώρα να συζητάμε γι' αυτό το νομοσχέδιο. Λυπάμαι που ο κ. Κωνσταντίνου ήθελε να δευτερολογήσει, γιατί ουσιαστικά είχε βέβαια προβληματισμούς τους οποίους δεν θα έπρεπε να έχει αν διάβαζε λίγο πιο προσεκτικά την έκθεση του οικονομικού συμβούλου όσον αφορά τα Ναυπηγεία Σκαραμαγκά και για το δε δεύτερο που είπε, αν διάβαζε πιο προσεκτικά αυτά που λέγαμε εμείς και τα Πρακτικά που κρατούσε στα χέρια του.
Επειδή έθεσε λοιπόν το θέμα για την προοπτική των ναυπηγείων, γενικά των επιχειρήσεων που ιδιωτικοποιούνται, αν διαβάζατε την έκθεση του οικονομικού συμβούλου, θα βλέπατε ότι σχετικά με τον όρο να διατηρηθεί η λειτουργία του ναυπηγείου ως έχει σήμερα για μια δεκαετία, η HDW απαντά όχι και ναι μόνο υπό προϋποθέσεις. Και οι προϋποθέσεις που θέτει είναι ότι, ενώ έχει εξασφαλισμένα τα 430 δισ. από τη σύμβαση για τα υποβρύχια, ζητά να της εξασφαλιστεί δουλειά και για τα δέκα χρόνια από αναθέσεις του Υπουργείου Εθνικής 'Αμυνας και Μεταφορών.
Διαβάστε το. Το γράφει ο "OΙΚΟΝΟΜΙΚΟΣ ΣΥΜΒΟΥΛΟΣ". Και επιπλέον τι άλλο ζητάει; Ζητάει και τουλάχιστον τέσσερα χρόνια με συμφωνία εργαζομένου και του ιδίου και με εγγύηση του κράτους εργασιακή ειρήνη. Αυτή είναι η προοπτική για να συνεχίσει την εργασία και αυτό το θέμα που θέτετε είναι πάρα πολύ σωστό, το ξέρω ότι το θέτετε γιατί έχετε μία πραγματική εμπειρία από την ιδιωτικοποίηση της "SOFTEX" στη Δράμα που έκλεισε γι' αυτόn ακριβώς το λόγο αν διαβάζατε πιο προσεκτικά θα βλέπατε ότι δεν υπάρχει προοπτική με τον τρόπο που γίνεται για την απρόσκοπτη λειτουργία επί δεκαετία της επιχείρησης που θέτουν οι όροι. 
Όσον αφορά για τα ΕΛ.ΠΕ. χαίρομαι που αποδεχθήκατε τη συνέπεια γιατί δεν λέγατε αυτό, ότι εμείς και τότε λέγαμε το ίδιο και τώρα λέμε το ίδιο. Είναι η συνέπεια που έχουμε στην πολιτική μας για τις αποκρατικοποιήσεις. Βεβαίως και τότε λέγαμε στρατηγικό επενδυτή. Δεν μας ενδιαφέρει εμάς το ποσοστό, μας ενδιαφέρει το μάνατζμεντ να είναι ακριβώς ιδιωτικό και μας ενδιαφέρει ο στρατηγικός επενδυτής για να πάρει ένα πακέτο μετοχών για να πονάει την επιχείρηση και να λειτουργεί με ιδιωτικοοικονομικά κριτήρια, έτσι ακριβώς όπως πρέπει. Εάν τότε είπατε μετοχοποιούσαμε , θα είχε μικρότερα κέρδη το ΕΛ.ΠΕ., ενώ τώρα έχει μεγαλύτερα κέρδη. Δεν διαβάσατε το εξαμηνιαίο δελτίο που βγάζουν τα ΕΛ.ΠΕ. για να σας πουν για τη μείωση κερδών του 2001. Όσον για την αύξηση των κερδών του 2000 που γίνεται αντίστοιχα και στα άλλα διυλιστήρια, οφείλονται στις υψηλές τιμές πετρελαίου που υπήρχαν αφ'ενός, αλλά αφ'ετέρου δεν θα πρέπει να αγνοείτε εσείς τουλάχιστον και κάτι άλλο. Ότι τα ΕΛ.ΠΕ. βάσει των νόμων που επικρατούν στο πετρελαϊκό σύστημα βάζουν μόνα τους όσο καπέλο θέλουν πάνω στην τιμή και αυτό με συμφωνία κυρίων πουλιέται και από τα υπόλοιπα διϋλιστήρια, ώστε τα ΕΛ.ΠΕ. που οι οικονομικοί σύμβουλοι που έβαλε μέσα για να ελέγξουν την παραγωγική λειτουργία όλοι αποφάσισαν .
ΙΩΑΝΝΗΣ ΜΑΓΚΡΙΩΤΗΣ: Στο νομοσχέδιο αυτό κάνει το κράτος ...
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως το κράτος. Θα σας πω γιατί, μη βιάζεστε, κύριε Μαγκριώτη, ακούστε τώρα το συλλογισμό. Τα ΕΛ.ΠΕ. λοιπόν, σύμφωνα με τους δυο, τρεις οικονομικούς συμβούλους που πήραν για να εξετάσουν τη λειτουργία τους την παραγωγική οι εκθέσεις τους και τελικά τα πορίσματά τους ήταν ότι τα ΕΛ.ΠΕ. λειτουργούν αντιπαραγωγικά. Άλλως ειπείν με ελλείμματα ουσιαστικά. Τα κέρδη που πραγματοποιούν είναι από τα υπερβολικά καπέλα που βάζουν στην τιμή του πετρελαίου. Αλλά ξέρετε, αν τα ΕΛΠΕ που λειτουργούν αντιπαραγωγικά βάζουν καπέλα και έχουν αυτά τα κέρδη που είπατε προηγουμένως, σκεφθείτε τα ιδιωτικά διυλιστήρια τι υπερκέρδη πραγματοποιούν από αυτόν τον τρόπο της λειτουργίας. Αν όμως ιδιωτικοποιηθούν τότε ξέρετε ότι αν υπάρχει σήμερα το ολιγοπώλιο αυτό και συμφωνία κυρίων υπάρχει γιατί είναι στο μέσον το δημόσιο και πρέπει να βγάζουν κέρδη τα ΕΛ.ΠΕ. Εάν δεν υπήρχε το δημόσιο και υπήρχε ιδιώτης και υπήρχε ελεύθερος ανταγωνισμός και έμπαινε σε λειτουργία η Επιτροπή Ανταγωνισμού τότε θα υπήρχε ανταγωνισμός στις τιμές και οι τιμές θα έπεφταν. Θα ερχόμασταν στις πραγματικές που έπρεπε να απολαμβάνει η ελληνική κοινωνία για να έχουμε ανάπτυξη και ο Έλληνας πολίτης για να μην ξοδεύει. Μη γελάτε, κύριοι. Προσέξτε! Ξέρετε ότι και μία δραχμή αύξηση στις τιμές των πετρελαιοειδών είναι έντεκα με δώδεκα δισεκατομμύρια ετησίως; Μία δραχμή αύξηση! Την οποία ποιος πληρώνει; Ο Έλληνας καταναλωτής, εσείς, εγώ, όλοι οι Έλληνες πολίτες. Αν λοιπόν, καταφέρουμε να δημιουργήσουμε υγιείς συνθήκες ανταγωνισμού φανταστείτε την ώθηση που θα δώσουμε και στην ανάπτυξη αλλά και στην οικονομία και την καλύτερη ποιότητα ζωής που θα χαρίσουμε στους Έλληνες πολίτες. 
Γι' αυτό εμείς επιμένουμε στη συρρίκνωση μέχρι εξαφάνισης της άσκησης επιχειρηματικής δραστηριότητας από μέρους του κράτους. Διότι σε τελική ανάλυση καταλήγει, όπως έχει αποδειχθεί παγκόσμια, εις βάρος των πολιτών και εις βάρος της ανάπτυξης της χώρας μας. Γι' αυτό και σας πιέζουν από την Ευρωπαϊκή Ένωση και όλοι οι οικονομικοί παράγοντες παρακολουθούν την Ελλάδα και θέλουν την πρόοδό της. Προχωρήστε, στις διαρθρωτικές αλλαγές, προχωρήστε στις αποκρατικοποιήσεις. Αλλά εσείς τα βήματα που κάνετε είναι και άτολμα, ανεπιτυχή, αναποτελεσματικά σε τελική ανάλυση, γι' αυτό η πατρίδα μας δεν μπορεί να αποκτήσει τους ρυθμούς εκείνους που θα της επιτρέψουν τη γρήγορη σύγκλιση που έχουμε σαν στόχο, την πραγματική σύγκλιση με το μέσο όρο της Ευρωπαϊκής Ένωσης.
Τελειώνοντας, κύριε Πρόεδρε, θα ήθελα και πάλι να πω ότι αυτή η ώρα δεν επιτρέπεται τέτοιου είδους συζητήσεις, μπορούμε και αύριο να κάνουμε αυτές τις συζητήσεις στην κατ' άρθρον συζήτηση. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θέλω να πω ότι οι συνθήκες υπό τις οποίες συζητούμε το παρόν σχέδιο νόμου δεν τιμούν την Εθνική Αντιπροσωπεία ήταν ένα νομοσχέδιο απαράδεκτο από την ίδια του την ιδιοσυστασία και μία συζήτηση που συμπληρώνει σχεδόν οκτώ ώρες σε λίγο. Είναι συνθήκες συζήτησης αυτές; Τιμούν κανέναν; Θα μου πείτε, γιατί πήραν τόσοι Βουλευτές το λόγο; Τιμωρία των Βουλευτών είναι αν παίρνουν το λόγο; Μία μέρα παραπάνω χάθηκε ο κόσμος; Θα σας πω ένα πράγμα, κύριε Πρόεδρε και το λέω για τους Βουλευτές της Πλειοψηφίας. Να θυμούνται ένα πράγμα. Ο ελληνικός λαός θα αποφασίσει ποιος θα είναι κυβέρνηση και ποιος θα είναι συμπολίτευση ή αντιπολίτευση στις επόμενες εκλογές. Αν όμως ο ελληνικός λαός αποφασίσει εσείς να είστε αντιπολίτευση, να θυμάστε αυτές τις διαδικασίες. Και θα σας πω ένα πράγμα, κύριε Υπουργέ. 
ΠΡΟΕΔΡΕΥΩΝ (Παναγιώτης Σγουρίδης): Τις θυμόμαστε από το 1990-1993 πώς γίνονταν οι διαδικασίες επί Προεδρίας του αείμνηστου Τσαλδάρη. Επειδή λέτε για το Προεδρείο. 
ΦΛΩΡΟΣ ΚΩΝΣΤΑΝΤΙΝΟΥ: Δεν ήταν Βουλευτής τότε ο κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Ένα σας λέω, κύριε Υπουργέ. Σίγουρα δεν λύσατε τα προβλήματα της αιολικής ενέργειας με το νόμο αυτόν. Τους ασκούς του Αιόλου με αυτά τα νομοσχέδια που φέρατε σίγουρα τους ανοίγετε και θα το θυμηθείτε όταν θα έρθει η ώρα. Εύχομαι να είστε εδώ και σαν Βουλευτές τότε. 
Επί της ουσίας τρία πράγματα. Άκουσα και τον χάρηκα τον εισηγητή της Πλειοψηφίας να διερωτάται ο ίδιος τι ψηφίζει και ότι θέλει διευκρινίσεις. Τις περιμένω και εγώ από την Κυβέρνηση. Εμείς τις ξέρουμε. Θα του πω όμως τρία πράγματα. Διευκρίνιση πρώτη. Σε ό,τι αφορά τη συνταγματικότητα που διερωτώνται οι συνάδελφοι εξ Ευβοίας, ο κ. Λιάσκος και εκ Λακωνίας, ο κ. Δαβάκης. Τι διερωτάσθε, κύριοι συνάδελφοι; Πάρτε την παράγραφο 8 του άρθρου 2 και δείτε. Το νομοσχέδιο νομιμοποιεί ...
ΦΛΩΡΟΣ ΚΩΝΣΤΑΝΤΙΝΟΥ: Ποιος σας είπε ότι συμφωνώ; Θα τα πούμε στα άρθρα. 
ΠΡΟΚΟΠΗΣ ΠΑΥΛΟΠΟΥΛΟΣ: Πάντως η παράγραφος 8 του άρθρου 2 νομιμοποιεί παράνομες αποφάσεις παραχώρησης αδειών ανανεώσιμων πηγών που έχουν ακυρωθεί με δικαστικές αποφάσεις. Και όλη η διάταξη αυτή αγνοεί το γεγονός ότι αφού δεν υπάρχει εθνικός χωροταξικός σχεδιασμός, όλες οι άδειες που δίνονται είναι άκυρες. 
Λέει ο κ. Κωνσταντίνου ότι δεν συμφωνεί. Στην ονομαστική ψηφοφορία που θα γίνει αύριο να δούμε ποια θα είναι η απόφαση την οποία θα πάρουν οι συνάδελφοι του ΠΑΣΟΚ. Εν ονόματι της κομματικής πειθαρχίας θα παραβιάζουν το Σύνταγμα; Εδώ μέσα έχουμε δώσει έναν όρκο, να σεβόμαστε το Σύνταγμα. Όταν έχουμε τέτοιες κατάφωρες παραβιάσεις τόσο εμφανείς, τι είδους αντισυνταγματικότητα παραπάνω να περιμένει κανείς από το ότι έρχεται μία κυβέρνηση και νομιμοποιεί αποφάσεις που έχουν ακυρωθεί από δικαστήρια γιατί παραβιάζουν το άρθρο 24. Τι παραπάνω δηλαδή πρέπει να πει;
ΓΕΩΡΓΙΟΣ ΣΑΛΑΓΚΟΥΔΗΣ: Και είναι και ονοματισμένες.
ΠΡΟΚΟΠΗΣ ΠΑΥΛΟΠΟΥΛΟΣ: Και ξέρουμε και ποιοι είναι δηλαδή. 
Θέμα δεύτερο, το θέμα των ναυπηγείων. Πάλι υπάρχει το ερώτημα. Είπε ο κ. Σπηλιωτόπουλος ορισμένα πράγματα. Ο εισηγητής της Πλειοψηφίας λέει να δώσει εξηγήσεις η Κυβέρνηση. Τι εξηγήσεις να δώσει; Διαβάζω τι λέει το έγγραφο, το οποίο φέρει ημερομηνία 7 Αυγούστου 2001 και είναι η έκθεση ΑLPHA FINANCE, Εμπορικής Τράπεζας, δικηγορικό γραφείο Παρασκευά, οι σύμβουλοι. Λέει verbatιm: "Οι προσφορές περιλαμβάνουν τα σημεία που είχαμε επισημάνει πριν από την υποβολή τους, διαφοροποιούνται από τους όρους του διαγωνισμού που διαμορφώθηκαν κατόπιν ρητών εντολών της ETBA και των εργαζομένων και γι' αυτό δεν αξιολογούνται από τυπική άποψη". Πόση καλοπιστία θέλετε να έχω; H διάταξη αυτή λέει ότι οι συγκεκριμένοι όροι είναι εκτός διακήρυξης και κανονικά αυτές οι προσφορές πρέπει να απορριφθούν. Και μόνο ότι συζητούνται αυτήν την ώρα σημαίνει παράβαση των όρων διακήρυξης. 'Ενας να πάει να το προσβάλλει το κερδίζει. Τι παραπάνω να πούμε δηλαδή; Πόσο πιο εμφανές να γίνει ότι όλα είναι στον αέρα, πέραν των όσων είπε ο κ. Σπηλιωτόπουλος εδώ μέσα; Είναι στον αέρα. 'Εχετε έγγραφο επίσημο στη διάθεσή σας κατατεθειμένο στα Πρακτικά της Βουλής. Και μετά -και τελειώνω με αυτό- ετέθη το θέμα των ελληνικών πετρελαίων. 
Αν, λέει, είχε γίνει δεκτή η πρόταση της Νέας Δημοκρατίας θα είχαν χαθεί τόσα κέρδη. Ποια κέρδη. Ξεχάσατε, κύριοι συνάδελφοι του ΠΑΣΟΚ, ότι μια από τις μεγαλύτερες μετοχές-φούσκες που κυκλοφόρησαν στην περίοδο ακριβώς αυτής της πυραμιδοειδούς διάταξης του χρηματιστηρίου, ήταν και τα "Ελληνικά Πετρέλαια"; Ποια ήταν η αξία της μετοχής την άνοιξη του 2000 και ποια είναι τώρα; Δεν την κοιτάτε; Δηλαδή με το γεγονός ότι κερδοσκόπησε αυτή η εταιρεία και ορισμένοι σε βάρος του ελληνικού λαού επιχειρηματολογείτε ότι έπρεπε να παραμείνει έτσι; Εσείς σοσιαλιστές Βουλευτές μου λέτε ότι χαίρεσθε για τα κέρδη που έκαναν οι μετοχές φούσκες στα "Ελληνικά Πετρέλαια" και δεν ντρεπόμαστε σ' αυτή τη Βουλή να το λέμε; Το γεγονός ότι κερδοσκοπούν ασυστόλως τα "Ελληνικά Πετρέλαια" και παρασύρουν σ' αυτό το παιχνίδι και τις ιδιωτικές εταιρείες και δεν τολμάει το ελληνικό δημόσιο να πει τίποτα για να καλύψει τα "Ελληνικά Πετρέλαια", αυτό το θεωρείτε υγιές; Αυτή είναι η νοοτροπία της Κυβέρνησης; Αυτή είναι η εξυγίανση του δημόσιου τομέα, αυτές είναι οι ιδιωτικοποιήσεις;
Γι' αυτό δεν μπορούμε να το ψηφίσουμε. Θα τα πούμε αυτά λεπτομερέστερα επί των άρθρων. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Πιστεύω ότι οι συνάδελφοι της Νέας Δημοκρατίας αυταρέσκονται να επαναλαμβάνουν πράγματα τα οποία και εμείς έχουμε κρίνει και ο ελληνικός λαός τα έχει κρίνει. Αν αυτοσυντηρείτε τον ενθουσιασμό σας και την πολιτική σας δυναμική με αυτό, κάντε το. Αλλά, εν πάση περιπτώσει, χρειάζεται λιγότερη υποκρισία. Ψέγετε την Κυβέρνηση για τον τρόπο που επιχειρεί να προχωρήσει στη διεύρυνση των ιδιωτικών κεφαλαίων στα HDW και την ψέγετε ότι θα έπρεπε να εκχωρήσει και το μάνατζμεντ. Πριν από δύο - τρία χρόνια σ' αυτήν την Αίθουσα δοκιμαστήκατε πολιτικά ακριβώς σ' αυτή την πολιτική που λέτε και αντιδρούσατε και πάλι. Σας θυμίζω τη διαδικασία ιδιωτικοποιήσεων της ΙΟΝΙΚΗΣ ΚΑΙ ΛΑΪΚΗΣ ΤΡΑΠΕΖΑΣ. Εν πάση περιπτώσει, νομίζετε ότι η αντιφατικότητα της πολιτικής σας δεν κρίνεται από τον ελληνικό λαό; Κρίνεται, κύριοι συνάδελφοι. Σας έχει κατατάξει εκεί και θα συνεχίσει να σας κατατάσσει εκεί. 
(θόρυβος από την πτέρυγα της Νέας Δημοκρατίας)
Πιστεύω, κύριοι συνάδελφοι, ότι από τη μεριά της Κυβέρνησης και από τη μεριά του ΠΑΣΟΚ ακολουθούμε μία πολιτική διαρθρωτικών προσαρμογών που εγώ το είπα με θάρρος και υπευθυνότητα ότι έχει κόστος υπό την έννοια ότι κάνουμε προσαρμογές που δεν είναι δημοφιλείς και μάλιστα επεσήμανα ότι αποφεύγετε να σχολιάσετε τις ευθύνες σας. Και για να το συνειδητοποιήσετε σας θυμίζω τα τρία χρόνια πλήρους άπνοιας για την όποια διαρθρωτική προσαρμογή.
ΓΕΩΡΓΙΟΣ ΣΑΛΑΓΚΟΥΔΗΣ: Θυμάστε τη στάση σας σε κάθε διαρθρωτική αλλαγή; Κατεβαίνατε στα πεζοδρόμια μαζί με τους συνδικαλιστές. 
ΠΡΟΚΟΠΗΣ ΠΑΥΛΟΠΟΥΛΟΣ: θυμάστε τον Κολλά; 
ΡΟΒΕΡΤΟΣ ΣΠΥΡΟΠΟΥΛΟΣ: Πάντα υπάρχουν κινητοποιήσεις, πάντα υπάρχουν αντιδράσεις. Και τώρα υπάρχουν. Και στη διάρκεια της θεσμικής μεταρρύθμισης της ΙΟΝΙΚΗΣ και ΛΑΪΚΗΣ υπήρχαν κινητοποιήσεις.
ΠΡΟΚΟΠΗΣ ΠΑΥΛΟΠΟΥΛΟΣ: Ποιες; Δικοί σας ήταν.
ΡΟΒΕΡΤΟΣ ΣΠΥΡΟΠΟΥΛΟΣ: Κάνετε λάθος, κύριε Παυλόπουλε, δεν ξέρετε το συνδικαλιστικό χώρο της Νέας Δημοκρατίας. Φροντίστε να τον μάθετε.
ΠΡΟΚΟΠΗΣ ΠΑΥΛΟΠΟΥΛΟΣ: Τον ξέρω καλά.
ΡΟΒΕΡΤΟΣ ΣΠΥΡΟΠΟΥΛΟΣ: Παρακαλώ, μη με διακόπτετε.
Πιστεύω λοιπόν ότι ουσιαστικά ότι αυτό που δεν μπορείτε να κατανοήσετε είναι ότι το ΠΑΣΟΚ μαζί με το λαό προχωράει σε διαρθρωτικές προσαρμογές και αυτήν την ισορροπία δεν μπορεί να την πετύχετε, γιατί είσθε μακριά από τα λαϊκά συμφέροντα, δεν μιλάτε τη γλώσσα του λαού, δεν έχετε τους πολιτικούς δεσμούς που έχει το ΠΑΣΟΚ με το λαϊκό κίνημα. Γι' αυτό δεν μπορείτε να προχωρήσετε σε καμία διαρθρωτική προσαρμογή.
'Οσον αφορά για τα Ναυπηγεία Σκαραμαγκά, αυτό που κρίνεται στο σχέδιο νόμου είναι τα μέτρα κοινωνικής στήριξης. 'Εχετε περιθώρια. Δεν θέλω να αναλύσω τοποθετήσεις συναδέλφων ουσιαστικά αξιολόγησαν και τις προσφορές, αλλά αν θέλετε να μετατρέψουμε την Αίθουσα του Κοινοβουλίου σε Αίθουσα αξιολόγησης και προσφορών, υπάρχουν διαδικασίες, πράξτε το. Εν προκειμένω, αυτό που κρίνεται είναι ένα και μόνο: Η δέσμη των κοινωνικών μέτρων. Αν τώρα τη δευτέρα πρωινή της 21ης Αυγούστου θέτετε θέμα που ανατρέχει ακόμα και σε αμυντικές συμφωνίες, κάντε το. Δεν το έχετε κάνει από τότε που έχετε υπάρξει και το θυμηθήκατε σήμερα. Λιγότερη υποκρισία επιτέλους. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, θέλω να απαντήσω στον συνάδελφο κ. Κωνσταντίνου. Για τις καταγγελίες που μίλησε ο κ. Σπηλιωτόπουλος είναι συμβάσεις οι οποίες δεν έχουν γίνει με το Υπουργείο Ανάπτυξης. Τα νούμερα που ανέφερε σαφώς δεν ανταποκρίνονται στην πραγματικότητα, αλλά στην αυριανή συζήτηση κατ' άρθρο θα έχουμε τα συγκεκριμένα νούμερα. Η πρώτη πληροφορία που έχω είναι ότι σαφώς δεν έχουν σχέση με αυτά που ανέφερε ο κ. Σπηλιωτόπουλος.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δώστε μας τα νούμερα.
ΠΡΟΕΔΡΕΥΩΝ (Παναγιώτης Σγουρίδης): Δεν τα έχει το συγκεκριμένο Υπουργείο. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Είναι σοβαρότητα της Κυβέρνησης αυτή; Μιλάτε για δισεκατομμύρια. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δύο η ώρα, κύριε Καραμπίνα, θέλετε να σας πω ποια είναι η σύμβαση που έχει υπογράψει το Υπουργείο Εθνικής 'Αμυνας, το Πολεμικό Ναυτικό με την HDW, αυτό θέλετε να σας πω; Είσθε τόσο άσχετος; 'Οταν μιλάει όμως με τη Νέα Δημοκρατία είναι πραγματικά σαν να μιλάει με κουφό, διότι πλείστα των επιχειρημάτων παρουσιάσατε...
ΓΕΩΡΓΙΟΣ ΣΑΛΑΓΚΟΥΔΗΣ: ...(Δεν ακούστηκε).
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας παρακαλώ, κύριε Σαλαγκούδη, δεν σας διέκοψα, μη χάνετε την ψυχραιμία σας. Μας είπατε εδώ χαμαιλέοντες, μας είπατε ότι ξεπουλάμε. Εγώ τι είπα; Σαν να μιλάμε με κωφούς. Δεν σας είπα καν κωφούς. Μπορούσα να σας πω κωφάλαλους αλλά δεν σας το είπα. Πλείστα των επιχειρημάτων τα οποία υποστηρίξατε και στην επιτροπή και εδώ έχουν αναιρεθεί. Και εσείς εξακολουθείτε να τα επαναλαμβάνετε. Δικαίωμά σας. Εδώ πρέπει να παρατηρήσουμε ότι άλλοι εκπρόσωποι της Νέας Δημοκρατίας μίλαγαν υπέρ της προσφοράς του κ. Ταβουλάρη και άλλοι μιλούσαν εναντίον της προσφοράς και μάλιστα περιπαιχτικά. 
ΓΕΩΡΓΙΟΣ ΣΑΛΑΓΚΟΥΔΗΣ: Πού;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εδώ. Μην εκνευρίζεσθε με την αλήθεια.
Τέταρτο σημείο. Αναφέρθηκε στο σύμβουλο ο κ. Λυκουρέζος και κατόπιν ο αγαπητός κ. Παυλόπουλος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λυκουρέζος δεν είναι αγαπητός;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Με τον κ. Παυλόπουλο μας συνδέει πεντάχρονη φιλία, έχουμε συνεργασθεί στην προηγούμενη Βουλη και μπορώ να τον αποκαλώ αγαπητό. 
Παραμένουν στις δύο πρώτες παραγράφους και δεν πάνε στην τέταρτη και στην πέμπτη παράγραφο όπου αναφέρει ρητά ο σύμβουλος.
Σύμφωνα με τα παραπάνω σε συνάρτηση των παρατηρήσεων των συνημμένων εγγράφων, αλλά και του γεγονότος ότι οι δύο προσφορές είναι μεν τυπικά μη αξιολογήσιμες, αλλά είναι και αξιόλογες και προερχόμενες από αξιόπιστους υποψηφίους, προτείνουμε αναφερόμενοι στα έγγραφα του διαγωνισμού την έναρξη διαπραγματεύσεων με έναν ή και με τους υποψηφίους αντίστοιχα. Εκτιμούμε ότι η έναρξη διαπραγματεύσεων με έναν και όχι με τους δύο υποψηφίους επενδυτές ταυτόχρονα έχει μεγαλύτερες πιθανότητες τελικής ευόδωσης της πώλησης. Το ελληνικό δημόσιο και οι πωλητές μπορούν να επιλέξουν την έναρξη διαπραγματεύσεων με τον υποψήφιο επενδυτή του οποίου οι αιρέσεις είναι ενδεχομένως ευχερέστερο να ικανοποιηθούν, όπως αναφέρεται παραπάνω και αναφέρεται στην εταιρεία HDW. 
ΠΡΟΚΟΠΗΣ ΠΑΥΛΟΠΟΥΛΟΣ: Τι θα πει τυπικά δεν αξιολογούμε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αναφέρεται στην εταιρεία HDW και αναφέρθηκε και ο κ. Σαλαγκούδης στη δευτερολογία του. Η HDW έχει άρει όλες τις αιρέσεις που είχε στην προσφορά της.
ΠΡΟΚΟΠΗΣ ΠΑΥΛΟΠΟΥΛΟΣ: Πότε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Πριν από δέκα ημέρες. Οι αιρέσεις που διατηρεί η HDW είναι οι δύο αιρέσεις τις οποίες έχει αποδεχθεί το ελληνικό δημόσιο και οι μέτοχοι. Και η μία αφορά την Ευρωπαϊκή 'Ενωση και η άλλη την ψήφιση αυτού του νομοσχεδίου. 
ΠΡΟΚΟΠΗΣ ΠΑΥΛΟΠΟΥΛΟΣ: Στη διακήρυξη ήταν;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας λέγω ότι τις αιρέσεις που είχε η HDW τις πήρε πίσω. Επαναλαμβάνω ότι οι αιρέσεις της HDW έχουν αρθεί, πλην δύο που αποδέχεται και το ελληνικό δημόσιο στην αρχική της σύμβαση. 
Επίσης είπατε για αδιαφάνεια και ότι δεν παρουσιάζουμε τα στοιχεία. 
Με δική μας πρωτοβουλία οι δύο προσφορές έχουν δοθεί στους Aρχηγούς των πολιτικών κομμάτων και στους εμπλεκομένους.
Επίσης υπάρχει για πρώτη φορά, όπως είπα και προηγουμένως, ομοφωνία όλων των εμπλεκομένων φορέων σε σχέση με τη διαδικασία πώλησης από το σύμβουλο, τους μετόχους, το δημόσιο, τα συνδικαλιστικά όργανα και το εργατικό κέντρο του Πειραιά και τη ΓΣΕΕ.
Αυτό φαίνεται ότι δεν σας δίνει καμιά ικανοποίηση, αλλά είναι επόμενο. 
Το νομοσχέδιο ενισχύει είτε το θέλετε είτε όχι είτε σας ευχαριστεί είτε όχι την ανταγωνιστικότητα της ελληνικής οικονομίας. Ενισχύει και προωθεί τις αποκρατικοποιήσεις και της ιδιωτικοποιήσεις. Και τέλος δείχνει μια κοινωνική ευαισθησία και μια συναίνεση με τους εργαζομένους, που για σας αυτά τα θέματα είναι άγνωστα. Δεν μπορείτε να τα συλλάβετε. Γι΄ αυτό ακριβώς σας πειράζει που τα βλέπεται πραγματοποιούμενα από εμάς. Εσείς δεν μπορείτε να τα διανοηθείτε. Αυτό είναι το μεγάλο σας πρόβλημα. Και πιστεύω ότι εσείς διακατέχεστε ακόμα από το σύνδρομο το ότι εσείς είστε πρώτοι από μας υπέρ των ιδιωτικοποιήσεων.
Θέλω, όμως, να σας υπενθυμίσω, ότι αυτοί που δίδαξαν την καλύτερη μορφή κρατικοποιήσεων στην Ελλάδα, ήταν η Νέα Δημοκρατία και οι κυβερνήσεις του αειμνήστου Καραμανλή, που ερχόμαστε εμείς πολλές εξ αυτών και σήμερα τις ιδιωτικοποιούμε ...
ΠΡΟΕΔΡΕΥΩΝ (Παναγιώτης Σγουρίδης): Τις κρατικοποιήσεις εννοείτε, όχι τις ιδιωτικοποιήσεις. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, τις κρατικοποιήσεις που έγιναν επί κυβερνήσεων Κωνσταντίνου Καραμανλή.
Εμείς έχουμε μια ξεκάθαρη και θαρραλέα πολιτική την οποία μπορούμε και προσαρμόζουμε κάθε φορά. Είναι μια πολιτική η οποία παραμένει ακμαία και γι' αυτό ακριβώς δικαιώνεται από τον ελληνικό λαό. 
Εσείς μόνο στα γκάλοπ κερδίζετε. Όταν έλθει η ώρα της κρίσης δυστυχώς αποτυγχάνετε και αυτό οπωσδήποτε δεν σας ικανοποιεί και το καταλαβαίνουμε. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του νομοσχεδίου, της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι υπογράφοντες ζητούμε την διεξαγωγή ονομαστικής ψηφοφορίας επίθ της αρχής του υπό συζήτηση σχεδίου νόμου "Απλοποίηση διαδικασιών ίδρυσης εταιρειών, αρμοδιότητας Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΠΕΤΡΕΛΑΙΑ και άλλες διατάξεις".
Αθήνα, 21 Αυγούστου 2001
Οι Αιτούντες Βουλευτές
ΚΑΡΑΜΠΙΝΑΣ ΚΩΝ/ΝΟΣ
ΣΑΛΑΓΚΟΥΔΗΣ ΓΕΩΡΓΙΟΣ
ΠΑΥΛΟΠΟΥΛΟΣ ΠΡΟΚΟΠΙΟΣ
ΣΠΥΡΟΥ ΣΠΥΡΙΔΩΝ
ΔΑΒΑΚΗΣ ΑΘΑΝΑΣΙΟΣ"
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Καραμπίνας. Παρών.
Ο κ. Σαλαγκούδης. Παρών.
Ο κ. Παυλόπουλος. Παρών.
Ο κ. Σταύρου. Παρών.
Ο κ. Δαβάκης. Παρών.
Και ο κ. Σπύρου. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (Άρθρο 72 παράγραφος 3), θα λύσει τη συνεδρίαση για σήμερα Τρίτη 21 Αυγούστου 2001 και ώρα 18.30' με αντικείμενο εργασιών του Τμήματος: νομοθετική εργασία, ονομαστική ψηφοφορία επί της αρχής και συνέχιση της συζήτησης επί των άρθρων και του συνόλου του σχεδίου νόμου: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".
Λύεται η συνεδρίαση
Ώρα λήξης 2.25'.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



