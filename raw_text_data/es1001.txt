
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ ΜΔ΄
Τρίτη, 1 Οκτωβρίου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτού Μ. Γιαννάκου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3) Συζήτηση επικαίρων ερωτήσεων.
α) Προς τον Υπουργό Οικονομίας και Οικονομικών, σχετικά με τις μεταθέσεις των εφοριακών υπαλλήλων κλπ., σελ.
β) Προς τον Υπουργό Μεταφορών και Επικοινωνιών σχετικά με την υπογραφή από τη χώρα μας του μνημονίου κατασκευής του Πανευρωπαϊκού Άξονα VIII, (Παραεγνατία) κλπ, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση στο σύνολο του σχεδίου νόμου του Υπουργείου Δικαιοσύνης: "Ρύθμιση θεμάτων αρμοδιότητας του Υπουργείου Δικαιοσύνης", σελ.
2.Ψήφιση στο σύνολο του σχεδίου νόμου του Υπουργείου Οικονομίας και Οικονομικών: "Σύσταση Νομικού Προσώπου με την επωνυμία "Ελληνικό Παρατηρητήριο για την Κοινωνία της Πληροφορίας", σελ.
3.Συζήτηση επί της αρχής του σχεδίου νόμου του Υπουργείου Ανάπτυξης: "Σύσταση φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις", σελ.
ΟΜΙΛΗΤΕΣ
Α. Επί των επικαίρων ερωτήσεων
ΒΕΡΕΛΗΣ Χ., σελ.
ΓΚΕΣΟΥΛΗΣ Ν., σελ.
ΜΑΚΡΥΠΙΔΗΣ Α., σελ.
ΜΠΕΖΑΣ Α., σελ.
ΦΩΤΙΑΔΗΣ Α., σελ.
ΧΟΥΡΜΟΥΖΙΑΔΗΣ Γ., σελ.
Β. Επί του σχεδίου νόμου του Υπουργείου Ανάπτυξης
ΒΑΘΕΙΑΣ Ι.,σελ.
ΚΕΔΙΚΟΓΛΟΥ Β.,σελ.
ΚΟΥΡΟΥΜΠΛΗΣ Π., σελ.
ΜΑΝΟΣ Α., σελ.
ΜΠΑΣΙΑΚΟΣ Ε., σελ.
ΞΗΡΟΤΥΡΗ Α., σελ.
ΣΑΛΑΓΚΟΥΔΗΣ Γ., σελ.
ΣΚΟΠΕΛΙΤΗΣ Σ.,σελ.
ΣΚΡΕΚΑΣ Θ., σελ.
ΤΣΙΠΡΑΣ Β., σελ.
ΤΖΟΧΑΤΖΟΠΟΥΛΟΣ Α., σελ.
ΧΑΤΖΗΓΑΚΗΣ Σ., σελ.
ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ 2002
ΣΥΝΕΔΡΙΑΣΗ ΜΔ΄
Τρίτη 1 Οκτωβρίου 2002
	Αθήνα, σήμερα την 1η Οκτωβρίου 2002, ημέρα Τρίτη και ώρα 18.40' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από τον κ. Αναστάσιο Μαντέλη, Βουλευτή Β΄ Αθήνας,  τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία οι Εποχικοί Υπάλληλοι Πεζοπόρου Αερομεταφερόμενου Τμήματος Πυροσβεστικού Σώματος  Περιφέρειας Ανατ. Μακεδονίας - Θράκης υποβάλλουν προτάσεις σχετικά με το καθεστώς της εργασιακής τους σχέσης και ζητούν τη μόνιμη λειτουργία του Τμήματος στο Αεροδρόμιο "Δημόκριτος" στην Αλεξανδρούπολη.
2) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία ο Σύνδεσμος Εργοληπτών Δημοσίων 'Εργων Νομού Αργολίδας ζητεί να διακοπεί η διαδικασία συνέχισης του διαγωνισμού για την κατασκευή του έργου "Αποχέτευση 'Αργους - Ολοκλήρωση δικτύου στην εντός σχεδίου πόλης περιοχή" λόγω του αδικαιολόγητου αποκλεισμού του 60% των διαγωνιζομένων.
3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Θεσσαλιώτιδας Φθιώτιδας ζητεί να ενταχθεί η περιοχή του στις περιοχές χαμηλού εισοδήματος.
4) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία η 'Ενωση Αστυνομικών Υπαλλήλων Νομού Ηρακλείου ζητεί τη στελέχωση με το αναγκαίο προσωπικό των Αστυνομικών Υπηρεσιών του Νομού.
5) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία οι Ενώσεις Αξιωματικών Στρατού - Ναυτικού - Αεροπορίας ζητούν την ικανοποίηση των μισθολογικών - συνταξιοδοτικών αιτημάτων του κλάδου.
6) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία οι Ενώσεις Αξιωματικών Στρατού - Ναυτικού - Αεροπορίας ζητούν την ικανοποίηση των μισθολογικών - συνταξιοδοτικών αιτημάτων του κλάδου.
7) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την κατάργηση της απόφασης της Γενικής Διεύθυνσης Φορολογίας που αφορά στο φορολογικό έλεγχο των επιχειρήσεων για την επιστροφή του ΦΠΑ, άνω των 3000 ευρώ.
8) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωση Αστυνομικών Λάρισας ζητεί να αναθεωρηθούν ορισμένες απόψεις ως προς την κατηγοριοποίηση των παραβάσεων, που συντελούν στη μείωση της εγκληματικότητας.
9) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Εμπορικός Σύλλογος Κέρκυρας ζητεί νέα μέτρα φορολόγησης του κλάδου.
10) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για το αίτημα προστασίας των εργασιακών δικαιωμάτων των ναυτεργατών Κέρκυρας.
11) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας σχετικά με την ακαταλληλότητα σχολικών κτιρίων της Κέρκυρας.
12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ιωάννης Χαϊτίδης, κάτοικος Δράμας, ζητεί τη διευθέτηση της συνταξιοδότησής του.
13) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Ανωγείων Ρεθύμνου ζητεί τη χορήγηση στο Δήμο του ενός πολυμορφικού αυτοκινήτου για τη μεταφορά του προσωπικού της Μονάδας Κοινωνικής Μέριμνας και των ηλικιωμένων της περιοχής του.
14) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την επίλυση λειτουργικών προβλημάτων  του Αερολιμένα Μυτιλήνης λόγω ελλειπούς στελέχωσης.
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Προσωπικού ΕΥΔΑΠ αντιτίθεται  στην σχεδιαζόμενη επίθεση των ΗΠΑ στο Ιράκ.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Υπαλλήλων Οργανισμών Εγγείων Βελτιώσεων Λασιθίου ζητεί διευκρινήσεις για σύνολο εργασιών, που καθημερινά εκτελούνται κάτω από ανθυγιεινές συνθήκες από Υδρονομείς Λειτουργούς Εργατοτεχνίτες  των ΤΟΕΒ του Νομού Λασιθίου.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την απαγόρευση της θήρας στην περιοχή του.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Ιεράπετρας "Ο ΗΣΙΟΔΟΣ" διαμαρτύρεται για τις ρυθμίσεις της εγκυκλίου 19 με θέμα "Εξαίρεση από την ασφαλιστική κάλυψη του ΕΛΓΑ".
19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος των Καθηγητών του 1ου ΤΕΕ Γυθείου Λακωνίας ζητεί την επίλυση των λειτουργικών προβλημάτων του πιο πάνω σχολείου.
20) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία οι Κάτοικοι της περιοχής Ν.Σ. Σταθμού Θεσσαλονίκης διαμαρτύρονται για τη μεταφορά της μονάδας χορήγησης μεθαδόνης στην οδό Αναγεννήσεως 46 Α' στη Θεσσαλονίκη.
21) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία οι Ενώσεις Αποστράτων Αξιωματικών Στρατού - Ναυτικού - Αεροπορίας ζητούν την ικανοποίηση των μισθολογικών και συνταξιοδοτικών αιτημάτων των μελών τους.
22) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία το Τεχνικό Επιμελητήριο Ελλάδας, Τμήμα Κεντρικής Μακεδονίας υποβάλλει προτάσεις για την ανάθεση στον ΟΣΚ Α.Ε. της υλοποίησης προγράμματος σχολικής στέγης στην περιοχή Θεσσαλονίκης.
23) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η 'Ενωση Αστυνομικών Υπαλλήλων Αττικής ζητεί την καταβολή του επιδόματος για την απασχόληση πέραν της 22ας ώρας.
24) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Αστυνομικών Υπαλλήλων Αττικής ζητεί την καταβολή του επιδόματος για την απασχόληση πέραν της 22ας ώρας.
25) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων Εύβοιας ζητεί την άμεση απομάκρυνση των λαθρομεταναστών από την περιοχή του λόγω της ακαταλληλότητας του χώρου, όπου έχουν κατασκηνώσει.
26) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Στυρέων Εύβοιας ζητεί την άμεση απομάκρυνση των λαθρομεταναστών από την περιοχή του λόγω της ακαταλληλότητας του χώρου, όπου έχουν κατασκηνώσει.
27) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία Εργαζόμενοι στο Κέντρο Ανοιχτής Προστασίας Ηλικιωμένων του Δήμου Ελυμνίων Εύβοιας ζητούν να συνεχισθεί ομαλά η λειτουργία του πιο πάνω Κέντρου.
28) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Υπαλλήλων Πυροσβεστικού Σώματος Σπάρτης ζητεί την αναβάθμιση της Πυροσβεστικής Υπηρεσίας Σπάρτης από Γ' τάξης Σταθμό σε Α' τάξης Σταθμό.
29) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Αποστράτων Αξιωματικών Στρατού, Παράρτημα Τρίπολης, ζητεί την ικανοποίηση μισθολογικών και συνταξιοδοτικών αιτημάτων των μελών της.
30) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Φάριδος Λακωνίας ζητεί την εκτίμηση των ζημιών που υπέστησαν οι καλλιέργειες ελιάς και αμπελιού ύστερα από την τελευταία χαλαζόπτωση.
31) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Σπάρτης διαμαρτύρεται για αυθαίρετες επιβολές προστίμων σε επιχειρήσεις για μη εγγραφή στο βιβλίο ανθρώπων που βρίσκονται στην επιχείρηση, ακόμη και ως πελάτες.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 279/8-7-2002 ερώτηση δόθηκε με το υπ' αριθμ. 16163/24-7-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 279/8-7-2002 που κατατέθηκε από τους Βουλευτές κυρίους Άγγελο Τζέκη και Γιώργο Χουρμουζιάδη και αφορά στο αντικείμενο του θέματος, σας γνωρίζουμε κατά λόγο αρμοδιότητας τα εξής:
Σε ό,τι αφορά στην παρουσία λαθρομεταναστών στη Χώρα, εφόσον αυτοί εισέρχονται από το χερσαίο χώρο, εφαρμογή έχει το Σχέδιο "ΒΑΛΚΑΝΙΟ", ενώ όταν εισέρχονται από τα θαλάσσια σύνορα, εφαρμογή έχει το σχέδιο "ΠΟΣΕΙΔΩΝΙΟ", βάσει του οποίου οι Νομαρχιακές Αυτοδιοικήσεις μεριμνούν για την εξασφάλιση της προσωρινής διαμονής σίτισης και περίθαλψής τους με δαπάνες των Υπουργείων Εσωτερικών, Δημόσιας Διοίκησης και Αποκέντρωσης και Υγείας και Πρόνοιας και πάντως όχι πέραν των τριάντα ημερών.
Για τα υπόλοιπα θέματα αρμόδια να απαντήσουν είναι τα συνερωτώμενα Υπουργεία Δημόσιας Τάξης και Υγείας - Πρόνοιας στα οποία κοινοποιούμε το παρόν έγγραφό μας, προκειμένου να ενημερώσουν απευθείας την Εθνική Αντιπροσωπεία.
Ο Υφυπουργός
Λ. ΠΑΠΑΔΗΜΑΣ"
2. Στην με αριθμό 253/5-7-2002 ερώτηση δόθηκε με το υπ' αριθμ. 505/23-7-2002 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση 253/5-7-2002 του Βουλευτή κ. Κώστα Καρρά, σας γνωρίζουμε τα εξής:
Η αρμόδια Β΄ Εφορεία Προϊστορικών και Κλασικών Αρχαιοτήτων του ΥΠ.ΠΟ., κατόπιν ενδελεχούς ανασκαφικής έρευνας στο ακίνητο ιδιοκτησίας κ. Αρ. Σκοτίδα επί των οδών Αχαρνών και Σωκράτους 21 στην Κηφισιά, έκρινε ότι τα αρχαιολογικά κατάλοιπα που ανευρέθηκαν δεν ήταν άξια διατήρησης λόγω της απουσίας οιασδήποτε μνημειώδους κατασκευής, λόγω του απλού τύπου των αποκαλυφθέντων, καθώς και λόγω της κακής κατάστασης διατήρησής τους και χορήγησε στον ενδιαφερόμενο άδεια ανέγερσης οικοδομής υπό συγκεκριμένους όρους, σύμφωνα με την πάγια διαδικασία που τηρείται από την Αρχαιολογική Υπηρεσία.
Οι όροι αφορούν στην παρακολούθηση των σκαπτικών εργασιών από εντεταλμένο υπάλληλο της Β' Εφορείας Προϊστορικών και Κλασικών Αρχαιοτήτων, ολοκλήρωση της ανασκαφικής έρευνας των τάφων που βρίσκονται στη βόρεια και ανατολική πλευρά του ακινήτου, κατασκευή εκμαγείου μίας χαρακτηριστικής πυράς των Αρχαϊκών Χρόνων με δαπάνη του ιδιώτη, και μεταφορά των μαρμάρινων σαρκοφάγων με δαπάνη, επίσης, του ιδιώτη στην Αρχαιολογική Συλλογή Κηφισιάς. Υπό την προϋπόθεση της εκτέλεσης των ανωτέρω όρων δύναται να πραγματοποιηθούν οι οικοδομικές εργασίες. Ο ενδιαφερόμενος δεν τήρησε τον όρο για έγκαιρη ειδοποίηση της Εφορείας Αρχαιοτήτων προκειμένου να υπάρξει παρακολούθηση των εργασιών, με αποτέλεσμα η Β' Εφορεία να στείλει σήμα διακοπής εργασιών προς τον ενδιαφερόμενο και το αρμόδιο Αστυνομικό Τμήμα της Κηφισιάς.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
3. Στην με αριθμό 178/4-7-02 ερώτηση δόθηκε με το υπ' αριθμ. 10160/26-7-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Σε απάντηση της ερώτησης με αριθμό 178/4-7-2002, που κατέθεσε στη Βουλή ο Βουλευτής κ. Στέφανος Μάνος, με θέμα "Κάρτα Κοινωνικής Ασφάλισης", σας πληροφορούμε τα εξής:
Α. Συνοπτική περιγραφή έργου
Η δημιουργία του Εθνικού Γενικού Μητρώου όλων των Ασφαλισμένων, Συνταξιούχων και Εργοδοτών της Χώρας θεσμοθετήθηκε με το άρθρο 64 του ν. 2084/92 "Αναμόρφωση της Κοινωνικής Ασφάλισης και άλλες διατάξεις", και συμπληρώθηκε/τροποποιήθηκε με την παρ. 8 του άρθρου 20 του ν. 2556/97 και το άρθρο 39 του ν. 267/99.
Την ευθύνη της δημιουργίας και τήρησης των Εθνικών Μητρώων Ασφαλισμένων, Εργοδοτών και Συνταξιούχων (ΕΜΑΕΣ) έχει η ΓΓΚΑ, οι δε Ασφαλιστικοί Φορείς της χώρας έχουν την υποχρέωση να τροφοφοδοτούν αυτό με τα απαραίτητα στοιχεία.
Σε καθένα ασφαλισμένο ή συνταξιούχο ή εργοδότη, που εντάσσεται στο ΕΜΑΕΣ αποδίδεται ένας μοναδικός 11ψήφιος Αριθμός Μητρώου Κοινωνικής Ασφάλισης (ΑΜΚΑ), ο οποίος δηλώνει την ημερομηνία γέννησης, τον αύξοντα αριθμό καταχώρησης στο Εθνικό Μητρώο στην ίδια ημερομηνία γέννησης και το φύλλο.
Επίσης κάθε εντασσόμενος στο ΕΜΑΕΣ εφοδιάζεται με παραστατικό του ΑΜΚΑ του, το οποίο είναι η Κάρτα Κοινωνικής Ασφάλισης (Κ.Κ.Α.).
Η υλοποίηση και λειτουργία του Πληροφορικού Συστήματος (Π.Σ.) ΑΜΚΑ-ΕΜΑΕΣ ανατέθηκε από τη ΓΓΚΑ στο Κέντρο Ηλεκτρονικού Υπολογιστού Κοινωνικών Υπηρεσιών (ΚΗΥΚΥ). Η Γ.Γ.Κ.Α. συντονίζει και κατευθύνει όλους τους εμπλεκόμενους φορείς, προδιαγράφει τις διαδικασίες, θέτει τις προτεραιότητες και τα όρια και παρέχει κάθε σχετική πληροφοορία προς τους πολίτες.
Το ΕΜΑΕΣ τηρείται σε κεντρική σχεσιακή βάση δεδομένων (ΒΔ), εγκατεστημένη σε έναν Η/Υ -server του ΚΗΥΚΥ, με τον οποίο διασυνδέονται, μέσω του Δικτύου Κοινωνικής Ασφάλισης (194 κόμβοι πανελλαδικά, εκ των οποίων το 50% περίπου στο Νομό Αττικής), οι χρήστες του Π.Σ. (όλοι οι Φορείς Κοινωνικής Ασφάλισης της Χώρας, οι Δ/νσεις Υγιεινής των Νομαρχιακών Αυτοδιοικήσεων, οι Δ/νσεις Προσωπικού των Γενικών Επιτελείων Στρατού, Αεροπορίας, Ναυτικού και Λιμενικού Σώματος, το Υπουργείο Υγείας Πρόνοιας και η ΓΓΚΑ).
Το έργο ξεκίνησε το Μάρτιο του 1993. Μέχρι σήμερα έχουν ενταχθεί στο ΕΜΑΕΣ και έχουν πάρει συνολικά ΑΜΚΑ περίπου 2.190.000 ασφαλισμένοι και 133.000 συνταξιούχοι και έχουν εκτυπωθεί 1.804.000 περίπου Κάρτες Κοινωνικής Ασφάλισης.
Από τα ανωτέρω προκύπτει ότι το όλο έργο είναι πρωτοποριακό αλλά και τεράστιας σπουδαιότητας για το χώρο της Κοινωνικής Ασφάλισης και ιδιαίτερα για την προσπάθεια αναμόρφωσης του κοινωνικοασφαλιστικού συστήματος της Χώρας. Είναι επίσης προφανές ότι η προσπάθεια ολοκλήρωσης του έργου αντιμετωπίζει πολλές δυσκολίες λόγω του πολυδιάσπαστου οργανωτικού χαρακτήρα του ελληνικού συστήματος κοινωνικής ασφάλισης (ύπαρξη πολλών φορέων, συναρμοδιότητες πολλών Υπουργείων, κ.α.)
Β. Απαντήσεις επί των συγκεκριμένων ερωτημάτω
1.Το Π.Σ. ΑΜΚΑ - ΕΜΑΕΣ, ως αυτοτελές Πληροφοριακό Σύστημα διαθέτει πληθώρα διεργασιών και εσωτερικών ελέγχων πολλαπλών επιπέδων (έλεγχοι πρόσβασης, λογικοί έλεγχοι, έλεγχοι συσχέτισης πεδίων, κ.λπ), οι οποίοι καθορίζουν την πορεία των επεξεργασιών και εξασφαλίζουν την ορθότητα των αποτελεσμάτων. Ως αποτέλεσμα των αναφερομένων ελέγχων, σε καμμιά περίπτωση δεν αποστέλλονται στοιχεία για εκτύπωση Κ.Κ.Α. για ασφαλισμένο ή συνταξιούχο, που έχει αποβιώσει. Προϋπόθεση γι' αυτό είναι να υπάρξει αναγγελία της αντίστοιχης "μεταβολής θανάτου" από τον αρμόδιο φορέα.
Από τα πιο πάνω αναφερόμενα προκύπτει ότι η αποστολή Κ.Κ.Α. σε άτομο που έχει αποβιώσει, οφείλεται κατά την άποψή μας στη χρονική καθυστέρηση από την ημερομηνία λήψης των στοιχείων του ατόμου (μαζική απογραφή) μέχρι την ημερομηνία αποστολής της Κάρτας από τον αρμόδιο φορέα στον ασφαλισμένο ή συνταξιούχο του. Στο διάστημα αυτό θα πρέπει να επήλθε ο θάνατος του εν λόγω ατόμου.
Πιθανοί λόγω καθυστέρησης είναι:
Καθυστέρηση στη συλλογή των στοιχείων από τον ασφαλιστικό του φορέα και προώθησής των στο ΚΗΥΚΥ για ένταξη και απονομή ΑΜΚΑ, δεδομένου ότι η μαζική απογραφή και ο έλεγχος των στοιχείων είναι μια χρονοβόρος διαδικασία.
Καθυστέρηση στην εκτύπωση της Κ.Κ.Α., δεδομένης και της υπερδιετούς στασιμότητας στην εκτύπωση Κ.Κ.Α., λόγω προβλήματος  που παρουσιάστηκε στο διαγωνισμό ανάδειξης αναδόχου για την εκτύπωση των Καρτών.
Καθυστέρηση στην αποστολή της Κ.Κ.Α από τον αρμόδιο φορέα στον ασφαλισμένο ή συνταξιούχο του.
Συνδυασμός των πιο πάνω.
Σημειώνουμε ότι θα μπορούσαμε να ήμασταν περισσότερο ακριβείς για το συγκεκριμένο άτομο αντλώντας πληροφορίες από τη Βάση Δεδομένων του ΑΜΚΑ - ΕΜΑΕΣ, αν γνωρίζαμε τα στοιχεία ταυτοποίησης αυτού (π.χ. ΑΜΚΑ, αριθ. Αστ. Ταυτότητας).
Επισημαίνουμε ότι η Κ.Κ.Α. δεν χρησιμοποιείται στη διαδικασία είσπραξης χρηματικών παροχών, όπως συντάξεις, επιδόματα, κλπ. αλλά, όπως προαναφέρθηκε αποτελεί απλά το προβλεπόμενο από το νόμο παραστατικό του ΑΜΚΑ.
2. Από τα παραπάνω εκτεθέντα γίνεται σαφές ότι τον έλεγχο της ορθότητας των στοιχείων τον έχει ο αρμόδιος φορέας ενώ το ΚΗΥΚΥ έχει την ευθύνη της ορθής καταχώρησης των στοιχείων της απογραφής στη Βάση Δεδομένων και την ευθύνη της ακεραιότητάς των.
3. Στο συνοδευτικό έντυπο της Κ.Κ.Α. αναγράφεται ότι σε περίπτωση λάθους ή μελλοντικής αλλαγής των στοιχείων της Κάρτας, θα πρέπει ο ενδιαφερόμενος να μεταβεί στο φορέα κύριας ασφάλισής του ή στη Δ/νση Υγιεινής (για τους δημόσιους υπαλλήλους) ή στο ΤΥΔΚΥ (για τους υπαλλήλους των ΟΤΑ που συνταξιοδοτούνται από το δημόσιο), προκειμένου ο αρμόδιος φορέας να προβεί στη σχετική διόρθωση ή αλλαγή.
Τέλος, θα πρέπει να επισημάνουμε ότι φαινόμενα, όπως το εν λόγω, θα εκλείψουν μετά την ολοκλήρωση των Γενικών Εθνικών Μητρώων Κοινωνικής Ασφάλισης και την έναρξη της πλήρους λειτουργίας του Πληροφοριακού Συστήματος ΑΜΚΑ- ΕΜΑΕΣ, αφού τότε  οι φορείς, μέσω του Δικτύου Κοινωνικής Ασφάλισης, θα ενημερώνουν άμεσα (και όχι με μαζικές απογραφές) το ΕΜΑΕΣ, τόσο με τους νέους ασφαλισμένους ή συνταξιούχους των, όσο και με τις μεταβολές των στοιχείων τους.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ"
4. Στην με αριθμό 278/8-7-02 ερώτηση δόθηκε με το υπ' αριθμ. 11328/26-7-02  έγγραφο από τον Υπουργό Ανάπτυξης η ακόλουθη απάντηση:
"Απαντώντας στην ερώτηση 278/8-7-2002, που κατέθεσε στη Βουλή των Ελλήνων ο Βουλευτής κ. Κ. Καρράς, σας διαβιβάζουμε το υπ' αριθμ. ΓΔΝΣ/2619/23-7-2002 έγγραφο της Δημόσιας Επιχείρησης Ηλεκτρισμού (ΔΕΗ), με το οποίο δίδεται απάντηση στο θιγόμενο στην ανωτέρω Ερώτηση θέμα.
Ο Υπουργός
Α ΤΣΟΧΑΤΖΟΠΟΥΛΟΣ"
Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στην με αριθμό 234/5.7.02 ερώτηση δόθηκε με το υπ' αριθμ. 340/24.7.02 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθμ. πρωτ. 234/5.7.02 εγγράφου σας, με το οποίο μας διαβιβάστηκε ερώτηση του Βουλευτή κ. Π. Λαφαζάνη που κατατέθηκε στη Βουλή των Ελλήνων, σας γνωρίζουμε τα ακόλουθα:
1. Οι αυξήσεις στους ναύλους επιβατών και οχημάτων των πλοίων που ανακοινώθηκαν δεν αναφέρονται σε ονομαστικό ποσοστό αύξησης επί των παλαιών ναύλων αλλά αφορούν την κάθε γραμμή ξεχωριστά και επιτρέπεται να ανέρχονται σε ποσοστό από 0% έως και 6%, ανάλογα με την απόκλιση του προηγούμενου ναύλου από το νέο πρότυπο υπολογισμών που βασίζεται στην απόσταση και οριακούς συντελεστές απόστασης.
2. Με δεδομένο το ν. 2932/2001, το Συμβούλιο Ακτοπλοϊκών Συγκοινωνιών γνωμοδότησε ότι πρέπει να καθορισθεί ένα όριο ανώτατης τιμολόγησης στην οικονομική θέση και στα οχήματα που θα βασίζεται στους καθορισθέντες ναύλους, με βάση το οποίο θα μπορεί το Υπουργείο Εμπορικής Ναυτιλίας να αποδεχθεί ή να απορρίψει μία ανώτατη εκ μέρους του πλοιοκτήτη τιμολόγηση ως υπερβολική και αντίθετη με το δημόσιο συμφέρον. Το Υπουργείο Οικονομικών αφού έκανε αποδεκτή τη νέα μέθοδο υπολογισμών των ναύλων, έχοντας υπόψη την ανάγκη συγκράτησης της επιτρεπτής ανώτατης τιμολόγησης της οικονομικής θέσης και των οχημάτων μετά την 01/11/2002 την τιμή εκείνη που θα ισχύει το θέρος 2002, με επιτρεπτή πρόσθετη απόκλιση από 0%-5% υπολογιζόμενη ξεχωριστά για την κάθε γραμμή και κατά τον ίδιο, όπως ακριβώς προαναφέρθηκε, τρόπο.
3. Εκτός των ανωτέρω, η αρμόδια Επιτροπή που συστήθηκε για την εξέταση όλων των θεμάτων ναυλολογίου, εισηγήθηκε στη Γνωμοδοτική Επιτροπή Ακτοπλοϊκών Συγκοινωνιών, η οποία ομόφωνα έκανε αποδεκτή την εισήγηση, για προσαύξηση κατά ποσοστό 20% των ναύλων επιβατών και κατά 10% των ναύλων οχημάτων των συμβατικών πλοίων που είναι ηλικίας κάτω των δέκα ετών. Στην παραπάνω εισήγηση συμφώνησε και το Υπουργείο Οικονομικών. Η προσαύξηση των ναύλων των συμβατικών πλοίων ηλικίας κάτω των δέκα ετών αποσκοπεί στη δίκαιη αμοιβή της υπηρεσίας που αυτά προσφέρουν ως νέα πλοία και απορρέει από την ανάγκη προσφοράς νέων πλοίων στις θαλάσσιες ενδομεταφορές για την καλύτερη, πιο άνετη και ασφαλέστερη μεταφορά των επιβατών.
4. Η όλη προσπάθεια στοχεύει στην εκλογίκευση και στον ορθολογισμό των ναύλων στις διάφορες γραμμές. Έτσι δόθηκαν μικρές αυξήσεις, ενώ παράλληλα δόθηκε στους μεταφορείς και η δυνατότητα να εφαρμόζουν από 15/5/02 εμπορικές εκπτώσεις που μπορούν να ανέρχονται σε ποσοστό μέχρι και 50% επί των ναύλων έτσι ώστε να λειτουργήσει η ελεύθερη αγορά και να υπάρξει ανταγωνισμός προς όφελος των επιβατών.
5. O ναύλος επιβατών που ισχύει για τις γραμμές Περάματος-Παλουκίων και Πειραιά Παλουκίων είναι σύμφωνος με τις Αποφάσεις που έχουν εκδοθεί και ισχύουν για όλες τις ακτοπλοϊκές γραμμές της χώρας.
6. Ειδικότερα στη γραμμή Περάματος-Παλουκίων, σύμφωνα με το νέο πρότυπο υπολογισμού, θα έπρεπε να δοθεί στους ναύλους επιβατών αύξηση 42%, η οποία όμως περιορίσθηκε, στο 6%. Στην ίδια γραμμή για να μην υπάρχουν δύο διαφορετικοί ναύλοι επιβατών μεταξύ των επιβατηγών και οχηματαγωγών πλοίων ηλικίας άνω των δέκα ετών και εκείνων των ηλικίας κάτω των δέκα ετών, το ΥΕΝ με νεότερη ρύθμισή του μείωσε την παραπάνω αύξηση στο 6% συν 10% περίπου (αντί για 6% συν 20%) για όλα τα πλοία ανεξαρτήτως ηλικίας. Κατά τον ίδιο τρόπο προσδιορίστηκαν οι ναύλοι των Ι.Χ. επιβατηγών καθώς και των φορτηγών οχημάτων στη γραμμή αυτή, με τελική αύξηση 6% συν 5% περίπου αντί για6% συν 10% για όλα τα πλοία ανεξαρτήτως ηλικίας.
7. Διευκρινίζεται ότι οι ναύλοι των φορτηγών οχημάτων που μέχρι σήμερα στις τοπικές γραμμές υπολογίζονταν με ωφέλιμο φορτίο αποφασίστηκε να υπολογίζονται όπως και σε όλες τις άλλες γραμμές της χώρας με μονάδα μέτρησης το μέτρο. Η αλλαγή αυτή στη μονάδα μέτρησης έγινε σύμφωνα με τη μελέτη με βάση την οποία είχε γίνει ανάλογη μετατροπή στις κύριες, δευτερεύουσες και άλλες πορθμειακές γραμμές. Επειδή μετά την αλλαγή αυτή υπολογισμού του ναύλου διαπιστώθηκαν αποκλίσεις στους ναύλους ορισμένων κατηγοριών φορτηγών (ιδίως των 4 έως 6 μέτρων) αντίστοιχες μειώσεις.
8. Ήδη προωθούνται για επαναδημοσίευση οι τροποποιούμενες αποφάσεις του Κεντρικού Λιμεναρχείου Πειραιά οι οποίες μεταξύ των άλλων περιλαμβάνουν και τις ρυθμίσεις - διορθώσεις των παραγράφων 6 και 7.
9. Τέλος, το έργο της ζεύξης Περάματος - Σαλαμίνας ανήκει στην αρμοδιότητα του Υ.ΠΕ.ΧΩ.Δ.Ε.
Ο Υπουργός
ΓΙΩΡΓΟΣ ΑΝΩΜΕΡΙΤΗΣ"
  6. Στην με αριθμό 286/9-7-02 ερώτηση δόθηκε με το υπ' αριθμ. 68134/26-7-02 έγγραφο από την Υφυπουργό   Υγείας και Πρόνοιας η  ακόλουθη απάντηση:
"Απαντώντας στην ερώτηση 286/9-7-02 που κατατέθηκε στη Βουλή από τον Βουλευτή κ. Ν. Κατσαρό, αναφορικά με τη χορήγηση άδειας άσκησης επαγγέλματος Οπτικού στην κα Μούτλα Αικατερίνη, σας γνωρίζουμε ότι η αίτηση της προαναφερόμενης, εξετάσθηκε από το αρμόδιο Συμβούλιο Αναγνώρισης Τίτλων Εξωτερικού (Σ.Ε.Α.Τ.Ε.Κ.), που υπάγεται στο Υπουργείο Εθνικής Παιδείας και Θρησκευμάτων.
Σύμφωνα με την υπ' αριθμ. 33/15-11-2001 απόσπασπα πρακτικού του Σ.Ε.Α.Τ.Ε.Κ. το οποίο περιήλθε στην αρμόδια Υπηρεσία του Υπουργείου μας με το αριθμ. Πρωτ. Ε/10778/21-6-02 έγγραφο του Ο.Ε.Ε.Κ. (Οργανισμός Επαγγελματικής Εκπαίδευσης και Κατάρτισης), της αναγνωρίσθηκε το δικαίωμα άσκησης στην Ελλάδα του νομοθετικά κατοχυρωμένου επαγγέλματος του Οπτικού υπό τον όρο της πραγματοποίησης ως μέτρου αναπλήρωσης πρακτικής άσκησης προσαρμογής διάρκειας ενός (1) έτους.
Επιπρόσθετα, σας πληροφορούμε ότι ως προς τη διαδικασία πραγματοποίησης της πρακτικής άσκησης προσαρμογής, η αρμόδια Υπηρεσία του Υπουργείου μας, βρίσκεται στο τελικό στάδιο ρύθμισης του όλου θέματος και οι ενδιαφερόμενοι θα ενημερωθούν, σε πολύ σύντομο χρονικό διάστημα.
Η Υφυπουργός
Ε. ΤΣΟΥΡΗ"
  7. Στην με αριθμό 314/9-7-02 ερώτηση δόθηκε με το υπ' αριθμ. 11882/26-7-02 έγγραφο από τον Υπουργό Aνάπτυξης   η  ακόλουθη απάντηση:
"Απαντώντας στην ερώτηση 314/9-7-02  που κατέθεσε στη Βουλή των Ελλήνων ο Βουλευτής κ. Κ. Τασούλας,  σας διαβιβάζουμε το υπ' αριθμ. 5012/22-7-02 έγγραφο του Ινστιτούτου Γεωολογικών και Μεταλλευτικών Ερευνών (ΓΜΕ), με το οποίο δίδεται απάντηση στο θιγόμενο στην ανωτέρω ερώτηση θέμα.
Ο Υπουργός
Α. ΤΣΟΧΑΤΖΟΠΟΥΛΟΣ"
Σημ.:  Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριο συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Πρώτη είναι η με αριθμό 47/26-9-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικώς με τις μεταθέσεις των εφοριακών υπαλλήλων κλπ.
Η επίκαιρη ερώτηση του κ. Μακρυπίδη έχει ως εξής:
"Σοβαρότατο κοινωνικό και υπηρεσιακό πρόβλημα έχει δημιουργηθεί από τις μεταθέσεις εφοριακών υπαλλήλων, οι οποίες αποφασίσθηκαν στις συνεδριάσεις του Β' Υπηρεσιακού Συμβουλίου του Υπουργείου Οικονομικών στις 12-7-2002 και 1-8-2002 αντίστοιχα.
Οι μεταθέσεις αυτές έχουν δημιουργήσει σοβαρά οικογενειακά προβλήματα αφού το σύνολο των μετακινούμενων υπαλλήλων είναι παντρεμένοι με παιδιά. Μεγάλη αναστάτωση έχουν δημιουργήσει και στην εύρυθμη λειτουργία των υπηρεσιών σε μια κρίσιμη περίοδο για την πορεία του προϋπολογισμού. 
Έχουν δημιουργήσει την αίσθηση της αδικίας στους εργαζόμενους στις Δ.Ο.Υ, καθότι δε τηρήθηκαν οι προβλεπόμενες από το π.δ. 344/95 διατάξεις του μοριακού συστήματος μεταθέσεων.
'Έχουν οδηγήσει το Συνδικαλιστικό κίνημα των εργαζομένων στις Δ.Ο.Υ. σε αντιπαράθεση με την πολιτική ηγεσία του Υπουργείου Οικονομικών, καταλογίζοντας σκοπιμότητα στις μεταθέσεις αυτές και ανάμειξη στις επικείμενες συνδικαλιστικές εκλογές.
Για τους λόγους αυτούς ερωτάται ο Υπουργός:
1. Θεωρεί ότι τηρήθηκαν όλες οι προβλεπόμενες διαδικασίες και τα χρονικά όρια σχετικά με τις μεταθέσεις των εφοριακών;
2. Θα προχωρήσει σε επικύρωση της απόφασης του Β' Υπηρεσιακού Συμβουλίου ή όχι και πως σχεδιάζει να αντιμετωπίσει το γενικότερο πρόβλημα της έλλειψης προσωπικού των Δημοσίων Οικονομικών Υπηρεσιών (Δ.Ο.Υ.);"
Θα απαντήσει ο Υφυπουργός Οικονομικών κ. Φωτιάδης. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε  Πρόεδρε, το μοριακό σύστημα των μεταθέσεων αποτέλεσε κατάκτηση των ίδιων των εργαζομένων. Ο ερωτών κύριος συνάδελφος πρέπει να είναι υπερήφανος διότι επί δικής του προεδρίας στην ΠΟΕ -ΔΟΥ θεσμοθετήθηκε με προεδρικό διάταγμα το μοριακό σύστημα. Κατηγορούμαστε ότι δεν το εφαρμόσαμε για μία σειρά χρόνων. Δεν περίμενα, όμως, τη χρονιά που εφαρμόζεται να έχουμε αυστηρή κριτική από την πλευρά των ίδιων των εργαζομένων. Θελήσαμε να είμαστε απόλυτα δίκαιοι. Αυτό που προέχει όμως είναι η εξυπηρέτηση του Έλληνα φορολογούμενου. Αν αυτό συμβαδίζει και με την εξυπηρέτηση των εργαζομένων θα είναι το τέλειο.
Αυτό το αντικειμενικό σύστημα είχε προταθεί από τους ίδιους τους εργαζομένους και είχε γίνει αποδεκτό από την πολιτική ηγεσία. Τώρα το εφαρμόσαμε στο 100%. Αν υπάρξει κάποια τυπική παράλειψη στην εφαρμογή του μοριακού συστήματος μπορεί να υποβληθεί ένσταση στο υπηρεσιακό συμβούλιο προκειμένου να διορθωθεί. Δεν πρέπει να περισσεύουν υπάλληλοι σε ορισμένες υπηρεσίες και σε κάποιες άλλες περιοχές παραμεθόριες και νησιωτικές οι υπηρεσίες να βρίσκονται στα πρόθυρα του κλεισίματος λόγω έλλειψης υπαλλήλων.
Κατ' αρχάς στην πρώτη συνεδρίαση του υπηρεσιακού συμβουλίου καταγράφονται οι ελλείψεις των υπηρεσιών και ιδιαίτερα στην παραμεθόριο και στις νησιωτικές περιοχές, χωρίς να αναφερθούν ονόματα. Δεύτερον, από τον πίνακα που συντάχθηκε και κοινοποιήθηκε στους υπαλλήλους με τη σειρά βάσει μορίων μετατέθηκαν ορισμένοι από αυτούς στα νησιά του Αιγαίου, στη Θράκη και σε άλλες περιοχές που έχουν ελλείψεις. Βάση ποσοστού κάλυψης είναι το 82% των οργανικών θέσεων που είναι ο μέσος όρος κάλυψης όλων των υπηρεσιών, αφού είναι γνωστό ότι υπάρχουν ελλείψεις στις οργανικές θέσεις σε όλη την Ελλάδα. Στο Νομό Αιτωλοακαρνανίας περισσεύουν είκοσι οκτώ υπάλληλοι. Στο Νομό Βοιωτίας έχουμε ελλείψεις δεκαεννέα υπαλλήλων. Στο Νομό Αχαΐας περισσεύουν τριάντα τρεις υπάλληλοι, ενώ στο Νομό Κερκύρας οι ελλείψεις είναι σαράντα τέσσερις υπάλληλοι. Αναφέρομαι σε μεγάλες ΔΟΥ. 
Καμία απολύτως παραβίαση δεν έγινε στον πίνακα των μορίων. Σε ορισμένες περιπτώσεις που έγινε λάθος από ελλιπή πληροφόρηση του συστήματος την επόμενη ημέρα μετά από αιτήματα αποκαταστάθηκε το όποιο λάθος σε σχέση με τα μόρια. Τελικώς θα πρέπει το μοριακό σύστημα που ήταν κατάκτηση των εργαζομένων, οι ίδιοι οι εργαζόμενοι να το στηρίξουν. Ένα αντικειμενικό σύστημα δεν μπορεί να είναι απόλυτα δίκαιο. Ένα αντικειμενικό σύστημα έχει τα πλεονεκτήματά του αλλά δεν μπορεί να είναι και τέλειο. Μπορούμε στο μέλλον να το διορθώσουμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Σχετικά με τις μεταθέσεις και με τα προβλήματα που έχουν δημιουργήσει στους εργαζόμενους των ΔΟΥ θέλω να πω τα εξής: Με τo προεδρικό διάταγμα 344/1995 καθιερώθηκε αντικειμενικός τρόπος υπηρεσιακών μεταβολών. Μέχρι το 2000 αυτός ο τρόπος εφαρμόστηκε τρεις φορές. Άρα δεν εφαρμόστηκε φέτος για πρώτη φορά όπως είπε ο κ. Υφυπουργός. Το 2000 ήταν Υπουργός ο κ. Φωτιάδης, εφάρμοσε, το Μοριακό Σύστημα μεταθέσεων; Όχι. Γιατί; Το 2001 το εφάρμοσε; Όχι. Γιατί; Γιατί εφαρμόστηκε το 2002; Επειδή έχουμε συνδικαλιστικές εκλογές; Έχει υλοποιηθεί απ' αυτές τις εκατόν πενήντα, διακόσιες μεταθέσεις καμία μέχρι σήμερα; 'Όχι και γιατί;  Για να είναι σε ομηρία οι εργαζόμενοι;
Δεύτερον, σχετικά με αυτά που απάντησε ή μάλλον δεν απάντησε ο κύριος Υπουργός. Το προεδρικό διάταγμα προβλέπει μετακίνηση στον όμορο νομό. Και δεν είναι όμορος νομός η Θεσσαλονίκη στον Έβρο, κύριε Υπουργέ, ούτε η Κεφαλονιά στην Αιτωλοακαρνανία  ούτε η Κέρκυρα στην 'Αρτα ούτε το Κρανίδι στην Πάτρα. 
Σε μία εποχή που γίνεται σοβαρή προσπάθεια να αμβλυνθούν οι αντιθέσεις, και που επιδιώκουμε να πετύχουμε την  κοινωνική συναίνεση με τους εργαζόμενους -γιατί δεν αρκεί να ψηφίσουμε το πιο τέλειο, το πιο δίκαιο, το ιδανικό φορολογικό σύστημα- αν δεν μπορούμε να απευθυνθούμε στον παράγοντα άνθρωπο, στους εργαζόμενους ως συνεργάτες και όχι ως υπήκοους ή υποτακτικούς, ιδιαίτερα αυτήν την εποχή την κρίσιμη για την πορεία του προϋπολογισμού τότε οδηγούμαστε σε σύγκρουση, σε ρήξη και σε αποτυχία. Και επειδή ακούστηκαν πολλά ότι οι μετακινήσεις αυτές έχουν να κάνουν με ένα υπαρκτό φαινόμενο της διαφθοράς, μπορείτε να μου πείτε αν από τους εκατόν πενήντα - διακόσιους μετακινούμενους είναι ένας από τα ελεγκτικά κέντρα ή το Σώμα Δίωξης Οικονομικού Εγκλήματος; Είναι όλοι μητέρες ή πατέρες και κανείς από αυτούς δεν εργάζεται στο Τμήμα Ελέγχου αλλά είναι υπάλληλοι σε εσωτερικά και διεκπεραιωτικά τμήματα των Δ.Ο.Υ.
Τι μέλλει γενέσθαι γι' αυτές που εκκρεμούν; 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ένα είναι το σφάλμα μας, ότι δεν πρέπει να κάνουμε μεταθέσεις όταν έχουμε προεκλογική περίοδο είτε εθνικές είτε δημοτικές, είτε συνδικαλιστικές εκλογές, γιατί ο καθένας υιοθετεί όλα τα "δίκαια" αιτήματα των εργαζομένων. Όταν, όμως με δική μου εντολή πάγωσαν όλα ακόμη και τα πραγματικά δίκαια αιτήματα των εργαζομένων όπως κάποιος που μετατέθηκε για πέντε χρόνια στην παραμεθόριο και όφειλε να επιστρέψει, γιατί πραγματικά του δινόταν το δικαίωμα από το νόμο, τότε τα πράγματα έμπλεξαν. Δεν μπορεί να είμαστε με όλους. Ήταν όντως "σφάλμα μας" το ότι ασχοληθήκαμε με μεταθέσεις. Έπρεπε να κλείσουμε όλες τις εφορίες γιατί είχαμε συνδικαλιστικές εκλογές και ο καθένας ήθελε να υιοθετήσει το πρόβλημα του κάθε εργαζομένου. Ο ίδιος είπα ότι "ασφαλώς, όταν γίνονται μεταθέσεις με το αντικειμενικό μοριακό σύστημα, θα υπάρχουν και αδικίες". Και όταν λέμε αδικίες δεν εννοούμε ότι κάποιον ωφελούμε και κάποιον βλάπτουμε. Τα μόρια είναι μόρια, είναι ψυχρή η λογική υπολογισμού και όποιος έχει τα απαιτούμενα μόρια, θα καλύψει τη θέση. Κάποια στιγμή θα πρέπει να καλυφθούν και τα νησιά, και οι παραμεθόριες περιοχές. 
Αυτό που λέτε δεν το είδα εγώ ποτέ γραπτό, ως πρόταση, ότι για να πληρωθούν οι δέκα κενές θέσεις ενός νομού πρέπει να γίνουν αλυσιδωτές πεντακόσιες μετακινήσεις. Να το πουν εργαζόμενοι, ότι αντί δέκα μετακινήσεων θέλουν ο Έβρος να καλυφθεί από τη Ροδόπη, η Ροδόπη από την Ξάνθη, η Ξάνθη από την Καβάλα, η Καβάλα από τη Δράμα, η Δράμα από τις Σέρρες, οι Σέρρες από το Κιλκίς και το Κιλκίς από τη Θεσσαλονίκη. Συμπληρώνονται τα κενά από τις περιοχές όπου υπάρχει πλεόνασμα. Και δεν θα επιτρέψουμε να υπάρχει νομός που να μην έχουν καθίσματα να καθίσουν οι εργαζόμενοι και νομός στον οποίο θα αναγκαστούμε να κλείσουμε μια ΔΟΥ έστω ασήμαντη, όσον αφορά τα έσοδα, αλλά πολύ σημαντική για την εξυπηρέτηση των πολιτών των παραμεθορίων ή νησιωτικών περιοχών.
ΑΝΔΡΕΑΣ ΜΑΚΡΥΠΙΔΗΣ: Μα, εφτακόσιες προσλήψεις θα κάνετε σε τρεις μήνες. Γιατί δεν τους πάτε στον 'Εβρο; 
ΠΡΟΕΔΡΕΥΩΝ (Κωνσταντίνος Γείτονας): Ξέρετε ότι δεν δικαιούστε το λόγο. 
ΑΝΔΡΕΑΣ ΜΑΚΡΥΠΙΔΗΣ: Μα, δεν απαντά ο κύριος Υπουργός. 
ΠΡΟΕΔΡΕΥΩΝ (Κωνσταντίνος Γείτονας): Δεν προβλέπεται δευτερολογία σας. Ο κύριος Υπουργός απάντησε. 
ΑΝΔΡΕΑΣ ΜΑΚΡΥΠΙΔΗΣ: Θα την μετατρέψουμε σε επερώτηση αν υπάρχει ενδιαφέρον. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! 
Δεύτερη είναι η με αριθμό 48/26.9.2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τους Υπουργούς Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, σχετικώς με την υπογραφή από τη χώρα μας, του μνημονίου κατασκευής του Πανευρωπαϊκού 'Αξονα VIII, (Παραεγνατία) κλπ. 
Η επίκαιρη ερώτηση του κ. Μπέζα έχει ως εξής:
"Στη διάρκεια της ελληνικής προεδρίας στην Ευρωπαϊκή Ένωση το 1994, η Ελλάδα ενέκρινε τη χρηματοδότηση σύνταξης οικονομοτεχνικής μελέτης για την κατασκευή του Πανευρωπαϊκού Άξονα VIII, της λεγόμενης Παραεγνατίας (Δυρράχιο - Σκόπια - Σόφια - Μπουργκάς). 
Η Κυβέρνηση τότε για να δικαιολογήσει την πράξη της αυτή, προέβαλλε ως κύριο επιχείρημα το γεγονός ότι η Εγνατία Οδός θα ολοκληρωθεί σύντομα, οπότε δεν θα υπάρξει ανάγκη κατασκευής της Παραεγνατίας. 
Ο οριζόντιος άξονας της Εγνατίας με το σύστημα των εννέα Κάθετων Αξόνων της, που προσφέρουν διασύνδεση με τις υπόλοιπες χώρες της Βαλκανικής, θα είναι πράγματι όταν ολοκληρωθεί ο συλλεκτήρας όλων των πανευρωπαϊκών διαδρόμων που οδεύουν από Βορρά προς Νότο και θα εξυπηρετεί τις τρεις βασικές γεννήτριες μεταφορικών κινήσεων, τη Μαύρη Θάλασσα, την Ανατολική Μεσόγειο (Αιγαίο) και το Ιόνιο/Αδριατική. 
Η Κυβέρνηση όμως, ενώ η Εγνατία ακόμα κατασκευάζεται χωρίς μελέτες σε όλα τα τμήματα και διασφαλισμένη χρηματοδότηση και ενώ η κατασκευή των κάθετων αξόνων της δεν έχει πρακτικά ακόμα αρχίσει, υπέγραψε πρόσφατα μνημόνιο συνεργασίας για την κατασκευή του Πανευρωπαϊκού Άξονα VIII, πλήττοντας στην ουσία τα εθνικά συμφέροντα". 
Ερωτώνται οι κύριοι Υπουργοί ΠΕ.ΧΩ.ΔΕ. και Μεταφορών και Επικοινωνιών
Ποιοι λόγοι επέβαλλαν την υπογραφή από τη χώρα μας του συγκεκριμένου μνημονίου, όταν η πιθανή κατασκευή της Παραεγνατίας υποβαθμίζει το στρατηγικό ρόλο της Εγνατίας Οδού στη Βαλκανική ενδοχώρα και περιθωριοποιεί πλήρως τη Βορειοδυτική Ελλάδα; 
Θα απαντήσει ο Υπουργός Μεταφορών και Επικοινωνιών κ. Βερελής. 
Κύριε Βερελή, έχετε το λόγο. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ευχαριστώ, κύριε Πρόεδρε.
Κύριε Πρόεδρε, κύριοι συνάδελφοι, το 1994 υπήρξε μια απόφαση για την ανάπτυξη του Πανευρωπαϊκού Άξονα VIII και στην απόφαση αυτή, που ήταν μια απόφαση της 2ης Πανευρωπαϊκής Διάσκεψης Μεταφορών, δεν υπήρξε πρόβλεψη σύνδεσης με την Ελλάδα, γεγονός βεβαίως που δεν εξυπηρετούσε τα συμφέροντα της χώρας μας. 
Τα Υπουργεία Εξωτερικών και Μεταφορών τα τελευταία χρόνια με συντονισμένες προσπάθειες και συνεχείς διαπραγματεύσεις, πέτυχαν να υπάρξουν δύο συνδέσεις με τον Πανευρωπαϊκό Άξονα VIII. Οι δύο αυτές συνδέσεις αποτελούν ισότιμα τμήματα του άξονα. 
Η πρώτη είναι η σύνδεση Πόργεβιτς - Γεροπηγή - Σιάτιστα και η δεύτερη είναι η σύνδεση Μπουργκάς- Σβίλεργαντ - Ορμενίου. Είναι προφανές ότι με τις δύο αυτές συνδέσεις ενισχύεται ο ρόλος της Εγνατίας, καθώς αυτή συνδέεται τόσο με την Αδριατική όσο και με τον Εύξεινο Πόντο. 
Παράλληλα έχει τεθεί σαν στόχος η ανάπτυξη καθέτων συνδέσεων και άλλων Πανευρωπαϊκών Αξόνων με την Εγνατία Οδό. Πριν από ενάμισι περίπου χρόνο, υπογράψαμε στη Θεσσαλονίκη τον Πανευρωπαϊκό Άξονα 10. Πρόκειται για έναν άξονα που ξεκινάει από τη Θεσσαλονίκη και καταλήγει στην Αυστρία. Τον Άξονα αυτόν υπέγραψε το σύνολο των χωρών τις οποίες διέρχεται και περιλαμβάνει δύο κομμάτια τα οποία ενδιαφέρουν τη χώρα μας. Το ένα κομμάτι είναι Θεσσαλονίκη- Προμαχώνας. 
Βεβαίως το σύνολο του Άξονα ενδιαφέρει απολύτως και κατά προτεραιότητα την Ελλάδα, διότι όπως γνωρίζετε, μετά τις περιπέτειες στην περιοχή των Βαλκανίων, η κίνηση από τον άξονα αυτό, ο οποίος είναι και οδικός και σιδηροδρομικός, είχε μειωθεί σε πολύ μεγάλο βαθμό. Αυτήν τη στιγμή, με προσπάθειες της Ελλάδας και πρωτοβουλίες της ελληνικής Κυβέρνησης γίνονται σε συγκεκριμένα σημεία του άξονα αυτού, εργασίες προκειμένου να μπορεί ο δοθεί πάλι ο άξονας αυτός πλήρως στην κυκλοφορία, πράγμα που βοηθάει, διότι αποτελεί κάθετο άξονα προς τη χώρα μας. 
Το δεύτερο κομμάτι είναι κομμάτι του Πανευρωπαϊκού άξονα 4. Πρόκειται για το κομμάτι Θεσσαλονίκη-Προμαχώνας. Έτσι λοιπόν στην περιοχή μας δεν υπάρχει μόνο ο Πανευρωπαϊκός Άξονας 8, αλλά υπάρχουν και οι δύο Άξονες. 
Αυτό που είναι ενδιαφέρον για να το ακούσετε είναι ότι τα τελευταία χρόνια, από το 1995 έως το 2000, έχουν αυξηθεί κατά περίπου 70% οι εμπορευματικές μεταφορές από τη δυτική ακτή της χώρας προς της Ιταλία και προς το Πρίντεζι, και προς Μπάρι και την Αγκώνα, στη Βενετία και το Τριέστ. Αυτό σημαίνει ότι ουσιαστικά έχουμε εν τοις πράγμασι αποκτήσει μία πλήρη αύξηση και ενίσχυση του δικού μας ρόλου. 
Στοιχείο γι' αυτό αποτελεί το γεγονός ότι ενώ η Τουρκία μέχρι πριν από δύο χρόνια, είχε περίπου πέντε χιλιάδες άδειες το χρόνο διέλευσης φορτηγών, ζητά επιμόνως την αύξηση αυτών των διόδων. Στη φάση που βρισκόμαστε τους έχουμε δώσει τριάντα χιλιάδες άδειες διέλευσης. Το αίτημα τους τουρκικής πλευράς είναι να υπάρξουν απεριόριστες άδειες. Αυτό ενδεχομένως μπορεί να γίνει κάποια στιγμή στο μέλλον. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μπέζας. 
ΑΝΤΩΝΙΟΣ ΜΠΕΖΑΣ: Κύριε Πρόεδρε, εγώ πράγματι αναγνωρίζω ότι είμαστε μέλη μιας μεγάλης ευρωπαϊκής οικογένειας και σε όλες τις διαδικασίες λήψης αποφάσεων πρέπει να λειτουργούμε σαν μέλη αυτής της οικογένειας. 
Εξάλλου, το Κόμμα μου είναι εκείνο το οποίο κατοχύρωσε την ευρωπαϊκή προοπτική της χώρας μας. Πράγματι, η κοινή πολιτική στον τομέα των μεταφορών μπορεί να μας οδηγήσει σε μια Ευρώπη με μεγαλύτερη οικονομική, κοινωνική και πολιτική συνοχή. Και με αυτήν, εξάλλου, τη λογική δημιουργήθηκαν και τα διευρωπαϊκά μόνο δίκτυα μεταφορών, στα οποία συμπεριλαμβάνεται και η Εγνατία Οδός, αλλά και τα πανευρωπαϊκά δίκτυα μεταφορών για τις χώρες που δεν ανήκουν στην Ευρωπαϊκή Ένωση, μέσα στα οποία συμπεριλαμβάνεται ο Πανευρωπαϊκός Άξονας 8 της Παραεγνατίας. 
Πρέπει, λοιπόν, να κινηθούμε μέσα σε αυτό το συγκεκριμένο πλαίσιο. Όμως, σε αυτό το πλαίσιο πρέπει να κινηθούμε με τέτοιο τρόπο που να προωθούμε κατά προτεραιότητα τα εθνικά μας συμφέροντα, διότι όλοι αναγνωρίζουμε ότι, εάν κάποια στιγμή η Παραεγνατία κατασκευαστεί, εκ των πραγμάτων θα λειτουργεί ως ανταγωνιστική της δικής μας Εγνατίας. 
Η πορεία της Εγνατίας, κύριε Υπουργέ, είναι απογοητευτική. Και αυτό είναι ένα δεδομένο το οποίο πρέπει να το έχετε πάντα υπόψη σας. Εγώ θα σας αναφέρω ορισμένα ενδεικτικά στοιχεία, τα οποία προέρχονται από εσάς τους ίδιους στα πλαίσια της διαδικασίας του κοινοβουλευτικού ελέγχου. Σήμερα, στον τρίτο χρόνο υλοποίησης του Γ΄ Κοινοτικού Πλαισίου Στήριξης, δεν υπάρχουν μελέτες και δεν υπάρχει διασφαλισμένη χρηματοδότηση για τα εκατόν δέκα από τα πεντακόσια εξήντα χιλιόμετρα της Εγνατίας, που οφείλατε να κατασκευάσετε. (Αφαιρώ τα εκατόν είκοσι χιλιόμετρα από το συνολικό μήκος της Εγνατίας που έχουν κατασκευαστεί πριν από το 1994). Εκτός από αυτά τα τμήματα δεν υπάρχει εγκεκριμένη κοινοτική. Η εθνική χρηματοδότηση για την αναβάθμιση άλλων εβδομήντα χιλιομέτρων που κατασκευάστηκαν πριν από το 1994 με προδιαγραφές εθνικής οδού. 
Η ίδια τραγική κατάσταση ως προς τη διασφάλιση των πόρων υπάρχει και στην κατασκευή των κάθετων αξόνων. Έχετε διασφαλίσει τριακόσια δισεκατομμύρια δραχμές από το Β΄ και το Γ΄ Κοινοτικού Πλαισίου Στήριξης, όταν οι εκτιμήσεις λένε ότι χρειαζόμαστε τουλάχιστον οκτακόσια δισεκατομμύρια δραχμές. Και επί πλέον ενενήντα πέντε χιλιόμετρα της Εγνατίας θα παραδοθούν μετά το 2004 χωρίς να υπάρχει χρονικός ορίζοντας περαίωσής τους. Όταν, λοιπόν, υπάρχει τέτοια μεγάλη και απαράδεκτη καθυστέρηση στην κατασκευή της Εγνατίας, όταν δεν υπάρχει διασφαλισμένη χρηματοδότηση για την Εγνατία και τους κάθετους άξονες, όταν δεν έχετε προωθήσει τις συνδυασμένες μεταφορές κατά μήκος της Εγνατίας, που θα την καθιστούσαν ανταγωνιστική σε σχέση με την Παραεγνατία, τότε νομίζω ότι, με το να υπογράφετε τέτοια μνημόνια, πλήττετε στην ουσία τα εθνικά συμφέροντα. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός για δευτερολογία. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ο κύριος συνάδελφος δυστυχώς επιμένει να θεωρεί ότι πλήττονται τα συμφέροντα της χώρας. 
Εγώ είμαι ευτυχής που υπέγραψα αυτό το μνημόνιο, κύριε συνάδελφε. Είμαι ευτυχής που οι ελληνικές θέσεις έγιναν απολύτως δεκτές μετά από πίεση και δική μας πρωτοβουλία επί δυόμισι χρόνια. Είμαι ευτυχής που αυτό αποτέλεσε ένα γεγονός που εξασφαλίζει στη χώρα μας άλλους δύο καθέτους άξονες. Και είμαι ακόμη ευτυχής που το μνημόνιο αυτό υπογράφεται και από την Ευρωπαϊκή Ένωση, με αποτέλεσμα, επειδή ήδη έχουμε προωθημένες δυνατότητες και μελετητικά και από πλευράς εξασφάλισης κονδυλίων, να υπάρχει η δυνατότητα πλήρους ανάπτυξης της Εγνατίας. 
Εγώ πίστευα ότι, με τα στοιχεία τα οποία σας έδωσα, ήδη έχει γίνει αντιληπτό ότι αυτήν τη στιγμή η Ελλάδα είναι ο κόμβος των μεταφορών. Η Ελλάδα είναι αυτή η οποία έχει την πρωτοβουλία των κινήσεων. Η Ελλάδα είναι αυτή η οποία ήδη διασυνδέει λιμάνια με σιδηροδρομικούς άξονες. Η Ελλάδα είναι αυτή η οποία μπορεί πλέον να έχει συνδέσει με την Εγνατία μια σειρά από μεγάλους λιμένες με εννέα άξονες οι οποίοι βρίσκονται σε ένα στάδιο εξέλιξης. 
Το memorandum αυτό, το μνημόνιο δηλαδή το οποίο υπεγράφη, έχει διάρκεια ισχύος πέντε χρόνια. Θα το καταθέσω, για να το μελετήσετε. Από τη μελέτη θα διαπιστώσετε ότι όχι μόνο, μετά από αυτά που σας είπα, τα εθνικά μας συμφέροντα διασφαλίζονται πλήρως, αλλά και η προοπτική από εδώ και πέρα είναι να υπάρχει όσο γίνεται μεγαλύτερη ζήτηση διέλευσης από την Εγνατία. Υπήρχε ένας προβληματισμός επί χρόνια αν θα δίνουμε τη δυνατότητα από τα δικά μας δίκτυα -είτε αυτά είναι οδικά είτε σιδηροδρομικά είτε ενεργειακά είτε τηλεπικοινωνιακά- να διέρχονται χρήσεις που προέρχονται από την Ανατολή και πηγαίνουν προς τη Δύση. 
Η δική μας άποψη είναι μια και απλή: Βεβαίως να διέρχονται. Μακάριοι οι κατέχοντες! Η χώρας μας πρέπει να γίνεται κόμβος. Η απομόνωση είναι αυτή η οποία δημιουργεί προβλήματα. Η απομόνωση είναι αυτή η οποία μας βάζει στο περιθώριο. 
(Στο σημείο αυτό ο Υπουργός Μεταφορών κα Επικοινωνιών κ. Χρήστος Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 49/26-9-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικώς με τις απεργιακές κινητοποιήσεις των εργαζόμενων στο Αριστοτέλειο Πανεπιστήμιο Θεσσαλονίκης, την ένταξή τους στο μόνιμο προσωπικό του Ιδρύματος κλπ.
Η επίκαιρη ερώτηση του κ. Χουρμουζιάδη έχει ως εξής:
"Οι περίπου τετρακόσιοι εργαζόμενοι σε εργολήπτες και εκτελέσεις έργων του Αριστοτελείου Πανεπιστημίου Θεσσαλονίκης (ΑΠΘ) εδώ και δέκα-δεκαπέντε χρόνια, καλύπτουν πάγιες ανάγκες του Ιδρύματος σε θέσεις διοικητικές (υπάλληλοι γραμματειών), ως φύλακες, νυκτοφύλακες, στο τεχνικό συνεργείο, ως τηλεφωνητές, καθαριστές, κλητήρες, ζωοκόμοι κ.τ.λ.
Η διοίκηση του Αριστοτελείου Πανεπιστημίου Θεσσαλονίκης έχει εκθέσει την κατάσταση αυτή επανειλημμένως στην Κυβέρνηση ζητώντας την ένταξη των εργαζομένων στο μόνιμο προσωπικό του πανεπιστημίου, αλλά μέχρι σήμερα δεν έχουν προχωρήσει οι σχετικές διαδικασίες.
Οι εργαζόμενοι βρίσκονται σε απεργιακές κινητοποιήσεις διεκδικώντας την ένταξή τους στο προσωπικό του Αριστοτελείου Πανεπιστημίου Θεσσαλονίκης με σχέση εργασίας αορίστου χρόνου.
Ερωτώνται οι κύριοι Υπουργοί ποια μέτρα πρόκειται να πάρει η Κυβέρνηση και πότε, ώστε να υλοποιηθεί το δίκαιο αίτημα των εργαζομένων, προκειμένου να τερματιστεί η πολιτική και εργολαβική ομηρία τους;"
Στην επίκαιρη ερώτηση θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, είναι γνωστό το πρόβλημα, σε μας τουλάχιστον στην Θεσσαλονίκη, ότι στο Αριστοτέλειο Πανεπιστήμιο υπάρχει μία ομάδα εργαζομένων οι οποίοι προσλήφθηκαν από ιδιώτη, από εργολάβους, όπως λέγαμε παλιά. Το Πανεπιστήμιο χρησιμοποίησε αυτούς τους εργαζόμενους μέσω του εργολάβου για διάφορες θέσεις πέρα από τις υποχρεώσεις που είχαν σύμφωνα με τη σύμβασή τους με τον ιδιώτη. Έτσι, λοιπόν, για πάνω από δέκα χρόνια υπάρχουν εργαζόμενοι, οι οποίοι παρείχαν έργο σε διάφορους κρίσιμους τομείς του πανεπιστημίου με αυτόν τον έμμεσο τρόπο. Δημιουργήθηκε μία ομάδα εργαζομένων οι οποίοι δεν είχαν άμεση σχέση εργασίας με το πανεπιστήμιο, αλλά με τον ιδιώτη, παρ΄όλο που σε ορισμένες περιπτώσεις παρείχε έργο γι' αυτό. Έτσι, προέκυψε το θέμα της διεκδίκησής τους να συμμετέχουν ως εργαζόμενοι στο πανεπιστήμιο.
Γνωρίζετε καλά, κύριε συνάδελφε, ότι δεν είναι εύκολο θέμα. Ήταν πρόσληψη στον ιδιωτικό τομέα και δεν είναι εύκολη η αντιμετώπισή τους λόγω του ότι δεν είχαν μία ιδιαίτερη σχέση εργασίας με το πανεπιστήμιο, αλλά με τον ιδιώτη, που προσλάμβανε όποιους εκείνος ήθελε και τους τοποθετούσε στο πανεπιστήμιο.
Το θέμα όμως εμείς το αντιμετωπίζουμε και με βάση την κοινωνική διάσταση που έχει και με βάση τις ανάγκες που έχει το πανεπιστήμιο. Γι' αυτό όσες περιπτώσεις απ' αυτούς τους εργαζόμενους καλύπτονταν από τους τελευταίους νόμους που έγιναν και που ήταν ευνοϊκοί και γι' αυτούς έχουν κανονιστεί. Έτσι, ένας αριθμός ατόμων μπόρεσε να βρει διέξοδο με μία θέση στο πανεπιστήμιο.
Υπάρχει, όμως, και ένας ορισμένος αριθμός εργαζομένων για τους οποίους είναι δύσκολο να προσδιοριστεί ποιοι είναι εκείνοι που κάλυπταν ανάγκες του πανεπιστημίου, έτσι ώστε να έχουν μία ιδιαίτερη μεταχείριση. Βέβαια πρέπει να θυμίσω εδώ ότι το άρθρο 103 του Συντάγματος δεν επιτρέπει μονιμοποίηση. Εκτός αυτού, το νομικό πλαίσιο το οποίο υπάρχει δεν επιτρέπει σε μία τέτοια εργασιακή σχέση, όπως ήταν καταγεγραμμένη, να έχει διέξοδο.
Παρ΄όλα αυτά, το θέμα ήδη απασχολεί το Υπουργείο Παιδείας και την Κυβέρνηση, γι' αυτό έχουν γίνει επαφές και με τους ίδιους τους ενδιαφερόμενους, με το Πανεπιστήμιο Θεσσαλονίκης και με το Υπουργείο Εσωτερικών, ώστε να ακτινογραφηθεί όλο το δυναμικό το οποίο υπάρχει, να δούμε πώς μπορούμε να αξιοποιήσουμε αυτούς τους ανθρώπους που εγκλωβίστηκαν προσφέροντας έργο στο Πανεπιστήμιο, να τους δώσουμε διέξοδο. Το νομικό πλαίσιο όμως -και πρέπει να το γνωρίζουμε όλοι- είναι αυστηρό όσον αφορά την πρόσληψή τους στο δημόσιο τομέα.
Υπάρχει βέβαια και η δυνατότητα της πριμοδότησης της προϋπηρεσίας, για την οποία θα σας πω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΙΩΡΓΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Κύριε Πρόεδρε, ο κύριος Υπουργός περιέγραψε το διοικητικό χαρακτήρα του προβλήματος. Αναφέρθηκε στις σχέσεις εργασίας, αναφέρθηκε στις δυνατότητες και στις ερωτήσεις μου, αλλά απλώς υπαινίχθηκε μερικά στοιχεία που αποδεικνύονται από τις κινητοποιήσεις όχι μιας ομάδας μόνο, αλλά εκατοντάδων ανθρώπων.
Τα στοιχεία που έπρεπε να ακουστούν αυτήν τη στιγμή στο Κοινοβούλιο είναι πρώτα ο κοινωνικός χαρακτήρας αυτής της κινητοποίησης. Βρισκόμαστε απέναντι σε μία έκρηξη, και όχι σε μία κινητοποίηση, εκατοντάδων εργαζομένων που βρίσκονται σε μία κατάσταση ομηρίας εδώ και δεκαπέντε χρόνια. Είναι όμηροι εργολάβων και τελικά υφίστανται τρόπους εργασίας, τρόπους πρόσληψης, τρόπους αμοιβής που επιβάλλει ο εργολάβος. 
Το δεύτερο στοιχείο είναι η διαδικασία απασχόλησης εργαζομένων που πραγματικά καλύπτουν πάγιες και διαρκείς ανάγκες. Πιστέψτε ότι το πανεπιστήμιο αυτήν τη στιγμή δεν λειτουργεί διότι απέχουν αυτοί από τις εργασίες τους. Και, όμως, εξαρτώνται από τους εργολάβους. Αυτό ξέρετε τι σημαίνει ουσιαστικά κύριε Πρόεδρε; Ότι αίρεται με έναν αισχρό τρόπο η αυτοδιοίκηση του πανεπιστημίου. Δηλαδή το πανεπιστήμιο δεν μπορεί να φυλάξει τα κτίριά του και τα δίνει στον εργολάβο, δεν μπορεί να καθαρίσει τα κτίριά του και τα δίνει στον εργολάβο. Ακόμα και τα λουλούδια που έχουν οι κήποι των πανεπιστημίων τα επιλέγει ο εργολάβος. Πραγματικά αίρεται η αρμοδιότητα της αυτοδιοίκησης. 
Το τελευταίο στοιχείο είναι το οικονομικό. Το Πανεπιστήμιο της Θεσσαλονίκης από 9 δισεκατομμύρια δίνει τα 2-3 δισεκατομμύρια στους εργολάβους. Δηλαδή έρχεται ένας άσχετος ιδιώτης, παίρνει χρήματα του δημοσίου, τα διαχειρίζεται όπως θέλει και το πανεπιστήμιο τελικά και δεν μπορεί να αντιμετωπίσει αυτές τις διαρκείς ανάγκες και δεν μπορεί να έχει ούτε καν εποπτεία. Απλώς τώρα το πανεπιστήμιο αισθάνεται αυτήν την πίεση. Και νομίζω  ο κ. Γκεσούλης είναι ο αθωότερος από τα τρία Υπουργεία, γιατί ίσως και το Υπουργείο Παιδείας είναι το αθωότερο. Το πρόβλημα είναι στο Υπουργείο των Οικονομικών και κάναμε λάθος που δεν το βάλαμε ...
ΠΡΟΕΔΡΕΥΩΝ (Κωνσταντίνος Γείτονας): Κύριε Χουρμουζιάδη, όλοι έχουν το τεκμήριο της αθωότητας.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Άκουσα από μια δήλωση του κυρίου Υπουργού της Παιδείας ότι πρέπει να βρεθεί μία ευφάνταστη λύση. Ελπίζω να μην είναι φαντασματική. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, το θέμα δεν είναι εύκολο, το περιγράψατε, κύριε Χουρμουζιάδη, ότι ο εργολάβος προσελάμβανε και τώρα ζητούν να τους κάνουμε δημοσίους υπαλλήλους. Έτσι είναι το θέμα. Το θέμα της κοινωνικής δικαιοσύνης  θέλει πολλή προσοχή απ' όλους μας. 
Θέλω να δηλώσω, όμως, την κοινωνική διάσταση που έχει που εγκλωβίστηκαν αυτοί οι εργαζόμενοι, παράγοντας έργο για το πανεπιστήμιο, που χρησιμοποιήθηκαν έξω απ' αυτά που ήταν υποχρέωσή τους από τον εργολάβο για το πανεπιστήμιο μ' αυτόν τον τρόπο, γι' αυτό αναγνωρίζουμε την ιδιαιτερότητα  και το Υπουργείο Παιδείας έχει ζητήσει με αίτημά του που βρίσκεται στο Υπουργείο Εσωτερικών να μελετηθεί η ιδιαιτερότητα αυτή, έτσι ώστε σε συνεννόηση με τα Υπουργεία Εσωτερικών και Οικονομικών να βρεθεί διέξοδος, η οποία θα είναι σύννομη και θα υπακούει στο άρθρο 103, για να μη δημιουργεί άλλα προβλήματα. 
Και για την καλή λειτουργία των πανεπιστημίων και για λόγους ευαισθησίας και από την άλλη μεριά πρέπει να εντοπίσουμε αυτούς που πραγματικά μετείχαν σε δραστηριότητες του πανεπιστημίου και να μην πάρουμε καταλόγους που δεν ανταποκρίνονται, το θέμα μελετάται με προσοχή για να βρεθεί μία διέξοδος. 
Θα ήθελα να σχολιάσω ότι αν στο πανεπιστήμιο αυτήν τη στιγμή παρατηρούνται προβλήματα δυσλειτουργίας είναι από την κατάληψη και νομίζω ότι τέτοιες μορφές αγώνα δεν βοηθάνε -γιατί υπάρχει και διάθεση από το Υπουργείο Παιδείας-  και τα παιδιά που πάνε να εγγραφούν τώρα. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι  εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Δικαιοσύνης. 
Ψήφιση στο σύνολο του σχεδίου νόμου: "Ρύθμιση θεμάτων αρμοδιότητας του Υπουργείου Δικαιοσύνης".
Το νομοσχέδιο θα ψηφιστεί στο σύνολο στη συνέχεια.
Υπουργείου Οικονομίας και Οικονομικών.
Ψήφιση στο σύνολο του σχεδίου νόμου: "Σύσταση Νομικού Προσώπου με την επωνυμία "Ελληνικό Παρατηρητήριο για την Κοινωνία της Πληροφορίας". 
Το νομοσχέδιο θα ψηφιστεί στο σύνολο στη συνέχεια.
Υπουργείου Ανάπτυξης
Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Δικαιοσύνης
Μόνη συζήτηση επί της αρχής, των άρθρων και του συνόλου του σχεδίου νόμου: "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών".
Ερωτάται το Τμήμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία.   
Επανερχόμεθα στο πρώτο νομοσχέδιο της ημερήσιας διάταξης.
Ψήφιση στο σύνολο του σχεδίου νόμου: "Ρύθμιση θεμάτων αρμοδιότητας του Υπουργείου Δικαιοσύνης".
Κύριε Υπουργέ, έχετε να κάνετε κάποια νομοτεχνική διόρθωση;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, μία δακτυλογραφική διόρθωση έχω να κάνω. 
Στο άρθρο 8, παράγραφος 1, στην τέταρτη σειρά η τελευταία λέξη που λέει "συνεταιρικές" θα γίνει "τις συνεταιριστικές οργανώσεις".
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει κανένα άλλο θέμα. Είναι νομοτεχνική η διόρθωση.
Ερωτάται το Τμήμα: Γίνεται δεκτό στο σύνολο το νομοσχέδιο του Υπουργείου Δικαιοσύνης: "Ρύθμιση θεμάτων αρμοδιότητας του Υπουργείου Δικαιοσύνης", όπως διανεμήθηκε με τη νομοτεχνική διόρθωση του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Δικαιοσύνης "Ρύθμιση θεμάτων αρμοδιότητας του Υπουργείου Δικαιοσύνης" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Τμήμα παρέσχε τη ζητηθείσα εξουσιοδότηση.
Ψήφιση στο σύνολο του σχεδίου νόμου του Υπουργείου Οικονομίας και Οικονομικών: "Σύσταση Νομικού Προσώπου με την επωνυμία "Ελληνικό Παρατηρητήριο για την Κοινωνία της Πληροφορίας".
Υπάρχει καμία παρατήρηση, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καμία παρατήρηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επομένως, ερωτάται το Τμήμα:
Γίνεται δεκτό στο σύνολο το νομοσχέδιο του Υπουργείου Οικονομίας και Οικονομικών "Σύσταση Νομικού Προσώπου με την επωνυμία "Ελληνικό Παρατηρητήριο για την Κοινωνία της Πληροφορίας", όπως διανεμήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Οικονομίας και Οικονομικών: "Σύσταση Νομικού Προσώπου με την επωνυμία "Ελληνικό Παρατηρητήριο για την Κοινωνία της Πληροφορίας" έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Τμήμα παρέσχε τη ζητηθείσα εξουσιοδότηση.
Εισερχόμαστε στο νομοσχέδιο του Υπουργείου Ανάπτυξης:
Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις".
Η Διάσκεψη των Προέδρων αποφάσισε στη συνεδρίασή της, στις 26-9-2002, τη συζήτηση του νομοσχεδίου αυτού σε τρεις συνεδριάσεις.
Κύριοι συνάδελφοι, έχω την τιμή να σας προτείνω να συμφωνήσετε για εμβόλιμη συνεδρίαση αύριο το απόγευμα, με αντικείμενο τη συνέχιση της συζήτησης του νομοσχεδίου του Υπουργείου Ανάπτυξης. Δηλαδή θα ξεκινήσουμε σήμερα τη συζήτηση του νομοσχεδίου του Υπουργείου Ανάπτυξης, θα τη συνεχίσουμε αύριο το απόγευμα και την Πέμπτη και αύριο το πρωί θα γίνει συζήτηση του νομοσχεδίου του Υπουργείου Δικαιοσύνης. Αυτό είναι και ομόφωνη πρόταση της Διάσκεψης των Προέδρων. 
Συμφωνεί το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Τμήμα συμφώνησε ομοφώνως.
Προχωρούμε στη συζήτηση του νομοσχεδίου.
Έχω την τιμή να σας ανακοινώσω ότι Κοινοβουλευτικοί Εκπρόσωποι για τη συζήτηση του νομοσχεδίου αυτού ορίζονται από τη Νέα Δημοκρατία ο Βουλευτής Θεσσαλονίκης κ. Γεώργιος Σαλαγκούδης, από το Κομμουνιστικό Κόμμα Ελλάδος ο κ. Σταύρος Σκοπελίτης και από το Συνασπισμό της Αριστεράς και της Προόδου η κα Ασημίνα Ξηροτήρη-Αικατερινάρη. 
Το λόγο έχει ο εισηγητής του ΠΑΣΟΚ κ. Βαθειάς.
ΙΩΑΝΝΗΣ ΒΑΘΕΙΑΣ: Ευχαριστώ, κύριε Πρόεδρε.
Κυρίες και κύριοι συνάδελφοι, το νομοσχέδιο αυτό είναι πάρα πολύ σημαντικό, παρ' όλο το ότι ως φιλοσοφία νομοσχεδίου δεν μπορούμε να αναδείξουμε, διότι κατανέμεται σε πέντε κεφάλαια που έχουν διαφορετικό περιεχόμενο. Είναι, όμως, γεγονός ότι είναι ένα νομοσχέδιο το οποίο φιλοδοξεί να δημιουργήσει όρους όσον αφορά τη δανειοδότηση επιχειρήσεων, την ποιότητα των ελληνικών προϊόντων και τη δυνατότητα να λειτουργήσουν οι εταιρείες του δημοσίου στα επίπεδα του ανταγωνισμού με τους καλύτερους όρους και φυσικά να προχωρήσουμε τη διαδικασία του ενεργειακού.
Έχω την ιδιαίτερη τιμή να εισηγούμαι στο πρώτο κεφάλαιο τη δημιουργία του Ταμείου Εγγυοδοσίας των Μικρών και πολύ Μικρών Επιχειρήσεων. Και το λέω αυτό γιατί γίνεται μια τεράστια προσπάθεια να δημιουργήσουμε τους καλύτερους όρους, ούτως ώστε οι μικρές και οι πολύ μικρές επιχειρήσεις να έχουν δυνατότητα πρόσβασης στο ελληνικό χρηματοπιστωτικό σύστημα. Και αυτό γιατί; Έχει καταγραφεί μέχρι σήμερα ότι υπάρχουν προβλήματα όσον αφορά το επίπεδο των δανειοδοτήσεων διότι οι τράπεζες έχουν συνηθίσει να λειτουργούν και στο επίπεδο των εμπράγματων εξασφαλίσεων, με αποτέλεσμα αυτό να δημιουργεί προβλήματα σε δανειοδοτήσεις επιχειρήσεων.
Άρα έρχεται το πρώτο κεφάλαιο και διαμορφώνει πλέον τους νέους όρους με το Ταμείο Εγγυοδοσίας όπου καταργούνται οι εμπράγματες εξασφαλίσεις, γιατί το ταμείο που δημιουργούμε αναλαμβάνει να καλύψει το 40% μέχρι 70% της εγγύησης της χρηματοδότησης των επιχειρήσεων και στην περίπτωση που υπάρχουν προβλήματα από καιρικά φαινόμενα σε όλη τη χώρα ή σε συγκεκριμένες περιοχές το ποσοστό αυτό ανέρχεται στο επίπεδο του 80%. Άρα αυτό σημαίνει ότι δημιουργούμε δύο επίπεδα που διασφαλίζουν ουσιαστικά την εγγύηση της χρηματοδότησης αυτών των επιχειρήσεων, τις Τράπεζες και το Ταμείο Εγγυοδοσίας, που σημαίνει ότι θα υπάρχει η δυνατότητα και οι υφιστάμενες επιχειρήσεις με νέα βέβαια δεδομένα, αλλά και νέες επιχειρήσεις με νέους επιχειρηματίες σε όλη την Ελλάδα τα επόμενα πέντε χρόνια, αρχής γενομένης φυσικά από την ψήφιση και την εφαρμογή του νόμου με τη δημιουργία του Ταμείου, να δανειοδοτηθούν είκοσι πέντε χιλιάδες επιχειρήσεις και αυτές οι επιχειρήσεις να δημιουργήσουν και νέες θέσεις απασχόλησης αλλά να δημιουργήσουν και μια παρουσία στον ανταγωνισμό αυτών των επιχειρήσεων, οι οποίες θα μπορέσουν και στον εσωτερικό ανταγωνισμό αλλά και στο διασυνοριακό ανταγωνισμό, δηλαδή στο ευρωπαϊκό επίπεδο, να σταθούν, να είναι βιώσιμες.
Το Ταμείο Εγγυοδοσίας θα έχει κεφάλαιο εκατό εκατομμύρια ευρώ και θα έχει τη δυνατότητα να εξασφαλίζει εγγυοδοσίες στο επίπεδο το δεκαπλάσιο του μετοχικού του κεφαλαίου. Φυσικά, επειδή...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, επιτρέψτε μου μια διακοπή. Για να μην γίνει καμία παρεξήγηση, θα ήθελα να ενημερώσω τους κυρίους συναδέλφους ότι δεν λειτουργεί το ηλεκτρονικό σύστημα εγγραφής και παρακαλώ όσους συναδέλφους θέλουν να ομιλήσουν να έρθουν στο Προεδρείο να γραφτούν, για να μην υπάρξει θέμα με τη σειρά των ομιλητών.
Συνεχίστε, κύριε συνάδελφε. Θα σας δώσω το χρόνο της μικρής διακοπής. 
ΙΩΑΝΝΗΣ ΒΑΘΕΙΑΣ: Ευχαριστώ, κύριε Πρόεδρε.
Θα είναι δεκαπλάσια, λοιπόν, η εγγύηση σε σχέση με το μετοχικό κεφάλαιο.
Το ότι θεωρούμε ότι ο συγκεκριμένος νόμος θα έχει τεράστια επιτυχία δεν είναι μόνο γιατί εμείς ως Κυβέρνηση της χώρας και το Υπουργείο Ανάπτυξης θεωρούμε ότι ο ακρογωνιαίος λίθος της πολιτικής μας είναι η στήριξη αυτών των επιχειρήσεων -πράγμα που το έχουμε κάνει και κατά το παρελθόν και κάνουμε πράξη τη δέσμευση απέναντι στον επιχειρηματικό κόσμο της χώρας και απέναντι σε αυτό το είδος των επιχειρήσεων-, αλλά είναι το ότι εμείς θέλουμε να δημιουργήσουμε αυτό το οποίο θα συνθέτει την εικόνα μιας μικτής οικονομίας, μιας οικονομίας της χώρας η οποία σε όλα τα επίπεδα μεγεθών, είτε ποσότητας είτε ποιότητας, θα μπορεί πραγματικά να δημιουργεί τα επόμενα χρόνια αυτό που προανέφερα, νέες θέσεις απασχόλησης.
Παράλληλα το Ευρωπαϊκό Ταμείο Επενδύσεων και το μοντέλο, το οποίο προτείνουμε σήμερα, που έχει εφαρμοστεί στην Ολλανδία και στη Δανία, μαζί βέβαια με το διάλογο, που έχει προϋπάρξει με την Ένωση Ελληνικών Τραπεζών και με την Τράπεζα Ελλάδος, που εποπτεύει το συγκεκριμένο ταμείο, αλλά και με τους φορείς των μικρομεσαίων επιχειρήσεων, αποτελούν ουσιαστική εγγύηση.
Στο δεύτερο κεφάλαιο δημιουργούμε το Εθνικό Συμβούλιο Διαπίστευσης για την ποιότητα των ελληνικών προϊόντων, για να μπορέσουν τα προϊόντα που κινούνται στην αγορά αλλά και εκτός χώρας να έχουν εκείνη τη διαπίστευση στο επίπεδο της ποιότητας και να είναι και ανταγωνιστικά, αλλά και να μπορούν να ανοίγουν τους δρόμους των μεγάλων αγορών, να μπορούν δηλαδή να είναι στα επίπεδα των ευρωπαϊκών και των παγκόσμιων αγορών με την άνεση που θα δίνει η αμοιβαία αναγνώριση, την οποία επιδιώκουμε μέσα από τη δημιουργία της συγκεκριμένης εταιρείας, που προτείνουμε σ' αυτό το κεφάλαιο.
Άρα δημιουργούμε μια εταιρεία, η οποία δίνει τη δυνατότητα και σε ιδιωτικούς, αλλά και σε δημόσιους φορείς να διαπιστεύουν επιχειρήσεις και την ποιότητα των προϊόντων τους. Φυσικά αμοιβαία αναγνώριση σημαίνει ότι κάθε προϊόν, το οποίο έχει την εθνική διαπίστευση, αμέσως γίνεται αποδεκτό σ' όλες τις αγορές της Ευρώπης και σ' όλες τις αγορές του κόσμου.
Δίνουμε τεράστια σημασία στο επίπεδο της ποιότητας, γιατί ποιότητα σημαίνει ανταγωνιστικότητα, γιατί ανταγωνιστικότητα σημαίνει υψηλό επίπεδο των ελληνικών επιχειρήσεων και των ελληνικών προϊόντων. Ακόμα διευρύνουμε φυσικά αυτό το οποίο δημιούργησε μέχρι σήμερα ο ΕΛ.Ο.Τ. με τη λειτουργία του. Υπάρχει μια οκταετής λειτουργία αυτού του οργανισμού από το 1994 με πάρα πολύ σημαντικά αποτελέσματα. Μετά δε την ψήφιση αυτού του νόμου αυτά τα αποτελέσματα όχι μόνο διευρύνονται, αλλά πιστεύουμε ότι η χώρα μας αποκτά τα διεθνή διαπιστευτήρια που τόσο πολύ επιθυμούν όλες οι πτέρυγες του ελληνικού κοινοβουλίου.
Στο τρίτο κεφάλαιο τροποποιούμε διατάξεις, όσον αφορά την εταιρεία "ΕΛΛΗΝΙΚΕΣ ΑΛΥΚΕΣ Α.Ε." Τροποποιούμε διατάξεις και δίνουμε τη δυνατότητα της συμμετοχής στο μετοχικό κεφάλαιο των Οργανισμών Τοπικής Αυτοδιοίκησης, των επτά αλυκών, όπως ακριβώς περιγράφονται στο συγκεκριμένο νομοσχέδιο. Έτσι ένα ποσοστό 15%, το οποίο σήμερα έχει το ελληνικό δημόσιο, δίνεται στους Οργανισμούς Τοπικής Αυτοδιοίκησης, για να αποκτήσουν και σημαντικό ενδιαφέρον -όσον αφορά την εξέλιξη της συγκεκριμένης εταιρείας- αλλά και για να δημιουργήσουν τους όρους μεγαλύτερων εσόδων και οι ίδιοι να μπορούν να απολαμβάνουν το έσοδο του 15%, όπως ακριβώς το περιγράφουμε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το ποσοστό είναι 20%.
ΙΩΑΝΝΗΣ ΒΑΘΕΙΑΣ: Είναι σωστό αυτό που λέει ο κύριος  Υπουργός. Το ποσοστό είναι πλέον 20% βάσει της τροποποίησης, που τώρα θα ανέφερα. Στην εισηγητική έκθεση είχαμε το ποσοστό του 15%. Όμως στην επιτροπή και μετά από διάλογο αυτό το ποσοστό το διαμορφώσαμε στο 20%.
Άρα σημαίνει ότι και με τις προτάσεις οι οποίες ακούστηκαν, αυξήσαμε τη συμμετοχή και δίνουμε τη δυνατότητα και στους Οργανισμούς Τοπικής Αυτοδιοίκησης, αλλά και στην εταιρεία να λειτουργήσει με τα νέα δεδομένα στον ανταγωνισμό και φυσικά πιστεύουμε ότι είναι ικανοποιημένοι ...
ΓΕΩΡΓΙΟΣ ΣΑΛΑΓΚΟΥΔΗΣ:  Δεν είναι ανταγωνισμός, μονοπώλιο είναι.
ΙΩΑΝΝΗΣ ΒΑΘΕΙΑΣ: Δεν είναι ακριβώς μονοπώλιο, κύριε συνάδελφε. Ξέρετε πάρα πολύ καλά ότι και σε αυτό το επίπεδο υπάρχουν εξελίξεις ανταγωνιστικές. Άρα για να μη βρεθούμε προ εκπλήξεων δημιουργούμε τους όρους σήμερα, διότι εσείς αύριο ως Αξιωματική Αντιπολίτευση και στη νέα κυβέρνηση του ΠΑΣΟΚ μετά το 2004, θα μας λέτε ότι δεν έχουμε δημιουργήσει τους όρους για να προβλέψουμε τις εξελίξεις οι οποίες υπάρχουν και στο επίπεδο αυτό. Άρα πιστεύω ότι πρέπει να είσθε ιδιαίτερα ικανοποιημένοι ότι εμείς προβλέπουμε την εξέλιξη και διαμορφώνουμε ...
ΓΕΩΡΓΙΟΣ ΣΑΛΑΓΚΟΥΔΗΣ: Αυτό είναι μονοπώλιο.
ΠΡΟΕΔΡΕΥΩΝ (Κωνσταντίνος Γείτονας): Γιατί αυτή η ανησυχία; Θα πάρετε όλοι το λόγο. Ο κατάλογος είναι ανοικτός.
ΙΩΑΝΝΗΣ ΒΑΘΕΙΑΣ: ....τους όρους ανταγωνιστικά και σε αυτό το επίπεδο. 
Στο τέταρτο κεφάλαιο είναι οι απαλλοτριώσεις όσον αφορά τη Μεσοχώρα  μετά από τουλάχιστον δύο χρόνια πολύ μεγάλων συζητήσεων. Το έργο βέβαια έχει ξεκινήσει εδώ και 17 χρόνια, όμως οι συζητήσεις όσον αφορά το επίπεδο των απαλλοτριώσεων γίνονται τουλάχιστον δύο χρόνια. Πιστεύω ότι σήμερα με πολύ μεγάλη ευαισθησία, για την υποχρέωση που έχουμε απέναντι στο δημόσιο συμφέρον της χώρας και την υποχρέωση που έχουμε όσον αφορά τον προγραμματισμό για να μην υπάρχουν ενεργειακά προβλήματα, ερχόμαστε να προχωρήσουμε ένα μεγάλο έργο για το οποίο μέχρι σήμερα έχουμε δημιουργήσει επενδύσεις 35 εκατομμυρίων ευρώ, πάνω από 100 δισεκατομμύρια δραχμές. Ερχόμαστε, λοιπόν, με διατάξεις οι οποίες έχουν όρους, να κινηθούμε πλέον με τη διαδικασία του κατεπείγοντος, όπως μπορεί να πει κανείς, για να υλοποιήσουμε δεσμεύσεις και υψηλών αποζημιώσεων ...
ΑΝΑΣΤΑΣΙΟΣ ΜΑΝΤΕΛΗΣ:  Γιατί πληρώνουμε αποζημιώσεις; 
ΙΩΑΝΝΗΣ ΒΑΘΕΙΑΣ: Γιατί, κύριε συνάδελφε, θέλουμε πραγματικά να αισθανθούν οι κάτοικοι της περιοχής ότι η ελληνική πολιτεία με απόλυτη ευαισθησία καλύπτει τις ανάγκες, διότι εδώ θα υπάρχει ο κατακλυσμός με τα νερά των συγκεκριμένων χωριών. Θέλουμε, λοιπόν, να δημιουργήσουμε νέες υποδομές μετεγκατάστασης για να μπορούν οι κάτοικοι να ζήσουν στα χωριά τους με καλύτερες συνθήκες απ΄ ό,τι ζούσαν μέχρι σήμερα στο επίπεδο της Μεσοχώρας και τα χωριά, τα οποία καταγράφουμε, που είναι ο διευρυμένος Δήμος Πινδαίων, όπως τα καταγράφουμε εδώ. 
Έχουμε την υποχρέωση, όμως, να προχωρήσουμε με τους πλέον γρήγορους ρυθμούς, ούτως ώστε αυτή η μονάδα να ενταχθεί μέσα σε δύο χρόνια και να επιλύσουμε το ενεργειακό πρόβλημα της χώρας ή, αν θέλετε, να μην αντιμετωπίσουμε προβλήματα και αναγκαστούμε και κάνουμε εισαγωγή ενέργειας που θα κοστίσει πολλαπλάσια στον ελληνικό λαό και στο ελληνικό δημόσιο. 
Πιστεύουμε ότι ο διάλογος με τους φορείς που έγινε στην αρμόδια Επιτροπή Παραγωγής και Εμπορίου απέδειξε ότι όχι απλά κινούμαστε στη σωστή κατεύθυνση, αλλά ότι το αποτέλεσμα θα είναι πάρα πολύ σημαντικό για όλους μας και φυσικά στο επίπεδο της οικονομίας της χώρας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, παρακαλώ, δύο λεπτά ... 
ΠΡΟΕΔΡΕΥΩΝ (Κωνσταντίνος Γείτονας): Έχετε δύο λεπτά, κύριε συνάδελφε, αλλά παρακαλώ να ολοκληρώσετε.
ΙΩΑΝΝΗΣ ΒΑΘΕΙΑΣ: ...για να αναφερθώ στο πέμπτο κεφάλαιο που εμπεριέχει τις άλλες διατάξεις. 
Θα ήθελα να δώσω ιδιαίτερη έμφαση στον αυτόνομο Οργανισμό Τροφίμων που περιγράφουμε στις άλλες διατάξεις. Δημιουργούμε ένα καλύτερο επίπεδο λειτουργίας και προσθέτουμε αρμοδιότητες στον ΕΦΕΤ. Δίνουμε, δηλαδή, αρμοδιότητες σ' ένα φορέα ο οποίος, όπως πιστεύουμε, έχει τεράστια υποχρέωση να υλοποιήσει αυτά που ψηφίζουμε στο Ελληνικό Κοινοβούλιο, όσον αφορά στην υγεία του ελληνικού λαού και στα επίπεδα ελέγχου της ποιότητας των τροφίμων, για να μπορεί ο ελληνικός λαός να κινείται άφοβα στο επίπεδο της διατροφικής αλυσίδας. 
Πιστεύουμε, λοιπόν, ότι η εξέλιξη του ΕΦΕΤ θα είναι πάρα πολύ σημαντική, διότι είναι βέβαιο ότι μία χώρα κρίνεται ιδιαίτερα σε αυτό τον τομέα. Έχουμε την πεποίθηση ότι η ψήφιση των συγκεκριμένων άρθρων διευρύνει, βελτιώνει και δίνει τη δυνατότητα σ' ένα επόμενο νομοσχέδιο να ψηφίσουμε ακόμα πιο σημαντικές διατάξεις, όσον αφορά τη διαχρονική εξέλιξη της παρουσίας του ΕΦΕΤ στη χώρα μας. 
Κύριες και κύριοι συνάδελφοι, αυτά τα πέντε κεφάλαια συνθέτουν ένα νομοσχέδιο, για το οποίο μπορώ να πω ότι πραγματικά μπορεί να ψηφιστεί από όλες τις πτέρυγες του ελληνικού Κοινοβουλίου, γιατί είναι ένα νομοσχέδιο που έρχεται να υλοποιήσει αυτά για τα οποία έχει δεσμευτεί η Κυβέρνηση της χώρας, η Κυβέρνηση του ΠΑΣΟΚ, η Κυβέρνηση του τόπου, με τον Κώστα Σημίτη απέναντι στον ελληνικό λαό. 
Παράλληλα, πιστεύω ότι το Υπουργείο Ανάπτυξης έρχεται εδώ με ιδιαίτερη ευαισθησία και στο επίπεδο του διαλόγου και στο επίπεδο των προτάσεων και των συγκεκριμένων διατάξεων. Εμείς εισηγούμαστε ένα νομοσχέδιο που πιστεύω ότι είναι πάρα πολύ σημαντικό, όσον αφορά στις εξελίξεις όλων των τομέων που ανέπτυξα στην εισήγησή μου. 
Επομένως, σας καλώ να το ψηφίσετε, γιατί πιστεύω ότι έτσι αποδεικνύετε -και αποδεικνύουμε όλοι- ότι με υψηλό αίσθημα ευθύνης όλες τις πτέρυγες της Βουλής θέλουμε να δημιουργήσουμε ένα καλύτερο αύριο για το σύνολο του ελληνικού λαού.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, συζητούμε σήμερα ένα νομοσχέδιο, το οποίο δεν έχει αρχή, αλλά είναι συρραφή έξι, επτά ή οκτώ θεμάτων, τα οποία μεμονωμένα αντιμετωπίζουν άσχετα μεταξύ τους ζητήματα, σε μια προσπάθεια της Κυβέρνησης να επιλύσει -έστω και καθυστερημένα- τελείως αποσπασματικά κάποια σοβαρά ζητήματα, που αντιμετωπίζει ο τομέας του Υπουργείου Ανάπτυξης. 
Αυτός είναι ένας βασικός λόγος, για τον οποίο η Νέα Δημοκρατία δεν μπορεί να ψηφίσει το νομοσχέδιο επί της αρχής. Θα αναφερθώ συνοπτικά στα κυριότερα σημεία της κριτικής που ασκεί η Νέα Δημοκρατία στα έξι ή επτά αυτά ζητήματα, ξεκινώντας από την εγγυοδοσία για τα δάνεια στις μικρομεσαίες επιχειρήσεις, οι οποίες πράγματι αντιμετώπισαν και αντιμετωπίζουν σοβαρό πρόβλημα στην εξεύρεση κεφαλαίων και μέχρι τώρα υποχρεώνονταν να προσφεύγουν σε εμπράγματη ασφάλεια πολλές φορές και σε βάρος των οικογενειακών περιουσιακών στοιχείων. 
Αυτές οι ρυθμίσεις που εισάγονται κάθε άλλο παρά ικανοποιούν το σύνολο των επιχειρήσεων και καλύπτουν τις προσδοκίες των ιδιοκτητών των μικρομεσαίων επιχειρήσεων. Στο θέμα της διαπίστευσης υπάρχει ένας θεσμός που με πολύ μεγάλη καθυστέρηση -σε σχέση τουλάχιστον με τις άλλες χώρες της Ευρωπαϊκής Ένωσης- εισάγεται προς ψήφιση στη Βουλή και υπάρχουν πολλές επιφυλάξεις για τον τρόπο λειτουργίας αυτού του σημαντικού για τις άλλες χώρες θεσμού. 
Το τρίτο σημαντικό θέμα που συζητούμε αφορά την αποζημίωση πληγέντων που κατακλύζονται λόγω του έργου της Μεσοχώρας, το οποίο προχωρεί με πολύ αργούς ρυθμούς με αποκλειστική ευθύνη της Κυβέρνησης, η οποία -πέραν των άλλων- ευθύνεται και για την αύξηση του κόστους κατασκευής αυτού του πολύ σημαντικού έργου. 
Τελικώς, έχουμε εύλογες αντιδράσεις εκατοντάδων θιγόμενων στην περιοχή, ακριβώς γιατί δεν αποκαθίστανται, όπως τουλάχιστον είχε συστηματικά υποσχεθεί η Κυβέρνηση κατά καιρούς.
Το επόμενο σημαντικό θέμα που κρίνεται στο νομοσχέδιο αφορά τον τρόπο λειτουργίας του ΕΦΕΤ, αυτού του περιβόητου φορέα για τον έλεγχο της ασφάλειας των τροφίμων. Έχω να πω ότι οι διατάξεις είναι πολύ υποδεέστερες των προσδοκιών μας, διότι δεν λύνουν κανένα από τα ουσιαστικά προβλήματα που αντιμετωπίζει ο έλεγχος των τροφίμων, για τον οποίο δεν θα πρέπει να είμαστε υπερήφανοι ως χώρα, αφού επανειλημμένως μας γίνονται αυστηρές συστάσεις και ενδεχομένως υποκείμεθα σε κυρώσεις από τα αρμόδια όργανα της Ευρωπαϊκής Ένωσης, λόγω δυσλειτουργιών, ατελών ελέγχων και γενικότερα κινδύνων στη διατροφή μας. 
Το λέω αυτό, γιατί και η ίδια η υπεύθυνη του ΕΦΕΤ μας είπε ότι οι διατάξεις δεν είναι πολύ σημαντικές. Προφανώς λοιπόν και η ίδια η Κυβέρνηση δεν προσδοκά κάτι ουσιαστικότερο στη βελτίωση της λειτουργίας του ΕΦΕΤ .
Ένα άλλο σημαντικό ζήτημα είναι αυτό των βυρσοδεψείων. Πράγματι η Κυβέρνηση προχώρησε σε ρύθμιση που αφορά τη μετεγκατάσταση των βυρσοδεψείων σε κάποια περιοχή του Ασπροπύργου. 
Εδώ αποδεικνύεται, κύριοι συνάδελφοι, η προχειρότητα και η ανευθυνότητα με την οποία νομοθετεί η Κυβέρνηση. Υπερασπιζόταν μέχρι την τελευταία στιγμή τη ρύθμισή της, θεωρώντας ότι έχει προϋπάρξει ομόφωνη απόφαση του δημοτικού συμβουλίου, αλλά αγνόησε την κατηγορηματική αντίθεση του νομαρχιακού συμβουλίου της περιοχής και βέβαια πολλών άλλων τοπικών φορέων και άλλων παραγόντων της περιοχής.
Το λέω αυτό, γιατί η Κυβέρνηση, παρά τις σοβαρές επισημάνσεις και προτάσεις που κατέθεσαν οι φορείς, αλλά και οι Βουλευτές της Αντιπολίτευσης, σε καμία περίπτωση δε θέλησε να αποσύρει τις διατάξεις. 
Το έκανε αυτό, κύριοι συνάδελφοι, μόνο όταν υπήρξε ένα έγγραφο, το οποίο δημοσιοποιείται σε εφημερίδα της Κυριακής, το "ΠΑΡΟΝ", όπου περιγράφεται η τραγική συνέπεια που θα έχει για το ΠΑΣΟΚ η ρύθμιση αυτή. Υπάρχει δημοσίευμα της εφημερίδας "ΠΑΡΟΝ" που αναφέρεται σε φοβερές συζητήσεις που έγιναν μεταξύ του κ. Λαλιώτη και της Κυβέρνησης, του κ. Νεονάκη, του κ. Κοσμίδη, ή του κυρίου Υπουργού της Ανάπτυξης και μόνο αυτή η απεγνωσμένη προσπάθεια του νομάρχη δυτικής Αττικής και πολλών υποψηφίων δημάρχων του ΠΑΣΟΚ ήταν ικανή να αποτρέψει την Κυβέρνηση από το να ψηφίσει αυτήν τη διάταξη.
ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ήσασταν στην επιτροπή. Δεν ήσασταν; 
ΕΥΑΓΓΕΛΟΣ ΜΠΑΣΙΑΚΟΣ: Ήμουν και έζησα, δυστυχώς, την άρνησή σας να αποσύρετε τη διάταξη και την ευκολία με την οποία την αποσύρατε, όταν δημοσιοποιήθηκε, όχι μόνο η επιστολή αυτή των φορέων, του κ. Παπαπέτρου και άλλων υποψηφίων δημάρχων, αλλά και του δημοσιεύματος της εφημερίδας, η οποία αναφέρεται και στις διεργασίες που έγιναν σε κομματικό επίπεδο.
Αυτό το λέω, κύριε Υπουργέ, για να σας πω ότι δυστυχώς η Βουλή και συγκεκριμένα η αρμόδια Επιτροπή Παραγωγής και Εμπορίου, η οποία είχε την ευκαιρία να συζητήσει αυτές τις διατάξεις, δεν ήταν ικανά όργανα και ικανές προϋποθέσεις, ώστε να σας αποτρέψουν από την εισαγωγή αυτής της διάταξης και το μόνο το οποίο σας άλλαξε γνώμη ήταν οι κομματικές απεγνωσμένες προσπάθειες των δικών σας υποψηφίων δημάρχων, εν όψει των επόμενων δημοτικών εκλογών. 
Το λέω για να δει και το Τμήμα με ποια κομματικά κριτήρια νομοθετείτε, αλλά και για να επισημάνω τον κίνδυνο, η συγκεκριμένη διάταξη να έρθει μετά τις εκλογές σε ένα άλλο νομοσχέδιο και έτσι να περάσει αυτή η διάταξη η οποία σήμερα προκαλεί αυτές τις αντιδράσεις. 
Το τελευταίο θέμα στο οποίο θα ήθελα να αναφερθώ ακροθιγώς, να κάνω ίσως κάποια άλλα σχόλια στη συνέχεια, είναι αυτό που αφορά την αναγκαστική παράταση μισθώσεων καταστημάτων, διατηρητέων ακινήτων, αλλά και αυτό που αφορά τις παρατάσεις των μισθώσεων για κινηματογράφους και για θέατρα. 
Εγώ δε θα σας πω ότι είναι απαράδεκτη μια διάταξη η οποία επιβάλλει αναγκαστική παράταση των μισθώσεων για δώδεκα ολόκληρα χρόνια. Θα επικαλεσθώ μόνο αυτά τα οποία το Επιστημονικό Συμβούλιο της Βουλής παραθέτει, ότι δηλαδή είναι αμφιβόλου συνταγματικότητας, τόσο η αναγκαστική παράταση, όσο και η υποχρεωτική καταβολή αποζημίωσης σε κάθε περίπτωση λύσεως των συμβάσεων αυτών, ακριβώς γιατί δεν υπάρχει προηγούμενο τέτοιας αντιμετώπισης και τέτοιας ρύθμισης θεμάτων σε άλλες εμπορικές μισθώσεις. Θα ήθελα να κρούσω τον κώδωνα του κινδύνου σε τέτοιου είδους απαράδεκτες και αυταρχικές διατάξεις, οι οποίες μας εκθέτουν και σε άλλες χώρες της Ευρωπαϊκής Ένωσης.
Πιο αναλυτικά, αν θέλετε, σε σχέση με τις συγκεκριμένες διατάξεις, θέλω να πω ότι ο φορέας εγγυοδοσίας μικρών και πολύ μικρών επιχειρήσεων έρχεται με πολύ μεγάλη καθυστέρηση να καλύψει το κενό παροχής δανείων σε πολλές επιχειρήσεις, αλλά επιλύει εν μέρει το πρόβλημα και υπογραμμίζω, με πολύ μεγάλη καθυστέρηση.
Όπως είναι γνωστό, οι μικρές επιχειρήσεις είναι εκείνες οι οποίες έχουν μέχρι πενήντα εργαζόμενους. Εσείς τελείως αυθαίρετα περιορίζεται την εφαρμογή της διατάξεως αυτής σε επιχειρήσεις μέχρι τριάντα εργαζόμενους. Σας είχαμε πει και στην επιτροπή ότι είναι ανάγκη να αυξηθεί αυτός ο αριθμός διότι εξαιρούνται πολλές από τις μικρές επιχειρήσεις και βέβαια εξαιρείται ο μεγάλος αριθμός μικρομεσαίων επιχειρήσεων μέχρι διακόσιους πενήντα εργαζόμενους. Δεν υπάρχει καμία ουσιαστική βελτίωση και τροποποίηση των διατάξεων αυτών και παραμένει το πρόβλημα. 
Θέλω να σας πω δε ότι η πρόταση θα μπορούσε να είναι ο διαχωρισμός αυτών των επιχειρήσεων με βάση μία κλιμάκωση ως προς τους εργαζόμενους, όπως προτείνουν οι αρμόδιοι φορείς και όπως μας περιέγραψαν οι εκπρόσωποί τους στη Διαρκή Επιτροπή Παραγωγής και Εμπορίου. Τα προβλήματα που γεννώνται από την εφαρμογή αυτής της ρύθμισης αφορούν τη διακριτική μεταχείριση των τραπεζών, διότι αυτές θα αξιολογούν τον τρόπο με τον οποίο θα δανειοδοτούν τις επιχειρήσεις, με βάση δικά τους ιδιοτελή κριτήρια και λόγω  του ότι αυτές οι πολύ μικρές επιχειρήσεις έχουν μικρό μέγεθος και υψηλά ποσοστά θνησιμότητας -γι' αυτό και αντιμετωπίζουν αυξημένους κινδύνους- προφανώς θα εξαιρούνται. Οι τράπεζες δηλαδή από μόνες τους αξιολογούν και δεν υπάρχουν αντικειμενικά κριτήρια μοριοδότησης, όπως είχαμε προτείνει, κύριε Υπουργέ, στην επιτροπή και δεν φέρατε αυτήν τη βελτίωση. Αυτές λοιπόν οι επιχειρήσεις αντιμετωπίζουν τον κίνδυνο μεροληπτικής αντιμετώπισης και μεταχείρισης από την πλευρά των τραπεζών και των πιστωτικών ιδρυμάτων, γιατί όπως είναι γνωστό από τις διατάξεις, η αξιολόγηση του επιχειρηματικού σχεδίου και της πιστοληπτικής ικανότητας γίνεται αποκλειστικά και μόνο από τις τράπεζες. Θα μπορούσαν να υπάρξουν αντικειμενικά κριτήρια, για να είναι και πιο ασφαλείς οι επιχειρήσεις για το ότι η αντιμετώπιση γίνεται κατά τρόπο αξιόπιστο και αντικειμενικό. 
Θέλω δε να σας τονίσω ότι υπάρχει και ένα παλαιότερο παράδειγμα του ΟΜΜΕΧ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το θέμα αυτό του νομοσχεδίου σας το απάντησα στην επιτροπή. 
ΕΥΑΓΓΕΛΟΣ ΜΠΑΣΙΑΚΟΣ: Ας δεσμευτείτε για την κατοχύρωση των αντικειμενικών κριτηρίων. Δεν υπάρχει τέτοια εισαγωγή στο νομοσχέδιο πάντως. 
Θέλω να σας θυμίσω, κύριοι συνάδελφοι, το παλαιότερο παράδειγμα του ΟΜΜΕΧ όπου λειτουργώντας ακριβώς με ανάλογο σύστημα απέτυχε παταγωδώς. Το 95% των δανείων που έδωσε κατέπεσαν τελικώς και υπάρχει μια απώλεια 17 δισεκατομμυρίων δραχμών συνολικά από τη λειτουργία αυτού του θεσμού. 
Είπαμε και στην επιτροπή ότι τα οικονομικά μεγέθη είναι ανεπαρκή. Μας είπατε για 100 εκατομμύρια ευρώ, που είναι το μετοχικό κεφάλαιο, για τη δυνατότητα εντός πενταετίας χορήγησης είκοσι πέντε χιλιάδων δανείων, που είναι μικρός αριθμός και δεν καλύπτει τις προσδοκίες και μας είπατε ότι το ύψος των παροχών θα είναι μέχρι το δεκαπλάσιο των ιδίων κεφαλαίων. Σας είπαν και οι εκπρόσωποι  ότι είναι ανεπαρκή αυτά τα ποσά. 
Σε σχέση με το δεύτερο ζήτημα, το οποίο περιγράφεται στο νομοσχέδιο, δηλαδή το Εθνικό Συμβούλιο Διαπίστευσης, θέλω να σας πω ότι είμαστε ίσως η μόνη χώρα που δεν διαθέτουμε αυτόν το θεσμό. Με πολύ μεγάλη καθυστέρηση και ακριβώς για να μπορέσει να λειτουργήσει κάποια στιγμή το εθνικό σύστημα ποιότητος προωθήσατε, έξι χρόνια μετά την ίδρυσή του, δηλαδή από το 1994, τη λειτουργία του Εθνικού Συμβουλίου Διαπίστευσης. Το σύστημα αυτό πάσχει διότι δεν ανταποκρίνεται στις σύγχρονες προσδοκίες. Το διοικητικό συμβούλιο καθορίζεται με κριτήρια κρατικίστικης αντίληψης και όχι με κριτήρια ελεύθερης οικονομίας που ισχύουν τώρα και που -φαντάζομαι ότι θα συμφωνήσετε- υπερτερούν. Και η όλη διαδικασία η οποία δεν είναι καθόλου ευέλικτη, αλλά είναι πολύ γραφειοκρατική, δεν εγγυάται την καλύτερη λειτουργία του θεσμού, ενώ αντίθετα είναι βέβαιο ότι θα δημιουργήσει τεράστιο κόστος λειτουργίας. Και στην επιτροπή σας είχαμε επισημάνει την ανάγκη να υπάρξει ένα πιο ευέλικτο σύστημα σαν αυτό που ισχύει σε άλλες χώρες της Ευρωπαϊκής Ένωσης και να αποφευχθούν δυσλειτουργίες σαν αυτές που παρουσιάζει η διαδικασία την οποία προβλέπετε. 
Για την ενημέρωση των συναδέλφων θα ήθελα να σας πω ότι η λειτουργία του θεσμού προβλέπει τη συνεδρίαση του Εθνικού Συμβουλίου Διαπίστευσης, το οποίο θα κάνει τη σχετική εισήγηση στο διοικητικό συμβούλιο. 
Στη συνέχεια το διοικητικό συμβούλιο θα συνεδριάζει για τη λήψη απόφασης, αφού προηγουμένως έχουν συνεδριάσει οι αρμόδιες τεχνικές επιτροπές της ανώνυμης εταιρίας. Έτσι, όλη αυτή η διαδικασία δημιουργεί τεράστια προβλήματα δυσλειτουργίας.
Το πρότυπο στην Ευρωπαϊκή Ένωση, το οποίο σας είχαμε περιγράψει και στην επιτροπή, και οι εμπειρίες, που έχουν λειτουργήσει με επιτυχία στο εξωτερικό, προβλέπουν ότι η γενική συνέλευση, στην οποία η κρατική συμμετοχή είναι μειωμένη και υπάρχουν εκεί εκπρόσωποι των ενδιαφερομένων πλευρών, ενώσεων, επιμελητηρίων κλπ., θα είναι ευρύτατη. Ο Υπουργός εδώ ορίζει το διοικητικό συμβούλιο, αλλά εκεί δεν το ορίζει, για να υπάρχει ευελιξία. Στη συνέχεια αποφασίζει το διοικητικό συμβούλιο για την πρόσληψη του διευθύνοντος συμβούλου, ο οποίος έχει την πρωτοβουλία και ενεργεί για λόγους ταχύτητος και ευελιξίας, αποδεχόμενος τις αποφάσεις και εισηγήσεις των εξειδικευμένων ολιγομελών τεχνικών επιτροπών. 
Θα ήθελα να επισημάνω κάτι, το οποίο είναι, αν θέλετε, ένα πολιτικό σημείο τριβής με την Κυβέρνηση, ότι οι διορισμοί από την Κυβέρνηση και από τον Υπουργό δημιουργούν προβλήματα δυσλειτουργίας και για έναν πρόσθετο λόγο. Η αντικατάσταση του εκάστοτε Υπουργού συνεπάγεται, όπως μας λέει η εμπειρία ειδικότερα των τελευταίων ετών, την αντικατάσταση και άλλων μελών του διοικητικού συμβουλίου. Αυτή η παράμετρος, της αντικατάστασης δηλαδή από άλλον Υπουργό της ιδίας Κυβέρνησης του συνόλου ή μέρους των μελών του διοικητικού συμβουλίου, συνεπάγεται περαιτέρω δυσλειτουργίες.
Το επόμενο κεφάλαιο, το οποίο συζητούμε, αφορά τον ΕΦΕΤ. Εδώ πρέπει να τονίσω τα τεράστια προβλήματα, που έχουν παρατηρηθεί κατά το παρελθόν, στη λειτουργία του ΕΦΕΤ, τις πολλές παρατηρήσεις, που υφιστάμεθα ως χώρα για τη δυσλειτουργία αυτού του πολύ σημαντικού για τη δημόσια υγεία και τον καταναλωτή θεσμού, και τις πολύ χαμηλές προσδοκίες, που καλλιεργούνται από τις ίδιες τις διατάξεις, όπως μας εδήλωσε η εκπρόσωπος του ΕΦΕΤ. 
Το ζήτημα είναι ότι δεν κατοχυρώνεται η ασφάλεια των τροφίμων και δεν προστατεύεται ο καταναλωτής. Διευρύνεται το έλλειμμα του εμπορικού ισοζυγίου πληρωμών της χώρας μας και αυτό είναι πολύ ανησυχητικό, ειδικότερα για τα γεωργικά προϊόντα, τα οποία θα έπρεπε να αντιμετωπίζονται με πολύ μεγαλύτερη εμπιστοσύνη από τους καταναλωτές, αν υπήρχε ο θεσμός, ο οποίος θα κατοχύρωνε την ποιότητα και την ασφάλεια των τροφίμων. Εν πάση περιπτώσει με το σύστημά σας δεν κατοχυρώνεται ο έλεγχος από την παραγωγή, από το στάβλο ή το χωράφι, μέχρι τον τελικό καταναλωτή, αλλά περιορίζεται από τα ράφια ως τον καταναλωτή. 
Αυτό το ζήτημα είναι κορυφαίας σημασίας, διότι εδώ έχουμε και το τεράστιο πρόβλημα δυσλειτουργίας και έλλειψης συνεργασίας μεταξύ των πολλών φορέων, οι οποίοι μετέχουν σε αυτό το όργανο. Υπάρχουν έξι-επτά φορείς και Υπουργεία, τα οποία εμπλέκονται στον έλεγχο των τροφίμων. Αποκλείονται πολλοί αρμοδιότεροι παράγοντες, όπως είναι η Κτηνιατρική Υπηρεσία. Γενικότερα η εμπειρία μας από την έλλειψη συνεργασίας μέχρι τώρα δεν μας πείθει ότι και με τις νέες ελλιπείς και αποσπασματικές διατάξεις κάτι θα βελτιωθεί.
 Κύριε Υπουργέ, θα ήθελα να επαναλάβω σε σχέση με το θέμα της Μεσοχώρας την ανησυχία των κατοίκων, οι οποίοι παρά τις κυβερνητικές διαβεβαιώσεις δεν έχουν μέχρι τώρα κάτι χειροπιαστό. Εδώ προχωρεί ένα έργο, στο οποίο δεν υπάρχει ειδική περιβαλλοντική μελέτη, δεν υπάρχουν πολεοδομικές μελέτες. Παρά τις κατά καιρούς διαβεβαιώσεις ότι όλα αυτά θα προχωρήσουν, ουσιαστικά τους εξωθείτε να εγκαταλείψουν το χωριό τους και την περιοχή τους. Τους δίνετε κάποια κίνητρα, κάποιες αποζημιώσεις, κάποιο επίδομα για την αποχώρησή τους και την απομάκρυνσή τους, αλλά σε καμία περίπτωση δεν δημιουργείτε τις προϋποθέσεις για την πλήρη αποκατάστασή τους και τη μετεγκατάστασή τους σε ανάλογο χώρο της ίδιας περιοχής με όρους αξιοπρεπείς και ικανοποιητικούς. 
Οι εκπρόσωποι, οι οποίοι εμφανίστηκαν στην επιτροπή, μας μίλησαν με πραγματική αγωνία για την τύχη του χωριού τους. Είναι εκατοντάδες οι θιγόμενοι  αυτής της περιπτώσεως. 
Εγώ θεωρώ ότι οι προτάσεις της Κυβέρνησης, όπως διαμορφώθηκαν μετά τη συζήτηση, δεν είναι δελεαστικές και επαρκείς. Πιστεύω ότι πρέπει να το ξαναδείτε, διότι καλό είναι να γίνονται τα δημόσια έργα. Καθυστερούν τα έργα αυτά με δική σας αποκλειστική ευθύνη. Υπάρχει μία σπατάλη και μία διόγκωση του κόστους κατά πολλές δεκάδες δισεκατομμύρια, αλλά η Κυβέρνηση αρνείται να βρει το πολύ μικρό συγκριτικά ποσό, για να υπάρξουν οι προϋποθέσεις μετεγκατάστασης με ικανοποιητικούς και αξιοπρεπείς όρους αυτών, που θίγονται από τα έργα αυτά στη Μεσοχώρα. Το τονίζω αυτό, διότι καμία δικαιολογία δεν υπάρχει για την αποστέρηση των κατοίκων αυτών από τις ρίζες τους, από την περιοχή που γεννήθηκαν και μεγάλωσαν, γιατί υπάρχει η ανάγκη ενός έργου, για το οποίο πράγματι όλοι συμφωνούμε.
Δε νομίζω ότι κανένας συνάδελφος, με τις όποιες κριτικές του τοποθετήσεις και παρατηρήσεις σε σχέση με τη μεταχείριση των θιγόμενων, υπαινίχθηκε ότι δεν θέλει το έργο ή ότι δε θέλει να επισπευσθεί η κατασκευή του.
Για όλους αυτούς τους λόγους, η Νέα Δημοκρατία καταψηφίζει επί της αρχής το νομοσχέδιο και επιφυλάσσεται να πάρει θέση για συγκεκριμένες ρυθμίσεις όταν συζητηθούν τα συγκεκριμένα κεφάλαια.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης εκ μέρους του Κομμουνιστικού Κόμματος Ελλάδας έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, εκείνο που εξ αρχής θα ήθελα να επισημάνω είναι ότι με αυτό το πολυνομοσχέδιο η Κυβέρνηση επιχειρεί να αντιμετωπίσει πολλά και διαφορετικά μεταξύ τους θέματα, με ενιαία, όμως, στόχευση και κατεύθυνση. 
Αυτή η στόχευση δεν είναι άλλη από τη διευκόλυνση της διαδικασίας συσσώρευσης του κεφαλαίου και της αποτελεσματικής προώθησης των αναδιαρθρώσεων και των ιδιωτικοποιήσεων σε βάρος των λαϊκών συμφερόντων. Αυτή η κατεύθυνση διαπερνά τις ρυθμίσεις για το φορέα εγγυοδοσίας μικρών και πολύ μικρών επιχειρήσεων, την τροποποίηση του καταστατικού των ελληνικών αλυκών και το εθνικό σύστημα διαπίστευσης, που αναφέρονται σ' αυτό το πολυνομοσχέδιο.
Πιο συγκεκριμένα, όσον αφορά στο πρώτο κεφάλαιο, η δημιουργία του ταμείου εγγυοδοσίας για τις μικρές και πολύ μικρές επιχειρήσεις, στο οποίο αναφέρεται το συγκεκριμένο κεφάλαιο, ήταν και είναι μέσα στα πλαίσια των διεκδικήσεων των συνδικαλιστικών οργανώσεων του χώρου αυτού. Με την έννοια αυτή, θα μπορούσε κάποιος να ισχυριστεί -αυτό κάνει και η Κυβέρνηση- ότι το συγκεκριμένο νομοσχέδιο έρχεται να ικανοποιήσει ένα αίτημα αυτών των επαγγελματιών, δηλαδή των μικρών και πολύ μικρών. 
Όμως, δεν έχουν έτσι τα πράγματα και αυτό γιατί η δημιουργία αυτού του ταμείου δεν αποτελούσε ένα ξεκομμένο αίτημα των επιχειρηματιών αυτών, αλλά συμπεριλαμβανόταν σε μία δέσμη αιτημάτων, όπως αυτά που έχουν σχέση με το επιτόκιο δανεισμού τους και τη διασφάλιση των ανάλογων κεφαλαίων. Αυτά τα ανικανοποίητα αιτήματα εξακολουθούν να παραμένουν, με αποτέλεσμα να υπονομεύεται και η όποια αποτελεσματική λειτουργία του συγκεκριμένου ταμείου που δημιουργείται. 
Αυτός είναι και ο βασικός λόγος που μας οδηγεί να καταλήξουμε στο συμπέρασμα ότι η δημιουργία του ταμείου εγγυοδοσίας των μικρών και πολύ μικρών επιχειρήσεων δεν υπηρετεί τα συμφέροντα των μικρομεσαίων επιχειρήσεων, αλλά κυρίως υπηρετεί τα συμφέροντα των τραπεζών, σε συνδυασμό με το γεγονός ότι ο αριθμός των μικρομεσαίων επιχειρήσεων θα είναι μικρός. Υπολογίζεται ότι οι επιχειρήσεις αρχικά θα είναι είκοσι πέντε χιλιάδες και ύστερα ανά έτος επτά έως οκτώ χιλιάδες. 
Κυρίες και κύριοι συνάδελφοι, είναι γνωστό ότι τα τελευταία δύο χρόνια οι τράπεζες, αφού "φέσωσαν" μεγάλο μέρος των καταναλωτών με τα καταναλωτικά δάνεια και τις πιστωτικές κάρτες, επεκτείνονται σταδιακά και σε ένα σχετικά νέο τομέα της αγοράς, δηλαδή τη χρηματοδότηση μικρών επιχειρήσεων. Έτσι, ενώ παλιότερα αρνούνταν πεισματικά να προσφέρουν μία τέτοια υπηρεσία σ' αυτές τις μικρές και πολύ μικρές επιχειρήσεις, οι τράπεζες, η μία μετά την άλλη, άρχισαν να εκπονούν ανάλογα προγράμματα, τα λεγόμενα "ανοικτά επαγγελματικά δάνεια". 
Τα δάνεια αυτά, που ξεκινούσαν από πέντε έως δέκα εκατομμύρια δραχμές, κλιμακώνονται ανάλογα με το τζίρο και, όπως είναι γνωστό, δεν πληρώνονταν ποτέ (όσο λειτουργούσε η επιχείρηση), αρκεί να εξοφλούνταν οι τόκοι. Τα επιτόκια κυμαίνονταν γύρω στο 10%, όμως μπορούσαν να φθάσουν και στο 15%, αν συνυπολογιστούν και τα πάσης φύσεως έξοδα που χρεώνονται. Πρόκειται, δηλαδή, για τοκογλυφικά δάνεια. Φυσικά, οι τράπεζες πόνταραν στις αυταπάτες αυτών των επιχειρηματιών ότι η παρούσα κρίση είναι προσωρινή, πόνταραν και στις σημερινές συνθήκες χρηματοδοτικής ασφυξίας και τα παρουσίαζαν με ένα ελκυστικό περίβλημα.
Βέβαια η κρίση στηρίζεται στην επιταχυνόμενη συγκέντρωση κεφαλαίων και παραγωγής και είναι ανεπίστρεπτη σε συνθήκες κυριαρχίας των μονοπωλίων και τέτοια δάνεια απλά θα επιταχύνουν τη διαδικασία καταστροφής των μικρών και πολύ μικρών επιχειρήσεων. Έτσι οι τράπεζες, λοιπόν, ανακάλυψαν μια άλλη χρυσοφόρα δραστηριότητα. Όμως η υπόθεση αυτή θα έχει και τη δυσκολία της. Το ρίσκο χρηματοδότησης σημαντικού μέρους αριθμού μικρομεσαίων επιχειρήσεων κατά τεκμήριο περιορισμένη πιστοληπτική ικανότητα και αβέβαιο μέλλον. Τα έξοδα της πιθανής κατάπτωσης των δανείων είναι σημαντικά και το τραπεζικό σύστημα δεν είναι διατεθειμένο να χάσει δραχμή. Σ' αυτήν ακριβώς τη δυσκολία των τραπεζών απαντά το παρόν νομοσχέδιο παρά τις φλυαρίες περί ενίσχυσης των μικρών επιχειρήσεων. Χρησιμοποιεί δηλαδή τα χρήματα του δημοσίου της Ευρωπαϊκής Ένωσης, χρήματα του ελληνικού λαού για να μειώσει το ρίσκο των τραπεζών. Και εδώ, κύριοι, μπαίνει ένα ερώτημα. Τι έγιναν οι εταιρείες αμοιβαίων εγγυήσεων που θεσμοθετήθηκαν πριν από μερικά χρόνια για παρόμοιους στόχους; 
Πέρα όμως από τα παραπάνω την εκτίμησή μας ότι η δημιουργία του ταμείου αυτού υπηρετεί τα συμφέροντα των τραπεζών την ενισχύει και το γεγονός ότι την αξιολόγηση για το δανεισμό των μικρών και πολύ μικρών επιχειρήσεων θα την κάνουν οι ίδιες οι τράπεζες και βέβαια θα είναι τέτοια που θα διασφαλίζει πρώτα και κύρια τα δικά τους συμφέροντα. 
Η αντιμετώπιση των σοβαρών προβλημάτων των μικρομεσαίων επιχειρήσεων δεν μπορεί να γίνει με αποσπασματικά μέτρα ακόμα και αν αυτά κινούνται σε θετική κατεύθυνση, αν αυτά τα μέτρα δεν εντάσσονται σε ένα γενικότερο σχεδιασμό, ένα σχεδιασμό  που κύρια θα προωθούσε και θα ενίσχυε τη δημιουργία των συνεταιρισμών στο χώρο των μικρομεσαίων επιχειρήσεων ο οποίος θα τις βοηθούσε να επιβιώσουν στις συνθήκες ζούγκλας που έχει δημιουργήσει η λεγόμενη ελεύθερη αγορά.
Είμαστε, λοιπόν, αντίθετοι με τη δημιουργία του ταμείου, με τον τρόπο που θεσμοθετείται, δηλαδή ξεκομμένα από το σχεδιασμό. Δεν είμαστε βέβαια αντίθετοι με τη δανειοδότηση αλλά με τους όρους που δημιουργείται αυτό το ταμείο. Πολύ περισσότερο είμαστε αντίθετοι με τη μορφή που αυτό θα πάρει, δηλαδή, τη μορφή της ανώνυμης εταιρείας και που θα λειτουργεί με τους κανόνες της κατ' ευφημισμό ελεύθερης αγοράς και μπορεί στην πορεία και στο βαθμό που αυτό θα έχει κέρδη να μετατραπεί από δημόσιο σε ιδιωτικό φορέα με τη μέθοδο της αγοραπωλησίας των μετοχών ή εκείνης της αύξησης του μετοχικού κεφαλαίου που προβλέπει σχετικό άρθρο.
Σε σχέση τώρα με το δεύτερο κεφάλαιο, όπως τονίσαμε και στη συζήτηση στην αρμόδια επιτροπή, το σύστημα διαπίστευσης ΑΕ εντάσσεται και υπηρετεί την κυβερνητική προσπάθεια για τη δημιουργία υποδομής στήριξης της ανταγωνιστικότητας του κεφαλαίου που δραστηριοποιείται στη χώρα μας. Αποτελεί την υποδομή για την προώθηση του κυβερνητικού σχεδίου πολιτικής ποιότητας των ελληνικών επιχειρήσεων. Ένας από τους στόχους αυτής της πολιτικής και μάλιστα ομολογείται ως εθνικός είναι η προώθηση της ταξικής συνεργασίας στο πλαίσιο μιας αποτελεσματικής διοίκησης των επιχειρήσεων. Λέγει συγκεκριμένα το στρατηγικό σχέδιο 2001-2006 για την πολιτική ποιότητα στην Ελλάδα. "Η ποιότητα βασίζεται στην καθολική δέσμευση της διοίκησης και των εργαζομένων προς την κατεύθυνση της συνεχούς βελτίωσης της οργάνωσης και της αποδοτικής λειτουργίας της επιχείρησης. Στο πλαίσιο αυτής της στρατηγικής η ποιότητα δεν θεωρείται πλέον αποκλειστική ευθύνη των ειδικών αλλά συνολική ευθύνη όλου του προσωπικού". Αυτά γράφονται στο στρατηγικό σχέδιο πράγμα που σημαίνει ότι στο όνομα της ποιότητας θα επιδιωχθεί η μεγαλύτερη πειθάρχηση και η εντατικοποίηση της εργασίας των εργαζομένων. Με το παρόν νομοσχέδιο θα είχαμε μια ουσιαστική μετατόπιση της δραστηριότητας από το εθνικό συμβούλιο διαπίστευσης στην αντίστοιχη ανώνυμη εταιρεία και μπορεί βέβαια προς το παρόν μοναδικός μέτοχος να είναι το ελληνικό δημόσιο, όμως ανοίγει ο δρόμος για την είσοδο του ιδιωτικού κεφαλαίου με τη δυνατότητα μεταβίβασης μετοχών μέχρι ποσοστού 40% σε νομικά πρόσωπα δημοσίου και ιδιωτικού δικαίου. 
Σε σχέση τώρα με το τρίτο κεφάλαιο εκείνο που θα θέλαμε να τονίσουμε είναι ότι με την τροποποίηση του καταστατικού της ανώνυμης εταιρείας "Ελληνικές Αλυκές" και την υπαγωγή στις διατάξεις του ν. 2190 περί ανωνύμων εταιρειών η εταιρεία από δω και πέρα θα λειτουργεί με τους κανόνες της ιδιωτικής οικονομίας.
Στο πλαίσιο βέβαια αυτό προβλέπεται η μεταβολή της μέχρι σήμερα δωρεάν παραχώρησης των εκτάσεων των αλυκών από το ελληνικό δημόσιο και εκμίσθωσή τους στην εταιρία με ετήσιο μίσθωμα ίσο με 3% της αξίας του πωλουμένου αλατιού κάθε αλυκής.
Για μας με την τροποποίηση αυτή ανοίγει κι εδώ ο δρόμος για την ιδιωτικοποίηση των ελληνικών αλυκών. Μεταξύ αυτών είναι και οι δύο της ιδιαίτερής μου πατρίδας, της Λέσβου. Το πρώτο σκαλοπάτι γίνεται με την παραχώρηση ποσοστού 20% στους φορείς της Τοπικής Αυτοδιοίκησης. Έτσι βλέπουμε εμείς αυτήν την παραχώρηση. Θα μπορούσε να παραμείνει ως έχει, ανώνυμη εταιρία και να δώσουμε κι ένα ποσοστό στους ΟΤΑ. Μάλιστα πρέπει να σημειώσω εδώ ότι πρόκειται για μια εταιρία, η οποία παρουσιάζει και κέρδη. 
Όσον αφορά τώρα τις απαλλοτριώσεις του ταμιευτήρα της Μεσοχώρας, εκείνο που θα θέλαμε να τονίσουμε εμείς, είναι ότι σαν Κ.Κ.Ε. είμαστε υπέρ της ενεργειακής ανεξαρτησίας της χώρας μας, μια ενεργειακή ανεξαρτησία βέβαια που θα υπηρετεί τις λαϊκές ανάγκες που έχουν σχέση με τη φθηνή ενέργεια, με την ανάπτυξη περιοχών και βέβαια με την ασφάλεια των εργαζομένων σε αυτές τις επιχειρήσεις. Και σίγουρα για την προώθηση αυτού του στόχου, δηλαδή της ενεργειακής ανεξαρτησίας, χρειάζεται να γίνουν τα ανάλογα έργα, υδροηλεκτρικά κλπ. Όμως σε καμιά περίπτωση αυτά τα έργα δεν πρέπει να γίνονται σε βάρος του περιβάλλοντος και των συμφερόντων, οικονομικών και άλλων, των κατοίκων των περιοχών, πολύ περισσότερο όταν αυτά τα έργα γίνονται προς όφελος της ιδιωτικοποιημένης πλέον ΔΕΗ. Και στη συγκεκριμένη περίπτωση της Μεσοχώρας δημιουργούνται σοβαρά προβλήματα και στο οικοσύστημα και στην οικονομική ζωή της περιοχής. Ακούστηκαν αυτά κατά την ακρόαση στην αρμόδια επιτροπή. Και η ευθύνη γι΄ αυτά τα προβλήματα ανήκει στη ΔΕΗ, βέβαια και στην Κυβέρνηση, που όχι μόνο δεν παρεμβαίνει, αλλά ουσιαστικά σιγοντάρει στην άρνηση και ολιγωρία ικανοποίησης των αιτημάτων των κατοίκων των περιοχών αυτών από την ΔΕΗ Α.Ε..
Εμείς λέμε ότι πρέπει να ικανοποιηθούν αυτά τα αιτήματα, για να μπορέσουν να παραμείνουν οι άνθρωποι στον τόπο που γεννήθηκαν.
Σε σχέση με την τροποποίηση του ν. 2741/99 του κεφαλαίου Ε΄, που αναφέρεται στον ΕΦΕΤ. Εκείνο που θα θέλαμε να σημειώσουμε εμείς είναι ότι πέρασαν ήδη τρία χρόνια μετά την ψήφιση του νόμου για την ίδρυση του Ενιαίου Φορέα Ελέγχου Τροφίμων, στον οποίο η Κυβέρνηση είχε επενδύσει όλες τις προσπάθειες, για να πείσει τον καταναλωτή ότι από εδώ και πέρα θα είναι ασφαλής στο μεγάλο πρόβλημα της διατροφής του. Για τους έξω από τα πράγματα, οι πομπώδεις εξαγγελίες, οι τελετές εγκατάστασης των οργάνων του, η σχετική προβολή από τα ΜΜΕ, τα φυλλάδια που εκδόθηκαν από τον ΕΦΕΤ έδιναν μια τέτοια εντύπωση. Η εξέταση όμως της πραγματικής κατάστασης δείχνει μια εντελώς διαφορετική εικόνα και επιβεβαιώνει τις εκτιμήσεις που είχαμε κάνει τότε, ότι δηλαδή πρόκειται για ένα όργανο που απλώς προστέθηκε στις υπόλοιπες ελεγκτικές υπηρεσίες, επιτείνοντας παραπέρα τις συγχύσεις και επικαλύψεις αρμοδιοτήτων, τις οποίες υποτίθεται ότι η ίδρυσή του θα αντιμετώπιζε. Όμως κάτι τέτοιο όχι μόνο δεν συμβαίνει, αλλά συνεχίζεται εντονότερα ο αλληλοσπαραγμός μεταξύ υπηρεσιών και κυρίως μεταξύ κυβερνητικών παραγόντων, για το ποιος θα κερδίσει ή θα χάσει αρμοδιότητες, όπως δείχνει η για τρία χρόνια καθυστέρηση της κοινής υπουργικής απόφασης, σχετικά με τις αρμοδιότητες μεταξύ του ΕΦΕΤ και του Υπουργείου Γεωργίας. Ότι ήταν καθαρά εξαγγελίες χωρίς αντίκρισμα και οι κυβερνητικοί ισχυρισμοί για το ρόλο των καταναλωτών στα θέματα ελέγχου των τροφίμων, αποδεικνύεται και από το γεγονός ότι το Εθνικό Συμβούλιο Πολιτικής Ελέγχου των Τροφίμων που τάχα θα υλοποιούσε αυτόν το ρόλο, δεν έχει ακόμα συνεδριάσει. Επιβεβαιώθηκε ότι ο ΕΦΕΤ με τις ελάχιστες αριθμητικά θέσεις απασχόλησης που προέβλεπε, σε εξίσου ή ελάχιστες δικές του υπηρεσίες, κάθε άλλο, παρά τις προϋποθέσεις για καλύτερη στελέχωση θα διασφάλιζε, όπως επίσης και ότι η όλη του φιλοσοφία άνοιγε νέους δρόμους για τη διείσδυση του κεφαλαίου στα ευαίσθητα ζητήματα των ελέγχων τροφίμων, όπως έδειχνε η διατύπωση του νόμου που επιτρέπει την ανάθεση και των ελέγχων σε ιδιωτικά εργαστήρια.
Μετά, λοιπόν, από μια τέτοια περίοδο ουσιαστικής απραξίας και αντιπαραθέσεων, η Κυβέρνηση επανέρχεται με το παρόν νομοσχέδιο, με το οποίο επιχειρεί μια σειρά παρεμβάσεων στο νόμο.
Με εξαίρεση ορισμένες παρεμβάσεις, αυτές που είναι διαδικαστικού χαρακτήρα, ορισμένες άλλες έχουν πολύ ουσιαστικό χαρακτήρα και ξεκαθαρίζουν καλύτερα τις κυβερνητικές προθέσεις. Τέτοια παρέμβαση είναι αυτή που προβλέπει τη δυνατότητα μέσα από χρηματοδότηση από το πρόγραμμα δημοσίων επενδύσεων, ανάπτυξη εργαστηρίων, ελέγχου τροφίμων που θα ανήκουν στον ΕΦΕΤ, η οποία βέβαια από πρώτη ματιά φαίνεται αθώα, αφού υποτίθεται ότι στοχεύει να αυξήσει περισσότερο τις ελεγκτικές δυνατότητες του φορέα. Με δεδομένο όμως ότι διάφορες δημόσιες υπηρεσίες και φορείς διαθέτουν σήμερα κρατικά εργαστήρια που θα μπορούσαν να αξιοποιήσουν, το συμπέρασμα που βγαίνει είναι ότι με την προτεινόμενη παρέμβαση επιχειρείται για να αποστασιοποιηθεί ο ΕΦΕΤ από τις άλλες υπηρεσίες ώστε να κατέχει μόνος του τα εργασιακά αποτελέσματα. Έτσι δεν θα υπάρχει η δυνατότητα τυχόν επικίνδυνων "διαρροών", που μπορεί να απειλήσουν τη βιομηχανία τροφίμων.
Από την άλλη πλευρά, με άλλες παρεμβάσεις η Κυβέρνηση προβλέπει τη συγχρηματοδότηση προγραμμάτων και τη συνυπογραφή προγραμματικών συμβάσεων μεταξύ ΕΦΕΤ και διαφόρων φορέων ανάμεσα στους οποίους και ιδιωτικοί. Οι συμβάσεις αυτές, ούτε λίγο ούτε πολύ αναφέρονται σε όλους τους σκοπούς του ΕΦΕΤ, δηλαδή στα πρότυπα παραγωγής υγιεινών και ποιοτικών τροφίμων, στους πραγματοποιούμενους ελέγχους, σε ερευνητικά προγράμματα κλπ.
Συνδυάζοντας όλα τα παραπάνω, βλέπουμε ότι με την ψήφιση αυτών των παρεμβάσεων, θα μπορεί το ιδιωτικό κεφάλαιο να συνυπογράφει μια προγραμματική σύμβαση με τον ΕΦΕΤ, ο οποίος για λογαριασμό του και ίσως με τη δική του οικονομική συμμετοχή θα εκπονεί μελέτες, έρευνες στα ιδιόκτητα εργαστήρια που κατασκευάστηκαν με κρατικές πιστώσεις από το πρόβλημα δημοσίων επενδύσεων. Όμως αφήνοντας κατά μέρος αυτήν τη σκανδαλώδη ρύθμιση βλέπουμε ότι ταυτόχρονα δημιουργείται και η δυνατότητα μια εταιρεία παραγωγής τροφίμων που υποτίθεται ότι είναι ελεγχόμενη από τον ΕΦΕΤ να υπογράφει σύμβαση μαζί του για να κάνουν από κοινού ερευνητικά προγράμματα. Τώρα, πώς γίνεται ελεγκτής και ελεγχόμενος να συνεργάζονται μέσα από τις προγραμματικές συμβάσεις, αυτό μόνο οι κυβερνητικοί ιθύνοντες μπορούν να το εξηγήσουν. Είναι όμως σίγουρο ότι όλα αυτά παρά σε αξιόπιστο και αμερόληπτο ελεγκτικό σύστημα οδηγούν. 
Τέλος, όχι μικρής σημασίας είναι οι κυβερνητικές παρεμβάσεις και στα ζητήματα του προσωπικού του ΕΦΕΤ στα οποία κυριαρχεί η λογική του ρουσφετιού και της εξασφάλισης ημετέρων.
Έτσι με σχετική ρύθμιση προβλέπεται οι μετατάξεις στον ΕΦΕΤ δημοσίων υπαλλήλων να διενεργούνται μετά από επιλογή τους από το Δ.Σ. του ΕΦΕΤ και κατά παρέκκλιση άλλων διατάξεων, ενώ για το προσωπικού ιδιωτικού δικαίου, αυτό είτε θα προσλαμβάνεται είτε θα μετατάσσεται στον ΕΦΕΤ ακόμα και από ανώνυμες εταιρείες, των οποίων το 51% κατέχει το δημόσιο.
Γίνεται φανερό μετά από αυτά, κύριε Πρόεδρε, ότι εμείς δεν μπορούμε να ψηφίσουμε επί της αρχής το νομοσχέδιο. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη-Αικατερινάρη εκ μέρους του Συνασπισμού της Αριστεράς και της Προόδου έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Είναι γεγονός ότι με το νομοσχέδιο αυτό εισάγονται επί μέρους ρυθμίσεις για θέματα που δεν φαίνεται να έχουν κάποια σχέση μεταξύ τους. 
Αναζητώντας την αρχή του νομοσχεδίου, πήραμε την απάντηση από τον κύριο Υπουργό ότι οι εν λόγω ρυθμίσεις είναι ενταγμένες σε μία πολιτική αναπτυξιακή και οικονομική. Πολιτική δηλ. που στοχεύει να πετύχει όρους βιώσιμης ανάπτυξης. Γενική, λοιπόν, αρχή αυτού του νομοσχεδίου και του Υπουργείου Ανάπτυξης είναι η βιώσιμη ανάπτυξη. Ταλαιπωρημένος και κακοποιημένος όρος τον τελευταίο κυρίως καιρό τόσο σε τοπικό αλλά ιδιαίτερα σε παγκόσμιο επίπεδο, αποτέλεσε την κορυφαία συνιστώσα και τη διαρθρωτική ατζέντα της Συνόδου Κορυφής στο Γιοχάνεσμπουργκ, για να μας οδηγήσει τελικά στο αντίθετο αποτέλεσμα και στην υποβάθμιση ακόμη και των αποφάσεων της Διάσκεψης Κορυφής του Ρίο πριν δέκα χρόνια.
Νάμαστε προσεκτικοί, λοιπόν, στα θέματα της βιώσιμης ανάπτυξης. Και βέβαια δεν θέλω να πω ότι ο κύριος Υπουργός δεν έχει τις καλές προθέσεις. 'Όμως, το παγκοσμιοποιημένο περιβάλλον έχει διαστρεβλώσει εντελώς τους όρους και την υποστήριξη της λεγομένης βιώσιμης ανάπτυξης. 
Κεφάλαιο Α΄: Ο φορέας εγγυοδοσίας των μικρών και των πολύ μικρών επιχειρήσεων. Με μεγάλη καθυστέρηση ικανοποιείται ένα πάγιο αίτημα των επιχειρήσεων αυτών για τη διευκόλυνση στο δανεισμό τους. Μέχρι τώρα αντιμετώπιζαν τεράστια προβλήματα που τους οδηγούσαν πολλές φορές στο ρίσκο ακόμη και της υπονόμευσης οικογενειακών τους περιουσιακών στοιχείων και τις πολύ μικρές επιχειρήσεις στον πλήρη μαρασμό και πολλές φορές στην καταστροφή. Με τις ρυθμίσεις του νομοσχεδίου, ο κίνδυνος από δανεισμό επιμερίζεται στο δημόσιο, στις επιχειρήσεις και στις τράπεζες.
Πριν προχωρήσω στην κριτική των ρυθμίσεων, θα προσπαθήσω να δώσω μια σύντομη εικόνα της κατάστασης των μικρών και πολύ μικρών επιχειρήσεων, στηριζόμενη κυρίως στα στοιχεία της έκθεσης του ΟΚΕ γι' αυτές τις επιχειρήσεις. Γράφει στην έκθεσή του: Η ανάλυση του περιβάλλοντος δράσης και των ασκούμενων πολιτικών για τις μικρομεσαίες επιχειρήσεις ανέδειξε μια σειρά από αδυναμίες στις ασκούμενες πολιτικές που αποτελούν αντικίνητρα στην ανάπτυξή τους. Τα αντικίνητρα αυτά είναι απαραίτητο να αρθούν, γιατί δεσμεύουν τεράστιες δυνάμεις δημιουργικότητας από τις επιχειρήσεις αυτές. Είναι απαραίτητο να υπάρξει ένας κεντρικός σχεδιασμός και συντονισμός των πολιτικών ανάπτυξης και εκσυγχρονισμού των μικρομεσαίων επιχειρήσεων, διότι η αναλογικότητα και η σταθερότητα στην άσκηση των πολιτικών για την ανάπτυξη αυτών, είναι απαραίτητη. Απαραίτητη για την προσπάθεια που κάνει η χώρα μας για την ισόρροπη ανάπτυξη και την εξασφάλιση θέσεων εργασίας και όχι απασχολήσιμων, ιδιαίτερα στην περιφέρεια.
Επομένως, η ενίσχυση των επιχειρήσεων αυτών είναι στην κατεύθυνση ενίσχυσης της περιφέρειας και αποτελεί μια μεγάλη συμβολή για την τόνωση της απασχόλησης στη χώρα μας.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
 Βασική προϋπόθεση του ΟΚΕ, που έχει υιοθετήσει και το Βιοτεχνικό Επιμελητήριο, είναι ότι θα πρέπει να διατυπωθεί ένας εθνικός ορισμός για το χαρακτηρισμό των μικρομεσαίων επιχειρήσεων σε συνδυασμό με τον ορισμό της Ευρωπαϊκής Ένωσης, ορισμός που θα μπορούσε να διατηρήσει τις κατηγορίες "αυτοαπασχολούμενοι", "πολύ μικρές επιχειρήσεις" -η πρόταση είναι μέχρι εννέα απασχολούμενους- "μικρές επιχειρήσεις", από δέκα έως τριάντα απασχολούμενους. Και βέβαια, μέσα στις βασικές τους προτάσεις και τα αιτήματα όλων των φορέων που ασχολήθηκαν με το θέμα της ενίσχυσης των μικρομεσαίων επιχειρήσεων, ήταν αυτή της ίδρυσης του φορέα αυτεγγύησης για τις εταιρείες αμοιβαίων εγγυήσεων με κυβερνητική πρωτοβουλία.
Έτσι, είναι θετικό -επαναλαμβάνω και πάλι- ότι συζητάμε σήμερα την ίδρυση αυτού του φορέα εγγυοδοσίας. Είχε ξεκινήσει η προσπάθεια από το 1996 με ένα σχετικό νόμο που προέβλεπε εταιρείες αμοιβαίων εγγυήσεων, προσπάθεια όμως η οποία δεν υλοποιήθηκε ποτέ.
Όσον αφορά το νομοσχέδιο: Στη σχετική τους ανακοίνωση οι φορείς των μικρομεσαίων επιχειρήσεων χαρακτηρίζουν θετική την ίδρυση αυτού του φορέα και θετικό το γεγονός της εκπροσώπησής του στο επταμελές διοικητικό συμβούλιο, όπως και την εξασφάλιση του κεφαλαίου της εταιρείας με 100 εκατομμύρια ευρώ. Είναι, όμως, αίτημα των μικρομεσαίων επιχειρήσεων και δεν καλύπτεται από το νομοσχέδιο αυτή η διάκριση σε κατηγορίες από τους απασχολούμενους μέχρι κλιμακωτά στους τριάντα εργαζόμενους, ούτως ώστε να είναι δυνατόν, σε σχέση και με τα στοιχεία της ελληνικής πραγματικότητας...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Η κατηγοριοποίηση θα γίνει στον κανονισμό λειτουργίας του Ταμείου Εγγυοδοσίας.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ωραία, κύριε Υπουργέ. Εμείς το επαναλαμβάνουμε εδώ, για να είναι δυνατόν -ενδεχομένως για να ληφθούν αυτά στα προγράμματα- να υπάρξουν ποσοστώσεις ως προς τη διάθεση των εγγυήσεων για τις επιμέρους κατηγορίες, λαμβάνοντας υπόψη τον πληθυσμό κάθε κατηγορίας και το αντίστοιχο ενεργητικό.
Το ενδιαφέρον και οι παρατηρήσεις άλλων συναδέλφων επικεντρώθηκαν στο άρθρο 8 και κατ' αρχήν στα θέματα του κανονισμού παροχής εγγυήσεων, ο οποίος παραπέμπεται σε κοινή υπουργική απόφαση, ύστερα από εισήγηση του διοικητικού συμβουλίου της εταιρείας. Σοβαρές παράμετροι, όπως το κόστος δανεισμού και εγγυήσεις, θα ήταν καλό να διατυπώνονται και σήμερα και να μην παραπέμπονται σ' αυτήν την κοινή υπουργική απόφαση.
Επίσης, το επιμελητήριο και οι φορείς των μικρομεσαίων εκφράζουν σοβαρές επιφυλάξεις ως προς την παράγραφο δ΄ του άρθρου 8, όπου η αξιολόγηση των επιχειρηματικών σχεδίων και της πιστοληπτικής ικανότητας της επιχείρησης γίνεται από τις τράπεζες. Κατά τη συζήτηση στην επιτροπή και την ακρόαση των φορέων είχαμε διατυπώσει και εμείς τον προβληματισμό μας για το πώς θα υπάρξει ένα αξιόπιστο και αντικειμενικό σύστημα που θα έχει τη δυνατότητα της αξιολόγησης των επιχειρησιακών σχεδίων και της πιστοληπτικής ικανότητας των μικρών και πολύ μικρών επιχειρήσεων.
Θεωρούμε κατ' αρχήν θετικό, όπως είπαμε στην αρχή, ότι μπορεί το δημόσιο να εγγυάται και να εξετάζει παράλληλα τη δυνατότητα χρηματοδότησης των επιχειρήσεων αυτών. Το ενδιαφέρον μας εστιάστηκε στο πώς θα δημιουργηθεί αυτό το σύστημα αξιολόγησης. Διατυπώσαμε τις επιφυλάξεις μας στην πρόταση του νομοσχεδίου που δίνει αποκλειστικά τη δυνατότητα στις τράπεζες να το κάνουν αυτό. Ζητήσαμε και από τους φορείς των μικρομεσαίων επιχειρήσεων να μας δώσουν τη δική τους συγκεκριμένη πρόταση για το ποιος θα είναι αυτός ο αξιόπιστος φορέας που θα παίξει το ρόλο της χρηματοδότησης και αξιολόγησης των επιχειρήσεων. Δεν φάνηκε να υπάρχει μια διαπιστωμένη πρόταση γι' αυτό το θέμα. Επιπλέον, αν αυτός ο φορέας είναι μόνο από την πλευρά των ενδιαφερομένων επιχειρήσεων υπάρχει κίνδυνος να μη διαθέτουν το προσωπικό και την εμπειρία γι' αυτό το θέμα, αλλά και από την άλλη πλευρά να δημιουργηθούν πελατειακές σχέσεις με τις χρηματοδοτούμενες επιχειρήσεις με άλλα κριτήρια και όχι χρηματοοικονομικά.
 Έτσι, φαίνεται να είναι απαραίτητη και η συμμετοχή των τραπεζών, οι οποίες δεν πρέπει να κρίνουν μόνο αυτές και να έχουν την ευθύνη της πλήρους αιτιολόγησης. Για να διασφαλιστεί η διαφάνεια και η δίκαιη κρίση σε επίπεδο εξέτασης του αιτήματος σε πρώτο βαθμό, θα έπρεπε να διατυπώνονται στο νομοσχέδιο τα κριτήρια, ώστε να είναι ελέγξιμη τουλάχιστον η εισήγηση των τραπεζών. Επίσης, θα μπορούσε να εξεταστεί το αίτημα να εξετάζεται και σε δεύτερο βαθμό από ένα όργανο ευρείας συμμετοχής στο οποίο τελικά θα συμμετέχουν η Ένωση των Ελληνικών Τραπεζών, η Ένωση των Επαγγελματοβιομηχανικών, δηλαδή των εκπροσώπων των επιχειρήσεων, εκπρόσωπος του Υπουργείου Ανάπτυξης κλπ.
Τελειώνοντας το θέμα αυτό, θα ήθελα να τονίσω ότι δίνουμε μεγάλη σημασία στο χαρακτήρα αυτού του φορέα εγγυοδοσίας, να είναι αποκλειστικά στον έλεγχο του δημοσίου και να μην υπάρξει δυνατότητα μεταβίβασης των μετοχών του. Επίσης, όσον αφορά τα θέματα επιλογής του προέδρου και του διευθύνοντος συμβούλου, θα πρέπει να τολμούμε να επιλέγουμε τα όργανα αυτά με δημόσιο διαγωνισμό, ούτως ώστε να είναι αξιοκρατική η κρίση, και βέβαια οι επιλογές αυτές θα πρέπει να έρχονται και στην αρμόδια επιτροπή της Βουλής για έγκριση.
Το δεύτερο κεφάλαιο ασχολείται με ένα ιδιαίτερα σοβαρό θέμα, το Εθνικό Σύστημα Διαπίστευσης. Νομίζω το ξέρετε πολύ καλά. Κυρίες και κύριοι συνάδελφοι, στα θέματα της πολιτικής της ποιότητας στη χώρα μας παρατηρούνται πολλά προβλήματα και καθυστερήσεις εκσυγχρονισμού και οργανωτικής ανασυγκρότησης των εμπλεκομένων υπηρεσιών και φορέων. Υπάρχει μια σύγχυση αρμοδιοτήτων που διαχέει τις ευθύνες της συγκρότησης ενός ενιαίου σχεδιασμού στον πρωτοβάθμιο έλεγχο, στην τυποποίηση, στη διαπίστευση και τελικά στην επεξεργασία και αξιολόγηση των αποτελεσμάτων των ασκούμενων πολιτικών ποιότητας από τα διάφορα Υπουργεία, τους οργανισμούς και τους φορείς.
Σημαντικές είναι οι ελλείψεις στις υποδομές όλου του φάσματος της ποιότητος, από τις υποδομές των κτιρίων και των εργαστηρίων τους, τόσο στο δημόσιο όσο και στον ιδιωτικό τομέα, μέχρι και τις υπηρεσίες τυποποίησης, έκδοσης προδιαγραφών, εναρμόνισης με τις οδηγίες της Ευρωπαϊκής Ένωσης και εκπαίδευσης του προσωπικού, του δημόσιου τουλάχιστον τομέα που εμπλέκονται στα θέματα της πολιτικής ποιότητος. 
Η προσπάθεια είχε ξεκινήσει στη χώρα μας θα έλεγα τη δεκαετία '50 προς '60. Δημιουργήθηκε τότε κάποιο σύστημα εργαστηρίων. Τόσο τα εργαστήρια του Γενικού Χημείου του Κράτους όσο και τα εργαστήρια του ΥΠΕΧΩΔΕ με το περιφερειακό σύστημα των εργαστηρίων. Αυτές ήταν κάποιες βασικές υποδομές, μαζί και με τα εργαστήρια των πανεπιστημίων. 
Τελικά οι ρυθμοί προόδου σ' αυτόν τον τομέα δεν ήταν αυτοί που επέβαλαν οι συνθήκες και κυρίως οι συνθήκες μετά την ένταξη της χώρας μας με τις υποχρεώσεις της στην Ευρωπαϊκή Ένωση. Το σύστημα λειτούργησε αποσπασματικά και πολλές φορές στηρίχτηκε στις προσπάθειες θα έλεγα, μεμονωμένων και φωτισμένων ανθρώπων που έκαναν τη δική τους προσφορά στην ποιότητα. 
Η ίδρυση του ΕΛΟΤ έφερε τουλάχιστον μια τακτοποίηση στα θέματα της τυποποίησης. Όμως δεν κατάφερε ο ΕΛΟΤ να συνεργαστεί με τους άλλους φορείς και τα καθ' ύλην αρμόδια Υπουργεία και τις υπηρεσίες τους, ούτως ώστε να μπορέσει να προχωρήσει την τυποποίηση στα κρίσιμα υλικά, στα υλικά δηλαδή που αφορούν τα θέματα ασφάλειας και υγιεινής των πολιτών. 
ΒΑΣΙΛΗΣ ΚΕΔΙΚΟΓΛΟΥ: Τώρα αν δεν τα κατάφερε ο ΕΛΟΤ ή το Υπουργείο είναι άλλο θέμα.
ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Μετά το 1994 δημιουργήθηκε τελικά και το σύστημα διαπίστευσης με το ν. 2231 στο Υπουργείο Ανάπτυξης. 
Επειδή δεν υπήρχε κάποιος ειδικός φορέας, τα οικονομικά του ανέλαβε να τα διαχειριστεί ο ΕΛΟΤ. Υπήρχαν πολλά προβλήματα σ' αυτό το πρώτο σχήμα, το οποίο δημιουργήθηκε με αποτέλεσμα να μη λειτουργήσει το όργανο αυτό για έξι χρόνια. Η Ελλάδα είναι σήμερα η μόνη χώρα της Ευρωπαϊκής Ένωσης η οποία δεν διαθέτει εθνικό φορέα διαπίστευσης που να είναι ισότιμος με τους αντίστοιχους της Ευρωπαϊκής Ένωσης.
Πήραμε μια βρετανική εταιρεία για να μας υποστηρίξει το σύστημα με μια μεγάλη αμοιβή και τελικά εισπράξαμε ένα επιχειρησιακό σχέδιο που προτείνει το Εθνικό Συμβούλιο Διαπίστευσης να γίνει ανώνυμη εταιρεία. Εδώ ήταν το πρόβλημα; Όχι βέβαια. Ενδεχομένως να λύνεται το πρόβλημα όσον αφορά κάποιες οικονομικές ενισχύσεις και ίσως για να μην εγγράφονται και οι δαπάνες του στον κρατικό προϋπολογισμό.
Έτσι, το νομοσχέδιο πρέπει να στρέψει -και δεν το κάνει αυτό- αλλού την προσοχή του. Θα πρέπει να κερδίσει το χαμένο χρόνο να μπορέσει να εξασφαλίσει πόρους, να μπορέσει να εξασφαλίσει τη λειτουργία των οργάνων του, την αξιοκρατική κρίση των ανθρώπων που θα αποτελέσουν τα όργανα αυτά και το Εθνικό Συμβούλιο και το διοικητικό τους συμβούλιο. Και το βασικότερο είναι να μπορέσει να αποτυπώσει την πραγματικότητα που υπάρχει στη χώρα μας και να μπορέσει να συνεργαστεί. Είναι σημαντικό το Εθνικό Σύστημα να είναι αυτό το οποίο θα αναβαθμίσει και θα ενισχύσει τα πρωτοβάθμια όργανα, τα όργανα δηλαδή που θα έρθει να διαπιστώσει, δηλαδή τα εργαστήρια ελέγχου του ιδιωτικού τομέα, των επιχειρήσεων που είναι υποχρεωμένα να ελέγχουν τα προϊόντα τους, τα εργαστήρια του δημόσιου τομέα, τα εργαστήρια του ιδιωτικού τομέα των κατασκευών κ.ο.κ. 
Είναι βασικός ο ρόλος τον οποίο καλείται να παίξει και θα πρέπει να συνδεθεί και με τις άλλες διευθύνσεις και ιδιαίτερα με τη Γενική Διεύθυνση Ποιότητος του ΥΠΕΧΩΔΕ, η οποία παρ' όλο που έχει ιδρυθεί εδώ και πολύ καιρό δεν έχει επιτελέσει και αυτή το έργο της.
Έρχομαι τώρα στο κεφάλαιο των αλυκών. 
Δεν είμαστε αντίθετοι με την τακτοποίηση που επιχειρείται ούτως ώστε να γίνει μια ενιαία ανώνυμη εταιρεία Α.Ε. οι διάφορες αλυκές στη χώρα μας, σύμφωνα με τις ισχύουσες διατάξεις για τις ανώνυμες εταιρείες. 
Έχουμε όμως σοβαρές ενστάσεις για τη μετοχοποίηση και το χρόνο που επιλέγεται να γίνει, σε συνδυασμό με την άμεση πρόθεση του νομοθέτη -τελικά ο κύριος Υπουργός είπε ότι θα μετατεθεί αργότερα- για την εισαγωγή της εταιρείας αυτής στο χρηματιστήριο.
Οι μετοχοποιήσεις που έγιναν μέχρι σήμερα αποτέλεσαν τελικά μόνο μία εισπρακτική πολιτική και μία εφήμερη λύση για το ελληνικό δημόσιο. Έδωσαν ένα σημαντικό τμήμα της δημόσιας περιουσίας σε τιμές, οι οποίες αυτήν τη στιγμή καταρρέουν και οδηγούν σε μία ουσιαστική υποβάθμιση της δημόσιας περιουσίας. Αυτό θα πρέπει να το προσέξουμε πάρα πολύ και γι' αυτήν την εταιρεία.
Επειδή η εταιρεία έχει σαν στόχο να εξελιχθεί και να επιδιώξει το άνοιγμά της στις ξένες αγορές, θα έπρεπε να υπάρχει ένα επιχειρησιακό σχέδιο και να δίνετε τη δυνατότητα εφαρμογής αυτού του σχεδίου. Υπάρχει αυτό το επιχειρησιακό σχέδιο, το οποίο όμως χρειάζεται τέσσερα με πέντε δισεκατομμύρια για να εφαρμοστεί. Είναι θετικό ότι ένα μερίδιο των μετοχών δίδεται στην Τοπική Αυτοδιοίκηση και είναι θετικό ότι το 3% του τζίρου δίδεται πάλι σε κάθε δήμο. Εμείς εκφράζουμε τις ανησυχίες μας για τους εργαζόμενους και θεωρούμε ότι και η συμμετοχή τους στο διοικητικό συμβούλιο θα ήταν μία θεσμική και λειτουργική συμμετοχή, αλλά και η διευκόλυνσή τους έστω για την αγορά κάποιων μετοχών στην ανώνυμη εταιρεία, στην οποίαν είναι εργαζόμενοι. Το βασικότερο θέμα όμως, το οποίο θέλουμε να διασφαλιστεί, είναι η πλειοψηφία των μετοχών να παραμένει πάντοτε στο δημόσιο.
Όσον αφορά στα θέματα των απαλλοτριώσεων της Μεσοχώρας, παρ' όλες τις ρυθμίσεις που έγιναν σε θετική κατεύθυνση, εμείς δεν μπορούμε να δεχθούμε τη συνολική ρύθμιση του θέματος, γιατί επιμένουμε ότι δεν εξασφαλίζεται ο οικισμός ως ένα προαπαιτούμενο της συζήτησης που θέλουν οι κάτοικοι. Δεν έχει γίνει η πολεοδομική μελέτη, δεν διαφαίνεται και η περιβαλλοντολογική μελέτη, δεν διαφαίνεται έτσι πουθενά η εξασφάλιση των κατοίκων σ' αυτόν τους τον οικισμό.
Υπάρχει επίσης το σοβαρό επιχείρημα, γιατί η ρύθμιση για την παραλίμνια ζώνη, η οποία δεν θα κατακλύζεται, να μην παραμείνει στους ιδιώτες ή τελικά να μη δοθεί στους ΟΤΑ και όχι να "συνεργάζονται οι ΟΤΑ με τη ΔΕΗ" για την εκμετάλλευση αυτής της παραλίμνιας γης.
             ΠΡΟΕΔΡΕΥΩΝ (Παναγιώτης Σγουρίδης): Κυρία Ξηροτύρη, παρακαλώ ολοκληρώστε.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Με όλα αυτά είναι σαφές ότι δεν ψηφίζουμε το νομοσχέδιο επί της αρχής.
	ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Βουλευτής κα Μαριέττα Γιαννάκου ζητεί ολιγοήμερη άδεια απουσίας στο εξωτερικό.
	Το Τμήμα εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Παναγιώτης Σγουρίδης): Το Τμήμα ενέκρινε τη ζητηθείσα άδεια.
	Το λόγο έχει ο κ. Μάτης.
	ΑΘΑΝΑΣΙΟΣ ΜΑΤΗΣ: Κύριε Πρόεδρε, κυρίες και κύριοι συνάδελφοι, συζητούμε ένα πολυνομοσχέδιο που παρεμβαίνει σε σημαντικούς τομείς της οικονομίας και όχι μόνο. 
Μέσα από τις διατάξεις του δίνει θετική ώθηση σε θέματα όπως η επιχειρηματικότητα, η βιωσιμότητα και η ανταγωνιστικότητα των μικρομεσαίων επιχειρήσεων, η ποιότητα και κατ' επέκταση και η ανταγωνιστικότητα των ελληνικών προϊόντων, η προστασία της υγείας του καταναλωτή μέσα από την αναδιοργάνωση του Εθνικού Φορέα Ελέγχου Τροφίμων και πολλά άλλα ενδιαφέροντα που ανέπτυξε επιτυχώς ο εισηγητής της Πλειοψηφίας ο κ. Βαθειάς.
	Υπάρχει το κεφάλαιο 4 που έχει τίτλο: "Απαλλοτρίωση υπόλοιπων εκτάσεων ταμιευτήρα ΥΗΕ Μεσοχώρας".
	ΒΑΣΙΛΗΣ ΚΕΔΙΚΟΓΛΟΥ: Έχει σχέση με τα Τρίκαλα;
	ΑΘΑΝΑΣΙΟΣ ΜΑΤΗΣ: Και εκεί θα επικεντρωθώ γιατί προφανώς, αγαπητέ συνάδελφε, τόσο το έργο όσο και η Μεσοχώρα είναι στην επικράτεια του Νομού Τρικάλων.
Βέβαια, δεν το κάνω μόνο γι' αυτό, αλλά γιατί είναι ένα ζήτημα που ταλανίζει το νομό πάνω από δέκα χρόνια. Θεωρώ ότι με τις διατάξεις αίρεται ένα μπλοκάρισμα, που το βιώσαμε όσοι ασχοληθήκαμε με το θέμα όλα αυτά τα χρόνια. 
Η Μεσοχώρα, ένα ορεινό χωριό της Πίνδου, που υπάγεται σε έναν καποδιστριακό δήμο, το δήμο Πινδέων, είναι μία από τις περιοχές όπου με την πλήρωση του ταμιευτήρα, προκειμένου να λειτουργήσει το έργο, κατακλύζεται ένα τμήμα των οικιών, των οικοπέδων, των περιουσιών. 
Βεβαίως, δεν είναι το μόνο τμήμα. Ο ταμιευτήρας, όταν θα γεμίσει, θα κατακλύσει περιοχές που υπάγονται σε τρεις γειτονικούς Ο.Τ.Α., ενώ κατακλύζει και τμήμα του απέναντι χωριού από τη Μεσοχώρα, του Αρματωλικού. Τα άλλα χωριά δεν κατακλύζονται, όσον αφορά τα σπίτια, αλλά κατακλύζονται περιοχές ευρύτατες, γιατί με τη λειτουργία του ταμιευτήρα, θα έχουμε εκεί μια μεγάλη λίμνη.
Η διαδικασία της κατασκευής του έργου έπρεπε να γίνει παράλληλα με μια διαδικασία που προέβλεπε απαλλοτριώσεις, αναγκαστικές ή μη, οι οποίες θεσπίστηκαν με μια κοινή υπουργική απόφαση του 1993 και βέβαια με τη δημιουργία οικισμών όπου θα μετακινούνταν τα τμήματα των χωριών που κατακλύζονται. 
Όσον αφορά τα υπόλοιπα χωριά, πλην της Μεσοχώρας, το ζήτημα προχώρησε σχετικά ομαλά. Στη Μεσοχώρα είχαμε ένα μπλοκάρισμα της διαδικασίας των απαλλοτριώσεων, διότι κατά βάση υπήρχε αντίδραση κάποιας μερίδας των κατοίκων, η οποία δεν επέτρεπε στη Δ.Ε.Η. να κάνει την τελική κτηματογράφηση. Οι κάτοικοι αυτοί -δεν είναι το σύνολο, είναι ένα τμήμα- έχουν τα δίκια τους, όσον αφορά τη δυσπιστία τoυς απέναντι στη Δ.Ε.Η., γιατί όλα αυτά τα χρόνια αυτή έδωσε αρνητικές εξετάσεις, αλλά έχουν επίσης επηρεαστεί άδικα και παράλογα από κάποιους τοπικούς αρχηγούς -δεν αναφέρομαι στους συναδέλφους Βουλευτές- οι οποίοι είτε είναι υπερβολικά σωβινιστές, είτε παίζουν τοπικά πολιτικά "παιχνιδάκια" και λένε στους κατοίκους ότι πρέπει να ακυρωθεί το έργο και να μη λειτουργήσει, γιατί κινδυνεύει να κατολισθήσει το χωριό που θα μείνει, όταν κατακλυσθεί η περιοχή. 
Αυτά είναι παράλογα πράγματα! Πρέπει να πω ότι το 2000 έγινε η τελική σύσκεψη, που ήταν η εκατοστή ίσως σε αυτά τα δέκα χρόνια, με όλους τους Βουλευτές του νομού, τον τότε Υπουργό Ανάπτυξης κ. Βενιζέλο, με τους δημάρχους των τοπικών Ο.Τ.Α. και με εκπροσώπους και νομικούς συμβούλους κατοίκων της περιοχής. Η συμφωνία αυτή αποτυπώνεται στο νομοσχέδιο.
Βέβαια, ένας Βουλευτής από τα Τρίκαλα, ένας Θεσσαλός Βουλευτής, περισσότερο, έχει πάρα πολλούς λόγους να θεωρεί ότι επείγει η λειτουργία του έργου. Εγώ έχω πέντε λόγους, κύριε Πρόεδρε, τους οποίους θα πω εν τάχει. 
Ο πρώτος λόγος είναι ότι θα εμπλουτιστεί το ενεργειακό δυναμικό της χώρας. Ο δεύτερος λόγος είναι ότι θα αναπτυχθεί η περιοχή, όταν θα λειτουργήσει το έργο. Έχουμε ήδη το παράδειγμα της Λίμνης Πλαστήρα της Καρδίτσας η οποία, με τη λειτουργία της, έδωσε αναπτυξιακή και τουριστική ώθηση στην περιοχή. Ο τρίτος λόγος είναι ότι θα αποκτήσει η περιοχή υποδομές που δεν έχει, γιατί είναι οι συμβατικές υποχρεώσεις της Δ.Ε.Η. που οφείλει να επανορθώσει τις περιβαλλοντικές επιπτώσεις από το έργο. Ο τέταρτος λόγος είναι ότι θα υπάρξουν δύο νέοι οικισμοί, οι οποίοι θα δώσουν τη δυνατότητα να επιλέξουν οι κάτοικοι να μείνουν σε καινούρια σπίτια στις περιοχές τους. Ο πέμπτος και κυριότερος λόγος είναι ότι αυτός ο ταμιευτήρας αποτελεί ένα τμήμα του μεγάλου στρατηγικού έργου που λέγεται εκτροπή του Αχελώου και το οποίο περιμένει πολλά χρόνια ο Θεσσαλικός Κάμπος -και όχι μόνο- ως μάννα εξ ουρανού.
Προϋπόθεση για να ολοκληρωθεί το έργο της εκτροπής, το οποίο έχει αρδευτικούς, περιβαλλοντικούς αλλά και ενεργειακούς στόχους, είναι να λειτουργήσει αυτό το έργο. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ο ταμιευτήρας. 
ΑΘΑΝΑΣΙΟΣ ΜΑΤΗΣ: Ναι, αυτός ο ταμιευτήρας, γιατί το σύστημα των έργων της εκτροπής του Αχελώου είναι ταμιευτήρες, σήραγγες και φράγματα.
Κύριε Υπουργέ, κλείνοντας την τοποθέτησή μου θέλω να θυμίσω ότι στην επιτροπή, σας κατέθεσα ένα υπόμνημα με διορθωτικές παρατηρήσεις. Κάποιες που εγώ θεωρώ ότι η μη αποδοχή τους θα δυσκολέψει και θα καθυστερήσει το έργο της επαναλαμβάνω εν τάχει. Είναι γεγονός -το παραδέχεται και η ΔΕΗ- ότι τα διακόσια ογδόντα στρέμματα που απαλλοτρίωσε προκειμένου να κάνει τον οικισμό της Μεσοχώρας δεν επαρκούν, είναι λίγα. Θα πρέπει να βρει άλλα τόσα για να μπορέσει να έχει έναν ευπρόσωπο οικισμό. Και βέβαια, στο μέτρο που δυσκολεύεται -όπως μας λέει- να τα βρει θα πρέπει να συνεργαστεί με τη δημοτική αρχή, όποια προκύψει από τις κάλπες που θα ανοίξουν σε είκοσι ημέρες το αργότερο.
Επίσης, το ίδιο ισχύει σε λιγότερο βαθμό και για την έκταση του οικισμού του Αρμανωλικού. Εκεί υπάρχουν εκατόν ενενήντα επτά στρέμματα που έχουν απαλλοτριωθεί. Για να γίνει ένας ευπρόσωπος οικισμός χρειάζονται άλλα εκατό στρέμματα. Αυτά τα δύο θέματα θεωρώ ότι μπορούν να καθυστερήσουν το έργο, εάν δεν πειστεί η ΔΕΗ ή η Κυβέρνηση να τα κάνει πράξη. 
Επίσης, πρέπει να πω ότι το επίδομα που προβλέπεται, το επίδομα κοινωνικής αλληλεγγύης, δεν είναι προνοιακό επίδομα, είναι αναγνώριση της πολιτείας ότι ξεσπιτώνει τους κατοίκους, τους αναστατώνει και υπ΄ αυτήν την έννοια δίνει το επίδομα. Όταν όμως βάζετε πλαφόν το εισόδημα του ορίου φτώχειας, δηλαδή 2.200.000 δραχμές, για να μπορεί να απολαύσει ένας δικαιούχος το επίδομα, νομίζω, ότι το βλέπετε με άλλη οπτική γωνία απ΄ αυτήν που καταγράφεται στην εισηγητική έκθεση του νομοσχεδίου. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έτσι είναι η συμφωνία.
ΑΘΑΝΑΣΙΟΣ ΜΑΤΗΣ: Κύριε Υπουργέ, η συμφωνία αφορούσε το ύψος του επιδόματος. Δεν αφορούσε το όριο του εισοδήματος πάνω από το οποίο δεν θα έπαιρνε κάποιος επίδομα. Εδώ πέρα προβλέπεται στο νόμο 2.200.000 δραχμές, δηλαδή, το όριο της φτώχειας. Εκεί πρέπει να σας πω ότι δεν είναι μόνο συνταξιούχοι του ΟΓΑ ή εργάτες οι οποίοι θα χάσουν τα σπίτια τους. Η πλειοψηφία τους είναι συνταξιούχοι του δημοσίου και άλλων ταμείων, οι οποίοι έχουν υψηλότερο εισόδημα από 2.200.000 δραχμές. Αυτοί πάνε στο χωριό τους τον Απρίλιο, το Πάσχα και γυρίζουν το Νοέμβριο. Έτσι κάνουν οι συνταξιούχοι στα περισσότερα ορεινά χωριά της πατρίδας μας, γιατί αγαπούν τον τόπο τους, γιατί θέλουν καθαρό περιβάλλον, καθαρό αέρα, θέλουν την ησυχία τους και με την παρουσία τους και την καταναλωτική τους συμπεριφορά κρατούν ζωντανά τα χωριά, τα μαγαζιά, τις υπηρεσίες που μπορούν να τους προσφερθούν. 
Νομίζω ότι η πολιτική που ακολουθεί συνολικά η Κυβέρνησή μας είναι πρωτίστως να πείσει να μείνουν στα ορεινά χωριά μας οι άνθρωποι της τρίτης ηλικίας, οι οποίοι θα έχουν συγκριτικά πλεονεκτήματα ποιότητας ζωής σε σχέση με τις πόλεις τις μικρές ή τις μεγαλύτερες. 
Κύριε Υπουργέ, θα περιμένω εναγωνίως τις τοποθετήσεις σας σε σχέση με αυτά τα θέματα που έθεσα. Ευχαριστώ
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Χατζηγάκης.
ΣΩΤΗΡΙΟΣ ΧΑΤΖΗΓΑΚΗΣ: Κύριε Πρόεδρε, κατ' αρχάς πρέπει να σας πω ότι κανένας, ούτε στα Τρίκαλα ούτε στην Ελλάδα, θα ήταν ποτέ αντίθετος με ένα τόσο μεγάλο και σπουδαίο έργο. Είναι ένα έργο, το οποίο ανήκει στη μεγάλη κατηγορία των έργων της εκτροπής του Αχελώου. Ένα τεράστιο έργο, το οποίο οι κυβερνήσεις του ΠΑ.ΣΟ.Κ. επί μία εικοσαετία εξαγγέλλουν και το οποίο επί μία εικοσαετία καρκινοβατεί.
Το έργο αυτό του Αχελώου μέσα στο οποίο υπάγεται και η λίμνη της Μεσοχώρας, αυτό το υδροηλεκτρικό έργο, έχει είκοσι χρόνια τώρα το οποίο προχωράει με βήματα χελώνας. Η σπουδαιότητα του έργου είναι τεράστια. Δεν είναι μόνο τοπική. Εμείς δεν ενδιαφερόμαστε μόνο για την τοπική αξία, που έχει αυτό το έργο. Γιατί το έργο αυτό έχει οπωσδήποτε μία εμβέλεια εθνική και κατά συνέπεια όλοι μας και σαν ντόπιοι αλλά και σαν Έλληνες πολίτες θέλουμε να προχωρήσει. Ποιος όμως είναι εκείνος ο οποίος καθυστερεί αυτό το έργο επί δεκαοκτώ χρόνια; Είναι μήπως οι πολίτες; Μήπως είμαστε εμείς οι Βουλευτές; Μήπως είναι διάφοροι τοπικοί παράγοντες του δημοσίου βίου; Ή μήπως είναι η Δ.Ε.Η. και πίσω αυτής η κρυπτόμενη Κυβέρνηση η οποία καθυστερεί όλα αυτά τα χρόνια το έργο;
Για την ιστορία, κύριε Πρόεδρε, θέλω να σας αναφέρω ότι για πρώτη φορά εκδόθηκε μελέτη περιβαλλοντικών επιπτώσεων το 1986. Η μελέτη αυτή περιέγραφε και όριζε ορισμένους κανόνες και έλεγε ότι έπρεπε να μεταφερθεί ο οικισμός και να γίνουν ορισμένα έργα. Η μελέτη αυτή επικυρώθηκε το 1991 με κοινή υπουργική απόφαση στην οποία επαναλαμβάνονταν και επικυρώνονταν οι όροι της ΜΠΕ. Λίγο καιρό αργότερα η Κυβέρνηση του ΠΑ.ΣΟ.Κ. απαντώντας  σε ερώτηση των Βουλευτών κ.κ. Σκυλλάκου και Κατσαρού το 1994, επιβεβαιώνει ότι η Δ.Ε.Η. θα τηρήσει όλες τις υποχρεώσεις της που απορρέουν από την εγκεκριμένη περιβαλλοντική μελέτη. Λίγο αργότερα το 1995 πάλι επί Κυβερνήσεως ΠΑ.ΣΟ.Κ. κοινή υπουργική απόφαση επιβεβαιώνει ότι η Κυβέρνηση θα ακολουθήσει και θα εφαρμόσει όλους τους περιβαλλοντικούς κανόνες και κυρίως εκείνους που αφορούν τη μεταφορά του χωριού και βεβαίως την προώθηση των διαφόρων έργων που περιλαμβάνονται στις περιβαλλοντικές μελέτες. Και ακόμη το 2001 απαντώντας η Κυβέρνηση δια της Δ.Ε.Η. σε ερώτηση δική μου αναφέρει ότι η Δ.Ε.Η. είναι υποχρεωμένη, όπως άλλωστε έχει δεσμευθεί εγγράφως αρκετές φορές στο παρελθόν, στην τήρηση και πιστή εφαρμογή των όποιων όρων και περιορισμών θα περιλαμβάνονται στην απόφαση του Υπουργού ΠΕ.ΧΩ.Δ.Ε..
Ενώ, λοιπόν, έτσι έχει η ιστορία και ενώ πέρασαν δεκαοκτώ χρόνια, κανένα έργο δεν έχει γίνει, καμία αρχή εκτελέσεως της μεταφοράς του χωριού δεν έχει γίνει. Και σήμερα εσπευσμένα, η κυβέρνηση επικαλούμενη λόγους εθνικής σπουδαιότητας, φέρει στη Βουλή άρον-άρον να ψηφιστεί ένα νομοσχέδιο και να προχωρήσει γρήγορα ένα έργο για το οποίο η ίδια η Κυβέρνηση και η Δ.Ε.Η. καθυστερεί επί δεκαοκτώ χρόνια.
Κύριε Πρόεδρε, σε όλες αυτές τις καθυστερήσεις ακούγονται κατά καιρούς διάφοροι ψίθυροι και διάφορες φήμες, σπερμολογίες ότι τάχα φταίνε οι κάτοικοι, ότι τάχα οι κάτοικοι είναι εκείνοι που εμποδίζουν την όλη εξέλιξη. Σας λέω, λοιπόν, ότι αυτό αποτελεί ένα μεγάλο κραυγαλέο ψέμα. Διότι κάποια στιγμή όταν η Δ.Ε.Η. προσέφυγε στα δικαστήρια για ασφαλιστικά μέτρα, τα μέτρα αυτά τα κέρδισαν οι κάτοικοι και αποδείχθηκε ότι δεν είναι οι κάτοικοι εκείνοι οι οποίοι εμποδίζουν την εξέλιξη αυτού του έργου.
Έτσι, παρά τα δεκαοκτώ χρόνια το έργο μένει στάσιμο. Τι φταίει λοιπόν; Από εδώ γεννούνται ορισμένα ερωτήματα. Ποιος το καθυστερεί; Γιατί δεν προχωρεί το έργο αυτό; Γιατί δεν γίνονται οι μελέτες περιβαλλοντικών επιπτώσεων; Γιατί δεν γίνεται η μετεγκατάσταση; Γιατί δεν γίνεται η πολεοδομική μελέτη για να προχωρήσει το έργο; Διότι το μόνο αίτημα το οποίο επικαλούνται οι κάτοικοι, και δικαίως, είναι η μελέτη περιβαλλοντικών επιπτώσεων και η πολεοδομική μελέτη. Διότι δεν ξέρουν οι κάτοικοι αν η μεταφορά του χωριού τους θα είναι ασφαλής. Ζητούν όλα αυτά τα χρόνια ένα πράγμα: μελέτη πολεοδομική για να ξέρουν ότι θα γίνει η μετεγκατάσταση του χωριού τους με ασφάλεια.
Από εκεί και πέρα δημιουργείται ένα σημαντικό ερώτημα. Όταν η Δ.Ε.Η. με τις καθυστερήσεις αυτές χάνει ίσως και παραπάνω από δέκα δισεκατομμύρια δραχμές το χρόνο, μετρήστε πόσα χρόνια υπάρχει αυτή η καθυστέρηση. Γιατί λοιπόν, η Δ.Ε.Η. που χάνει τόσα δεν κάνει αυτή τη μελέτη ώστε να προχωρήσει το έργο;.
Εμείς κύριε Πρόεδρε, θα διακινδυνεύσουμε μία σκέψη: Η Κυβέρνηση θέλει κυρίως να διώξει τους κατοίκους της περιοχής, τους "μουζίκους" της περιοχής, τους "χωριάτες" για να μπορέσει να εγκαταστήσει εταιρείες, επιχειρήσεις, να πάρει το "μπον-φιλέ" όλης της περιοχής. Γι' αυτό άλλωστε δίδει και μεγάλες αποζημιώσεις: για να φύγουν δηλαδή οι κάτοικοι από τον τόπο τους, οι οποίοι στην περίπτωση αυτή θα καταλήξουν να μετακινηθούν στα Τρίκαλα ή στην Αθήνα να πουλάνε τσατσάρες και να κάνουν τους λούστρους, τη στιγμή που με μία πολεοδομική μελέτη θα μπορούσε να μεταφέρει ο πληθυσμός σε έναν νέο οικισμό; Και εδώ φαίνεται το αντιλαϊκό πρόσωπο της σημερινής Κυβέρνησης. Εδώ επιβεβαιώνεται το περίφημο ρητό του Τζέρεμι Ρίφκιν που λέει ότι οι Κυβερνήσεις του εκσυγχρονισμού δεν είναι τίποτε άλλο παρά οι Κυβερνήσεις των "χοντρών γάτων"- δηλαδή των μεγάλων συμφερόντων. Και όπως έλεγε και ο μακαρίτης Πιέρ Μπουρντιέ "οι εκσυγχρονιστικές κυβερνήσεις δεν είναι τίποτε άλλο παρά το πιο σκληρό πρόσωπο της παγκοσμιοποίησης". Σε ένα τέτοιο έργο όπως αυτό της Μεσοχώρας που μπορεί να φαντάζει μικρό, στην πραγματικότητα δεν είναι καθόλου μικρό, είναι πολύ μεγάλο, φαίνεται αυτό το σκληρό αντιλαϊκό πρόσωπο του σημερινού εκσυγχρονισμού,  που υποτίθεται ότι βοηθά τις λαϊκές κοινωνικές ομάδες.
Αν πραγματικά ήθελαν η Δ.Ε.Η. και η Κυβέρνηση να προχωρήσει αυτό το έργο, η λύση θα ήταν πολύ απλή. Θα προχωρούσαν στη μελέτη περιβαλλοντικών επιπτώσεων. Θα προχωρούσαν επίσης στην πολεοδομική μελέτη και τότε δεν θα υπήρχε κανένα πρόβλημα να προχωρήσει το έργο και μάλιστα με τη συναίνεση των κατοίκων.
Η πρότασή μας είναι η εξής: Δεν θέλουμε να εμποδίσουμε την πρόοδο του νομοσχεδίου. Θέλουμε πριν τις οποιεσδήποτε ρυθμίσεις -εκ των οποίων μερικές είναι αντισυνταγματικές- να γίνει μελέτη περιβαλλοντικών επιπτώσεων και πολεοδομική μελέτη. Και αυτά μπορούν να γίνουν με μία απλή τροποποίηση του άρθρου 33 παράγραφος 1, ώστε πριν αρχίσουν αυτές οι απαλλοτριώσεις, να γίνουν οι μελέτες.  Πόσο χρόνο θα πάρουν; Έξι μήνες, δέκα μήνες, ένα χρόνο; Δεκαοκτώ χρόνια έχουμε ήδη, κύριε Πρόεδρε. 
Επίσης, ο χώρος μετεγκατάστασης είναι διακόσια ογδόντα πέντε στρέμματα. Είναι ελάχιστος. Δεν μπορεί ένα μεγάλο χωριό, όπως η Μεσοχώρα, να μετακινηθεί σε αυτόν. Αν θέλει η Κυβέρνηση να βοηθήσει, θα πρέπει να βρει ένα μεγαλύτερο χώρο ή να επεκτείνει τον υπάρχοντα.
Για να διαπιστώσετε πόσο πρόχειρο είναι το ψηφιζόμενο νομοσχέδιο, έναν άλλο οικισμό, τον αφήνει απέξω. Πρόκειται για το Παλαιοχώρι  Γαρδικίου, το οποίο είναι ένας μικρός οικισμός. Και αυτός θα κατακλυστεί από τα ύδατα. Υπάρχει αίτημα των κατοίκων που ζητούν και αυτοί να τύχουν μετεγκατάστασης. Η Κυβέρνηση όμως δεν κάνει πουθενά μνεία αυτού το χωριού. Κάνει σαν να μην υπάρχει αυτός ο οικισμός.
Κύριε Πρόεδρε, εμείς θέλουμε να προχωρήσει αυτό το έργο και να βοηθήσουμε με όλες μας τις δυνάμεις. Αλλά με αυτήν τη διαδικασία φοβούμαστε ότι δεν θα γίνει ποτέ. Εξάλλου υπάρχουν μεγάλα συνταγματικά κωλύματα. 
Προχωρήστε σε αυτές τις ρυθμίσεις. Προχωρήστε σε αυτήν την προσέγγιση του ζητήματος και να είστε βέβαιοι ότι εμείς θα είμαστε στο πλευρό σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Είναι ενδιαφέρον να ακούει κανείς στελέχη της συντηρητικής παράταξης να επικαλούνται ανθρώπους που εκφράζουν μία εντελώς διαφορετική ιδεολογική άποψη στην εποχή μας, όπως ο Μπουρτιέ. Το ότι τον διαβάζουν είναι χρήσιμο.
Κύριε Πρόεδρε, πρέπει να πω ότι ο ξεριζωμός δεν παύει να είναι ένα πολύ σκληρό γεγονός για κάθε οικογένεια που τον βιώνει. Κατάγομαι από οικογένεια που έζησε και την προσφυγιά, αλλά και τον ξεριζωμό από ένα μεγάλο υδροηλεκτρικό έργο, το έργο του Στράτου. Στην Αιτωλοακαρνανία στην περίοδο που έγιναν τα φράγματα των Κρεμαστών και του Καστρακίου ο κόσμος δεν μπορούσε να διαμαρτυρηθεί και να διεκδικήσει, διότι κατασκευάστηκαν στα δύσκολα χρόνια της δικτατορίας. Εδώ, όμως, θέλω να θυμίσω για να καταλάβουμε πού έχει φθάσει η δημοκρατία στον τόπο μας σήμερα, ότι όταν το 1980 τολμήσαμε να γράψουμε κάποια συνθήματα για να μη γίνει το τρίτο φράγμα, την άλλη μέρα μας αναζητούσαν οι αστυνομικές αρχές. Τώρα οι κάτοικοι της Μεσοχώρας όπου θα γίνει το υδροηλεκτρικό φράγμα ήλθαν στο Κοινοβούλιο και εξέφρασαν την αγωνία τους και την ανησυχία τους. 
Τα μέτρα που έχει λάβει η Κυβέρνηση και ο διάλογος που έχει γίνει, προκειμένου να ικανοποιηθούν αυτοί οι άνθρωποι είναι ικανοποιητικά σε μεγάλο βαθμό. Συμφωνώ με τις παρατηρήσεις που έκανε ο συνάδελφος κ. Μάτης και επισημαίνω ότι πρέπει να βρεθεί ο καλύτερος δυνατός τρόπος ώστε να μπορέσουν αυτοί οι άνθρωποι να αποκατασταθούν. Πάντως θέλω από αυτό το Βήμα να εκφράσω τη διαμαρτυρία μου προς τη Δ.Ε.Η., η οποία κατασκεύασε τρία υδροηλεκτρικά φράγματα στον Αχελώο, κυρίως στην Αιτωλοακαρνανία, χωρίς να έχει εκπληρώσει καμία υποχρέωσή της όσον αφορά στην τήρηση των περιβαλλοντικών όρων, στην κατασκευή δρόμων που έπρεπε να γίνουν, αλλά και στην κοινωνική στήριξη που έπρεπε να παράσχει προς τους κατοίκους της περιοχής. 
Επιφυλασσόμεθα στα πλαίσια της ελληνικής δικαιοσύνης να διεκδικήσουμε ενδεχομένως και κάποια επιπρόσθετα δικαιώματα. Τέλος, θέλω να χαιρετήσω την απόφαση του Υπουργού, ο οποίος κατανοώντας το αίτημα της Τοπικής Αυτοδιοίκησης όσον αφορά στις Αλυκές Μεσολογγίου έδειξε την ευαισθησία και το σεβασμό που έχει απέναντι στην Τοπική Αυτοδιοίκηση αλλά και την πίστη του στον αναπτυξιακό της ρόλο, δέχθηκε ένα ποσοστό 20% για την Τοπική Αυτοδιοίκηση. Βεβαίως αυτό εμάς δεν μας ικανοποιεί πλήρως, διότι θα θέλαμε αυτό το ποσοστό να είναι 25%. Ωστόσο από το 9% στο 20% υπάρχει μεγάλη διαφορά και γι' αυτό εκφράζουμε την ευχαρίστησή μας προς τον Υπουργό και προς τον Υφυπουργό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Από το νομοσχέδιο αυτό διαπιστώνει κανείς αβίαστα, κύριε Πρόεδρε, την αδυναμία της Κυβέρνησης του ΠΑΣΟΚ να αντιμετωπίσει θέματα που σήμερα απασχολούν την κοινωνία και την οικονομία. Αποσπασματικά, πρόχειρα κάθε φορά, προσπαθεί να προσεγγίσει τα προβλήματα με νομοσχέδια που στη συνέχεια κατά την εφαρμογή τους διαπιστώνεται η αδυναμία επίλυσής τους και με τροπολογίες ή νομοθετικές ρυθμίσεις συμπληρωματικές σε άλλα νομοσχέδια έρχεται κάθε φορά να διορθώσει τα προηγούμενα. 
Σήμερα στο υπό συζήτηση νομοσχέδιο διαπιστώνει κανείς μια θλιβερή ιστορία που αφορά το Υπουργείο Ανάπτυξης για ένα θέμα που απασχολεί και την κοινωνία και την οικονομία. Την μεν κοινωνία γιατί έρχεται σε σύγκρουση με τα συμφέροντα μιας περιοχής ορεινής του Νομού Τρικάλων που οι κάτοικοι ζουν δύσκολα λόγω του εδάφους της περιοχής, αλλά και των αντικειμένων με τα οποία απασχολούνται και για την οικονομία γιατί στην περιοχή αυτή, πριν από πολλά χρόνια,  η πολιτεία αποφάσισε να δημιουργήσει ένα υδροηλεκτρικό έργο προκειμένου να ενισχύσει την ενέργεια της χώρας και να βοηθήσει την οικονομία μας. 
Πρέπει να σας πω ότι αυτό το έργο ξεκίνησε στις 24.4.1986. Είναι έτοιμο από το 1999. Το φράγμα ετοιμάστηκε το 1996 και βλέπετε ότι υπάρχει ένας ετεροχρονισμός από την ολοκλήρωση κατασκευής του φράγματος μέχρι τη συνολική του ολοκλήρωση, με έτοιμες τις γραμμές διανομής του ηλεκτρικού ρεύματος, αλλά και των μηχανολογικών εγκαταστάσεων. Από το 1999-2002 το έργο αυτό έχει ένα κόστος για την εθνική μας οικονομία. Δεν υπολογίζω το κόστος κατασκευής που είναι υπερδιπλάσιο του αρχικού κόστους όπως είχε εκτιμηθεί και κοστολογηθεί για την κατασκευή του. Το κόστος της κατασκευής ήταν της τάξης των 200 δισεκατομμυρίων δραχμές σε τρέχουσες τιμές και σήμερα μένοντας σε αδράνεια αυτό το έργο και από αδυναμία πολιτικής βούλησης της Κυβέρνησης να προχωρήσει στη λειτουργία του στοιχίζει κάθε χρόνο στην ελληνική οικονομία περίπου 9 δισεκατομμύρια δραχμές και αν το διαιρέσει κανείς βλέπει ότι έχουμε ένα ημερήσιο κόστος της τάξης των 25 εκατομμυρίων δραχμών. Σήμερα ο Έλληνας φορολογούμενος πολίτης πληρώνει περίπου 23 εκατομμύρια δραχμές στον ανάδοχο της σύμβασης "ΜΕΗ-3", ο οποίος κατασκεύασε τα ηλεκτρολογικά και μηχανολογικά του έργου, μέχρι η Κυβέρνηση να αποφασίσει να λειτουργήσει το εργοστάσιο και να ολοκληρώσει την κατασκευή του με τις απαιτούμενες δοκιμές.
Κύριοι συνάδελφοι, το έργο αυτό σήμερα είναι έτοιμο. Απαιτείται περίπου ένα διάστημα έξι μηνών για να γίνει η συγκέντρωση του νερού στη λίμνη και άλλοι τέσσερις μήνες προκειμένου να γίνουν οι απαιτούμενες δοκιμές, ώστε να τεθεί αυτό το υδροηλεκτρικό εργοστάσιο σε λειτουργία.
Βέβαια, η καθυστέρηση κατασκευής αυτού του υδροηλεκτρικού έργου έχει συνέπειες και στην τοπική μας κοινωνία. Το έργο αυτό δεν αφορά μόνο τους κατοίκους των περιοχών οι οποίοι πλήττονται από αυτό το έργο, αλλά αφορά συνολικά το Νομό Τρικάλων, γιατί τα προβλήματα της περιοχής εκ των πραγμάτων μεταφέρονται στο υπόλοιπο κομμάτι του νομού. Οι άνθρωποι μετακινούνται, εγκαταλείπουν τις δουλειές τους και μπαίνουν και αυτοί στις λίστες της ανεργίας, μια ανεργία η οποία ταλαιπωρεί ιδιαίτερα και βασανίζει τους κατοίκους του Νομού Τρικάλων.
Το δεύτερο είναι ότι στην περιοχή αυτή εδώ και πολλά χρόνια με αυτήν την εκκρεμότητα έχει σταματήσει κάθε δραστηριότητα, και μάλιστα θα έλεγα κάθε οικονομική δραστηριότητα. Κι αυτό γιατί οι άνθρωποι μη ξέροντας τι έχουν να αντιμετωπίσουν την επόμενη μέρα, σταμάτησαν να επισκευάζουν τα σπίτια τους, σταμάτησαν να χτίζουν καινούργια σπίτια, με αποτέλεσμα αυτή η κατηγορία των ανθρώπων που ασχολούνται με οικοδομικές εργασίες να έχουν φύγει σήμερα από την περιοχή και να ψάχνουν για δουλειά σε άλλες περιοχές των Νομού Τρικάλων ή σε άλλες περιοχές της Ελλάδας.
Ο εισηγητής της Πλειοψηφίας είπε ότι οι αποζημιώσεις που προβλέπονται και δίνονται με το υπό συζήτηση νομοσχέδιο είναι τριπλάσιες από τις συνηθισμένες αποζημιώσεις που δίνονται σ΄ αυτές τις περιπτώσεις. Όμως, ο συνάδελφος ξεχνάει -και αν γνωρίζω καλά είναι οικονομολόγος- ότι αυτή η ιστορία έχει μάκρος πάνω από δεκαπέντε χρόνια. Λογαριάζει λοιπόν τη ζημιά που έχει υποστεί η περιοχή αυτή όλα αυτά τα χρόνια, για να λέμε σήμερα ότι με τριπλάσιο ύψος αποζημιώσεων μπορούμε τελικά να αντιμετωπίσουμε τα θέματα που αφορούν τους κατοίκους αυτούς; 
Τέλος, θα αναφέρω τους Υπουργούς που ασχολήθηκαν τα τελευταία χρόνια με το έργο αυτό. Η αναφορά αυτή δείχνει αυτό που είπα στην αρχή, δηλαδή το πώς λειτουργεί η Κυβέρνηση, το Υπουργείο Ανάπτυξης που ασχολείται με την ανάπτυξη της χώρας. Πρόκειται για ένα Υπουργείο κλειδί για την οικονομική ανάπτυξη της χώρας και για την αντιμετώπιση της ανεργίας, δεδομένου ότι αυτό περιμένει και η οικονομίας μας και η κοινωνία μας, να έχουμε δηλαδή την ανάπτυξη εκείνη, η οποία θα δημιουργήσει θέσεις εργασίας, αλλά και πλούτο, για να μπορέσει αυτός ο τόπος να ζήσει καλύτερα.
Θα αναφέρω, λοιπόν, κύριοι συνάδελφοι, τους Υπουργούς που τα τελευταία χρόνια, από το 1994 και μετά, ασχολήθηκαν με το έργο αυτό. Το 1994 ο Υφυπουργός Εθνικής Οικονομίας, κ. Ρωμαίος, ο Υπουργός ΠΕ.ΧΩ.Δ.Ε. κ. Λαλιώτης, ο Υπουργός Ανάπτυξης τότε και  σημερινός Πρωθυπουργός, κ. Σημίτης. 
Το 1997 έρχεται στο Υπουργείο Ανάπτυξης η κα Βάσω Παπανδρέου. Ως Βουλευτής του νομού τότε, εκλήθη σε σύσκεψη στο Υπουργείο Ανάπτυξης, για να συζητηθεί ακριβώς αυτό το θέμα της Μεσοχώρας. Εκεί, η κα Βάσω Παπανδρέου, με τελεσίγραφο μας είπε ότι εντός μηνός θα αντιμετωπιστεί το θέμα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, σε ένα λεπτό τελειώνω. 
Από το 1997 και αφού έγινε αυτή η εκβιαστική αναφορά της κας Βάσως Παπανδρέου, ήρθαμε στο 2000 με άλλο Υπουργό τότε, τον κ. Ευάγγελο Βενιζέλο, ο οποίος και αυτός δεσμεύτηκε, κάνοντας μια σειρά προτάσεων, ότι σύντομα θα έφερνε νόμο στη Βουλή, που θα αντιμετώπιζε όλα τα θέμα που αφορούσαν τους κατοίκους της περιοχής, γιατί η Κυβέρνηση εκεί ρίχνει τα βάρη. Έριχνε, ρίχνει και θα ρίχνει τα βάρη στους κατοίκους της περιοχής.
Κύριοι συνάδελφοι, είμαστε στο 2002 με τρίτο Υπουργό μετά τον κ. Βενιζέλο -προηγήθηκε ο κ. Χριστοδουλάκης- τον κ. Τσοχατζόπουλο, ο οποίος φέρνει σήμερα το νομοσχέδιο αυτό, όπως το είχε σχεδιάσει τότε ο κ. Βενιζέλος, χωρίς να λάβει υπόψη του όλα αυτά που δημιουργήθηκαν και άλλαξαν από την περίοδο εκείνη μέχρι σήμερα.
Έχουμε σήμερα τους κατοίκους της περιοχής αλλά και τους κατοίκους του νομού να διαφωνούν με τον τρόπο με τον οποίο προσπαθεί η Κυβέρνηση να λύσει το θέμα. Όμως, η Κυβέρνηση -και κλείνω με αυτό- διατείνεται ότι το πρόβλημα και το έργο καθυστερεί, διότι αντιδρούν οι κάτοικοι.
Κύριοι συνάδελφοι, με τα εννέα δισεκατομμύρια που στοιχίζει αυτό το έργο το χρόνο θα μπορούσε η Κυβέρνηση να αγοράσει στους κατοίκους της περιοχής από μία βιλίτσα στην Κηφισιά, να τους μεταφέρει εκεί και να τους συντηρεί. Αυτή είναι η κατάσταση. Με αυτόν τον τρόπο εμπαίζεται η περιοχή. Με αυτόν τον τρόπο εμπαίζονται οι κάτοικοι και με αυτόν τον τρόπο η Κυβέρνηση προσπαθεί να δείξει το αναπτυξιακό της πρόσωπο.
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Ορίστε κύριε Τσίπρα, έχετε το λόγο.
ΒΑΣΙΛΗΣ ΤΣΙΠΡΑΣ: Κύριε Πρόεδρε, καλείται απόψε το Κοινοβούλιο να ψηφίσει την αρχή του εξής νομοσχεδίου με τον ποικιλώνυμο τίτλο: Σύσταση "φορέα εγγυοδοσίας μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε." τροποποίηση του καταστατικού της εταιρείας "Εληνικές Αλυκές Α.Ε." απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις". Αυτές οι άλλες διατάξεις τουλάχιστον επιλύουν πέντε έως έξι θέματα. Να μην τα απαριθμήσω. Σας είναι γνωστά. Πρόκειται για διατάξεις οι οποίες αφορούν τις λαϊκές αγορές, την παράταση κινηματογραφικών μισθώσεων. Με τροπολογία είδα ότι ήλθε και άλλη παράταση των παραδοσιακών κτιρίων. 
Τέτοια θέματα ήλθαν ενώπιόν σας και τώρα καλούμεθα να επιλέξουμε και να εξακριβώσουμε ποια είναι η αρχή αυτού του νομοσχεδίου, τι επιδιώκετε με αυτό. Είναι ο ίδιος σκοπός, η ίδια πρόθεση ρυθμίσεως των θεμάτων των αγροτών της Πίνδου με εκείνες των Αλυκών, των θαλασσίων περιοχών που παρέχουν αλάτι; Είναι το ίδιο με τις επιχειρήσεις τις μικρές και τις πολύ μικρές, οι οποίες εκτείνονται σε όλη την Ελλάδα; Αυτό είναι ένα θέμα το οποίο πιστεύω ότι αφορά το Κοινοβούλιο. Δεν είναι η πρώτη φορά που θίγεται και θέλω να υπενθυμίσω -προέρχομαι από το νομικό κόσμο και γ' αυτό το πιστεύω- ότι η τήρηση του Συντάγματος, που από το ίδιο το Κοινοβούλιο πολύ πρόσφατα έχει ψηφιστεί αποτελεί πρωτίστως έργο όχι μόνο του ελληνικού λαού, όπως αναφέρει το ακροτελεύτιο άρθρο, αλλά του Κοινοβουλίου. 
Στο άρθρο 74 παράγραφος 5 του Συντάγματος ορίζονται τα εξής: "Νομοσχέδια τα οποία περιέχουν διατάξεις άσχετες με το κύριο περιεχόμενό τους δεν συζητούνται στο Κοινοβούλιο." Αυτό λέει το Σύνταγμα. Με αυτήν την αρχή και τη λογική νομίζω ότι πολύ ορθά τοποθετήθηκε ο εισηγητής της Μειοψηφίας, ο οποίος είπε: Δεν μπορούμε να ψηφίσουμε την αρχή αυτού του νομοσχεδίου, γιατί μας είναι άχρηστη. Δεν μπορούμε να καταλάβουμε ποια είναι η αρχή ενός νομοσχεδίου το οποίο αναφέρεται τουλάχιστον σε δεκαπέντε έως είκοσι καίρια και αποφασιστικά θέματα. 
Όμως, ας το δούμε. Ο τίτλος αυτού του νομοσχεδίου, αν θέλει κανείς να ερευνήσει την αρχή αυτού του νομοσχεδίου, θυμίζει ότι το Κοινοβούλιο είναι περίπου συμβολαιογραφικό γραφείο. Γιατί γνωρίζουμε ότι μέχρι σήμερα οι ανώνυμες εταιρείες συστήνονταν στα συμβολαιογραφικά γραφεία. Με αυτές τις διατάξεις ρυθμίζονται και ιδρύονται οι ανώνυμες εταιρείες με νομοθετικά διατάγματα τα οποία καλείται να ψηφίσει το Κοινοβούλιο και να αναλάβει τις ευθύνες. 
Ας δούμε, όμως, τι διαβλέπω -τουλάχιστον εγώ- από τις γενικές αρχές αυτού του νομοσχεδίου. 
Πρώτον, διαβλέπω μεταφορά της κρατικής νοοτροπίας  στη μορφή του ιδιωτικού τομέα της ανωνύμου εταιρείας. Γιατί; Γιατί οι μετοχές όλων σχεδόν των εταιρειών που ιδρύονται, για να μην αναφερθώ σε κάθε μία ξεχωριστά, ανήκουν στο δημόσιο. Άρα, πρώτο και κύριο λόγο έχει το δημόσιο. Αυτό αποτελεί τη γενική συνέλευση. Αυτό κόβει κεφάλια. Αυτό ανεβάζει και κατεβάζει ανθρώπους και οικονομικά συμφέροντα. Το δημόσιο. 
Τα διοικητικά συμβούλια αυτών των εταιρειών ορίζονται το πρώτο με απόφαση του Υπουργού Ανάπτυξης και τα επόμενα από τη γενική συνέλευση και ορίζονται από συγκεκριμένους τομείς, από δημοσίους υπαλλήλους και αυτοί. Άρα, τι έχουμε εδώ; Έχουμε μεταφορά προσώπων από τον καθαρά δημόσιο τομέα στον νέο φορέα ο οποίος φέρει τη μορφή της ανωνύμου εταιρείας.
Βέβαια, η ιδιωτικοποίηση αυτή με τη μορφή της ανωνύμου εταιρείας εμένα προσωπικά μου δημιουργεί και έναν άλλο προβληματισμό. Γιατί έτσι εξέρχονται των ελέγχων που υφίστανται τα νομικά πρόσωπα δημοσίου δικαίου, διότι αποτελούν νομικά πρόσωπα ιδιωτικού δικαίου και δεν υφίστανται τους ελέγχους, έστω εκείνους τους ενδεικτικούς και δειγματοληπτικούς του Ελεγκτικού Συνεδρίου.
Ακόμα, θέλω να επισημάνω και τούτο: με τις ίδιες διατάξεις του νομοθετικού αυτού διατάγματος δίδονται νομοθετικές εξουσιοδοτήσεις, όπως σε κάθε νομοσχέδιο -και σε κάθε νομοσχέδιο που λαμβάνω το λόγο έχω πάντα την ίδια αντίρρηση- στον εκάστοτε Υπουργό να ορίζει πρόσωπα, να ορίζει αμοιβές και αποζημιώσεις. Άρα, η Βουλή δίδει ανέλεγκτα, ελεύθερα και απροσδιόριστα την εντολή να καθορίζονται οικονομικά συμφέροντα, ενδεχομένως σε βάρος του ελληνικού λαού, χωρίς να είναι σε θέση να γνωρίζει αυτή τη στιγμή ποια ακριβώς συγκεκριμένη εντολή δίδει στον εκάστοτε Υπουργό.
Στην πρώτη ανώνυμη εταιρεία η οποία συνιστάται για την παροχή εγγυήσεων για τις μικρές και τις πολύ μικρές επιχειρήσεις, θα ήθελα να παρατηρήσω το εξής: φοβούμαι ότι με την παροχή προμήθειας προς την εταιρεία αυτή επιβαρύνεται το κόστος που βαρύνει τον μικρό και τον πολύ μικρό επιχειρηματία. Επιβαρύνεται το κόστος με την προμήθεια του ενάμισι το οποίο δίδεται στον οργανισμό αυτό.
Δεύτερον, η επιλογή, η αξιολόγηση αυτών των επιχειρήσεων οι οποίες μπαίνουν στο σύστημα χρηματοδοτήσεως των εγγυήσεων γίνεται με καθαρά τραπεζιτικά κριτήρια. Οι τράπεζες είναι αυτές οι οποίες θα καθορίζουν και θα αξιολογούν τις επιχειρήσεις που θα τυγχάνουν του ευεργετήματος αυτού. Η νοοτροπία όμως των τραπεζών με προβληματίζει αν θα είναι προς το συμφέρον του απλού και πρωτοεμφανιζόμενου επιχειρηματία ή θα είναι υπέρ του επιχειρηματία εκείνου ο οποίος βρίσκεται ήδη σε κάποια οικονομική ευμάρεια. Γιατί είναι φυσικό η τράπεζα να ενδιαφέρεται για τα δικά της οικονομικά συμφέροντα.
Δεν βλέπω με το νομοσχέδιο αυτό να λαμβάνεται κανένα απολύτως μέτρο για το επιτόκιο. Μείωση του επιτοκίου προβλέπεται; Ασφαλώς δεν βλέπω να υπάρχει τέτοια διάταξη.
Και εκ λόγων ίσως συναισθηματικών -γιατί είμαι όμορος των περιοχών που αφορούν οι απαλλοτριώσεις-, αλλά εκτός αυτού επειδή κατάγομαι από περιοχή και είμαι Βουλευτής περιφερείας η οποία είναι το πρώτο ενδεχομένως τμήμα των υδροηλεκτρικών έργων. Μιλάω για το υδροηλεκτρικό έργο Κρεμαστών Αχελώου. Άκουσα όλη τη συζήτηση σήμερα και μου ήρθαν αναμνήσεις των παιδικών μου χρόνων, του δράματος των ανθρώπων οι οποίοι πνίγηκαν από τα νερά του Αχελώου.
Διαδικασία κατεπείγοντος και αιτιολογία κατεπείγοντος. Πρέπει να τελειώσουμε. Άκουσα όμως τους προηγούμενους αγορητές και διάβασα και τα Πρακτικά. Η ιστορία αυτή της εκτροπής του Αχελώου, με την οποία σχετίζεται και το έργο αυτό της Μεσοχώρας, άρχισε το έτος 1986. Αδράνεια περίπου δέκα πέντε έως δέκα επτά ετών δεν δικαιολογεί την έννοια του κατεπείγοντος. Κατεπείγον σημαίνει κάτι που τώρα πρωτοεμφανίζεται και πρέπει τώρα να το επιλύσουμε, γιατί εξ αυτού εγκυμονούνται κίνδυνοι στα δημόσια συμφέροντα. Τέτοια περίπτωση δεν νομίζω ότι θεμελιώνεται στην μακροχρόνια αδράνεια των κυβερνήσεων που πέρασαν στο διάστημα αυτό.
Προβλέπονται επίσης διαδικασίες καταβολής ειδικών αποζημιώσεων. Θέλω όμως να πω ένα πράγμα: οι ψυχές των ανθρώπων αυτών δεν εξαγοράζονται με χρήματα. Άνθρωποι οι οποίοι καλούνται να εγκαταλείψουν το χώμα στο οποίο γεννήθηκαν, άνθρωποι οι οποίοι καλούνται να εγκαταλείψουν τις περιοχές στις οποίες έζησαν τη ζωή τους, δημιούργησαν τις οικογένειές τους, για να εκπατριστούν και να καταλάβουν τα διάφορα μέρη της Ελλάδος, όπως οι Ευρυτάνες κατέλαβαν περιοχές του Αγρινίου, περιοχές της Βοιωτίας και άλλες τινές και μόνο στην Ευρυτανία απέμειναν ελάχιστοι. Γιατί; Γιατί κατακλύστηκαν από τα νερά της λίμνης του Αχελώου. Και αυτοί που έδωσαν τα σπίτια τους και τις περιουσίες τους στερούνται σήμερα νερού! Παραλίμνια χωριά δεν έχουν νερό να πιουν και η Δ.Ε.Η. τους απαγορεύει!
Και οι δύο περίφημες γέφυρες, που συνδέουν την Αιτωλοακαρνανία με την Ευρυτανία, Επισκοπής και Τατάρνας στερούνται ηλεκτροφωτισμού. Ό,τι δόθηκε δόθηκε για την παραγωγή ηλεκτρικού ρεύματος και οι γέφυρες αυτές δεν έχουν δυνατότητα ηλεκτροφωτισμού.
ΠΡΟΕΔΡΕΥΩΝ (Παναγιώτης Σγουρίδης): Όποιος δίνει τα φώτα του μένει χωρίς φως! 
Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα ήθελα λίγο την προσοχή σας σε σχέση με τους δύο τελευταίους ομιλητές, τον κ. Σκρέκα και τον κ. Μάτη. Ακούσατε τι είπαν; Η μελέτη του έργου έγινε, το έργο κατασκευάστηκε, το φράγμα κατασκευάστηκε, το υδροηλεκτρικό έργο κατασκευάστηκε -δεν ευθύνεται ο παρών Υπουργός- όλα είναι έτοιμα, αυτό που προηγείται δηλαδή οι απαλλοτριώσεις δεν έγιναν, έχουν δαπανηθεί σε σημερινές τρέχουσες τιμές 150 δισεκατομμύρια δραχμές και παραπονείται ο διοικητής της Τράπεζας της Ελλάδος προς τον εντιμότατο Πρωθυπουργό μας για τον πληθωρισμό! Είναι φυσικό. Τι σημαίνει τιμάριθμος; Ξέρουν οι πρωτοετείς -δεν το ξέρει ο Πρωθυπουργός- των οικονομικών σχολών -ο εντιμότατος κύριος Πρωθυπουργός υπήρξε καθηγητής, αλλά καθηγητής χωρίς σπουδαστές, δεν υπάρχει κανείς σπουδαστής του σημερινού Πρωθυπουργού- ότι ο τιμάριθμος είναι η ποσότητα του χρήματος με τις διάφορες μορφές διά του αριθμού των αγαθών και υπηρεσιών.
Έγινε λοιπόν ένα τεράστιο έργο, ένα φράγμα και παραμένει αναξιοποίητο. Και παραμένουν τα κεραμίδια στη θέση τους! Και δεν έχουν ξεσηκωθεί όλα τα Τρίκαλα για να κλείσουν όχι δημόσια ταμεία αλλά να μην αφήσουν τίποτα ανοικτό. Ομιλούν εδώ οι συνάδελφοι ότι δεν έκανε τίποτα η Κυβέρνηση. 
ΠΡΟΕΔΡΕΥΩΝ (Παναγιώτης Σγουρίδης): Είναι καλοί άνθρωποι οι Τρικαλινοί. 
ΒΑΣΙΛΗΣ ΚΕΔΙΚΟΓΛΟΥ: Κλείστε λοιπόν τα δημόσια ταμεία, κλείστε τις υπηρεσίες, κλείστε όλα όσα έχουν άμεση σχέση. 
Μάλιστα αυτές τις μέρες ακούω κάποια πράγματα και για κάποιο άλλο έργο, το έργο του Αστακού, μια και αφορά το ίδιο Υπουργείο, ένα μεγάλο έργο λιμένος αναπτυξιακό κλπ. Δεν προχωρεί γιατί υπάρχει μέσα λέει μια ιχθυοκαλλιέργεια. Και στα Γιάλτρα υπήρχαν μέσα ιχθυοκαλλιέργειες αλλά ξεσηκώθηκαν και τους είπαν ή τις παίρνετε ή σας πήραμε. Και εδώ οι Βουλευτές της Αιτωλοακαρνανίας συζητάτε τι θα γίνει και τι θα κάνουμε; Αυτά είναι πρωτάκουστα πράγματα. Να έχουν γίνει τα έργα, να έχουν πληρωθεί, να μιλούμε για πληθωρισμό, να είναι έργα τα οποία θα τόνωναν την γεωργική παραγωγή, όπου παραπονείται και σήμερα ο διοικητής της Τραπέζης της Ελλάδος για τα οπωροκηπευτικά και τα έργα να μην λειτουργούν. Ε, αυτά μόνο με Κυβέρνηση Κωνσταντίνου Σημίτη μπορούσαν να συμβούν. Δεν έχουν ξαναγίνει με καμία άλλη Κυβέρνηση και σε καμία άλλη χώρα ποτέ.
Πάμε τώρα στο κυρίως νομοσχέδιο. Ο νυν Υπουργός Ανάπτυξης έχει στο ενεργητικό του την εισήγηση στη Βουλή επιτυχών νομοσχεδίων. Είναι από τους ελάχιστους Υπουργούς που έχουν εισηγηθεί νόμους οι οποίοι παραμένουν για πάρα πολλά χρόνια, φέρνουν τον αριθμό που τους έδωσε και το όνομά του όπως λόγου χάρη ο ν. 1418 περί δημοσίων έργων. 
Σήμερα λοιπόν εισηγείται ένα νομοσχέδιο που πολλοί είπαν ότι δεν έχει αρχή. Ε, μερικές φορές συμβαίνει να είναι πολλά τα ζητήματα και να μην μπορούμε να έχουμε μια συγκεκριμένη αρχή. Θα μπορούσαμε όμως να είμαστε άδικοι αν λέγαμε ότι το νομοσχέδιο αυτό δεν είναι ωφέλιμο ή αν λέγαμε ότι το νομοσχέδιο αυτό δεν είναι απαραίτητο, καίτοι δεν συμβαδίζει με την προσωπική μου αρχή διότι είναι νομοσχέδιο το οποίο ιδιωτικοποιεί τη Δημόσια Διοίκηση. Δεν είναι στις αρχές μου, δεν είμαι από αυτούς που πιστεύουν ότι πρέπει να ιδιωτικοποιηθεί η Δημόσια Διοίκηση, αλλά είναι πορεία κυβερνητική και δεν θα μπορούσα να αξιώσω από τον Υπουργό να πάει ανάποδα. Συνεπώς παρά το ότι δεν συμφωνεί με τις αρχές μου, είναι ένα νομοσχέδιο στο πλαίσιο της πολιτικής της Κυβέρνηση και όσο καλύτερο μπορούσε να γίνει. 
Όμως, κύριε Υπουργέ, υπάρχουν παραλείψεις σε σχέση με το νομοσχέδιο. Κατ' αρχάς σε ό,τι αφορά τις αρχές λειτουργίας αυτού του ταμείου ενίσχυσης των μικρομεσαίων επιχειρήσεων, λέτε ότι θεσπίζεται κανονισμός παροχής εγγυήσεων, ο οποίος δημοσιεύεται στην Εφημερίδα της Κυβέρνησεως χωρίς όμως να έχετε ουδεμία παράμετρο. 
Πιο κάτω δεν υπάρχει καμία εγγύηση ότι αυτός ο οργανισμός μπορεί να ασκήσει μια παρέμβαση υπέρ του αιτούντος το δάνειο ή την ενίσχυση και να πει στην τράπεζα: Κυρία τράπεζα, δεν κάνεις καλά τη δουλειά σου.
Ακόμη δεν υπάρχουν αντικειμενικά κριτήρια. Δεν λέτε ότι με τον κανονισμό αυτό θα προβλέπετε συγκεκριμένα κριτήρια, σχέσεις ιδίων κεφαλαίων προς ξένα κεφάλαια, κέρδη ετήσια, κάποια εν πάση περιπτώσει οικονομικά κριτήρια που δεν θα μπορεί να τα παραβεί μια τράπεζα και να πει δεν σου χορηγώ δάνειο.
Από την πλευρά αυτή, λοιπόν, το νομοσχέδιο έχει ελλείψεις και σας το επισημαίνω για να το συμπληρώσετε. 
Σε ό,τι αφορά το δεύτερο κεφάλαιο που είναι το "Εθνικό Σύστημα Διαπίστευσης Α.Ε.", πράγματι είναι ένας θεσμός που πρέπει το ταχύτερο να προχωρήσει, αλλά και εδώ πάλι στην ουσία πρόκειται για ιδιωτικοποίηση της Δημόσιας Διοίκησης. Αυτή είναι δουλειά του δημοσίου. Έπρεπε να υπάρχει ένας δημόσιος φορέας που να κάνει τη Διαπίστευση και να δίνει την εγγύηση του κράτους. Όμως, η Κυβέρνηση του εντιμοτάτου Πρωθυπουργού έχει παραδώσει τα πάντα στην αγορά και θέλει να αποφύγει και τις διοικητικές πράξεις. Και επιπλέον -δεν το είδε η Νέα Δημοκρατία- θέλει να μην εμφανίζεται το δημόσιο χρέος. Είναι γνωστό ότι οσάκις επιχορηγούμε πρόσωπα ιδιωτικού δικαίου ανώνυμες εταιρείες, το δημόσιο χρέος δεν προσμετράται η επιχορήγηση. Γι' αυτό έχουμε αυτή τη συνεχή παραγωγή ανωνύμων εταιρειών. Αυτά δεν τα βλέπει η Νέα Δημοκρατία. Πιθανόν περιμένει να έρθει στην εξουσία και ίσως να θέλει να ακολουθήσει την ίδια πολιτική. Αλίμονό σας αν σκέπτεστε έτσι. 
Το "Εθνικό Σύστημα Διαπίστευσης Α.Ε." είναι με προοπτικές πολύ χρήσιμες, αλλά φοβάμαι ότι δεν δίνει πλήρη απάντηση σε όσα χρειάζεται η αγορά μας σήμερα. Όμως, έχουμε ανάγκη να λειτουργήσει το Εθνικό Σύστημα Διαπίστευσης. Και είναι μια από τις αποτυχίες του σημερινού Πρωθυπουργού, όταν ήταν μια από τις μεγάλες αποτυχίες -ο μακαρίτης ο Ανδρέας όταν είπε για το Σκαραμαγκά δεν είπε και για τα άλλα-  όταν ήταν Υπουργός Βιομηχανίας και τα βρήκε ο σημερινός Υπουργός να τα φέρει σε πέρας. 
Κύριε Πρόεδρε, για να πούμε και δύο πράγματα σύγχρονα, οι μικρομεσαίες επιχειρήσεις έχουν ανάγκη δανείων; Το πρόβλημα εκεί είναι; Έχουν ανάγκη εγγύησης; Οι μικρομεσαίες επιχειρήσεις έχουν ανάγκη ζήτησης, κύριε Υπουργέ, έχουν ανάγκη αγοράς. Είναι λογική να λέμε ότι η χώρα υποφέρει από οπωροκηπευτικά όταν γύρω από το κύριο κέντρο κατανάλωσης στην πρωτεύουσα είναι ένας ολόκληρος λαχανόκηπος από το Νομό Βοιωτίας, από το Νομό Ευβοίας, την Αττική και δεν έχει γίνει το ελάχιστο προς την κατεύθυνση της παραγωγής; Γιατί να λέμε για Υπουργείο Ανάπτυξης; Δεν υπάρχει Υπουργείο Ανάπτυξης. Ένα  Υπουργείο υπάρχει, το Υπουργείο Εθνικής Οικονομίας.
 Προσπάθησε ο Υπουργός Ανάπτυξης και ιδιαίτερα ο Υφυπουργός Εμπορίου να εφαρμόσει νόμο που υπάρχει, τη συνιστώμενη τιμή σε προϊόντα που έγινε προσπάθεια κερδοσκοπίας. Υπάρχει ένας νόμος που έχει εφαρμοσθεί και εφαρμόζεται σε όλες τις χώρες, στις Η.Π.Α., στην Ευρώπη. Για να κατοχυρωθεί ο παραγωγός, γράφει στο συσκευασμένο προϊόν τη συνιστώμενη τιμή που δίνει για τον πελάτη. Δεν είναι υποχρεωτική. Το Υπουργείο Εθνικής Οικονομίας θεωρεί ότι θίγεται ο ανταγωνισμός και το Υπουργείο Ανάπτυξης αναγκάζεται να πειθαρχήσει μια και προηγείται στην ιεραρχία το Υπουργείο Εθνικής Οικονομίας. Έτσι, προκοπή δεν γίνεται. 
Πρέπει να αντιληφθούμε  ότι υπάρχουν ζητήματα στα οποία θα μπορούσε να είχε δοθεί λύση. Όμως, το πρόβλημα δεν είναι αυτό που προσπαθεί να λύσει με το παρόν νομοσχέδιο το Υπουργείο Ανάπτυξης. Το κύριο πρόβλημα είναι το πρόβλημα της ελληνικής παραγωγής. Σήμερα η ελληνική παραγωγή φθίνει, σήμερα υπάρχει ζήτηση που φεύγει στο εξωτερικό, σήμερα όλη η υπάρχουσα ζήτηση καλύπτεται από εισαγόμενα προϊόντα. Και σήμερα, με το μεγάλο χρηματισμό της οικονομίας λόγω των μεγάλων έργων, είναι οι μεγάλοι κίνδυνοι που υπάρχουν. Δημιουργείται το δημόσιο χρέος, δημιουργούνται όλα αυτά τα δυσάρεστα που κάθε μέρα επισημαίνονται και σήμερα ιδιαιτέρως τα επισημαίνει ο διοικητής της Τράπεζας Ελλάδος. 
Κλείνοντας, κύριε Πρόεδρε, σήμερα υπάρχει το πρωτάκουστο ένα έργο να είναι έτοιμο και να μη λειτουργεί, γιατί ακόμα δεν έχουν γίνει απαλλοτριώσεις. Να γελάει κανείς ή πώς να φερθεί; 
Το δεύτερο γεγονός είναι ότι εισάγεται ένα νομοσχέδιο που έχει θετικές διατάξεις, αλλά δεν λαμβάνεται κανένα μέτρο και δεν μπορεί να λάβει το Υπουργείο Ανάπτυξης για την ενίσχυση της παραγωγής, γιατί είναι διαφορετικός ο ρόλος του που του αναθέτει το Υπουργείο Εθνικής Οικονομίας. Το μέγα πρόβλημα είναι το πρόβλημα της παραγωγής και προς την κατεύθυνση αυτή δεν γίνεται τίποτα. Με τα δάνεια δεν λύνεται το πρόβλημα. Τα δάνεια έχουν ανάγκη αποπληρωμής και αποπληρωμή από τις επιχειρήσεις δεν μπορεί να γίνει διότι δεν έχουν την ανάλογη ζήτηση και την ανάλογη αγορά. 
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Ανάπτυξης κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, βρισκόμαστε σε μία περίοδο που επηρεάζεται αναμφισβήτητα στην καθημερινή της εξέλιξη από τις διεθνείς εξελίξεις. Τα γεγονότα ενδεχόμενης σύρραξης στο Ιράκ βαραίνουν, με μαύρες σκιές, πάνω στις οικονομίες των χωρών...
ΒΑΣΙΛΗΣ ΚΕΔΙΚΟΓΛΟΥ: Και η Κυβέρνηση δεν έχει πάρει συγκεκριμένη θέση.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Η οικονομία σε παγκόσμιο επίπεδο βρίσκεται σε υφεσιακή πορεία. Το γεγονός της κρίσης του χρηματιστηριακού καπιταλισμού στις Ηνωμένες Πολιτείες της Αμερικής, η κατάρρευση ενός μεγάλου αριθμού εταιριών -με την ENRON, αν θέλετε να ξεκινήσω, για την ενέργεια, αλλά ακολούθησαν στη συνέχεια τριάντα, σαράντα, πενήντα εταιρίες- οι οποίες απέδειξαν ότι η εμπιστοσύνη που είχε ο πολίτης στη λειτουργία του οικονομικού συστήματος της αγοράς και του χρηματιστηρίου, τελικά υπέφερε.
 Είχε κενά, με συνέπεια να εξαπλωθεί μια βαθύτατη κρίση, λόγω της κατάρρευσης της εμπιστοσύνης, πέραν της Αμερικής και στην Ευρώπη και να δημιουργήσει μία αναγκαστική αλλαγή πλέον στις προβλέψεις όλων των χωρών, όσον αφορά την οικονομική εξέλιξη, όσον αφορά την πορεία της ανάπτυξης στις χώρες της Ευρώπης. Έτσι βλέπουμε ότι η Ευρωπαϊκή Ένωση φέτος, στην καλύτερη περίπτωση, προβλέπει ως μέσο όρο -στις χώρες της ευρωζώνης- ανάπτυξη και  οικονομική μεγέθυνση κάτω από το 1%. Παράλληλα μετατίθενται οι προοπτικές για βελτίωση μίας ανάκαμψης, την οποία όλοι περιμένουν, βαθιά μέσα στο 2003 πλέον και όχι στο 2002, όπως αρχικά είχαν σχεδιάσει. 
Απέναντι σε αυτό το διεθνές κλίμα, κυρίες και κύριοι, στην Ελλάδα έχουμε ένα μοναδικό πρόβλημα μείον. Είμαστε μία χώρα, που λόγω ευνοϊκής συγκυρίας -το γεγονός ότι έχουμε να ολοκληρώσουμε υποχρεωτικά τα έργα υποδομής των Ολυμπιακών Αγώνων μέσα στα επόμενα δύο χρόνια, το γεγονός ότι έχουμε να υλοποιήσουμε με γρήγορο ρυθμό και να απορροφήσουμε τα έργα του Γ΄ Κοινοτικού Πλαισίου Στήριξης μέχρι το 2006- επιβάλλεται πράγματι ένας δυναμισμός στην οικονομία μας. 
Έχουμε μία ευρωστία υπαρκτή, αντικειμενική. Αυτό εκφράζεται με το γεγονός ότι έχουμε σταθερά, για τρίτη χρονιά, αύξηση του Ακαθάριστου Εθνικού Προϊόντος κοντά στο 4%. Επιβεβαιώνεται από το γεγονός ότι έχουμε για τρίτη συνεχή χρονιά πλεονασματικό πρωτογενές προϋπολογισμό, ανεξάρτητα από το αν τελικά έχουμε ένα υψηλό χρέος, το οποίο μάλιστα αυξήθηκε ακόμα περισσότερο μετά τους αναπροσανατολισμούς της "EUROSTAT" και της Ευρωπαϊκής Ένωσης -που δεν υπολόγιζε τα προμέτοχα και τα προμόλογα- έτσι ώστε πραγματικά να αυξηθεί αυτό το χρέος. Εντούτοις, αυτό δεν μειώνει το γεγονός ότι έχουμε μία οικονομία που είναι εύρωστη, η οποία κάθε χρόνο αυξάνεται όσον αφορά τη ζήτηση, την κατανάλωση και τις επενδύσεις -δημόσιες και ιδιωτικές- σταθερά, με ρυθμούς γύρω στο 8%. 
Αυτό δημιουργεί θέσεις εργασίας. Αυτός είναι ο λόγος που επιτέλους αρχίζουμε σιγά-σιγά να περνάμε το ποσοστό ανεργίας κάτω από το 10%. Ανοίγει μία προοπτική, σταθερά τα επόμενα δύο χρόνια, να αντιμετωπίσουμε την κρίση -η οποία θα έρθει, απ' ό,τι εκτιμούμε, στις αρχές της επόμενης χρονιάς- με έναν ευνοϊκότερο τρόπο απ ό,τι άλλες χώρες.  
Για να πετύχουμε αυτούς τους στόχους, κυρίες και κύριοι, αγαπητοί συνάδελφοι, είμαστε υποχρεωμένοι ως Κυβέρνηση, ως Υπουργείο Ανάπτυξης να εφαρμόσουμε μία σύγχρονη στρατηγική ανάπτυξης για τη χώρα, η οποία δημιουργεί σταθερά υψηλούς ρυθμούς οικονομικής μεγέθυνσης, εξασφαλίζει παράλληλα όρους κοινωνικής ισορροπίας, συνοχής και αλληλεγγύης και προστατεύει το περιβάλλον.
Είναι μία αρχή την οποία εντάσσουμε στο χαρακτήρα της στρατηγικής ανάπτυξης την οποία υλοποιούμε εδώ και δύο χρόνια, διότι συμβαδίζει με τις ανάγκες της σύγχρονης ανθρώπινης κοινωνίας. Όχι επειδή και στο Γιοχάνεσμπουργκ επιβεβαιώθηκε για μία ακόμα φορά ότι έχουμε ανάγκη να προστατεύσουμε το περιβάλλον, αλλά διότι πρέπει να πάρουμε μέτρα -και παίρνονται μέτρα- έστω και αν κάποιες χώρες, όπως οι Ηνωμένες Πολιτείες της Αμερικής και η Αυστραλία, δεν υπογράφουν ακόμη τους περιορισμούς των ρύπων βάσει της συνθήκης του Κιότο. 
Εν πάση περιπτώσει εμείς βάζουμε τη διάσταση την ποιοτική, την περιβαλλοντική, ως ένα τρίτο στοιχείο της ανάπτυξης. Γι' αυτό δεσμευόμαστε και προχωρούμε σε συνεργασία με τους φορείς και τους πολίτες στην υλοποίηση μιας στρατηγικής βιώσιμης ανάπτυξης για όλη τη δεκαετία του 2010.
Σε αυτή τη στρατηγική της βιώσιμης ανάπτυξης, κυρίες και κύριοι συνάδελφοι, υπάγονται και τα μέτρα τα οποία προωθούμε, οι ρυθμίσεις οι οποίες γίνονται μέσω αυτού του νομοσχεδίου.
Έτσι, λοιπόν, ορισμένοι από τους συναδέλφους οι οποίοι δεν έβρισκαν συνοχή ή αρχή σε αυτό το νομοσχέδιο θα πρέπει να αντιληφθούν ότι όποιος θέλει πραγματικά να προωθήσει μία υψηλών ρυθμών οικονομική και κοινωνική ανάπτυξη με περιβαλλοντική διάσταση πρέπει να φροντίσει να υπάρξει πράγματι αύξηση της ζήτησης, να υπάρξει σταθερό ποσοστό επενδύσεων, να υπάρξει ανταγωνιστικότητα και παραγωγικότητα στις επιχειρήσεις, για να μπορέσουμε να ανταποκριθούμε στη νέα εποχή.
Χθες ξεκίνησε τη λειτουργία του το Ευρωπαϊκό Συμβούλιο Ανταγωνιστικότητας. Είναι καινούριο, δημιουργήθηκε για πρώτη φορά. Είναι ο δεύτερος πυλώνας της ευρωπαϊκής οικονομίας. Παράλληλα με το "ECOFIN", όπου οι Υπουργοί Οικονομικών έχουν την ευθύνη διαμόρφωσης των μακροοικονομικών όρων της οικονομίας, στο Συμβούλιο Ανταγωνιστικότητας που ξεκίνησε για πρώτη φορά από χθες να λειτουργεί οι ευρωπαϊκές χώρες έχουμε την ευθύνη να συντονίσουμε τις προσπάθειες για να προωθήσουμε την μικροοικονομική διάσταση της οικονομικής λειτουργίας, να μιλήσουμε για τον τρόπο, το πώς θα υπάρξει συνεργασία των δημόσιων υπηρεσιών για την ενέργεια, για τα ταχυδρομεία, για τις μεταφορές, πώς θα εξασφαλίσουμε να έχουμε απλοποιημένες δυνατότητες ώστε να λειτουργήσουν οι αγορές, ώστε πραγματικά η παραγωγικότητα και η ανταγωνιστικότητα να εξυπηρετηθεί μέσα από ολοκληρωμένα συστήματα αγορών και βέβαια πώς οι μικρομεσαίες επιχειρήσεις θα παίξουν έναν καθοριστικό ρόλο, μια και εκφράζουν τον κορμό της οικονομίας σε αυτή την νέα ενιαία αγορά, σε αυτή την νέα κοινή οικονομική και κοινωνική πορεία των ευρωπαϊκών χωρών.
	Επομένως, αγαπητοί συνάδελφοι, όποιος θέλει να στηρίξει τις μικρομεσαίες επιχειρήσεις, γιατί αποτελούν βασικό κορμό της οικονομικής ανάπτυξης, πρέπει να φροντίσει να διαμορφώσει πέρα από τους μακροοικονομικούς όρους σταθερότητας της οικονομίας, πέρα από τους όρους ομαλής, ανταγωνιστικής, ελεύθερης, χωρίς περιορισμούς λειτουργίας της αγοράς, να δημιουργήσει, επαναλαμβάνω, κίνητρα για τις μικρομεσαίες επιχειρήσεις, τα οποία θα ενισχύσουν την παραγωγικότητα, την ικανότητά τους για ανταγωνισμό.
Πρέπει, λοιπόν, να σκεφθούμε για φορείς εγγυοδοσίας, φορείς δηλαδή οι οποίοι είναι νέα χρηματοπιστωτικά εργαλεία στήριξης των μικρομεσαίων επιχειρήσεων, πρέπει να προχωρήσουμε τους ποιοτικούς ελέγχους στη λειτουργία τόσο της παραγωγής όσο και της αγοράς κι έτσι να διαμορφώσουμε πραγματικά μια μεγαλύτερη παραγωγικότητα και αποδοτικότητα στις λειτουργίες της οικονομίας μας.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Τι άλλο λοιπόν, κύριοι συνάδελφοι, είναι το Ταμείο Εγγυοδοσίας Μικρών και Μεσαίων Επιχειρήσεων Α.Ε. παρά ένα νέο χρηματοπιστωτικό εργαλείο με το οποίο στηρίζουμε τη λειτουργία των πολύ μικρών και μεσαίων επιχειρήσεων, ώστε να μπορέσουν στο πλαίσιο της ευρωπαϊκής κοινής αγοράς των τραπεζών, που υπάρχει σε ευρωπαϊκό επίπεδο άρα και σε ελληνικό, να βρουν και αυτές μια ευχερή, αποτελεσματική, εύκολη πρόσβαση; Η εξασφάλιση νέων χρηματοπιστωτικών εργαλείων για τις μικρομεσαίες επιχειρήσεις δεν είναι τίποτα άλλο, από την πλευρά της προσφοράς, παρά μία ενίσχυση της οικονομίας και της αγοράς για να μπορέσει πράγματι να είναι αποδοτικότερη και αποτελεσματικότερη. 
Όπως επίσης είναι και ο φορέας που ασχολείται με την ποιότητα, ο "Ε.Φ.Ε.Τ.",  ένας κρατικός θεσμός που δυσκολεύτηκε πράγματι τα τελευταία τρία χρόνια να βρει "περπατησιά", τώρα όμως τα έχει καταφέρει κι έχει φθάσει σε ένα επίπεδο λειτουργίας και παρέμβασης όχι μόνο με τις κεντρικές του υπηρεσίες, αλλά και με υποκαταστήματα σε τέσσερις μεγάλες πόλεις της Ελλάδος, στη Θεσσαλονίκη, στο Ηράκλειο, στην Πάτρα, στα Γιάννενα, και προχωρεί μέσα στη χρονιά και σε υπόλοιπα υποκαταστήματα. Τώρα μάλιστα μετοίκησε, έφυγε και από το Υπουργείο, από τη Γενική Γραμματεία Εμπορίου, βρήκε ένα δικό του κτίριο, ώστε να μπορέσει σε μια ολοκληρωμένη βάση να αποτελέσει έναν σύγχρονο οργανισμό, που έχει την ικανότητα χρησιμοποιώντας συμβάσεις με εργαστήρια, ιδιωτικά είτε και δημόσια, να ασκήσει την εποπτική, την ελεγκτική αρχή και εξουσία την οποία έχει, για να παρέμβει στην αγορά όσον αφορά την ποιότητα των προϊόντων.
Όπως, επίσης, το Εθνικό Σύστημα Διαπίστευσης, το "ΕΣΥΔ", δεν είναι τίποτα άλλο παρά η Α.Ε. τροποποιηθείσα νομική μορφή ενός φορέα ο οποίος έγινε, ώστε μαζί με τον "ΕΛΟΤ" και μαζί με τη μετεωρολογία στη Θεσσαλονίκη να αποτελέσει τα τρία βασικά εργαλεία ποιοτικής παρέμβασης στη λειτουργία των υπηρεσιών, των προϊόντων, της αγοράς, με μια λέξη δηλαδή να βάλουμε -όπως είπα προηγουμένως- στο επίπεδο της ποιότητας θεσμούς, επιχειρήσεις, εργαλεία, που θα ενισχύσουν την παραγωγικότητα και την ανταγωνιστικότητα της ελληνικής οικονομίας.
Βέβαια με τις παρεμβάσεις που περιλαμβάνονται μέσα στο νομοσχέδιο είτε αφορούν στο Επιμελητήριο, είτε αφορούν στην τροποποίηση -αν θέλετε- των Ελληνικών Αλυκών Α.Ε. -όπου περιελήφθησαν εδώ και αρκετά χρόνια όλες οι αλυκές της χώρας και απετέλεσαν κρατική περιουσία και σύμφωνα με το ν. 1251, όπως θυμάστε, ήταν ο κλασσικός ευρύτερος δημόσιος τομέας- εδώ δίνουμε τη δυνατότητα να ενταχθεί με ένα σημαντικό ποσοστό 20% η Τοπική Αυτοδιοίκηση. Έτσι η Τοπική Αυτοδιοίκηση θα μπορεί να έχει μια εξουσία σχετικά με τη λειτουργία αυτού του νέου φορέα για τις κρατικές αλυκές. 
Ακόμη καταλαβαίνετε ότι με την προοπτική ένταξης στο χρηματιστήριο μιας τέτοιας Α.Ε., στην οποία συμμετέχουν πέραν του κράτους και η αυτοδιοίκηση, παρέχεται μεγαλύτερη ασφάλεια, ότι ο κοινωνικός χαρακτήρας αυτής της λειτουργίας, αυτής της οικονομικής δραστηριότητας θα διασφαλιστεί. Διότι ασφαλώς, όπως προβλέπεται μ' αυτή τη ρύθμιση, το ποσοστό της Τοπικής Αυτοδιοίκησης θα παραμένει πάντοτε σταθερό, ενώ αντίθετα το ποσοστό του κράτους μελλοντικά θα υπάρχει η δυνατότητα να αντικατασταθεί από το χρηματιστήριο με την ιδιωτική πρωτοβουλία σ' όποιο ποσοστό τελικά συμφωνήσουμε, έτσι ώστε να υπάρξει -και σ' αυτή την περίπτωση δημοσίου τομέα- η συνεργασία δημοσίου και ιδιωτικού και κοινωνικού τομέα.
Αυτή είναι η μόνη ενδεδειγμένη λύση στη σύγχρονη εποχή, για να απαντήσουμε στις ανάγκες της αποκρατικοποίησης, για να απαντήσουμε στη σύγχρονη εποχή με ποιο τρόπο θα καταστήσουμε παραγωγικότερη  και αποτελεσματικότερη την οικονομική μας δραστηριότητα είτε στο δημόσιο είτε στον ιδιωτικό τομέα. 
Με βάση αυτές τις παρατηρήσεις, κυρίες και κύριοι συνάδελφοι, θα ήθελα να πω ότι σαφώς μ' αυτές τις τρεις προσπάθειες ερχόμαστε να στηρίξουμε τη λειτουργία της αγοράς, τη λειτουργία της οικονομίας, τη λειτουργία των μικρομεσαίων επιχειρήσεων. Μη μου πείτε ότι οι μικρομεσαίες επιχειρήσεις δεν θα αποταθούν στις τράπεζες, για να εξασφαλίσουν την επαρκή χρηματοδότηση! 
Άκουσα μια κριτική από κάποιο συνάδελφο που είπε: "Μάλλον στηρίζετε τις τράπεζες αντί τις μικρομεσαίες επιχειρήσεις". Μα, με συγχωρείτε, οι μικρομεσαίες επιχειρήσεις -οι μικρές, οι πολύ μικρές, οι μεγάλες, οι πολύ μεγάλες- με ποιους συναλλάσσονται στην αγορά; Μα, με τις τράπεζες! Δεν συναλλάσσονται με το κράτος! Ήταν δυνατό να κρατήσουμε έναν κρατικό φορέα να συναλλάσσεται με τις μικρομεσαίες επιχειρήσεις, για να τους εξασφαλίσει τι; Επιπρόσθετη πιστοληπτική ικανότητα; 
Εκείνο το οποίο κάνουμε είναι ότι με τις εγγυήσεις που φέραμε έναντι των τραπεζών καλύπτουμε την πιστοληπτική ικανότητα των μικρομεσαίων επιχειρήσεων, ώστε να μπορούν μέσω των τραπεζών να αυξήσουν το πλαφόν της πιστοληπτικής τους ικανότητας μέχρι και 100%. Βεβαίως 60% θα είναι οπωσδήποτε μέσω μιας εγγύησης του φορέα που δημιουργούμε, αλλά θα φθάνει και μέχρι 100%, από τη στιγμή που και οι ίδιοι έχουν μια στοιχειώδη πιστοληπτική ικανότητα.
Άρα, λοιπόν, κυρίες και κύριοι συνάδελφοι, κανέναν δεν ωφελούμε προνομιακά πέραν του ιδιοκτήτη, πέραν του πολίτη, πέραν της μικρομεσαίας επιχείρησης, της πολύ μικρής και της μεσαίας. Άκουσα που είπατε ότι ο αριθμός για επιχειρήσεις μέχρι τριάντα εργαζόμενους είναι χαμηλός και μάλιστα ο κύριος εισηγητής είπε προηγουμένως ότι θα τον αυξήσουμε.
Κοιτάξτε να δείτε, το ποσοστό των μικρομεσαίων επιχειρήσεων στη χώρα μας, που έχουν μέχρι τριάντα εργαζόμενους, ανέρχεται -αν θυμάμαι καλά- γύρω στο 90%. 
ΙΩΑΝΝΗΣ ΒΑΘΕΙΑΣ: Είναι 98%, κύριε Υπουργέ. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, το ποσοστό 98% αναφέρεται σε επιχειρήσεις που έχουν μέχρι πενήντα εργαζόμενους. Για επιχειρήσεις μέχρι τριάντα εργαζόμενους το ποσοστό είναι γύρω στο 90% με 92%. 
'Όταν λοιπόν έχουμε το 92% και το καλύπτουμε, το να το αυξήσουμε σημαίνει ότι θα μειώσω την πιστοληπτική ικανότητα, την οποία εξασφαλίζω με τις πιστώσεις για τους μικρούς και τους πολύ μικρούς. 
Άρα, λοιπόν, κύριοι συνάδελφοι, να γιατί μένουμε στις επιχειρήσεις που έχουν μέχρι τριάντα εργαζομένους, δηλαδή στις μικρές και πολύ μικρές επιχειρήσεις, οι οποίες εντάσσονται σ' αυτό το πρόγραμμα, για να έχουν μεγαλύτερο πλαφόν στήριξης στη λειτουργία και την απόδοσή τους.
Κυρίες και κύριοι συνάδελφοι, μέσα στη ρύθμιση αυτή είναι φυσιολογικό, όταν ζητάει κανείς όρους βιώσιμης ανάπτυξης, να εξασφαλίσει όλες τις απαραίτητες προϋποθέσεις για να ολοκληρωθούν σημαντικότατα έργα υποδομής που αφορούν την ενέργεια, την οικονομία, το περιβάλλον, την ποιότητα ζωής των πολιτών μας σε δύσκολες περιοχές, οι οποίες έχουν πληγεί από επιλογές αξιοποίησης ολόκληρων περιοχών για την κάλυψη συλλογικών ή κοινωνικών ή και εθνικών αναγκών.
Επιτρέψτε μου να καταθέσω μια μακράν εμπειρία. Άκουσα τον αγαπητό συνάδελφο, τον κ. Κεδίκογλου, να αναφέρεται σε αυτή την κοινή μας εμπειρία.
Ξέρετε τι συνέβη στο φράγμα Σμοκόβου, κυρίες και κύριοι συνάδελφοι; Ξέρετε τι μάχες δόθηκαν για να μπορέσουμε να προχωρήσουμε και να απαλλοτριωθούν ορισμένες περιοχές, για να γίνει το φράγμα Σμοκόβου; Και ξέρετε ότι  όταν παλεύαμε για να γίνει το φράγμα Σμοκόβου και όταν αυτό τέλειωσε, δεν είχε ακόμα εξασφαλίσει το κράτος τις απαλλοτριώσεις για τα δίκτυα; 
Το ίδιο πράγμα συμβαίνει στο φράγμα Προαμυανού κάτω στην Κρήτη, στην Ιεράπετρα. Ανέλαβα το Νοέμβριο ή Δεκέμβριο του 1981 Υπουργός Δημοσίων Έργων και το Δεκέμβριο του 1982 ολοκληρώσαμε το φράγμα Προαμυανού μέσα σε ένα χρόνο, με ρυθμό πραγματικά πολύ δυνατό και όμως, δεν υπήρχαν τα δίκτυα. Αμέσως μετά ξεκινήσαμε τις απαλλοτριώσεις των δικτύων οι οποίες κοστίζουν και ξέρετε ότι είναι δύσκολο πράγμα, γιατί περνάς μέσα από τα χωράφια και δεν είναι εύκολο ο αγρότης να σου δώσει τη συγκατάθεσή του. Και ζούμε το φαινόμενο να στέκεται το φράγμα, να γεμίζει νερό και να μην βρίσκεις συμφωνία με τους αγρότες για να κάνεις τις απαλλοτριώσεις.
Καλώς ή κακώς, αγαπητοί συνάδελφοι, έχουμε μια περίεργη νομοθεσία στις απαλλοτριώσεις με πάρα πολλά προβλήματα. Τώρα μάλιστα έγινε ενδιάμεσα και μια τροποποίηση. Σκεφθείτε όμως πώς ήταν τη δεκαετία του '80 και του '90, που υπήρχαν πολλά προβλήματα. Έτσι, λοιπόν σε αυτή την αδυναμία του συστήματος οφείλεται το ότι δεν προχώρησε το υδροηλεκτρικό έργο της Μεσοχώρας.
ΒΑΣΙΛΗΣ ΚΕΔΙΚΟΓΛΟΥ: Πάντως, είναι ώρα να τελειώνει, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως, κύριε συνάδελφε. Μα, γι' αυτό φέρνουμε την τροπολογία. Μία τροπολογία βασανισμένη η οποία έχει συζητηθεί, όπως είπατε, με δύο Υπουργούς και με τη συνάδελφό μου, την κα Παπανδρέου και με τον κ. Βενιζέλο και πριν με εμένα και τον κ. Χριστοδουλάκη, έτσι ώστε πραγματικά απορώ τι άλλο χρειάζεται να κάνουμε σ' αυτή την ιστορία.
ΣΩΤΗΡΙΟΣ ΧΑΤΖΗΓΑΚΗΣ: Ακολουθείτε ανορθόδοξο δρόμο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κοιτάξτε, κύριε συνάδελφε, εμείς φέραμε αυτή την τροπολογία διότι πιστεύουμε ότι δεν είναι δυνατόν να μην γίνει το υδροηλεκτρικό έργο της Μεσοχώρας που βρίσκεται στον άνω ρου του ποταμού Αχελώου και αποτελεί την πρώτη βαθμίδα αξιοποίησής της και αν δεν γίνει ο ταμιευτήρας δεν μπορεί να αξιοποιηθεί το έργο. Την ίδια στιγμή που, όπως είπατε εσείς, κύριοι συνάδελφοι, από την κάτω μεριά του φράγματος Φυκιά και από τη μεριά της Αιτωλοακαρνανίας λειτουργούν ήδη τα φράγματα Κρεμαστά, Καστράκι και Στράτου, είναι αδιανόητο να εμποδίσουμε το φράγμα της Φυκιάς, το οποίο περιμένει την ολοκλήρωση του έργου για να προχωρήσουμε στην εκτροπή του Αχελώου. Άρα, κύριοι συνάδελφοι, περίπου εκατόν πενήντα δισεκατομμύρια σε σημερινές τιμές είναι επενδεδυμένα σε αυτό το έργο αυτήν τη στιγμή και πρέπει να προχωρήσουμε.
Βέβαια εδώ μπαίνει ένα πολύ κρίσιμο ερώτημα: Γιατί, κύριοι, θα συμφωνήσετε τώρα με όλα αυτά που δεν συμφωνήσατε τόσα χρόνια; Εδώ έρχομαι να σας πω, κύριοι συνάδελφοι, ότι πράγματι επετεύχθη μια συμφωνία -ομολογώ ότι έμεινα κι εγώ έκπληκτος για τους όρους τους οποίους βρήκα...
ΒΑΣΙΛΗΣ ΚΕΔΙΚΟΓΛΟΥ: Καλά, είναι άλλος Υπουργός...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εν πάση περιπτώσει, βρήκα μία συμφωνία πολύ καλή, η οποία έγινε μάλιστα το Γενάρη του 2000 και η οποία προέβλεπε: Πρώτον, εφαρμογή όλων των περιβαλλοντικών όρων που έχουν εγκριθεί με κοινή υπουργική απόφαση για την υλοποίηση του υδροηλεκτρικού έργου της Μεσοχώρας. Δεύτερον, διαμόρφωση των χώρων μετεγκατάστασης των κατοίκων, που κατακλύζονται από τον ταμιευτήρα της Μεσοχώρας καθώς και όλα τα απαραίτητα δίκτυα κλπ. Τρίτον, κατασκευή οικιών από τη ΔΕΗ στις εκτάσεις μετεγκατάστασης ή λήψη αποζημίωσης που ανέρχεται στις διακόσιες πενήντα χιλιάδες δραχμές το τετραγωνικό μέτρο. Θα δοθεί αποζημίωση διακόσιες πενήντα χιλιάδες δραχμές για τις κατοικίες, πέραν της αποζημίωσης που περιλαμβάνεται μέσα. Τέταρτον, τα οικόπεδα εντός οικισμού θα αποζημιωθούν με την τιμή των οκτώ χιλιάδων δραχμών το τετραγωνικό μέτρο. Πέμπτον, οι αγροί θα αποζημιωθούν ανεξάρτητα αν είναι ποτιστικοί, ξηρικοί κλπ. με ενιαία τιμή εξακόσιες χιλιάδες δραχμές το στρέμμα. Έκτον, τα κτίσματα που χρησιμοποιούνται σήμερα ως επαγγελματική στέγη θα αποτιμηθούν με την τιμή των πεντακοσίων χιλιάδων δραχμών το τετραγωνικό μέτρο. Έβδομον, όλα τα συστατικά και παραρτήματα οικοπέδων και αγρών θα αποζημιωθούν με τις αντίστοιχες τιμές που καθορίστηκαν από το Εφετείο Λάρισας διότι, όπως ξέρετε, ένα κομμάτι είχε απαλλοτριωθεί, το υπόλοιπο του ταμιευτήρα δεν μπόρεσε να απαλλοτριωθεί προσαυξημένα κατά 50% έναντι των τιμών του Εφετείου της Λάρισας και όγδοον η μόνιμοι κατοικούντες στη θιγόμενη περιοχή και είναι ακτήμονες, μικροϊδιοκτήτες, καλλιεργητές ή κτηνοτρόφοι θα λάβουν ανά οικογενειακή μερίδα επίδομα κοινωνικής αποκατάστασης τέσσερα εκατομμύρια δραχμές ο καθένας.
Κύριοι συνάδελφοι, εγώ προσωπικά δεν είμαι υπεύθυνος γι' αυτήν τη συμφωνία, γιατί τη βρήκα, εφόσον απετέλεσε αντικείμενο συμφωνίας όλων των εταίρων στις αρχές του 2001.
ΒΑΣΙΛΗΣ ΚΕΔΙΚΟΓΛΟΥ: Να πραγματοποιηθεί, κύριε Υπουργέ!
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εντάξει!
Δυστυχώς, όμως, αυτή η συμφωνία στο δρόμο κάπου χάλασε, κάπου ξεχάστηκε. Κάπου, κάποιοι ψάχνονταν, κάποιοι δεν συμφωνούσαν και άρχισε ένα αλισβερίσι, το οποίο διήρκεσε δύο χρόνια, από το 2001 μέχρι σήμερα. 
Πρόσφατα, στην επιτροπή μας είχαμε τη δυνατότητα να ακούσουμε όλους τους φορείς να μας παρουσιάζουν τις απόψεις τους και να μας λένε το εξής: "Όλα αυτά είναι πάρα πολύ καλά και τα δεχόμαστε, αλλά, Υπουργέ μου, πώς έχουμε εμείς τη σιγουριά ότι η ΔΕΗ θα τα πραγματοποιήσει";
Κοιτάξτε να δείτε πού φθάσαμε! Ενώ κάνουμε νόμο, μπαίνει το εξής ερώτημα: Θα υποχρεωθεί η ΔΕΗ να κάνει την πολεοδομική μελέτη, την αρχιτεκτονική μελέτη, πράγματα για τα οποία δεσμεύεται; 
Γι' αυτό ακριβώς, μέσα στο σχέδιο υπάρχουν όλα τα διαγράμματα του χώρου που προβλέπεται να απαλλοτριωθεί είτε από τον ταμιευτήρα είτε από τις δύο περιοχές του δήμου, όπου θα μετεγκατασταθούν τα σπίτια, έτσι ώστε να υπάρχει ένα σαφές πλαίσιο εφαρμογής των δεσμεύσεων της ΔΕΗ. 
Η ΔΕΗ, όμως, κύριοι συνάδελφοι, μαζί με το ΥΠΕΧΩΔΕ, έχουν δεσμευτεί, προκειμένου να μπορέσει το σύστημα της Μεσοχώρας να ενταχθεί σε πλήρη λειτουργία στο δεύτερο εξάμηνο του 2004, πράγμα το οποίο "καίει" τη ΔΕΗ, γιατί είναι επενδυμένα τόσα πολλά λεφτά και πρέπει να λειτουργήσει! Θα προωθηθεί από το ΥΠΕΧΩΔΕ η έγκριση όλων των περιβαλλοντικών όρων- μέσα στους οποίους περιλαμβάνονται αυτοί του φράγματος της Μεσοχώρας- με προοπτική έκδοσης σχετικής κοινής υπουργικής απόφασης και, μάλιστα, μέχρι το τέλος του 2002! Αυτή είναι η δέσμευση που υπάρχει στην κοινή υπουργική απόφαση.
Κυρίες και κύριοι συνάδελφοι, φθάνω στο σημείο να πω τώρα ότι έχουμε την υποχρέωση να νομοθετήσουμε λαμβάνοντας υπόψη ότι αυτή η καθυστέρηση πράγματι είναι αδικαιολόγητη, αλλά κατανοώ από την άλλη μεριά την αγωνία και των κατοίκων και των συναδέλφων και, εν πάση περιπτώσει, του καθενός από εμάς που σε μία κρίσιμη στιγμή αλλάζει ριζικά η εικόνα μίας ολόκληρης περιοχής -δεν μιλάμε για μία γωνιά ή για τρία σπίτια που θα απαλλοτριώσουμε, προκειμένου να διανοίξουμε ένα δρόμο- κάποιων χιλιάδων στρεμμάτων από τον ταμιευτήρα, αν λάβουμε υπόψη μας ότι απαλλοτριώνονται περίπου τριακόσια πενήντα και διακόσια στρέμματα σε δύο περιοχές. 
Επειδή, μάλιστα, άκουσα και κάποιες προτάσεις που κάνατε, αγαπητέ συνάδελφε, για ενδεχόμενη μεγαλύτερη επιφάνεια που θα πρέπει να απαλλοτριωθεί, για να μπορέσει να ολοκληρωθεί η πολεοδομική δόμηση, επιτρέψτε μου να πω ότι αυτήν τη στιγμή, σε μία ολοκληρωμένη συμφωνία που έγινε στη Βουλή, επειδή είναι αδύνατον να θέσω εγώ θέμα αμφισβήτησης της έκτασης η οποία προτείνεται για απαλλοτρίωση, αν θέλετε, δεσμεύομαι απέναντί σας -μόλις έχουμε τις σχετικές μελέτες που θα γίνουν με βάση κάποια υπαρκτά πρόσωπα, υπαρκτές κατοικίες και σπίτια, θα διαφανεί αν υπάρχει τέτοιο θέμα- ότι θα φέρω αμέσως την αντίστοιχη επέκταση της σημερινής τροπολογίας, ώστε για την επόμενη επιφάνεια με τους ίδιους όρους να μπορέσει να καλυφθεί αυτή η επιπρόσθετη έκταση που πιθανώς θα χρειαστεί. Δεν ξέρω αν θα χρειαστεί, αλλά αν εσείς έτσι εκτιμάτε -ή εκτιμούν και αρκετοί από τους πολίτες που είχαν έρθει την άλλη φορά και το τόνισαν- είμαστε έτοιμοι να συνεχίσουμε να επεκτείνουμε την υφιστάμενη εργολαβία. 
Δεν είναι, λοιπόν, τίποτα άλλο, παρά με μία απλή τροπολογία ρυθμίζεται ως επέκταση της υφιστάμενης ρύθμισης. Αυτή τη στιγμή, όμως, μου είναι αδύνατον χωρίς μία μελέτη χωρίς τίποτα στα χέρια μου, να επεκτείνω αυθαίρετα την επιφάνεια αυτή και να πω ότι θέλουμε κάτι παραπάνω.
Όσον αφορά στο άλλο θέμα που θέσατε, έχουμε τη δυνατότητα να το κουβεντιάσουμε κατά τη συζήτηση των άρθρων. 
Αγαπητέ κύριε Πρόεδρε, αγαπητοί συνάδελφοι, για όλους αυτούς τους λόγους θα ήθελα να πω το εξής: Αυτές οι επί μέρους ρυθμίσεις που τελικά συμβάλλουν στο να υπάρξει μία αυξημένη περιβαλλοντική προστασία στον τρόπο ολοκλήρωσης των έργων υποδομής που έχουν να κάνουν με το υδροηλεκτρικό φράγμα της Μεσοχώρας, με τον τρόπο προστασίας του ταμιευτήρα της Μεσοχώρας και την αξιοποίησή του, καθώς και με τον τρόπο ασφαλούς -βάσει πολεοδομικών σχεδίων και περιβαλλοντικών μελετών- αποκατάστασης των κατοίκων στην περιοχή, θα έλεγα ότι είναι υψίστης σημασίας και πρέπει να προχωρήσουμε, να εγκρίνουμε αυτήν τη συμφωνία που σε τελική ανάλυση είναι συμφωνία με όλους. 
Μαζί με αυτές τις ρυθμίσεις που όπως ανέφερα προηγουμένως έχουν να κάνουν με τη λειτουργία της αγοράς και των μικρομεσαίων επιχειρήσεων και με τη βελτίωση της ανταγωνιστικής και ποιοτικής δυνατότητάς τους, πρέπει να συμβάλουμε στην ελληνική οικονομία ενισχύοντάς την ακόμα περισσότερο με τα μέτρα τα οποία παίρνουμε.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρίες και κύριοι συνάδελφοι, είναι γεγονός ότι περνάμε μια κρίσιμη εποχή, όπου σοβεί μια παγκόσμια οικονομική κρίση, όπως ανέφερε χαρακτηριστικά και ο Υπουργός και μάλιστα τα σύννεφα και η απειλή της επίθεσης στο Ιράκ επιδεινώνουν ακόμα περισσότερο το παγκόσμιο οικονομικό περιβάλλον. Η χώρα μας δυστυχώς, μέσα σ' αυτές τις δύσκολες συνθήκες, βρίσκεται με μια οικονομία, η οποία δεν είναι καθόλου ισχυρή, όπως ισχυρίζεται η Κυβέρνηση, η οποία προσπαθεί να δείξει στον ελληνικό λαό μια απατηλή εικόνα, με εικονικούς προϋπολογισμούς, με δημιουργική λογιστική, με ψεύτικα στοιχεία, τα οποία έπειτα από λίγο έρχεται η EUROSTAT να τα διορθώσει, όπως έγινε με το δημόσιο χρέος. 
Μας λέτε, κύριε Υπουργέ -το είπατε και εδώ- ότι έχετε πλεόνασμα στον προϋπολογισμό. Πώς δικαιολογείται αυτό, όταν λέτε ότι για πέρσι  το πλεόνασμά σας ήταν 0,4% του ΑΕΠ και η EUROSTAT λέει  ότι το χρέος από 103% του ΑΕΠ πήγε 105,1%. Δηλαδή 0,4% το πλεόνασμα και δύο μονάδες του ΑΕΠ αύξηση του χρέους. Δεν γίνεται να έχετε και πλεόνασμα και να αυξάνεται το δημόσιο χρέος. Η δημιουργική λογιστική δημιουργεί το πλεόνασμα, αλλά η δημιουργική λογιστική έχει και τα όριά της, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μου επιτρέπετε μια διακοπή;
ΓΕΩΡΓΙΟΣ ΣΑΛΑΓΚΟΥΔΗΣ: Παρακαλώ, αν μου κρατηθεί ο χρόνος.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε συνάδελφε, γνωρίζετε πολύ καλά ότι αυτό δεν έχει να κάνει με δημιουργική λογιστική. Πριν 3 χρόνια η Ευρωπαϊκή Ένωση, η Οικονομική Επιτροπή, το ΕΚΟΦΙΝ είχε δεχθεί, τα προμέτοχα και τα ομόλογα τα οποία προαγοράζονται να υπολογίζονται στη μείωση του χρέους. Αυτό πριν από ένα χρόνο, στα μέτρα σκλήρυνσης με αφορμή τη διεθνή κρίση, σταμάτησε να το αποδέχεται και ζήτησε να σβηστούν οι μειώσεις που έγιναν με βάση αυτές τις ενέργειες. Περί αυτού πρόκειται. Δεν είναι δημιουργική λογιστική. Είναι μια αξιοποίηση δυνατότητας που υπήρχε, η οποία δεν υπάρχει πλέον σήμερα. Πολύ καθαρά και ειλικρινά αυτός είναι ο λόγος.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, μην προσπαθείτε να απαντήσετε με έωλα επιχειρήματα, όπως αυτό που προβάλατε τώρα, γιατί θα πρέπει να σας πω ότι στην Ευρωπαϊκή Ένωση μιλάμε για χαλάρωση του Συμφώνου Σταθερότητας. Αν από την άλλη μεριά εσείς έρχεστε τώρα και μου λέτε ότι ήταν πιο χαλαροί και τώρα έγιναν πιο αυστηροί, νομίζω ότι δεν παρακολουθούμε τα συμβαίνοντα στην Ευρώπη.
Θα πρέπει όμως να σας πω ακόμη ότι, αν είστε ικανοποιημένοι από τους ρυθμούς ανάπτυξης τους οποίους πραγματοποιούμε, ενώ ταυτόχρονα η ανεργία παραμένει σε πολύ υψηλά επίπεδα και δεν δημιουργούνται θέσεις απασχόλησης, ενώ ταυτόχρονα δεν έχουμε ξένες επενδύσεις για να βελτιώνεται και το τεχνολογικό περιεχόμενο του παραγωγικού μας ιστού, τότε νομίζω ότι είστε σε πολύ λάθος δρόμο. Με αυτούς τους ρυθμούς ανάπτυξης που κατά ένα μεγάλο μέρος οφείλεται στις εισροές από την Ευρωπαϊκή Ένωση, δυστυχώς θα έχουμε την πραγματική σύγκλιση σε πάρα πολλές δεκαετίες. Αν τέτοιο στόχο έχετε, με τόσο χαμηλό πήχη, νομίζω ότι αδικείτε και τον εαυτό σας, αλλά ιδιαίτερα τον ελληνικό λαό.
Εν πάση περιπτώσει, όμως, φαίνεται καθαρά -για να έλθουμε και στο νομοσχέδιο- ότι είστε η Κυβέρνηση της καθυστέρησης, της προχειρότητας, της αναποτελεσματικότητας, της ανοχής της διαφθοράς, της κρατικίστικης ακόμα αντίληψης, της μετριότητας, τελικά της ανικανότητας, επτά επίθετα που αναδεικνύεται ότι σας χαρακτηρίζουν από το νομοσχέδιο που συζητάμε σήμερα.
Πρώτα-πρώτα, πώς πρέπει να νομοθετούμε. Αν έρχονται νομοσχέδια σαν το παρόν, δεν νομίζω ότι μπορούμε να κάνουμε σοβαρή συζήτηση και επεξεργασία αυτών των νομοσχεδίων. Εγώ νομίζω ότι με νομοσχέδια με επτά τελείως διαφορετικά κεφάλαια, με τελείως διαφορετικά θέματα, μέσα στις σφιχτές προθεσμίες που υιοθέτησε δυστυχώς το Κοινοβούλιό μας εδώ και μερικά χρόνια, δεν μπορούμε να νομοθετήσουμε σωστά. Και μάλιστα όταν έχουμε μια Κυβέρνηση, η οποία όλα αυτά τα νομοσχέδια τα φέρνει πρόχειρα.
Εμείς δεν το λέμε από αντιπολιτευτική διάθεση. Έχουμε πάρα πολλές παρατηρήσεις, αλλά, αν θα διαβάσετε την έκθεση της Επιστημονικής Υπηρεσίας της Βουλής, θα διαπιστώσετε την προχειρότητα, με την οποία πραγματικά νομοθετείτε.
Ερχόμαστε στο Ταμείο Δικαιοδοσίας Μικρομεσαίων Επιχειρήσεων και πολύ μικρών επιχειρήσεων. Αναφέρομαι στο πρώτο κεφάλαιο. Είπατε προηγουμένως ότι οι μικρομεσαίες επιχειρήσεις πράγματι θέλουν στήριξη και ότι δημιουργούν επτά στις δέκα θέσεις εργασίας. 
Πράγματι οι μικρομεσαίες επιχειρήσεις αποτελούν το 98%- 99% των ελληνικών επιχειρήσεων. Οι μικρές και πολύ μικρές, όπως χαρακτηριστικά είπατε, επειδή στην Ελλάδα έχουμε έντονο το φαινόμενο της απασχόλησης, πολύ μεγαλύτερο από κάθε άλλη χώρα στην Ευρωπαϊκή Ένωση, έχουμε το 91%- 92% των επιχειρήσεων. Και όμως αφήσατε, ενώ σας επισημαίναμε από πολλά χρόνια πιο πριν και εδώ και πολλά χρόνια ζητούσαν όλες οι μικρομεσαίες επιχειρήσεις αυτό το σύστημα εγγυοδοσίας και σεις δεν το πραγματοποιούσατε. 
Το φέρνετε τώρα καθυστερημένα, όταν πραγματικά στην αγορά υπάρχει κρίση που πλήττει ιδιαίτερα τις μικρομεσαίες επιχειρήσεις. Αυτή η κρίση είναι συνάρτηση της κακής οικονομικής κατάστασης, του χαμηλού βιοτικού επιπέδου, του μεγάλου ανοίγματος σε σχέση με το μέσο βιοτικό επίπεδο της Ευρωπαϊκής Ένωσης, ενώ ταυτόχρονα οι τιμές των προϊόντων εδώ είναι ίδιες με το μέσο επίπεδο των τιμών των αγαθών στις χώρες της Ευρωπαϊκής Ένωσης. 
Επιπλέον, εκτός όλων αυτών, εσείς το τελευταίο χρονικό διάστημα επεδράματε εναντίον των μικρών και πολύ μικρών επιχειρήσεων με αναδρομικές φορολογήσεις από το '93 έως το ΄98 της εποχής των αντικειμενικών κριτηρίων και με τη συνάφεια των τριών τελευταίων ετών. Τους φέρατε δηλαδή σε κατάσταση απελπισίας και είδατε ότι ίσως θα ήταν μια ανάσα ένα ταμείο εγγυοδοσίας. 
Καθίσατε λοιπόν πρόχειρα και κάνατε ένα νομοσχέδιο, το οποίο δεν διασφαλίζει καθόλου τις μικρομεσαίες επιχειρήσεις. Έτσι όπως το φτιάξατε, ουσιαστικά το κάνατε ένα εργαλείο κομματικής σκοπιμότητας, το οποίο θα οδηγήσει σε λίγο στο να έχουμε τα τεράστια ελλείμματα που δημιουργήθηκαν πιο πριν από μια αντίστοιχη λειτουργία του ΕΟΜΜΕΧ. 
Ένα ταμείο εγγυοδοσίας θα έπρεπε να περιβάλλεται και από έναν επιστημονικό μηχανισμό, που να μπορεί να κάνει τις αξιολογήσεις για τις μικρομεσαίες επιχειρήσεις. Αν το αφήσουμε μόνο στην τράπεζα, η τράπεζα ποιες από τις μικρές ή πολύ μικρές επιχειρήσεις θα σας στέλνει για εγγυοδοσία; Όλες; Αν σας τις στέλνει όλες, πώς θα επιλέγετε αυτές για τις οποίες θα πρέπει να εγγυηθείτε το δανεισμό τους, αν δεν υπάρχει το αντίστοιχο επιστημονικό τιμ που με ορισμένους κανόνες θα λειτουργεί και θα αξιολογεί; Για να γίνει αυτό, θα έπρεπε προηγούμενα ή ταυτόχρονα τουλάχιστον για τη λειτουργία του -κάντε το τώρα- να γίνει μια μελέτη σε ολόκληρη τη χώρα, για να βρούμε τα συγκριτικά πλεονεκτήματα της χώρας μας.
 Επιπλέον το Υπουργείο επιτελικά λειτουργεί. Πρέπει να δώσει μερικές κατευθύνσεις σ' αυτό το επιστημονικό συμβούλιο αξιολόγησης αυτών, για να δει ποιες είναι οι προοπτικές που έχει σήμερα η παγκόσμια οικονομία. Μέσα σ' αυτές τις προοπτικές, ποιες μπορεί να είναι οι προοπτικές της χώρας μας; Και ποιες ακριβώς πρέπει να χρηματοδοτήσουμε, μικρές και πολύ μικρές επιχειρήσεις, για να λειτουργήσουμε και όχι μόνο να εγγυοδοτήσουμε τις μικρές επιχειρήσεις, αλλά και να τις προσανατολίσουμε να λειτουργήσουν προς την κατεύθυνση εκείνη που απαιτεί η σύγχρονη εποχή; Αυτά όλα λείπουν απ' αυτό το σύστημα, το Ταμείο Εγγυοδοσίας, το οποίο δημιουργήσατε.
Βλέπω το χρόνο να κυλά και πρέπει να περάσω και στα υπόλοιπα θέματα. Έρχομαι αμέσως στο δεύτερο κεφάλαιο: Το Εθνικό Σύστημα Διαπίστευσης. Η Κυβέρνηση καθυστέρησε. Το 1994 πρωτοθεσπίστηκε το Εθνικό Σύστημα Διαπίστευσης. Δυστυχώς ξανάγινε ο νόμος το 1998 που προέβλεπε την ανώνυμη εταιρεία, την οποία έρχεστε από το 1998 το 2002, για να την πραγματοποιήσετε.
Από το 1998 βέβαια λειτουργεί υποτυπωδώς το Εθνικό Συμβούλιο Διαπίστευσης στον ΕΛΟΤ. Δυστυχώς. Και τώρα βάζετε τον ΕΛΟΤ μέσα στο σύστημα διαπίστευσης, με άμεσο αποτέλεσμα να δημιουργείτε προβλήματα. Όταν θα δημιουργηθεί κάποιο θέμα με έναν από τους μηχανισμούς εκείνους που δίνουν πιστοποίηση με ένα φορέα πιστοποίησης, τότε θα σας πουν ότι μεροληπτήσατε, αφού ο ΕΛΟΤ, ένας άλλος ανταγωνιστικός φορέας, είναι σ' αυτούς που αποφασίζουν, στο διοικητικό συμβούλιο. 
Επομένως θα πρέπει οπωσδήποτε να εξαιρεθεί ο ΕΛΟΤ από το Εθνικό Συμβούλιο Διαπίστευσης, διότι διαφορετικά γίνονται άνισοι οι όροι, οι άλλοι φορείς δεν έχουν συμμετοχή και ο ΕΛΟΤ έχει συμμετοχή. Ο ΕΛΟΤ, λοιπόν, μέχρι τώρα καλώς φιλοξένησε το εθνικό σύστημα διαπίστευσης, γιατί δεν υπήρχε άλλος τρόπος, αλλά τώρα πια δεν θα πρέπει να το φιλοξενεί.
Επιπλέον, εδώ, στο εθνικό σύστημα διαπίστευσης, τι τους θέλετε τους εκπροσώπους όλων των Υπουργείων; Τι κάνετε; Άκουσα βέβαια τον κ. Κεδίκογλου. Μήπως έχετε τη φιλοσοφία του κ. Κεδίκογλου, που λέει ότι απεμπολείτε και ιδιωτικοποιείτε; Αν κοιτάξετε όλα τα εθνικά συστήματα διαπίστευσης, που υπάρχουν σε ολόκληρη την Ευρώπη και σε ολόκληρο τον κόσμο, θα δείτε ότι έχουν απεμπλακεί από το κράτος. Μπορείτε να διορίσετε τον πρόεδρο, αλλά από κει και πέρα αφήστε τους παραγωγικούς και ενδιαφερόμενους φορείς να αποφασίσουν αυτοί για το πώς πρέπει να γίνονται οι διαπιστεύσεις, για το πώς πρέπει να γίνονται οι έλεγχοι, για το πώς πρέπει να ετοιμάζονται και να λειτουργούν οι επιθεωρητές πιστοποίησης.
Έρχομαι στο τρίτο θέμα, που είναι οι ελληνικές αλυκές. Κύριε Υπουργέ, θα ήθελα να με ακούσετε λίγο εδώ. Τι κάνετε με τις αλυκές;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βάζουμε μέσα την Αυτοδιοίκηση.
ΓΕΩΡΓΙΟΣ ΣΑΛΑΓΚΟΥΔΗΣ: Την Αυτοδιοίκηση μπορείτε να τη βάλετε έτσι και αλλιώς. Το αλάτι αποτελεί μονοπώλιο. Αυτήν τη στιγμή έχετε ένα κρατικό μονοπώλιο και αυτό το κρατικό μονοπώλιο το κάνετε μία ανώνυμη εταιρεία, για να βάλετε ορισμένες μετοχές στο χρηματιστήριο και για να εισπράξετε κάποια χρήματα σαν αντίτιμο αυτών των μετοχών. Δεν θα είναι πολλά. Εμείς σας προτείνουμε έναν άλλον τρόπο, να εισπράξετε πολύ περισσότερα χρήματα και να δημιουργήσετε ανταγωνισμό, γιατί έτσι πρέπει να λειτουργήσει η αγορά στο αλάτι, αλλά και σε όλους τους τομείς. Αν δεν λειτουργεί σε ορισμένους τομείς, τότε δεν θα μπορεί να υπάρχει εύρυθμη λειτουργία της αγοράς, θα παρουσιάζονται στρεβλώσεις και θα έχετε να αντιμετωπίσετε την ακρίβεια που αντιμετωπίζουμε και σήμερα.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Γιατί, λοιπόν, δεν προχωράτε πουλώντας την αλυκή σε πλειοψηφικό πακέτο; Κρατήστε κι εσείς, αν θέλετε. Δώστε και στην Τοπική Αυτοδιοίκηση ένα μερίδιο, να υπάρχει πλειοψηφικό πακέτο, να τη λειτουργεί ιδιώτης αποτελεσματικά. Θα πρέπει να βάλετε πολλούς "παίκτες" στην αγορά, για να υπάρχει ανταγωνισμός.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν θα επιβιώσει κανείς.
ΓΕΩΡΓΙΟΣ ΣΑΛΑΓΚΟΥΔΗΣ: Θα επιβιώσουν, διότι εφόσον αυτήν τη στιγμή με την κρατική λειτουργία έχει κέρδη αυτή η επιχείρηση, είναι φυσιολογικό να επιβιώσουν και στην αγορά, αλλά φυσικά δεν θα βάλετε...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): (Δεν ακούστηκε)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι, μην κάνετε διάλογο. Αν θέλετε, θα οργανώσουμε τη συζήτηση, ώστε να γίνει ανταλλαγή απόψεων.
ΓΕΩΡΓΙΟΣ ΣΑΛΑΓΚΟΥΔΗΣ: Εμείς σας το προτείνουμε αυτό όχι μόνο γιατί υπάρχει θέμα με τις αλυκές, αλλά γενικότερα γιατί οι μετοχοποιήσεις σε καμία περίπτωση δεν αποτελούν αποκρατικοποίηση, σε καμία περίπτωση δεν οδηγούν σε ελεύθερη αγορά, αλλά αντίθετα στρεβλώνουν την αγορά και οι επιχειρήσεις αυτές που μετοχοποιούνται έχουν όλα τα μειονεκτήματα των κρατικών επιχειρήσεων. Έχετε παραδεχθεί κι εσείς ότι το κράτος είναι πολύ κακός επιχειρηματίας, επομένως ας αφήσει τις επιχειρήσεις και ας ασχοληθεί με το πραγματικά επιτελικό και ελεγκτικό έργο που πρέπει να επιτελέσει.
Έρχομαι τώρα στο υδροηλεκτρικό έργο της Μεσοχώρας. Κύριε Υπουργέ, αυτό αποτελεί το μέγιστο σκάνδαλο. Εγώ, αν ήμουν στη θέση σας, θα είχα διώξει αμέσως τη σημερινή διοίκηση στη ΔΕΗ, εξαιτίας και μόνον της Μεσοχώρας. Η διοίκηση, από τότε που ανέλαβε, βλέπει αυτό το έργο ως ολοκληρωμένο, αλλά δεν πήγε ούτε μία φορά να το δει. Αν δεν έφτανα σε αυτό το τόσο σκληρό μέτρο, θα έλεγα ότι θα έπρεπε να αναδιοργανωθεί πλήρως εκείνη η αμαρτωλή διεύθυνση των υδροηλεκτρικών έργων.
Θα έπρεπε να κάνετε εκεί μια εποπτεία, κύριε Υπουργέ, για να δείτε εκείνη η αμαρτωλή διεύθυνση τι έχει κάνει. Το υδροηλεκτρικό έργο της Μεσοχώρας ουσιαστικά τελείωσε το 1993. Το 1994 μπορούσαν να ξεκινήσουν οι απαλλοτριώσεις για αυτό που μιλάμε και εξετάζουμε σήμερα, αλλά κολλήσανε. Από εκεί και πέρα έγινε και πλησίασε η συμφωνία το 1997. Το 1999 το έργο είναι πλήρως τελειωμένο. Δεν θέλει τίποτε άλλο. Και όμως έχουμε τώρα 2002 και συζητούμε για τις απαλλοτριώσεις.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αφού δεν συμφωνείτε.
ΓΕΩΡΓΙΟΣ ΣΑΛΑΓΚΟΥΔΗΣ: Δεν συμφωνούμε ενδεχομένως για λίγα χρήματα; Σημαίνει αυτό ότι 290 δραχμές ή 0,85 ευρώ ανά δευτερόλεπτο χάνονται διότι δεν λειτουργεί το έργο από το 1999 που είναι έτοιμο να λειτουργήσει. Με άλλα λόγια η ετήσια απώλεια της ΔΕΗ είναι 9 δισεκατομμύρια δραχμές. Αυτά όλα τα χρόνια χάθηκαν αυτά τα δισεκατομμύρια και αν υπολογίσουμε από το 1999 -τρία χρόνια- είναι 27 δισεκατομμύρια. Είναι τα ποσά αυτά που θα μπορούσαν να δοθούν γι' αυτές τις απαλλοτριώσεις ώστε να έχουν καλύτερη μεταχείριση οι παραπονούμενοι και να ικανοποιηθούν ενδεχομένως παραπάνω τα αιτήματά τους.  Όλα αυτά που σας επισημαίνουν οι συνάδελφοι, ότι δεν υπάρχει συγκεκριμένη πρόβλεψη και γι' αυτό τρομάζουν για το τι θα γίνει στη συνέχεια, θα έπρεπε να τα είχε προχωρήσει η ΔΕΗ και να τα είχε φτιάξει. Αλλά δεν τα έκανε και γι' αυτό θα έπρεπε να ελεγχθεί.
Όσο για το κόστος του έργου, σας έχω κάνει μια ερώτηση στην οποία δεν απάντησε η ΔΕΗ. Επανέρχομαι τώρα μαζί με μια άλλη ερώτηση για ένα έργο που ανατίθεται τώρα, το έργο του Ιλαρίωνα, που είναι του ιδίου μεγέθους, μόνο που η σήραγγα εκτροπής, λείπει με τη Μεσοχώρα. Και ανατίθεται με μια μελέτη που προβλέπει 39 δισεκατομμύρια δραχμές. Σας λέω ότι θα αποτελέσει για τα επόμενα δεκαπέντε χρόνια μια οικονομική καταβόθρα όπου θα πέσουν και θα φτάσουν σ' αυτό το ύψος που έφτασε η Μεσοχώρα που κόστισε περίπου 200 δισεκατομμύρια δραχμές τα δεκαοκτώ αυτά χρόνια. Εγώ ζητάω να μου καταθέσετε στοιχεία. Τα ετοίμασε η ΔΕΗ, εγώ τα έχω πάρει τα στοιχεία από άλλο δρόμο περιμένω όμως να μου τα στείλετε επισήμως. Δεν μου τα στείλατε, ευελπιστώ αυτήν τη φορά που τα ζήτησα να μου τα στείλετε διότι αλλιώς θα αναγκαστώ να τα πούμε εδώ πολύ σκληρά. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ τελειώνετε.
ΓΕΩΡΓΙΟΣ ΣΑΛΑΓΚΟΥΔΗΣ: Εν πάση περιπτώσει, το υδροηλεκτρικό έργο της Μεσοχώρας πρέπει να προχωρήσει. Αυτά τα χρήματα χάνονται όπως σας είπα, όπως επίσης θέλει για να γεμίσει ο ταμιευτήρας έξι μήνες και άλλους τέσσερις για τις δοκιμές. Πρέπει λοιπόν χωρίς καμία καθυστέρηση αυτό το έργο να ξεκινήσει αυτήν τη στιγμή με όσες υποχωρήσεις κι αν χρειαστεί να κάνουμε. 
Βεβαίως δεν πρόλαβα να μιλήσω για τον ΕΦΕΚ. Λυπάμαι γιατί η Κυβέρνησή σας αδιαφορεί για την υγεία των Ελλήνων. Εάν μέχρι σήμερα δεν έχουμε περάσει κάποια επιδημία, οφείλεται στον καλό Θεό της Ελλάδος και όχι στους ελεγκτικούς μηχανισμούς δυστυχώς που δεν λειτουργούν, παρά το ότι δημιουργήσατε τον ΕΦΕΚ από το 1999 αλλά αποδυναμώσατε όλους τους νομούς των έξι Υπουργείων όπου αφήσατε ακόμα να λειτουργούν, υποτίθεται, ελεγκτικά για τα τρόφιμα. Όμως δεν λειτουργεί τίποτα. Σας έχουν κάνει αυστηρές νότες οι ελεγκτές της Ευρωπαϊκής Ένωσης και φτάσαμε στο σημείο να φροντίζουμε για την υγεία και τη διατροφή των Ελλήνων με τις απειλές και τις επιταγές της Ευρωπαϊκής Ένωσης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, έχετε και τη δευτερολογία σας. Παρακαλώ ολοκληρώστε.
ΓΕΩΡΓΙΟΣ ΣΑΛΑΓΚΟΥΔΗΣ: Ολοκλήρωσα, κυρία Πρόεδρε, και ευχαριστώ για την ανοχή σας.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε παρέμβαση, κύριε Υπουργέ, γιατί θα δευτερολογήσουν οι συνάδελφοι;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θέλω να κάνω μια παρέμβαση γιατί λείπει ο Κοινοβουλευτικός μας Εκπρόσωπος. Θέλω μόνο μια παρατήρηση να κάνω. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε συνάδελφε, λογικό είναι, κριτική θα κάνετε, τίποτα δεν πρέπει να είναι έγκαιρο, τίποτα δεν πρέπει να είναι επαρκές, τίποτα δεν πρέπει να είναι σωστό, όλα αυτά τα καταλαβαίνω. 
Εγώ θα σας έλεγα όμως, από τη στιγμή που συμφωνείτε, ανεξάρτητα ποιος έχει ευθύνη-εγώ δεν έχω κανένα ενδιαφέρον να ψάξω, ποιος έχει, ποιος δεν έχει, αν έφταιγαν οι μεν, αν έφταιγαν οι δε- το γεγονός είναι ότι δεν υπήρχε συμφωνία, όπως ξέρετε. Όταν πήγαν να γίνουν τα σχετικά με τον ταμιευτήρα, δεν μπόρεσαν τα συνεργεία να μπουν μέσα, διότι τους εμπόδισαν. Λοιπόν, ας αφήσουμε ...
ΣΩΤΗΡΗΣ ΧΑΤΖΗΓΑΚΗΣ: Έχετε λάθος, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εγώ δεν ρίχνω ευθύνες σε κανέναν. Δεν ψάχνω να βρω ευθύνες. Εκείνο που έχει σημασία για μένα -συμφωνώ με αυτά που είπατε στο τέλος- είναι ότι κοστίζει σήμερα εκατό δισεκατομμύρια. Είναι αργούν κεφάλαιο, το οποίο βρίσκεται εκεί, επενδεδυμένο. 
Άρα, λοιπόν, να εγκρίνουμε και να προχωρήσει αυτή η ιστορία. Είναι νομίζω η λογική συνέπεια. Αυτό δεν κατάλαβα από τη στάση σας. Κριτική εντάξει, αλλά να προχωρήσουμε το έργο. 
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Εγώ θα κάνω μία βασική παρατήρηση, κυρία Πρόεδρε, πολύ σύντομη και θα συνεχίσουμε στη συζήτηση επί των άρθρων τις εξειδικευμένες επισημάνσεις.
Έχω να πω ότι, δυστυχώς, η Κυβέρνηση δεν έλαβε υπόψη της όχι μόνο τις προτάσεις των Βουλευτών, όπως εκφράστηκαν στην επιτροπή κι εδώ στο Τμήμα, αλλά και των εκπροσώπων των φορέων, που αξιόπιστα και με πολύ σημαντικά επιχειρήματα, πιστεύω, παρέθεσαν τις απόψεις τους. 
Αναφέρομαι στο θέμα της εγγυοδοσίας, στις συγκεκριμένες προτάσεις των φορέων, αλλά στα σημειώματα που μας κατέθεσαν στα θέματα της διαπίστευσης, όπως και στα εξειδικευμένα ζητήματα των εκπροσώπων της Μεσοχώρας και άλλων θιγόμενων της περιοχής των Τρικάλων, καθώς και σ' αυτά τα οποία αφορούν τη δέσμευση των ακινήτων με τις αναγκαστικές παρατάσεις των συμβάσεων για τα διατηρητέα κτίρια και για τους κινηματογράφους και τα θέατρα. 
Θεωρώ ότι η Κυβέρνηση έπρεπε πολύ πιο σοβαρά να αντιμετωπίσει τις σοβαρές επισημάνσεις των εκπροσώπων. Και δεν είδα καμία διάθεση τόσο στην επιτροπή, κυρίως όμως εδώ στο Τμήμα, να υπάρξουν αλλαγές σύμφωνες με τις προτάσεις των φορέων. Για όλα σχεδόν τα θέματα έχουν έρθει εκπρόσωποι.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Για το θέατρο;
ΕΥΑΓΓΕΛΟΣ ΜΠΑΣΙΑΚΟΣ: Υπάρχουν σημειώματα και τοποθετήσεις εκπροσώπων φορέων και γι' αυτό υπάρχει ...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Για το θέατρο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υπουργέ. Όταν τελειώσει ο ομιλητής, αν θέλετε, θα ξαναπαρέμβετε.
ΕΥΑΓΓΕΛΟΣ ΜΠΑΣΙΑΚΟΣ:  Προσέξτε, κύριε Υπουργέ. Υπάρχουν εκπρόσωποι των ιδιοκτητών. Οι εκπρόσωποι των φορέων έχουν καταθέσει για θέματα εγγυοδοσίας, διαπίστευσης Μεσοχώρας, βυρσοδεψείων Ασπροπύργου. Είναι ως εδώ σαφές ότι υπάρχουν συγκεκριμένες προτάσεις; 
Και πέραν αυτών σας λέω ότι υπάρχουν συγκεκριμένα σημειώματα φορέων που δεν ήρθαν στην επιτροπή, διότι θα ήταν πολυπληθής η συμμετοχή τους. Αναφέρομαι σε Επιμελητήρια, στο Βιοτεχνικό Επιμελητήριο, στο Εμπορικό Επιμελητήριο Αθηνών και σε μια σειρά άλλων φορέων, σε εκπροσώπους των θιγομένων των Τρικάλων. Και ειδικώς για το θέμα της αναγκαστικής παράτασης των συμβάσεων για τα διατηρητέα υπάρχουν προτάσεις των φορέων των ιδιοκτητών, αλλά κυρίως αυτό που πρέπει να σας αφορά περισσότερο, κύριε Υπουργέ είναι οι επισημάνσεις της Επιστημονικής Υπηρεσίας της Βουλής, όπως είπα προηγουμένως, οι οποίες θεωρούν ότι είναι αντισυνταγματική τόσο η παράταση των μισθώσεων, ειδικά για δώδεκα ολόκληρα χρόνια, όσο και η υποχρεωτική αποζημίωση, έστω και αν δεν μετακινούνται με πρωτοβουλία του ιδιοκτήτη. Αυτά έπρεπε να τύχουν ανάλογης προσοχής από την Κυβέρνηση. 
	Το γεγονός ότι, κύριε Υπουργέ, τα αγνοείτε -και το λέω καλόπιστα- δείχνει ότι δεν δίνετε ιδιαίτερη σημασία στις επισημάνσεις. Ο κύριος Υφυπουργός τα αγνοεί αυτά. Θα σας δώσουμε τις επισημάνσεις και των φορέων και της Επιστημονικής Υπηρεσίας της Βουλής. Λοιπόν, μην αρνείστε ότι υπάρχουν παρατηρήσεις. Αυτό σας είπα και αντιδράτε. Βλέπετε ότι πολύ πρόχειρα νομοθετείτε, επιμένω στο επιχείρημα αυτό, όταν δεν γνωρίζετε τις επισημάνσεις των φορέων. Γι' αυτό είναι αυτή η διαδικασία. 
Ο κύριος Υπουργός καλά μας είπε βέβαια για την κρίση στο Ιράκ, καλώς μας είπε για τα προβλήματα που αντιμετωπίζουν οι επιχειρήσεις και καλώς υπάρχει αγαθή πρόθεση -εγώ δεν αμφιβάλλω- επιλύσεως. Πρέπει, όμως, να ασχολείσθε σοβαρά και με τα εξειδικευμένα ζητήματα όπως θίγονται από τους εκπροσώπους των φορέων οι οποίοι έχουν άμεση εποπτεία των προβλημάτων που δημιουργούνται από την κακή λειτουργία των θεσμών και προτείνουν λύσεις. Επίσης υπάρχουν προτάσεις και για τον ΕΦΕΤ. 
Μην υποβαθμίζετε, λοιπόν, τις προτάσεις και των συναδέλφων Βουλευτών κυρίως της Αντιπολίτευσης, αλλά και της Κυβέρνησης, κυρίως όμως των φορέων.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ήθελα να τονίσω κάποια θέματα για τον ΕΦΕΤ γιατί δεν πρόλαβα στην πρωτολογία μου να μιλήσω γι' αυτόν τον πολύ σοβαρό τομέα που αφορά τον έλεγχο των τροφίμων και το βασικό ρόλο που πρέπει να διαδραματίσει ιδιαίτερα μετά την περσινή χρονιά και τις έντονες διατροφικές κρίσεις από προϊόντα των χωρών της Ευρωπαϊκής Ένωσης, χωρών οι οποίες έχουν ένα πλήρες σύστημα και ελέγχου και τυποποίησης και διαπίστευσης των εργαστηρίων τους. Παρ' όλα αυτά, οι διατροφικές κρίσεις ήταν γεγονός και συνετάραξαν όλο το σύστημα και της παραγωγής, αλλά και το αξιόπιστο σύστημα των ελέγχων.
	Ο ΕΦΕΤ, λοιπόν, έχει κληθεί για να μπορέσει, σαν ένας σύγχρονος Οργανισμός, να καλύψει ένα μέρος αυτών των αναγκών που δημιουργούνται σε αυτό το σύγχρονο περιβάλλον. Δεν πρέπει σε καμία περίπτωση να είναι ο ρόλος του ανταγωνιστικός ή συμπληρωματικός απέναντι στα κλασικά νομοθετημένα κέντρα ελέγχου που υπάρχουν στη χώρα μας. Αυτό ήταν ένα μεγάλο πρόβλημα από την αρχή. 
Ο ΕΛΟΤ χωρίς προσωπικό, χωρίς όργανα, με διάχυτες τις αρμοδιότητές του, με ένα μόνο επιτελείο και τίποτε άλλο, θέλησε στην αρχή να επιβληθεί στο σύνολο του συστήματος ελέγχου των τροφίμων. Τελικά δεν έπεισε και δεν έπαιξε και το ρόλο που έπρεπε να παίξει.
	Εμείς επιμένουμε ότι ο ΕΦΕΤ χρειάζεται. Κυρίως, όμως, χρειάζεται ο επιτελικός του ρόλος, ο ρόλος εκείνος που θα αναβαθμίσει τα υπόλοιπα κέντρα ελέγχου -κυρίως του πρωτογενούς ελέγχου- και που με τη συνεργασία τους θα μπορέσει να καταφέρει την ανασυγκρότηση και την οργανική και λειτουργική διασύνδεση των κέντρων ελέγχου και στο κέντρο και στην περιφέρεια, ούτως ώστε να μπορέσει κάποτε να έχει η χώρα μας ένα αξιόπιστο σύστημα ελέγχου για την προστασία της υγείας των πολιτών.
	Μέσα από αυτές τις ρυθμίσεις υπάρχει μία διάθεση του νομοθέτη για να μπορέσει και περισσότερους πόρους να εξασφαλίσει και να επιβεβαιώσει την αρχική πρόθεση για ένα προσωπικό πεντακοσίων πενήντα θέσεων και για να δημιουργήσει συνθήκες διασύνδεσης του ΕΦΕΤ με τις άλλες νομαρχιακές υπηρεσίες ελέγχου των τροφίμων.
	Αν χρησιμοποιήσουμε ένα παράδειγμα, της σύνδεσης του ΕΦΕΤ με το Υπουργείο Γεωργίας, θα δούμε ότι ακόμη παραμένει και η σύγχυση των αρμοδιοτήτων και ένα είδος ανταγωνισμού στην προσπάθεια την οποία κάνουν οι δύο αυτοί φορείς. 
Το Υπουργείο Γεωργίας έχει την ευθύνη του πρωτοβάθμιου ελέγχου, του ελέγχου δηλαδή της παραγωγής, είτε της φυτικής είτε της κτηνοτροφικής, που δεν έχει περάσει στη μεταποίηση και των εισαγόμενων προϊόντων. Στη συνέχεια ο ΕΦΕΤ παίρνει τη σκυτάλη για να κάνει τους υπόλοιπους ελέγχους μέχρι την κατανάλωση των προϊόντων από τον καταναλωτή. Η λειτουργική σύνδεση μεταξύ τους δεν έχει επιτευχθεί ακόμη ούτε έχει απαλειφθεί η σύγχυση των αρμοδιοτήτων. 
Επιμένουμε και πάλι ότι ο ΕΦΕΤ θα πρέπει να βρει αυτόν τον τρόπο ούτως ώστε να αξιοποιήσει την υπάρχουσα υποδομή στα διάφορα κέντρα ελέγχου που υπάρχουν και ιδιαίτερα να αναβαθμίσει τα κέντρα των νομαρχιακών αυτοδιοικήσεων, για να μπορεί τελικά ο πρωτογενής έλεγχος να είναι εφικτός.
Θα ήθελα να κάνω δύο τρεις παρατηρήσεις σε σχέση με την τοποθέτηση του κυρίου Υπουργού. Όσον αφορά το θέμα του Ταμείου Εγγυοδοσίας, εμείς ζητήσαμε δύο βασικά πράγματα. Ζητήσαμε να υπάρξει μία πρόταση όσον αφορά το σύστημα αξιολόγησης, να μην είναι στην αποκλειστική αρμοδιότητα των τραπεζών, και έστω να δημιουργηθεί ένα δευτεροβάθμιο όργανο ελέγχου  με την συμμετοχή όλων των εμπλεκομένων φορέων και κυρίως των ενδιαφερομένων, ούτως ώστε αυτός ο έλεγχος να είναι αξιοκρατικός. Θα έλεγα ότι είναι σωστή και η πρόταση του συναδέλφου από την Αξιωματική Αντιπολίτευση να υποστηρίζεται και από ένα επιστημονικό όργανο που συνεχώς θα μελετά και θα διερευνά τα στοιχεία της αγοράς, ούτως ώστε αυτή η υποστήριξη να είναι η καλύτερη δυνατή. 
Θα ήθελα ακόμα να πω ότι καταργήσατε μεν στην παράγραφο 3 στο άρθρο 1 τη φράση "οι μετοχές μεταβιβάζονται". Κύριε Υπουργέ, εμείς θέλουμε να διατηρηθεί ο δημόσιος χαρακτήρας αυτού του Ταμείου Εγγυοδοσίας. Επομένως αυτήν την πρόταση θα έπρεπε να την αντικαταστήσετε και να πείτε ότι δεν μεταβιβάζονται οι μετοχές αυτού του φορέα. 
Όσον αφορά τα θέματα της Μεσοχώρας, η ΔΕΗ έχει τη δυνατότητα και την υποδομή, είχε τα χρήματα -μπροστά σε αυτά τα οποία χάνει τόσα χρόνια- ώστε να έχει μία και δύο και τρεις μελέτες πολεοδομικές και περιβαλλοντολογικές για όλα τα θέματα και του οικισμού και της παραλίμνιας λίμνης και να έρχεστε τώρα μέσα από ένα αξιόπιστο σύστημα, μέσα από μία συγκεκριμένη τεχνική πρόταση να μπορέσετε να πείσετε τους κατοίκους ότι πράγματι εξασφαλίζετε τον οικισμό και όλες τις προϋποθέσεις. Υπάρχουν αυτές οι μελέτες.  Μπορούσαν να έχουν γίνει. Ζούμε στον 21ο αιώνα. Αν είναι δυνατόν! Η ΔΕΗ εδώ και 100 χρόνια είχε την υποδομή, για να κάνει αυτά τα πράγματα. Θα μπορούσατε τώρα να έρθετε σε μια πιο αξιόπιστη διαδικασία συνομιλίας με τους κατοίκους της περιοχής και να τους πείσετε, ώστε  κι αυτοί να είναι ήσυχοι ότι θα εξασφαλιστούν όλα αυτά τα πράγματα και εμάς ότι αυτό  το έργο της Μεσοχώρας θα προχωρήσει με τις καλύτερες δυνατές συνθήκες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Βαθειάς. 
ΙΩΑΝΝΗΣ ΒΑΘΕΙΑΣ: Κυρία Πρόεδρε, θα ήθελα να κάνω δύο τρεις επισημάνσεις σε σχέση με τη διαδικασία της επιτροπής. Ως εισηγητής της Πλειοψηφίας πρότεινα να έλθουν συγκεκριμένοι φορείς και όλοι συμφωνήσαμε για τους φορείς οι οποίοι ήλθαν και κατέθεσαν τις απόψεις τους σε όλα τα κεφάλαια τα οποία κουβεντιάσαμε διεξοδικά και αναλυτικά. Άρα, λοιπόν, υπήρχε πλήρης ομοφωνία. Είχαμε και τις προτάσεις τους και τις απόψεις τους. Όταν τίθεται εδώ από τον εισηγητή της Αξιωματικής Αντιπολίτευσης ότι υπάρχουν πράγματα που δεν είδε η Κυβέρνηση ή οτιδήποτε άλλο, έχω την αίσθηση ότι αυτά έγιναν στη σφαίρα της φαντασίας. Δεν έγιναν στην επιτροπή. 
ΕΥΑΓΓΕΛΟΣ ΜΠΑΣΙΑΚΟΣ: Μα εγώ σας είπα παραδείγματα.
ΙΩΑΝΝΗΣ ΒΑΘΕΙΑΣ: Δεν το θέσατε ούτε καν στην επιτροπή. Εξάλλου υπάρχουν τα πρακτικά της επιτροπής, όπου φαίνεται ότι τέτοιο θέμα που θέσατε εδώ δεν υφίσταται. Δεν το θέσατε. 
Άρα, σε καμία περίπτωση δεν πρέπει να απευθύνεστε στην Κυβέρνηση και να λέτε ότι θέσατε ένα θέμα και δεν το έλαβε υπόψη από κάποιο συγκεκριμένο φορέα. Εάν πήρατε κάποια επιστολή σήμερα, όπως πληροφορήθηκα και εγώ ότι πήρα στο γραφείο μου, από κάποιους που ενδιαφέρονται σε σχέση με κάποιες ρυθμίσεις του νομοσχεδίου, αυτό είναι κάτι διαφορετικό. Όμως ο διάλογος που υπήρξε στην επιτροπή ήταν σοβαρός και υπεύθυνος. Μάλιστα το ξέρετε ότι απεσύρθη συγκεκριμένο άρθρο και ότι υπήρξαν τροποποιήσεις.
ΕΥΑΓΓΕΛΟΣ ΜΠΑΣΙΑΚΟΣ: Όχι λόγω του διαλόγου. 
ΙΩΑΝΝΗΣ ΒΑΘΕΙΑΣ: Εγώ δέχομαι αυτό που λέτε. Όμως εγώ λέω την πραγματικότητα την οποία δεν μπορεί κανείς να αμφισβητήσει.  Τώρα είμαστε σε μια διαδικασία διαλόγου. Συζητούμε το νομοσχέδιο επί της αρχής. Αύριο το απόγευμα και την Πέμπτη συζητούμε επί των άρθρων. Μπορείτε να θέσετε το θέμα και να το αξιοποιήσουμε. Σε καμία περίπτωση όμως δεν μπορεί να πει κανείς ότι η Κυβέρνηση νομοθετεί πρόχειρα ή οτιδήποτε άλλο. 
Πρέπει τουλάχιστον να κρατάμε ένα επίπεδο όσον αφορά στα επιχειρήματα τα οποία υπάρχουν σε σχέση με το πώς θέλει κάποιος να κάνει αντιπολίτευση ή πώς θέλουμε εμείς να υπερασπιστούμε το συγκεκριμένο νομοσχέδιο. 
Εκτιμώ ότι όλα τα κεφάλαια του νομοσχεδίου έχουν την αρτιότητα που χρειάζονται. Εξάλλου αυτό το αποδεχόμαστε όλοι. Υπάρχουν κάποιες προτάσεις, στο Ταμείο Εγγυοδοσίας για παράδειγμα, οι οποίες είναι ανέφικτες. Και είναι ανέφικτες διότι δεν μπορεί να λειτουργήσει το σύστημα όπως ακριβώς τίθεται από κάποιες πλευρές. Ή θα γίνεται αξιολόγηση από το χώρο των τραπεζών όπου έχουν τους συγκεκριμένους δείκτες ή οτιδήποτε άλλο. Και βέβαια ο οποιοσδήποτε επιχειρηματίας έχει τη δυνατότητα να κάνει τις ενστάσεις του και φυσικά να πει στο Ταμείο ότι έχει συγκεκριμένο πρόβλημα. Είναι βέβαιο όμως ότι πρέπει να αποδεχθούμε ότι σε καμία περίπτωση οι τράπεζες πλέον με την εφαρμογή αυτού του θεσμού δεν θα μπορέσουν να παρακάμψουν διαδικασίες, οι οποίες καταγράφονται από το συγκεκριμένο νόμο. Και όλη αυτή η διαδικασία είναι σαφώς υπέρ των μικρών και πολύ μικρών επιχειρήσεων.
Και το τελευταίο που αφορά τη Μεσοχώρα. Τέθηκε το θέμα ότι θα φύγει ο κόσμος και θα πάει στα Τρίκαλα ή στην Αθήνα και δεν θα μπορεί να εγκατασταθεί στον καινούριο χώρο. Είπαμε στην επιτροπή και το ξανάλεμε. Έχει δύο επιλογές: Έχει τη δυνατότητα να πάρει συγκεκριμένο οικόπεδο και να χτίσει σπίτι στη νέα περιοχή που διαμορφώνεται. Εάν δεν το θέλει, έχει τη δυνατότητα να πάρει 25, 30, 40, 50 εκατομμύρια δραχμές και να πάει οπουδήποτε. Υπάρχουν εναλλακτικές προτάσεις που δίνονται μέσα από το συγκεκριμένο νομοσχέδιο. 
Επίσης ειπώθηκε ότι η ΔΕΗ θα έπρεπε να κατασκευάσει νωρίτερα  οτιδήποτε άλλο. Κανένας δεν ήξερε πόσοι κάτοικοι θα ζητήσουν να πάνε στο συγκεκριμένο νέο χώρο όπου γίνεται η μετεγκατάσταση. Εάν το ενδιαφέρον ήταν στο 10% του υφιστάμενου πληθυσμού σήμερα και το 90% ήθελε να πάρει τα χρήματά του και να πάει στα Τρίκαλα, στη Θεσσαλονίκη, στην Αθήνα, τότε γιατί θα κατασκεύαζε, κύριε συνάδελφε, έναν οικισμό η ΔΕΗ στον οποίον θα πήγαινε το 10%; 
Πιστεύω ότι είχε πληρότητα η απάντηση του κυρίου Υπουργού. Σας είπε το εξής: Πάμε σε διαδικασία γιατί έχει υπολογιστεί περίπου τι γίνεται.
ΣΩΤΗΡΗΣ ΧΑΤΖΗΓΑΚΗΣ: Με ποια λογική απαλλοτριώνετε διακόσια ογδόντα πέντε στρέμματα; Ποιος το αποδέχεται;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Χατζηγάκη, σας παρακαλώ.
ΙΩΑΝΝΗΣ ΒΑΘΕΙΑΣ: Υπάρχει η δυνατότητα με συγκεκριμένο χρονοδιάγραμμα να υλοποιηθεί αυτή η διαδικασία. Και η συντριπτική πλειοψηφία των κατοίκων αποδέχεται αυτά που έρχονται στο ελληνικό Κοινοβούλιο. Δεν το αποδέχονται αυτοί οι οποίοι λένε να μη γίνει το έργο στο σύνολό του. Δεν γίνεται όμως να μη γίνει το έργο στο σύνολό του. Το έργο πρέπει να εκτελεστεί για το δημόσιο συμφέρον, πρέπει να εκτελεστεί για τη χώρα και πιστεύω ότι στο τέλος όχι η συντριπτική πλειοψηφία των κατοίκων, αλλά καθολικά οι κάτοικοι θα αποδεχθούν αυτό που γίνεται στη Μεσοχώρα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Χατζηγάκης έχει το λόγο.
ΣΩΤΗΡΗΣ ΧΑΤΖΗΓΑΚΗΣ: Κυρία Πρόεδρε, στην πρωτολογία μας θέσαμε ορισμένα ερωτήματα και καταθέσαμε ορισμένες προτάσεις.
Κατ' αρχήν, για να ξεκαθαρίσουμε την πλάνη η οποία υπάρχει σε πολλούς συναδέλφους και ίσως και στον κύριο Υπουργό, ότι τάχα ορισμένοι δεν θέλουν το έργο. Δεν υπάρχει κανένας που να μη θέλει το έργο. Τη διαδικασία απορρίπτουμε. Για το έργο είμαστε όλοι σύμφωνοι.
Θέσαμε λοιπόν, κυρία Πρόεδρε, ορισμένα ερωτήματα στον Υπουργό και κάναμε ορισμένες προτάσεις.
Πρώτον, γιατί δεν προτάσσεται, πέραν από οποιαδήποτε διαδικασία, η πολεοδομική μελέτη; Είναι πολύ απλό. Μας είπε ο κύριος συνάδελφος της Πλειοψηφίας ότι δεν ξέρουν πόσοι θα είναι οι κάτοικοι. Πώς προσδιόρισαν το χώρο, τα διακόσια ογδόντα πέντε στρέμματα στο περίπου και δεν μπορούν στο περίπου να καθορίσουν και να κάνουν την πολεοδομική μελέτη; Άρα, δεν θέλουν να κάνουν την πολεοδομική μελέτη. 
Θα μπορούσε να γίνει μια απλή τροποποίηση στο άρθρο 33, παράγραφος 1, εκεί που λέει: "Για τον επανασχεδιασμό των οικισμών Μεσοχώρας-Αρματολικού" να προστεθεί "...και προ της εφαρμογής και υλοποίησης των άρθρων 27, 31 και 35, δηλαδή των άρθρων που αναφέρονται στην απαλλοτρίωση" και να συνεχίσει "...σε συνεργασία η ΔΕΗ με τη Διεύθυνση του ΥΠΕΧΩΔΕ εκπονεί πολεοδομική μελέτη".
Εάν το κάνατε αυτό, κύριε Υπουργέ, δεν θα υπήρχε κανένα πρόβλημα. Τώρα ξέρετε τι προβλήματα θα έχετε; Θα έχετε προσφυγές στο Συμβούλιο της Επικρατείας, προσφυγή στο Ευρωπαϊκό Δικαστήριο και θα έχετε και όλη την αντίδραση των κατοίκων. 
Κύριε Υπουργέ, δεν σας τα είπαν καλά! Την απόφαση αυτή του 1999 που επικαλείστε, γιατί δεν την προχωρήσατε;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Του 2001. 
ΣΩΤΗΡΗΣ ΧΑΤΖΗΓΑΚΗΣ: Είναι του 1999. Ήταν Υπουργός Ανάπτυξης ο κ. Βενιζέλος. Την απόφαση εκείνη την απέρριψαν στη συνέχεια όλες οι πλευρές. Με απόφαση τους το δημοτικό συμβούλιο και ο δήμαρχος την απορρίπτουν. Όλοι οι σύλλογοι κατακλυζομένων επίσης την απορρίπτουν. Επομένως δεν είναι σωστό -να μην πω ότι είναι ψευδές- να λέτε εδώ ότι δήθεν οι σύλλογοι, η δημοτική αρχή και όλοι οι παράγοντες της περιοχής αποδέχονται αυτήν την απόφαση. Δεν υπάρχει τέτοια απόφαση. Είναι ανυπόστατη. 
Το νομοσχέδιό σας είναι πρόχειρο, διότι ένας ολόκληρος οικισμός -άλλος οικισμός, εκτός από το Αρματωλικό και από τη Μεσοχώρα, ο οικισμός του Παλαιοχωρίου Γαρδικίου,  μένει εκτός μετεγκατάστασης. Σας ρώτησα, αλλά και πάλι δεν μου απαντήσατε. Μου θυμίζει τη γνωστή λαϊκή ρήση: "Απορία ψάλτου βηξ". Παραφράζοντας αυτήν τη λαϊκή θυμοσοφία, θα πω ότι η απορία του κυρίου Υπουργού μας ταξίδεψε σε άλλα θέματα, όπως στο Ιράκ, στους Ολυμπιακούς Αγώνες, ακόμα και στη γενικότερη οικονομία της Ελλάδος δηλαδή τα οποία δεν έχουν καμία σχέση με το συζητούμενο νομοσχέδιο. Όταν ο κύριος Υπουργός αναφέρεται στην οικονομία μας παρέλειψε, να μας μιλήσει και για ορισμένα συγκεκριμένα ζητήματα, όπως για την ανεργία που είμαστε πρωταθλητές στην Ευρώπη, για τη φτώχεια που και εδώ κρατάμε τα σκήπτρα για την ερήμωση της υπαίθρου η οποία είναι πρωτοφανής για την Ελλάδα και  για το κατά κεφαλήν ΑΕΠ της χώρας μας το οποίο είναι το μικρότερο στην Ευρώπη κ.ο.κ. 
Αναφέρθηκε, λοιπόν, ο κύριος Υπουργός για να στηρίξει τα επιχειρήματά του στις απαλλοτριώσεις του Σμόκοβου. Ο Σμόκοβος καθυστερεί περισσότερο από τη Μεσοχώρα. Και καθυστερεί όχι λόγω των κατοίκων αλλά λόγω της Κυβέρνησης. Οι κυβερνήσεις του ΠΑ.ΣΟ.Κ. είναι εκείνες οι οποίες καθυστέρησαν το Σμόκοβο για είκοσι χρόνια και ενώ είναι τελειωμένο το έργο δεν λειτουργεί ακόμη και δεν ποτίζεται η Θεσσαλική πεδιάδα. Και επικαλείται ο Υπουργός το έργο του Σμόκοβου για να τεκμηριώσει τις αβελτηρίες, τις παραλείψεις και τις αδυναμίες που έχει το φράγμα της Μεσοχώρας; 
Ποιος καθυστερεί, κύριε Υπουργέ; Δεκαοκτώ χρόνια οι κάτοικοι σας καθυστερούν το έργο; Δεκαοκτώ χρόνια υπάρχουν μελέτες περιβαλλοντικών επιπτώσεων, οι οποίες λένε ότι πρέπει να κάνετε ορισμένα πράγματα. Τα κάνατε; Γιατί δεν τα κάνατε; Και έρχεστε σήμερα να μας πείτε ότι δεν τα κάνατε, γιατί φταίνε οι κάτοικοι γι' αυτό; Προσέφυγε η ΔΕΗ στα δικαστήρια για προσωρινά μέτρα και απορρίφθηκαν τα προσωρινά ασφαλιστικά μέτρα της ΔΕΗ. Επομένως ποιος είναι ο υπεύθυνος; Δεν είναι κανένας άλλος υπεύθυνος εκτός από σας.
Δεν θέλω να πω πολλά λόγια, γιατί και ο χρόνος είναι περιορισμένος. Εμείς θέλουμε να γίνει το έργο. Πονάμε τον τόπο μας και έχουμε μία αίσθηση εθνικού καθήκοντος. Εάν και εσείς -δεν έχω κανένα λόγο να το αμφισβητήσω- έχετε τον ίδιο πόνο με εμάς, προχωρήστε σε αυτές τις μελέτες και θα δείτε ότι όλες αυτές οι απαλλοτριώσεις με αεροφωτογραφίες και εικονικούς ιδιοκτήτες που θα πάνε περίπατο στα δικαστήρια, θα υπερκεραστούν με επιτυχία και έτσι θα γίνει το έργο και όλοι θα είμαστε ικανοποιημένοι. Εμπρός, λοιπόν, προχωρήστε σε αυτά και αφήστε τις περίεργες αυτές διαδικασίες. 
Θα σας πω και κάτι τελευταίο. Δεν φταίτε εσείς. Η ΔΕΗ σας έβαλε τρικλοποδιά. Ανοίξτε τα μάτια σας και δείτε ότι εκεί όπου ανακατεύτηκε η ΔΕΗ είχαμε καθυστερήσεις και καταστάσεις σαν και αυτή. Πάρτε την κατάσταση στα χέρια σας, μια και είστε τόσα χρόνια στην Κυβέρνηση και προχωρήστε το έργο, διαφορετικά η ευθύνη θα είναι αποκλειστικά δική σας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σκρέκας έχει το λόγο, για να δευτερολογήσει.
ΘΕΟΔΩΡΟΣ ΣΚΡΕΚΑΣ: Σας ευχαριστώ.
Ζήτησα να δευτερολογήσω γιατί ακούγοντας και τον κύριο Υπουργό αλλά και τον εισηγητή της Πλειοψηφίας δεν πείστηκα από τα επιχειρήματα που επικαλέστηκαν γι' αυτό το μέγα σκάνδαλο, γιατί για εμένα αποτελεί σκάνδαλο το υδροηλεκτρικό έργο της Μεσοχώρας, κόστους 200 δισεκατομμυρίων δραχμών.
Κόστος εννέα δισεκατομμυρίων δραχμών το χρόνο πληρώνει σήμερα ο Έλληνας φορολογούμενος για την καθυστέρηση ολοκλήρωσης αυτού του έργου. Κόστος είκοσι τριών εκατομμυρίων δραχμών το μήνα πληρώνετε στον εργολάβο, γιατί ακόμα δεν μπορεί να παραδώσει το έργο στη λειτουργία του. 
Από την άλλη πλευρά έχουμε την Κυβέρνηση η οποία επαίρεται. Ο κύριος Υπουργός δεν ενδιαφέρεται να ακούσει, όπως δεν ενδιαφέρεται για το τι συμβαίνει και το τι βιώνει σήμερα ο ελληνικός λαός από την πολιτική που εφαρμόζει το κυβερνών κόμμα, η οποία έχει φθάσει τον πολίτη σήμερα στην εξαθλίωση. Έχει φθάσει το Νομό Τρικάλων με όλα αυτά που κάνεις να υπάρχει ανεργία και ένας κόσμος ο οποίος ζει στις περιοχές εκεί πάνω να μην ξέρει τι να κάνει. Και έρχεται ο εισηγητής της Πλειοψηφίας να μας πει ότι έχουν συμφωνήσει όλοι οι κάτοικοι. Φαίνεται ότι εμείς δεν ζούμε στο νομό, είμαστε Βουλευτές κάποιου άλλου νομού και ήλθε ο εισηγητής της Πλειοψηφίας από άλλο νομό να μας πει τι έχουν συμφωνήσει και τι δέχονται οι κάτοικοι του νομού.
Λυπάμαι ειλικρινά, κύριοι συνάδελφοι και κυρία Πρόεδρε, που επτά πρωτοκλασάτοι Υπουργοί της Κυβέρνησης από το 1984 μέχρι σήμερα ασχολήθηκαν με το υδροηλεκτρικό έργο της Μεσοχώρας πρωτοστατούντος του σημερινού Πρωθυπουργού της χώρας του κ. Σημίτη. Αναφέρω: Ρωμαίος, Λαλιώτης, Σημίτης, Βάσω Παπανδρέου, Βενιζέλος, Χριστοδουλάκης και ο κ. Τσοχατζόπουλος σήμερα. 
Να δούμε, κύριε Υπουργέ, πού θα πάει αυτή η ιστορία και πότε θα δοθεί ένα τέλος σε αυτό το έργο. Το έργο αυτό το προετοιμάζετε ως Υπουργείο για να ενισχύσετε την ενέργεια εν όψει των Ολυμπιακών Αγώνων. Με τους ρυθμούς που λειτουργείτε, με τον τρόπο που αντιμετωπίζετε τα θέματα είναι βέβαιο ότι ούτε το 2004 θα μπει σε λειτουργία το υδροηλεκτρικό έργο της Μεσοχώρας.
Εδώ κάποιο άλλο πλέον τρικ θα βρεθεί για να δικαιολογήσετε με κάποιο άλλο νομοσχέδιο και να χρεώσετε την ευθύνη γι' αυτό που δεν κάνατε, για τα εγκλήματα που διαπράξατε σε βάρος των φορολογούμενων Ελλήνων πολιτών, των κατοίκων της περιοχής αλλά και των κατοίκων του Νομού Τρικάλων με τη συσσωρευμένη ανεργία, με τη συσσωρευμένη ανασφάλεια, με όλα τα προβλήματα που δημιουργείτε με τον τρόπο που αντιμετωπίζετε έργα υψίστης σημασίας, υψίστης αξίας και για τον τόπο αλλά και για την ελληνική οικονομία.
Γιατί, κύριε Υπουργέ, δεν κάνετε αυτό που κάνατε πάνω στην Πτολεμαϊδα όταν θέλατε να αξιοποιήσετε τα λιγνιτικά πεδία; Μετακινείτε τους κατοίκους, προετοιμάζετε τους χώρους στους οποίους θα τους μετακινήσετε, τους εξασφαλίζετε και μπαίνετε πλέον στην εκμετάλλευση των λιγνιτικών πεδίων. Γιατί δεν κάνετε το ίδιο και με τους κατοίκους της Μεσοχώρας; Άλλοι πολίτες αυτής της χώρας είναι οι κάτοικοι του Νομού Τρικάλων; 
Σας ευχαριστώ, κύριε Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, δεν υπάρχει άλλος να δευτερολογήσει. Θέλετε το λόγο;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, αν μου επιτρέπετε, έχω να κάνω μία παρατήρηση. 
Νομίζω ότι οι εστιάσεις που υπήρξαν από τη μεριά των συναδέλφων της Αντιπολίτευσης έχουν ένα κοινό παρονομαστή, ότι τελικά συμφωνούν ότι το έργο πρέπει να προχωρήσει. Αρκετά καθυστέρησε ανεξάρτητα ποιοι έχουν την ευθύνη και επομένως σε αυτήν τη βάση εισηγούμαι, κυρία Πρόεδρε, να ψηφίσουμε επί της αρχής το νομοσχέδιο για να μπορέσει να πραγματοποιηθεί και από εκεί και πέρα να δούμε στην πράξη στα άρθρα τι επί μέρους ρυθμίσεις πιθανώς μπορούμε να βρούμε, οι οποίες να είναι πιο αποδεκτές από το σύνολο του Κοινοβουλίου.
Σας ευχαριστώ.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, μπορώ να έχω για ένα λεπτό το λόγο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Θα ήθελα να πω κάτι επί των άρθρων, γιατί ήδη αρκετά από τα θέματα που θίγει το νομοσχέδιο δεν μπόρεσα στην πρωτολογία μου να τα θίξω. Πάντως θα τα πούμε αύριο, θα μας δοθεί η ευκαιρία στην επί των άρθρων συζήτηση.
Κύριε Υπουργέ, δώστε εντολή αυτή τη στιγμή στη ΔΕΗ να ξεκινήσει την πολεοδόμηση της περιοχής για τον οικισμό. Να την ξεκινήσει δηλαδή άμεσα για να δουν οι κάτοικοι πώς λειτουργεί. Γιατί, κύριε Υπουργέ, και να ψηφιστεί το νομοσχέδιο φοβάμαι ότι η εφαρμογή του δεν θα είναι δυνατή, εάν οι κάτοικοι που ουσιαστικά κατακλύζονται εκεί και ξεσπιτώνονται, δεν θα έχουν απτό δείγμα ότι πρόκειται να τακτοποιηθούν και να μετεγκατασταθούν.  
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχουν το νόμο. Πιο απτό δείγμα από το νόμο δεν υπάρχει.
ΓΕΩΡΓΙΟΣ ΣΑΛΑΓΚΟΥΔΗΣ: Αυτό έπρεπε ήδη να έχει γίνει γι' αυτό εγώ σας είπα προηγουμένως, κύριε Υπουργέ, ότι η Διεύθυνση Υδροηλεκτρικών Έργων της ΔΕΗ είναι η αμαρτωλότερη διεύθυνση. Είναι αυτή που συνέβαλε στις καθυστερήσεις και που καθυστερεί δωροδοκούμενη από τους εργολάβους και για να ανεβάζει τα έργα και για να γίνονται αναθεωρήσεις και για να γίνονται φιλικοί διακανονισμοί στους οποίους παίρνουν και αυτοί το μερίδιό τους. 
Δεν προχώρησε σ' αυτά που έπρεπε να φτιάξει όπως στην υποδομή, στην πολεοδόμηση, στην περιβαλλοντική μελέτη ενώ μπορούσε να τα φτιάξει, ανεξάρτητα από την ψήφιση του νομοσχεδίου για τις απαλλοτριώσεις. Έτσι θα μπορούσε να ήταν έτοιμη σήμερα και δεν θα υπήρχαν ούτε οι ενστάσεις των Βουλευτών, ούτε οι διαμαρτυρίες των κατοίκων. Γιατί δεν μπορεί -στοιχειωδώς ο οποιοσδήποτε με μέσο νου έτσι σκέφτεται-  τα διακόσια δισεκατομμύρια που έδωσε ο ελληνικός λαός σ' αυτήν τη χαράδρα να μην αξιοποιηθούν όταν ξέρουμε ότι κάθε χρόνο χάνουμε εννέα δισεκατομμύρια, κάθε μέρα που περνάει είκοσι πέντε εκατομμύρια, κάθε δευτερόλεπτο που περνάει χάνουμε όπως σας είπα 0,85 ευρώ. 
Επομένως και αύριο ακόμα πρέπει να δώσετε την εντολή να ξεκινήσει, κύριε Υπουργέ.
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, έχουν διανεμηθεί τα Πρακτικά της Τρίτης 17 Σεπτεμβρίου 2002, της Τετάρτης 18 Σεπτεμβρίου 2002 και της πρωινής συνεδρίασης της Πέμπτης 19 Σεπτεμβρίου 2002 παρακαλώ το Τμήμα για την  επικύρωσή τους.
ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Τρίτης 17 Σεπτεμβρίου 2002, της Τετάρτης 18 Σεπτεμβρίου 2002 και της πρωινής συνεδρίασης της Πέμπτης 19 Σεπτεμβρίου 2002 επικυρώθηκαν.
	Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Ανάπτυξης.
	Ερωτάται το Τμήμα: Γίνεται δεκτό το νομοσχέδιο επί της αρχής; 
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς το νομοσχέδιο του Υπουργείου Ανάπτυξης "Σύσταση "φορέα εγγυοδοσίας Μικρών και πολύ Μικρών Επιχειρήσεων", σύσταση  εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις", έγινε δεκτό επί της αρχής κατά πλειοψηφία.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 22.43΄, λύεται η συνεδρίαση για αύριο ημέρα Τετάρτη 2 Οκτωβρίου 2002 και ώρα 10.30΄, με αντικείμενο εργασιών του Τμήματος, νομοθετική εργασία: Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών", σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



48
ΣΥΝΕΔΡΙΑΣΗ 1-10-2002

