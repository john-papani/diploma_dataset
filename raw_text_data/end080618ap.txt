(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΣΥΝΕΔΡΙΑΣΗ ΡΞΗ΄
Τετάρτη 18 Ιουνίου 2008 (Απόγευμα)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί του Κανονισμού, σελ.
3. Επί Διαδικαστικού θέματος, σελ.

Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης πώλησης μετοχών και της Συμφωνίας μετοχών μεταξύ του Ελληνικού δημοσίου και της Deutsche Telekom A.G», σελ.
2. Αίτηση ονομαστικής ψηφοφορίας Βουλευτών του ΠΑ.ΣΟ.Κ. επί της αρχής του σχεδίου νόμου του Υπουργείου Οικονομίας και Οικονομικών, σελ.
3. Ονομαστική ψηφοφορία επί του σχεδίου νόμου του Υπουργείου Οικονομίας και Οικονομικών, σελ.
4. Ανακοινώνεται η κατάθεση επιστολών Βουλευτών επί της ονομαστικής ψηφοφορίας, σελ.

ΟΜΙΛΗΤΕΣ
Α. Επί του Κανονισμού:
ΑΛΟΓΟΣΚΟΥΦΗΣ Γ., σελ.
ΒΕΝΙΖΕΛΟΣ Ε., σελ.
ΠΑΥΛΟΠΟΥΛΟΣ Π., σελ.

Β. Επί Διαδικαστικού θέματος:
ΑΛΑΒΑΝΟΣ Α., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΑΜΟΙΡΙΔΗΣ Ι., σελ.
ΒΑΓΙΩΝΑΣ Γ., σελ.
ΒΕΡΕΛΗΣ Χ., σελ.
ΓΕΩΡΓΙΑΔΗΣ Α., σελ.
ΓΙΑΝΝΑΚΗΣ Μ., σελ.
ΔΙΑΜΑΝΤΟΠΟΥΛΟΥ Α., σελ.
ΕΥΘΥΜΙΟΥ Π., σελ.
ΖΩΙΔΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΑΤΖΑΦΕΡΗΣ Γ., σελ.
ΚΑΡΧΙΜΑΚΗΣ Μ., σελ.
ΚΑΤΣΕΛΗ Λ., σελ.
ΚΑΤΣΙΦΑΡΑΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΑΝΤΟΥΒΑΣ Κ., σελ.
ΜΠΕΓΛΙΤΗΣ Π., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΝΔΡΕΟΥ Γ., σελ.
ΠΑΤΡΙΑΝΑΚΟΥ Φ., σελ.
ΠΑΥΛΟΠΟΥΛΟΣ Π., σελ.
ΤΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΑΧΙΝΙΔΗΣ Φ., σελ.
ΣΓΟΥΡΙΔΗΣ Π., σελ.
ΣΗΦΟΥΝΑΚΗΣ Ν., σελ.
ΣΚΟΥΛΑΣ Ι., σελ.
ΣΚΡΑΦΝΑΚΗ Μ., σελ.
ΤΙΜΟΣΙΔΗΣ Μ., σελ.
ΤΣΟΥΚΑΛΗΣ Ν., σελ.
ΧΑΛΒΑΤΖΗΣ Γ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΞΗ΄
      Τετάρτη 18 Ιουνίου 2008 (απόγευμα)
      
      Αθήνα, σήμερα στις 18 Ιουνίου 2008, ημέρα Τετάρτη και ώρα 17.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18.6.2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΞΖ΄ συνεδριάσεώς του, της Τετάρτης 18 Ιουνίου 2008 (πρωί), σε ό,τι αφορά την ψήφιση στο σύνολο των σχεδίων νόμων:
      1. «Ενίσχυση του θεσμικού πλαισίου διασφάλισης του απορρήτου της τηλεφωνικής επικοινωνίας και άλλες διατάξεις».
      2.«Κύρωση της Συμφωνίας στον τομέα της κοινωνικής ασφάλισης μεταξύ της Ελληνικής Δημοκρατίας και της Αυστραλίας και του Διοικητικού Κανονισμού εφαρμογής της».
      3.«Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για την αμοιβαία συνδρομή μεταξύ των Τελωνειακών τους Διοικήσεων».
      4.«Κύρωση του Πρωτοκόλλου σύμφωνα με το άρθρο 34 της Συνθήκης για την Ευρωπαϊκή Ένωση, το οποίο τροποποιεί τη Σύμβαση σχετικά με τη χρήση της Πληροφορικής στον Τελωνειακό Τομέα, όσον αφορά τη δημιουργία αρχείου φακέλων Τελωνειακών Ερευνών».)
      Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ   ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών «Κύρωση της Σύμβασης πώλησης μετοχών και της Συμφωνίας μετοχών μεταξύ του Ελληνικού δημοσίου και της «Deutsche Telekom AG.».
      Το λόγο έχει ο Βουλευτής του Λαϊκού Ορθόδοξου Συναγερμού στο νομό Σερρών κ. Ηλίας Πολατίδης. 
      Ορίστε, κύριε Πολατίδη, έχετε στη διάθεσή σας οκτώ λεπτά. Δεν είναι διατεθειμένο το Προεδρείο να συναινέσει σε καμμία υπέρβαση του χρόνου, για να μιλήσουν περισσότεροι.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. Δεν νομίζω το Προεδρείο να έχει πρόβλημα με το Λαϊκό Ορθόδοξο Συναγερμό ως προς την τήρηση του χρόνου. Νομίζω ότι τον τηρούμε ευλαβικώς.
      ΠΡΟΕΔΡΕΥΩΝ (Αναστάσιος Νεράντζης): Κανείς δεν είπε κάτι τέτοιο. Εσείς το λέτε αυτό. 
      ΗΛΙΑΣ ΠΟΛΑΤΙΔΗΣ:  Το συζητούμενο νομοσχέδιο είναι ίσως το σημαντικότερο από αυτά που έχουν έρθει τον τελευταίο καιρό, διότι το θέμα του μέλλοντος του Ο.Τ.Ε. είναι καθοριστικό, γιατί είναι μια πολύ σημαντική επιχείρηση. Άλλωστε, η Δ.Ε.Η. και ο Ο.Τ.Ε. είναι οι δύο μεγαλύτερες εταιρείες βάσει της αξίας τους, όχι στην Ελλάδα, αλλά στα Βαλκάνια. Άρα, είναι πολύ μεγάλο το ενδιαφέρον που πρέπει να δείξει γι’ αυτές το κράτος. 
      Ως προς το θέμα της πώλησης του Ο.Τ.Ε., εγώ προσωπικώς δεν έχω πειστεί, αλλά νομίζω και η πλειοψηφία των συναδέλφων από την Αντιπολίτευση που έχουν μιλήσει, για τη σκοπιμότητα η οποία υπήρχε για την πώληση του Ο.Τ.Ε.. Ποιο, λοιπόν, ήταν το πρόβλημα το οποίο προσπαθεί να επιλύσει η Κυβέρνηση; Σ’ αυτό το θέμα δεν μας απαντήσατε. 
      Υπήρχε πρόβλημα στο να γίνουν επενδύσεις; Υπήρχε, δηλαδή, μία μεγάλη αγορά, ένα πολύ μεγάλο επενδυτικό δυναμικό, στο οποίο έβλεπε η Κυβέρνηση ότι δεν υπάρχουν τα απαιτούμενα κεφάλαια, ούτως ώστε να μπορέσει να επενδύσει και να εισπράξει τα αναγκαία κέρδη; Γι’ αυτό είχε την ανάγκη του στρατηγικού επενδυτή; Δεν ισχύει αυτό διότι στα προηγούμενα χρόνια ο Ο.Τ.Ε. επένδυσε και αποπλήρωσε την «COSMOTE», τον «HELLAS SAT», τη «ΓΕΡΜΑΝΟΣ». 
      Και εδώ θέλω να κάνω μία παρένθεση. Με την αγορά της εταιρείας «ΓΕΡΜΑΝΟΣ» λέγεται εδώ πέρα ότι αγόρασε μαγαζιά. Αυτό είναι ψεύδος. Η «COSMOTE» αγοράζοντας τη «ΓΕΡΜΑΝΟΣ» δεν αγόρασε  μαγαζιά. Αγόρασε μια εταιρεία, που είναι αποκλειστικός προμηθευτής κάποιων ιδιωτικών καταστημάτων. Ελάχιστα καταστήματα έχει η ίδια η εταιρεία «ΓΕΡΜΑΝΟΣ». Άρα, το σκάνδαλο είναι πολύ χειρότερο από αυτό που φαίνεται. Δεν αγόρασε αυτό τον αριθμό των τετρακοσίων τριάντα επιχειρήσεων. 
      Υπήρχε αδυναμία διοικήσεως; Δηλαδή, δεν μπορούν οι Έλληνες ή δεν μπορεί το κράτος με κανένα τρόπο να διοικήσει αυτόν τον πολύ περίπλοκο και ευρισκόμενο σε κλάδο με οξύ ανταγωνισμό οργανισμό και γι’ αυτό θέλει να «απαλλαγεί» από τη διοίκησή του; Ο κ. Βουρλούμης λέει ότι στα τέσσερα χρόνια που διοικεί τον Οργανισμό κατόρθωσε να ανακάμψουν τα κέρδη και να βρίσκεται ο όμιλος στην τάξη του 1.000.000.000 ευρώ περίπου. 
      Υπάρχει έλλειψη χρημάτων στον προϋπολογισμό και προσπαθούν να καλυφθούν κάποιες τρύπες; Εσείς, το Υπουργείο σας, δηλώνει ότι δεν είναι ο σκοπός αυτός και ότι είναι άλλος. Βέβαια δεν μπορούμε να τον καταλάβουμε αυτόν τον άλλο σκοπό αλλά αυτό δηλώνετε. Παρ’ όλα αυτά, εσείς βάζετε στον προϋπολογισμό ως έσοδα από τις αποκρατικοποιήσεις την πώληση μετοχών του Ο.Τ.Ε. και του Ταχυδρομικού Ταμιευτηρίου. Πωλήσεις μετοχών του Ταχυδρομικού Ταμιευτηρίου δεν υπήρξαν αυτή τη χρονιά. Άρα, προσδοκούσατε έσοδα από τη συγκεκριμένη πώληση. Εδώ μας λέτε ότι ο σκοπός δεν είναι να βρείτε έσοδα για  τον προϋπολογισμό. Γιατί τα εγγράφετε τότε στον προϋπολογισμό; 
      Ένα άλλο πρόβλημα θα μπορούσε να ήταν ότι υπάρχει έλλειψη τεχνολογίας και δεν μπορεί ο Ο.Τ.Ε. να ανταποκριθεί λόγω έλλειψης κατάλληλης τεχνογνωσίας. Για να βάλουμε τα πράγματα στη θέση τους, ο Ο.Τ.Ε. και οποιαδήποτε εταιρεία σαν τον Ο.Τ.Ε. δεν είναι εταιρεία που παράγει τεχνολογία. Χρησιμοποιεί τεχνολογία. Είναι σαν να λέμε, μια εταιρεία ενοικιάσεως αυτοκινήτων. Δεν κατασκευάζει την τεχνολογία ο Ο.Τ.Ε. Ομοίως, καμμία εταιρεία που κατασκευάζει κινητά τηλέφωνα ή και εξοπλισμό κινητής τηλεφωνίας δεν είναι η ίδια που κάνει και την παροχή υπηρεσιών προς τον τελικό καταναλωτή. Το κάνουν άλλες εταιρείες εξειδικευμένες σ’ αυτό. Άρα, ούτε αυτό το θέμα υπάρχει. Όλες οι εταιρείες οι οποίες παρέχουν τηλεπικοινωνιακές υπηρεσίες αγοράζουν την τεχνολογία από τους κατασκευαστές και την παρέχουν στον τελικό καταναλωτή. 
      Αυτά τα επιχειρήματα, τα οποία ακούσαμε προφανώς, δεν ισχύουν. Τι ισχύει; Ξεκινάμε με μια συμφωνία η οποία διαφημίζεται και λέγεται ότι ο Ο.Τ.Ε. και η «DEUTSCHE TELEKOM» είναι στρατηγικοί εταίροι. Είναι δυνατόν δυο εταιρείες να είναι στρατηγικοί εταίροι, χωρίς να υπάρχει κάποιος στρατηγικός σχεδιασμός;
    Δηλαδή, τι θα προσπαθήσουν να κάνουν αυτές οι δύο εταιρείες που δεν μπορούσαν να το κάνουν μέχρι πρότινος κάθε μία χωριστά; Προφανώς δεν πιστεύει κανείς ότι η «DEUTSCHE TELEKOM» θα ενισχυθεί σε κάτι από τον Ο.Τ.Ε., μάλλον το αντίθετο. Εάν υπάρχει αυτή η στρατηγική συνεργασία, θα γίνει. Εφόσον, όμως, μιλάμε για στρατηγικό σχεδιασμό, δεν πρέπει εξ αρχής να θέσουμε πού θα κινηθεί αυτή η στρατηγική συνεργασία; Δεν θα πρέπει να μπει ένας στόχος; Αναφέρονται εδώ στην Αιτιολογική Έκθεση και διαβάζω από αυτήν ότι εκτιμήθηκε πως η εύρεση στρατηγικού εταίρου θα εξασφαλίσει στον Ο.Τ.Ε. κατάλληλο μέγεθος στο νέο διεθνές περιβάλλον. Δηλαδή, ακόμη μεγαλύτερο μέγεθος; Άρα, ακόμη μεγαλύτερη δυσλειτουργία; Τον φέρνει στην αιχμή των τεχνολογικών εξελίξεων και εξασφαλίζει τελικά καλύτερες και φθηνότερες υπηρεσίες για τον πολίτη. Μπορεί να δεσμευθεί η Κυβέρνηση ότι στο τέλος, σε βάθος μίας δεκαετίας, οι τιμές σε ευρώ θα είναι οι μισές απ’ ό,τι είναι σήμερα; Τολμάει να το γράψει αυτό πουθενά, εφόσον αυτός είναι ο στόχος και λέτε ότι μπορείτε να τον επιτύχετε; Φυσικά και όχι. Και κανείς δεν πιστεύει ότι μπορείτε πραγματικά να το κάνετε αυτό.
    Εν τέλει, αυτό που αναδεικνύεται τελικά είναι το σαφέστατο ιδεολογικό πρόβλημα της Νέας Δημοκρατίας. Τα λύνει όλα η αγορά, ναι ή όχι; Αν τα λύνει όλα η αγορά, όπως διατείνεται ο καθηγητής κύριος Υπουργός των Οικονομικών, τότε γιατί δεν αφήσατε τη «MIG» να τα πάρει και να κάνει ό,τι θέλει; Εάν πιστεύετε ότι πρέπει να έχει λόγο και στρατηγική παρέμβαση το κράτος, τότε σημαίνει ότι όλα αυτά που λέτε περί αγοράς δεν ισχύουν. Ένα από τα δύο ισχύει. Δεν μπορεί να ισχύουν και τα δύο. Ή θα τα λύσει η αγορά και θα βάλει το μαγικό χέρι που λέει ο Άνταμ Σμιθ και θα βρει την κατάλληλη λύση ή χρειάζεται παρέμβαση του κράτους. Ένα από τα δύο. Όμως, εσείς κάνετε και τα δύο. 
    Γιατί σταματήσατε, λοιπόν, τη «MIG»; Γιατί δεν σπάτε τον Ο.Τ.Ε. στα δύο, αν το μεγάλο πρόβλημα είναι η δημιουργία μονοπωλίων; Να σπάσει στα δύο ή στα τρία ο Ο.Τ.Ε., όχι να δημιουργήσουμε ένα ακόμη χειρότερο πρόβλημα. Και αν μέχρι στιγμής οι άλλες ιδιωτικές εταιρείες δυσκολεύονταν να ανταγωνιστούν τον Ο.Τ.Ε. και η ιδιάζουσα θέση που είχε ο Ο.Τ.Ε. στην ελληνική αγορά δημιουργούσε πρόβλημα, εάν ενωθεί με τη «DEUTSCHE TELEKOM» δεν θα δημιουργήσει ακόμη χειρότερο πρόβλημα; 
    Και θέλω, επίσης, να θέσω ένα θέμα, αυτό της αγγλικής γλώσσας, το οποίο δείχνει κάτι για εμάς πολύ σημαντικό. Δείχνει ότι είτε η ελληνική Κυβέρνηση έχει κάνει δεκτή την πρόταση της τέως Επιτρόπου κ. Διαμαντοπούλου, για υιοθέτηση της αγγλικής γλώσσας ως επισήμου γλώσσας της Ελληνικής Δημοκρατίας  ή συμβαίνει κάτι άλλο. Γνωρίζουμε ότι προσπαθείτε και δείχνει η συμπεριφορά σας στο προσφάτως ψηφισθέν νομοσχέδιο για την Ευρωσυνθήκη ότι η εθνική ανεξαρτησία και η εθνική κυριαρχία πολύ λίγο σας ενδιαφέρει. Εδώ πέρα το να βάζετε ως κυρίαρχη γλώσσα σε μία σύμβαση ανάμεσα σε μία ελληνική και σε μία γερμανική εταιρεία την αγγλική, προφανώς αυτό δεν το επέλεξαν οι Γερμανοί, αλλά το επιλέξατε εσείς και αυτό δείχνει ιδεολογικά πού κυμαίνεστε. 
    Σας ευχαριστώ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, γιατί τελειώσατε εγκαίρως.
      Το λόγο έχει ο Βουλευτής του ΠΑ.ΣΟ.Κ. στο Νομό Λέσβου κ. Νίκος Σηφουνάκης.
      Ορίστε, κύριε Σηφουνάκη.
      ΝΙΚΟΛΑΟΣ ΣΗΦΟΥΝΑΚΗΣ: Κύριοι συνάδελφοι, κύριε Πρόεδρε, κύριε Υπουργέ, τα επιχειρήματά σας τα εξαντλήσατε στη συζήτηση στην αρμόδια Κοινοβουλευτική Επιτροπή. Δεν μας πείσατε και δεν απαντήσατε στα κρίσιμα ερωτήματα που έθεσε σύσσωμη η Αντιπολίτευση. Όμως, αν δημοκρατία σημαίνει πάνω απ’ όλα διάλογος εδώ στο ναό της, δεν μπορούμε δυστυχώς να ισχυριστούμε ότι εποικοδομητικά διαλογιζόμαστε.
      Από τον Αύγουστο του 2007 σύσσωμη η Αντιπολίτευση επιτακτικά ρωτά την Κυβέρνηση, χωρίς να λαμβάνει απαντήσεις. Γιατί δρομολογείτε την εκποίηση του  Ο.Τ.Ε., της μεγάλης δημόσιας κερδοφόρας επιχείρησης; Γιατί δεν θέτετε ως προτεραιότητα την εξυγίανση των ζημιογόνων δημόσιων επιχειρήσεων και όχι την εκποίηση όσων επιθυμούν ή όσων έχουν στοχεύσει οι διάφοροι επιτήδειοι αγοραστές, δηλαδή τα «φιλέτα»; Γιατί επιστρέφετε στη λογική της μικρής, μίζερης και ανίκανης Ελλάδας, με το πρόσχημα ότι το κράτος δεν μπορεί να διατηρήσει έναν μεγάλο ανταγωνιστικό Ο.Τ.Ε.; Παραλάβαμε το 1993 έναν Ο.Τ.Ε. περιορισμένο εντός των ελληνικών συνόρων και τον καταστήσαμε κυρίαρχο στα Βαλκάνια. Σας παραδώσαμε το 2004 ένα μεγάλο στρατηγικό παίκτη στη Νοτιοανατολική Ευρώπη. Ήταν ένας από τους έξι μεγαλύτερους τηλεπικοινωνιακούς οργανισμούς της Ευρώπης των Δεκαπέντε. 
      Γιατί εκποιείτε αυτόν τον κολοσσό, όταν ανάλογοι εθνικοί τηλεπικοινωνιακοί οργανισμοί σε άλλες χώρες, όπως η «DEUTSCHE TELEKOM» στη Γερμανία ή η «FRANCE TELEKOM» στη Γαλλία και αλλού παραμένουν υπό δημόσιο έλεγχο; Γιατί πουλάτε έναν δημόσιο οργανισμό σ’ έναν άλλο δημόσιο οργανισμό που είναι της Γερμανίας; Γιατί, προκειμένου να φτάσετε στην εκποίηση του Ο.Τ.Ε., καταργήσατε τους νόμους 2257/94 και 2843/2000, που εξασφάλιζαν τον έλεγχο του δημοσίου, όπως γίνεται στις άλλες χώρες που σας προανέφερα; Γιατί καταστρατηγήσατε την Κοινοτική Οδηγία 25/2004 που επιτάσσει τη διαδικασία της δημόσιας προσφοράς; Γιατί καταστρατηγήσατε το ν. 3049/2002 περί αποκρατικοποιήσεων στο άρθρο 6 παράγραφος 7, όπου βασικό στοιχείο είναι η διενέργεια δημόσιου διαγωνισμού; Γιατί παραβιάσατε το δικό σας ν. 3631/2008 και το άρθρο 11, όπου επιβάλλεται, ο αγοραστής να υποβάλει επενδυτικό σχέδιο;
      Σας ρώτησαν και άλλοι συνάδελφοι: Ποιο είναι το master plan του επιλεγμένου σας επενδυτή και γιατί δεν είναι προσαρτημένο στο νομοσχέδιο; Δεν γνωρίζετε, κύριε Υπουργέ, ότι η οικονομική ευρωστία ενός κράτους είναι άρρηκτα συνδεδεμένη με την πολιτική και διπλωματική του ισχύ; Κύριε Υπουργέ, σε επόμενο ταξίδι στη Ρουμανία ή στη Βουλγαρία ο κ. Αλογοσκούφης, ο κ. Χατζηδάκης ή στις άλλες Βαλκανικές χώρες, όπου δραστηριοποιείται ο Ο.Τ.Ε., δεν θα πάνε ως ισχυροί μιας ισχυρής χώρας, αλλά θα την επισκεφθούν ως φτωχοί εταίροι, αφού ο Ο.Τ.Ε. θα αποτελεί πλέον ένα ελάχιστο μέρος του χαρτοφυλακίου της «DEUTSCHE TELEKOM». 
      Είναι σαφές ότι άρον-άρον ξεπουλάτε και οι παραλείψεις σας φθάνουν στα όρια της απιστίας. Γι’ αυτό απαιτείται άμεσα η σύσταση Εξεταστικής Επιτροπής με το πρόχειρο και ατελές νομοσχέδιο που καταθέσατε, αφού στη σύμβασή του δεν προβλέπει τι θα συμβεί σε ενδεχόμενη τροποποίηση των όρων, αφού δεν απαιτείται έγκριση της Βουλής. Σας το είπαν και άλλοι συνάδελφοι. Δεν προβλέπεται πώς και πότε καταργείται η σύμβαση σε περίπτωση μη εφαρμογής των προβλεπομένων από την «DEUTSCHE TELEKOM». Δεν προβλέπεται και δεν λαμβάνεται μέριμνα για την προστασία των συμφερόντων του δημοσίου, σε περίπτωση που εφαρμοστεί ως υποχρεωτική η διαδικασία της δημόσιας πρότασης εκ μέρους της «DEUTSCHE TELEKOM». Η εξαίρεση της αποκρατικοποίησης που προβλέπει η σκόπιμη διάταξη του δικού σας νόμου είναι μη σύννομη και αντικοινωνική έναντι της Κοινοτικής Οδηγίας 25/2004. Δεν εξασφαλίζεται η ανεξαρτησία της λειτουργίας της υπηρεσίας, της εξυπηρέτησης των Ενόπλων Δυνάμεων που βρίσκεται στο κτήριο του Ο.Τ.Ε. και τίθεται σε κίνδυνο η ασφάλεια της χώρας.
      Προσέτρεξα στα Πρακτικά του 1993. Ο κ. Έβερτ λείπει, αλλά τότε, αν και το τότε σχέδιο εκποίησης του Ο.Τ.Ε. που έκανε η Νέα Δημοκρατία το δημόσιο διατηρούσε το 50% συν 1, την είχε χαρακτηρίσει ασύμφορη. Σήμερα, βεβαίως, δεν μιλάει και ούτε παρίσταται. Θα έλθει να ψηφίσει. Γιατί δεν λαμβάνετε υπ' όψιν σας αυτά που είπε ο κ. Βαρβιτσιώτης ως Υπουργός Εθνικής Άμυνας το 1993, όπου έθετε όρους και μεταξύ των άλλων απαιτούσε τέσσερα σημεία; Και καταθέτω για τα Πρακτικά της Βουλής την επιστολή του κ. Βαρβιτσιώτη και τα θέματα τα οποία έθετε.
      (Στο σημείο αυτό ο Βουλευτής κ. Νικόλαος Σηφουνάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν διασφαλίζονται οι εργασιακές σχέσεις. Δυστυχώς, η ζημιογόνος συμφωνία του ελληνικού δημοσίου με τη «DEUTSCHE TELEKOM» αποτελεί το τελευταίο επεισόδιο μιας καλά οργανωμένης επιχείρησης εκποίησης δημόσιας περιουσίας. Η Κυβέρνηση, με την τριγωνική σχέση δημόσιο-«MIG»- «DEUTSCHE TELEKOM» ωφέλησε σκανδαλωδώς τη «MIG» και τη «DEUTSCHE TELEKOM» εις βάρος του ελληνικού δημοσίου και των μικρομετόχων. Η Κυβέρνησή σας σχεδίασε και εκτέλεσε συγκεκριμένο σχέδιο σε επτά επεισόδια, προκειμένου να είναι «ώριμο» προς πώληση το «προϊόν». Η λέξη το «προϊόν» σε εισαγωγικά.
      Πρώτο επεισόδιο, καταργήσατε τους νόμους 2257 και 2843 που εξασφάλιζαν τον έλεγχο του δημοσίου και ανοίξατε την πόρτα στη «MIG». Δεύτερο επεισόδιο, αγοράσατε και κρατικοποιήσατε την ιδιωτική επιχείρηση «ΓΕΡΜΑΝΟΣ» με την εξωφρενική τιμή του 1,6 δισεκατομμυρίου. Τρίτο επεισόδιο, αγοράσατε το μειοψηφικό πακέτο, που δεν χρειαζόταν, της «COSMOTE» μέσω ενός δυσβάστακτου δανείου 2,7 δισεκατομμύρια. Τέταρτο επεισόδιο, δρομολογήσατε την εθελούσια έξοδο, που στοίχισε πάνω από 500.000.000 ευρώ, με τη συνεισφορά του ελληνικού δημοσίου πέραν του Ο.Τ.Ε., το οποίο πλήρωσαν οι Έλληνες πολίτες. Πέμπτο επεισόδιο. Πουλήσατε την κερδοφόρα «INFOTE» έναντι πινακίου φακής.
    ΄Εκτο επεισόδιο. Δρομολογήσατε την πώληση στην «DEUTSCHE TELEKOM» μέσω της «MIG», όπως αποδεικνύεται και από την ανακοίνωση του δελτίου τύπου της «MIG» 17.3.2008, το οποίο και θα σας καταθέσω. Υποθέτω ότι το έχετε κι εσείς. 
    ΄Εβδομο και τελευταίο επεισόδιο, η κατάθεση της σύμβασης που συζητάμε σήμερα. Το νομοσχέδιο αυτό δεν έχει ηθικό και συνταγματικό έρισμα, διότι παραβιάζει την εθνική και την κοινοτική νομοθεσία, ζημιώνει το ελληνικό δημόσιο το οποίο αλυσοδένεται σε μια λεόντειο σύμβαση. Η Κυβέρνηση δεν έκανε μια στρατηγική επιλογή. Το αποδεικνύει η εφημερίδα «FINANCIAL TIMES» στις 17.3.2008. Το καταθέτω επίσης για τα Πρακτικά. 
    Θα σας διαβάσω τρία σημεία: «Στη «DEUTSCHE TELEKOM» ο Ο.Τ.Ε. θα δώσει την απαραίτητη ώθηση στα οικονομικά οφέλη και αν κλείσει η συμφωνία δεν θα αλλάξει την επιβαρυμένη τύχη της γερμανικής εταιρείας». Δεύτερον, «στα 5,9 δισεκατομμύρια ευρώ δηλαδή 9,2 δισεκατομμύρια οι πωλήσεις του Ο.Τ.Ε. το 2006. Επισκιάζουν αυτά της «DEUTSCHE TELEKOM» που έφθασε τα 6,1 δισεκατομμύρια». Άλλο σημείο: «Οι πωλήσεις της «DEUTSCHE TELEKOM» έπεσαν κατά 54% το 2007». Και το τελευταίο και χειρότερο: «Σημειώνει τη λογική της  «DEUTSCHE TELEKOM» να εξασφαλίσει τον έλεγχο του Ο.Τ.Ε. για να ισχυροποιήσει την παρουσία του γερμανικού ομίλου στην κεντρική και στην ανατολική Ευρώπη».
    Και σας ερωτώ κύριε Υπουργέ: Οι Ελληνες πολίτες δεν πήραν απάντηση στην Επιτροπή. Σας έχει καταγγελθεί. Υπάρχει σύμβαση που σύναψε το ελληνικό δημόσιο από το 1974 και μετά που να μην έχει ακροτελεύτιο άρθρο που να λέει πως λύεται μια σύμβαση, όταν π.χ. μια από τις υποχρεώσεις που έχει ο αγοραστής δεν θα τις τηρεί; Υπάρχει ακροτελεύτιο άρθρο; Δεν υπάρχει. Γιατί δεν συμπεριλάβατε επίσης το στρατηγικό σχέδιο της «DEUTSCHE TELEKOM»; Τι θα κάνει στον Ο.Τ.Ε. ; Πώς βγαίνετε και λέτε ότι θα κερδίσετε αυτά τα χρήματα; Ρητά στη σύμβαση επιτρέπεται στη «DEUTSCHE TELEKOM» να πάει στο Μαυροβούνιο και στην FYROM όπου ο Ο.Τ.Ε. έχει συμφέροντα. Ρητά επίσης απαγορεύεται να έχει αρνησικυρία το ελληνικό δημόσιο σε περίπτωση που κάνει μαζικές αγορές η «DEUTSCHE TELEKOM» οπουδήποτε έχει συμφέρον ο Ο.Τ.Ε.. Δηλαδή μπορεί να πάει σε όλα τα Βαλκάνια και όπου αλλού. Στρατηγική συμμαχία θα πει. Εγώ το ελληνικό δημόσιο, ο Ο.Τ.Ε., συνεργάζομαι με την «DEUTSCHE TELEKOM», κάνω μια καινούργια εταιρεία ή ανταλλάσσουμε μετοχές, κάνουμε ένα σχέδιο επεκτάσεων επιχειρήσεων και το καταθέτουμε στο ελληνικό Κοινοβούλιο. Θα πάμε στην ανατολική Ευρώπη, στη Μέση Ανατολή κ.ο.κ. 
    Δεν υπάρχει πιο πρόχειρη σύμβαση που να έχει συζητήσει η Βουλή των Ελλήνων τα τελευταία είκοσι χρόνια που είμαι μέλος του ελληνικού λαού. 
    (Στο σημείο αυτό ο Βουλευτής κ. Νικόλαος Σηφουνάκης καταθέτει για τα Πρακτικά τα προαναφερθέντα έγγραφα (Δελτίο Τύπου της M.I.G. 17/3/08) τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, παρακαλώ να δεχθείτε να προτάξουμε κατά μερικές θέσεις το συνάδελφό μας κ. Γιαννάκη, γιατί πρέπει να παραστεί στην κηδεία της αδερφής της μητέρας του.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Αναστάσιος Νεράντζης): Το Σώμα συνεφώνησε.
     Ορίστε, κύριε Γιαννάκη, έχετε το λόγο.
     ΜΙΧΑΗΛ ΓΙΑΝΝΑΚΗΣ: Ευχαριστώ, πολύ κύριε Πρόεδρε.
     Μετά από όσα ελέχθησαν στην Επιτροπή και μετά από όσα είπαν οι συνάδελφοι που προηγήθηκαν εμού στο Βήμα, νομίζω ότι έχουν εξαντληθεί τα επιχειρήματα των παρατάξεων σχετικά με αυτή τη μεγάλη συμφωνία. Θέλω να τονίσω ότι αυτή η μεγάλη συμφωνία είναι συνεπέστατη με το πρόγραμμά μας. Δεν αιφνιδιάσαμε κανέναν, πολύ περισσότερο την αγορά. Από την πρώτη στιγμή κάποιος ενδεχομένως θα μπορούσε να μας κατηγορήσει ότι καθυστερήσαμε. Αλλά τόσο στο πρόγραμμά μας το 2004, όσο και στις τελευταίες εκλογές, σαφώς αναφέρεται τι θέλουμε να κάνουμε με τον Ο.Τ.Ε. ΄Αρα, δεν μπορεί κανένας να μας κατηγορήσει ότι είμαστε ασυνεπείς. 
     Κάθε άλλο, θα έλεγα. Τηρούμε απόλυτα το πρόγραμμά μας και έχουμε την εμπιστοσύνη του ελληνικού λαού. ΄Αλλωστε, η ίδια η κοινωνία απαιτεί από εμάς λιγότερο κράτος, αποτελεσματικότερο κράτος. Θα δείτε τις δημοσκοπήσεις. Παρ’ όλη την προπαγάνδα, τα επιχειρήματα και την πολιτική σύσσωμης της αντιπολίτευσης για τον Ο.Τ.Ε., ο ελληνικός λαός ξέρει τι σημαίνει Ο.Τ.Ε. και θέλει αποκρατικοποίηση, θέλει στρατηγική συμμαχία, θέλει ένα σύγχρονο και ισχυρό τηλεπικοινωνιακό οργανισμό δίπλα στον Ο.Τ.Ε., γιατί ο Ο.Τ.Ε. αποκτά ένα σημαντικό πλεονέκτημα.
     ΄Επειτα, είναι σε όλους γνωστό ότι η κομματικοποίηση, η αδιαφάνεια, η συντεχνιακή νοοτροπία, που υπάρχει όλα αυτά τα χρόνια στις δημόσιες επιχειρήσεις είναι ακριβώς αυτή η νοοτροπία που είναι ο μεγάλος μας αντίπαλος. Αξίζει να αναφερθώ και να τονίσω το γεγονός ότι πριν τις εκλογές του 2000 χίλιοι πεντακόσιοι συμβασιούχοι προσελήφθησαν προεκλογικά. Και θα μπορούσε ενδεχομένως κι εμάς να μας βολεύει, αν θέλαμε να λειτουργήσουμε προεκλογικά και να κάνουμε τον Ο.Τ.Ε. ένα κομματικό παραμάγαζο για να εξυπηρετήσουμε την εκλογική μας πελατεία. Παρ’ όλα αυτά, είμαστε αποφασισμένοι και υπάρχει η πολιτική βούληση ο Ο.Τ.Ε. να πάρει άλλη πορεία.
     ΄Αλλωστε και το τελευταίο σκάνδαλο της «Siemens» έχει βαθειά τις ρίζες του μέσα από τον Ο.Τ.Ε. Αυτό δεν είναι καθόλου τυχαίο. Δείχνει την απαξίωση της πολιτικής. Δείχνει ότι ο Ο.Τ.Ε., με τον τρόπο που εσείς λειτουργήσατε αυτά τα χρόνια, ήταν μια εστία αδιαφάνειας και σκανδάλων. 
     Αξίζει επίσης να αναφερθούμε στο τι λέγατε όταν ήσασταν κυβέρνηση. Ο κ. Σημίτης, οι Υπουργοί Οικονομικών του ΠΑ.ΣΟ.Κ., είχαν αναφερθεί στο θέμα του Ο.Τ.Ε. Άλλωστε, το ότι δώσατε σε ιδιώτες μετόχους του Χρηματιστηρίου τα 2/3 των μετοχών του Ο.Τ.Ε., δείχνει την προσπάθεια που κάνατε προς τη σωστή κατεύθυνση. Αλλά μόλις τα συντεχνιακά συμφέροντα των συνδικαλιστών σας αντιδρούσαν, κάνατε πίσω. 
     Και επειδή λέχθηκε από πολλούς συναδέλφους της Αξιωματικής Αντιπολίτευσης ότι κάποιες χώρες στην Ευρωπαϊκή Ένωση λειτουργούν μέσα από έναν κρατικοποιημένο τηλεπικοινωνιακό οργανισμό, θα ήθελα να επισημάνω ότι στην Πορτογαλία, στην Αγγλία, στην Ισπανία και αλλού, υπάρχει 100% αποκρατικοποιημένη τηλεπικοινωνιακή υποδομή. Αυτό δεν είναι τυχαίο. Δεν είναι τόσο σημαντικό, αν μια επιχείρηση είναι κρατική ή ιδιωτική. Το σημαντικό είναι πώς λειτουργεί, αν σέβεται τους κανόνες του ανταγωνισμού και της αγοράς κι αν είναι ωφέλιμοι στην κοινωνία και στον πολίτη. 
    ΄Επειτα, κυρίες και κύριοι συνάδελφοι, η «DEUTSCHE TELEKOM» σίγουρα δεν μας αγάπησε, σίγουρα δεν ήρθε να προσφέρει, αλλά να κερδίσει. Αυτό είναι δεδομένο. ΄Αλλωστε, το ότι δίνει 13 ευρώ παραπάνω σε κάθε μετοχή που θα αγοράσει από το δημόσιο –σήμερα η τιμή έκλεισε στο 16 και δίνει 29- δείχνει ότι προσδοκά σημαντικά κέρδη. Και είναι βέβαιο ότι όσο μεγαλύτερα είναι τα κέρδη για τον καινούργιο Ο.Τ.Ε., τόσο μεγαλύτερα θα είναι τα κέρδη και για την ελληνική κοινωνία είτε αυτά τα κέρδη προέρχονται από τη φορολογία είτε από μερίσματα. 
    Και θα θυμάστε σε ανάλογη περίπτωση, πριν λίγο καιρό, στην προηγούμενη Βουλή, τι κριτική είχαμε δεχθεί για την επένδυση της Εθνικής Τράπεζας στην Τουρκία. Και τότε μιλούσατε για σκάνδαλο καταστροφολογώντας. Όμως τα αποτελέσματα δείχνουν ότι αυτή η επιλογή της Εθνικής Τράπεζας ήταν προς τη σωστή κατεύθυνση. Γιατί σήμερα τα κέρδη της Εθνικής Τράπεζας θα ήταν πολύ λιγότερα αν δεν είχε κάνει τη συγκεκριμένη επένδυση στην Τουρκία.
    Με τη συμφωνία που σήμερα θα ψηφίσουμε διασφαλίζεται απόλυτα ο κοινωνικός έλεγχος, τόσο γιατί ο πρόεδρος θα είναι διορισμένος και άρα ελεγχόμενος από την ελληνική πολιτεία, όπως και η σύνθεση του διοικητικού συμβουλίου. Επίσης θα υπάρχει εποπτεία από τα αρμόδια όργανα. Κερδισμένος τελικά –και αυτό είναι το ζητούμενο- θα είναι ο ίδιος ο καταναλωτής, γιατί μια τέτοια αγορά, όταν λειτουργεί ανταγωνιστικά, σίγουρα είναι υπέρ του.
    Ακούστηκαν επιχειρήματα όσον αφορά την ασφάλεια για τις ΄Ενοπλες Δυνάμεις και γενικά για την ασφάλεια των τηλεπικοινωνιών. Νομίζω ότι και αυτά κατοχυρώνονται πλήρως, με την έννοια ότι μέσα από τη συμφωνία δεν αλλάζει και ισχύει ό,τι ισχύει σήμερα και αύριο. Αυτό είναι δεδομένο. Δεν υπάρχει καμμία ανησυχία, όπως και για την κάλυψη των νησιωτικών περιοχών. Εκτός από τη συγκεκριμένη σύμβαση, αυτό διασφαλίζεται και από την Ευρωπαϊκή Ένωση.
      Τέλος, κύριοι συνάδελφοι -για να κλείσω- νομίζω ότι ο ελληνικός λαός είναι αυτός που θα κρίνει τη Σύμβαση. Άλλωστε θα έχουμε τη δυνατότητα στη διάρκεια αυτής της Βουλής να φανεί το αποτέλεσμα, αν είναι θετικό ή αρνητικό. Μην έχετε καμμία αμφιβολία ότι μετά από ένα-δύο χρόνια η συγκεκριμένη Σύμβαση, αφού θα λειτουργήσει, θα δείξει τα αποτελέσματα. Κι εμείς πιστεύουμε ότι αυτά τα αποτελέσματα θα είναι θετικά για την ελληνική οικονομία, για την ελληνική κοινωνία, για τον ελληνικό λαό. Γι’ αυτό και στηρίζουμε τη συγκεκριμένη Σύμβαση. 
      Ευχαριστώ. 
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ για τη δραστική σύντμηση του χρόνου της αγορεύσεώς σας.
      Η κυρία Αθηνά - Κόρκα Κώνστα, Βουλευτής της Νέας Δημοκρατίας στο Νομό Κορινθίας, έχει το λόγο. 
      ΑΘΗΝΑ ΚΟΡΚΑ - ΚΩΝΣΤΑ: Ευχαριστώ, κύριε Πρόεδρε.
      Συζητάμε την κύρωση της Σύμβασης πώλησης μετοχών και τη συμφωνία των μετόχων μεταξύ Ελληνικού Δημοσίου και «DEUTSCHE TELEKOM». Η συμφωνία αυτή, κύριοι συνάδελφοι, θεωρώ ότι ανοίγει ένα νέο κεφάλαιο για τον Ο.Τ.Ε. με έναν από τους μεγαλύτερους και πλέον αξιόπιστους τηλεπικοινωνιακούς οργανισμούς στο εξωτερικό, στην Ευρώπη και σε παγκόσμιο επίπεδο και θα λειτουργήσει προς όφελος και εργαζομένων και καταναλωτών και γενικά της ελληνικής οικονομίας, καθ’ ότι ενισχύει τη χώρα μας σε σημαντικά διοικητικά, οικονομικά, τεχνολογικά και στρατηγικά πλεονεκτήματα, ενισχύεται ο τομέας των τηλεπικοινωνιών στην Ελλάδα και τοποθετείται η χώρα μας σε μια καλύτερη θέση στην Ευρώπη και στον κόσμο. 
      Κύριοι συνάδελφοι, για μια δεκαετία οι προηγούμενες κυβερνήσεις του ΠΑ.ΣΟ.Κ. επεδίωκαν και δεν επέτυχαν αυτό που πέτυχε η σημερινή Κυβέρνηση, δηλαδή στρατηγική συμμαχία μ’ έναν ισχυρό, αξιόπιστο στρατηγικό εταίρο για τον Ο.Τ.Ε.. 
      Να θυμίσω ότι από το 2002 αναζητούσατε, κυρίες και κύριοι συνάδελφοι του ΠΑ.ΣΟ.Κ., σαν κυβέρνηση στρατηγικό επενδυτή. Περιελαμβάνετο και στην πρότασή σας σαν Παράταξη, που είχατε πριν από το 2001. Αντίστοιχα δε, τα ποσοστά πώλησης του Ο.Τ.Ε. στην περίοδο των χρόνων διακυβέρνησής σας επικυρώθηκαν στη Βουλή των Ελλήνων, τις περισσότερες φορές και μέσω τροπολογιών. Ισχυρίζεστε δε, σήμερα μέσα σ’ αυτή την Αίθουσα ότι η χώρα μας χάνει. Και σας αναφέρω. Έχουμε οφέλη, ωφελούνται οι πολίτες; Θα πω: Ναι. Πώς ωφελούνται; Με αποτελεσματική, γρήγορη και οικονομική εξυπηρέτηση, διότι θα έχει ο Ο.Τ.Ε. πρόσβαση στην αγορά σύγχρονου εξοπλισμού για τις σημερινές συνθήκες με καλύτερους όρους. Με το γρήγορο και το φθηνό internet οι επιχειρήσεις επίσης, ιδιαίτερα οι μικρές και μικρομεσαίες, επιχειρήσεις  σε κάθε μεριά της Ελλάδος θα μπορούν να ενισχύουν την παραγωγικότητά τους, να ενισχύουν την ανταγωνιστικότητά τους με τη χρήση σύγχρονων τεχνολογιών σε φθηνότερες τιμές. Ωφελείται η χώρα μας; Θα απαντήσω: ναι. Αρχικά, να ξεκαθαρίσουμε ότι το ελληνικό δημόσιο διασφαλίζει απόλυτα -επειδή ακούγεται συνεχώς αυτό- την εθνική άμυνα, τη δημόσια τάξη και την ασφάλεια των τηλεπικοινωνιών καθ’ ότι, ό,τι ίσχυε μέχρι σήμερα θα ισχύει και από εδώ και πέρα. Δεν αλλάζει τίποτα. Εξακολουθούν όλα να ισχύουν. 
      Ελέγχει όλα τα σημαντικά οικονομικά, επιχειρηματικά και εταιρικά ζητήματα που αφορούν τον Ο.Τ.Ε.. Ενισχύεται η μελλοντική πορεία του Οργανισμού προς όφελος των απλών μετόχων και της οικονομίας. Διασφαλίζεται στο διηνεκές ο έλεγχος του δημοσίου κι αποφεύγεται ο κίνδυνος της επιθετικής εξαγοράς. Ισχυροποιείται η παρουσία του Ο.Τ.Ε. στην περιοχή της Νοτιοανατολικής Ευρώπης. Το Δημόσιο διατηρεί σημαντική μετοχική παρουσία στον Ο.Τ.Ε., γεγονός που διευκολύνει τον κοινωνικό έλεγχο. Ενισχύεται δηλαδή συνολικά ο τομέας των τηλεπικοινωνιών στην Ελλάδα και διασφαλίζεται ταυτόχρονα και το μέλλον των εργαζομένων στον Ο.Τ.Ε. καθ’ότι ισχύουν οι κανονισμοί προσωπικού και οι συλλογικές συμβάσεις εργασίας που προϋποτίθενται από την ελληνική εργατική νομοθεσία. Ταυτόχρονα εισρέουν και κεφάλαια στη χώρα μας. 
      Ακούστηκε κατά τη διάρκεια της συζήτησης από τους συναδέλφους του ΠΑ.ΣΟ.Κ. ότι πουλιέται ο Ο.Τ.Ε. και μάλιστα, όχι απλώς πουλιέται, αλλά ότι ξεπουλήθηκε έναντι πινακίου φακής. Κι αυτό δεν γίνεται σήμερα, αλλά γίνεται όλο αυτό το διάστημα, που γίνεται μια προσπάθεια παραπληροφόρησης για το περιεχόμενο της συμφωνίας, για την κυβερνητική πολιτική. Λέτε, λοιπόν: «Πουλήθηκε ο Ο.Τ.Ε.». Μα, ο Ο.Τ.Ε. δεν πουλήθηκε. Συνήψε και συνάπτει ιστορικής σημασίας για τον Οργανισμό συμφωνία, στρατηγικού χαρακτήρα, ανάμεσα στο ελληνικό δημόσιο και έναν από τους μεγαλύτερους τηλεπικοινωνιακούς οργανισμούς, τη γερμανική «DEUTSCHE TELEKOM». Δεν έγινε δηλαδή αυτό που έγινε τότε που ήσασταν εσείς Κυβέρνηση με την Ολυμπιακή, που εκχωρήσατε το μάνατζμεντ, χωρίς να κάνετε καμμία επένδυση, με αποτέλεσμα να απολαύσει τότε η τάδε εταιρία και τελικώς να αποχωρήσει χωρίς να έχει καμμία συνέπεια. Πωλείται ένα ποσοστό 3% των μετοχών και διατίθεται μάλιστα και υψηλό τίμημα και σκοπός ηνία η διασφάλιση της καλής πορείας του Οργανισμού, εξασφαλίζονται τα πλεονεκτήματα και προσφέρονται υπηρεσίες υψηλής ποιότητος αντιμετωπίζοντας τον ανταγωνισμό. 
      Θέλω επίσης για την αποκατάσταση της αλήθειας να θυμίσω αυτό. Επί των δικών σας κυβερνήσεων πουλήθηκε 66% των μετοχών του Οργανισμού, ένα ποσοστό που ήταν ευάλωτο και έναντι οποιασδήποτε επιθετικής εξαγοράς. Και χρειάστηκε τώρα η έγκαιρη και γρήγορη αντίδραση του Υπουργού Οικονομικών για να περιορίσει την περαιτέρω απόκτηση στην περίπτωση της «MIG». 
      Είπε επίσης συνάδελφος του ΠΑ.ΣΟ.Κ. κατά τη διάρκεια της συζήτησης για την πώληση του 66% ότι έγινε για να προχωρήσει ο Οργανισμός σε επενδύσεις. Μα, τότε κυρίες και κύριοι συνάδελφοι, άνοιξε μια περίοδος με μεγάλα λάθη, μια περίοδος των χαμένων ευκαιριών. Και θα θυμίσω εν τάχει κάποιες απ’ αυτές. 
      Στη Σερβία χάθηκαν ευκαιρίες εξαγοράς σε πολύ καλή τιμή. Αντίστοιχα, ο δορυφόρος κόστισε εκατόν ογδόντα εκατομμύρια ευρώ, διπλάσια χρήματα απ’ ό,τι έπρεπε. Στην Αρμενία συρρικνώθηκαν οι επενδύσεις. Στη Ρουμανία προσφέρθηκε σε πολύ καλή τιμή η εξαγορά της εκεί κινητής τηλεφωνίας, αλλά αρνήθηκε ο Ο.Τ.Ε.. Αντίστοιχα, μεταβιβάστηκαν το 2001 σε θυγατρική του Ο.Τ.Ε., την Ο.Τ.Ε. ESTATE, διάφορα ακίνητα για να πληρώνεται εν συνεχεία ενοίκιο. Προσελήφθησαν πριν από το 2004 1600 περίπου άτομα συμβασιούχοι, αρκετοί, μη έχοντας καμμία σχέση με τις τηλεπικοινωνίες. Δημιουργήθηκε δηλαδή ένα πλεόνασμα προσωπικού που είχε επιπτώσεις στον προϋπολογισμό.
      Επίσης, ισχυρίζεστε ότι δεν κερδίζει τίποτα το δημόσιο. Θα εισπράξει αυτά τα χρήματα, τα 442,3 εκατομμύρια ευρώ. Αλλά τα οφέλη είναι πολύ περισσότερα, γιατί εξασφαλίζει αυξημένα δικαιώματα στον Ο.Τ.Ε., μεγαλύτερα από αυτά που εξασφάλιζε η καταστατική μειοψηφία του 34%. Δηλαδή τον έλεγχο των θέσεων των διοικήσεων τον έχει, καθώς και το βασικό δικαίωμα της αρνησικυρίας. Θωρακίζεται ο Ο.Τ.Ε. από οποιαδήποτε επιθετική εξαγορά, εκσυγχρονίζεται με την τεχνογνωσία που θα προσφέρει ο νέος στρατηγικός εταίρος.
      Υπάρχει κι ένα άλλο επιχείρημα, ότι επιβαρύνονται οι καταναλωτές. Όχι. Είναι ανακρίβεια. Οι καταναλωτές θα έχουν καλύτερες τιμές, καλύτερη ποιότητα υπηρεσιών, εκσυγχρονισμό υπηρεσιών, που τον έχουν πάρα πολύ ανάγκη. Η Κυβέρνηση φυσικά δεν πουλάει –ειπώθηκε κι αυτό- για να καλυφθούν ελλείμματα από τον προϋπολογισμό, αλλά να κατευθυνθούν σε εξυπηρέτηση του δημοσίου χρέους αυτά τα χρήματα. Και να θυμίσω ότι το δημόσιο χρέος εσείς κι οι δικές σας κυβερνήσεις κατ’ ουσίαν το εκτινάξατε σε δυσθεώρητα ύψη και φέρατε τη χώρα σε αυτή την κατάσταση. 
      Επίσης, ειπώθηκε ότι «δίνετε το μάνατζμεντ και δεν παίρνετε τίποτα.» Είναι λάθος κι αυτό. Ο στρατηγικός εταίρος παρέχει στον Ο.Τ.Ε. σπουδαία τεχνογνωσία, οικονομικά και στρατηγικά πλεονεκτήματα και ενισχύει και το ρόλο του Ο.Τ.Ε. και της ελληνικής οικονομίας. Η συμφωνία αυτή ολοκληρώθηκε μετά από μακρές και δύσκολες διαπραγματεύσεις, με αποτέλεσμα που ήταν σύμφωνο με το κυβερνητικό πρόγραμμα της Νέας Δημοκρατίας που μιλούσε για το ποσοστό μεταβίβασης για να προχωρήσει ο Ο.Τ.Ε. με κατάλληλο μάνατζμεντ στο κατάλληλο χρόνο. Αυτό που είπαμε, λοιπόν, στον ελληνικό λαό κι αυτό που ενέκρινε με την ψήφο του αυτό κι έγινε. Αυτή η πολιτική απόφαση εφαρμόζεται. 
      Καταλήγοντας, θέλω να πω ότι αποδεικνύεται για μια ακόμη φορά ότι με τις μεταρρυθμίσεις των τελευταίων χρόνων η χώρα μας έχει γίνει μια χώρα που προσελκύει επενδύσεις με μεγάλη σημασία και για την πρόοδό της και για την οικονομία της, φέρνοντάς την στο επίκεντρο. Και η Κυβέρνηση φυσικά είναι συνεπέστατη στις δεσμεύσεις της και κινείται σ’ αυτή την κατεύθυνση. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, γιατί τηρήσατε το χρόνο.
      Ο Βουλευτής του Λαϊκού Ορθόδοξου Συναγερμού κ. Άδωνις Γεωργιάδης έχει το λόγο. 
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Ευχαριστώ, πολύ κύριε Πρόεδρε.
      Άκουσα με προσοχή την προλαλήσασα συμπαθεστάτη συνάδελφο, από την ομιλία, της οποίας συγκράτησα δύο επιχειρήματα. Το πρώτο ήταν ότι και το ΠΑ.ΣΟ.Κ. εκινείτο προς αυτή την ίδια σωστή κατεύθυνση της ιδιωτικοποιήσεως του Ο.Τ.Ε.. 
      Ξέρετε και χθες στη συζήτηση για το δημοψήφισμα τα κυρίως επιχειρήματα των συναδέλφων της Νέας Δημοκρατίας ως προς το γιατί δεν κάνουμε δημοψήφισμα ήταν ότι δεν κάνουμε δημοψήφισμα, γιατί δεν έκανε και το ΠΑ.ΣΟ.Κ. όλα αυτά τα χρόνια δημοψήφισμα. Θέλω να κάνω μια ερώτηση στους συναδέλφους της  Νέας Δημοκρατίας. Σας περνάει ποτέ από το μυαλό η ιδέα ότι το ΠΑ.ΣΟ.Κ. μπορεί να έκανε λάθος κι ότι το ΠΑ.ΣΟ.Κ. δεν πρέπει να είναι παράδειγμα προς μίμηση, αλλά παράδειγμα προς αποφυγήν; Μου κάνει τρομερή εντύπωση το ότι για να στηρίξει η Νέα  Δημοκρατία την πολιτική της καταξίωση πρέπει να μοιάζει με το ΠΑ.ΣΟ.Κ. σε κάθε θέμα. Πρόκειται περί πολιτικού μαζοχισμού. 
      Πρέπει επίσης να πω και κάτι ακόμα. Συγκράτησα την εξής φράση που είπατε, η οποία νομίζω ότι ήταν εξαιρετική. Θα μπορούσε να υπάρχει σε σκηνή καρτούν. Είπατε ότι ο Υπουργός Οικονομίας κ. Αλογοσκούφης εξαιρετικά ταχύτατα, με γρήγορα αντανακλαστικά αντιμετώπισε την επιθετική εξαγορά της «MIG». 
     Κυρία συνάδελφε, μάλλον δεν ήσασταν παρούσα το πρωί, όταν ρωτήσαμε τον κ. Αλογοσκούφη τι έκανε όταν το Σεπτέμβριο η «MIG» ανακοίνωσε ότι μπαίνει ως επενδυτής στον Ο.Τ.Ε. και ότι δεν θέλει να πάρει το μάνατζμεντ. Ο κ. Αλογοσκούφης μας είπε, ο ίδιος, ότι πράγματι, όταν το άκουσε το Σεπτέμβριο, έδωσε στους συμβούλους του την εντολή να αντιμετωπίσουν το θέμα και το Δεκέμβριο αποφάσισε να κάνει την παρέμβαση. 
     Σ’ αυτούς τους τρεις μήνες, η «MIG» πήγε από το 10% στο 20%. Πόσο γρήγορη αντιμετώπιση είναι αυτή του κυρίου Υπουργού; Αυτός δεν είναι Υπουργός! Αυτός είναι μάγος! Κατάφερε τόσο γρήγορα να πάει τη «MIG» από το 10% στο 20%! 
     Μα, τώρα σοβαρά μιλάμε; Αυτά είναι τα γρήγορα αντανακλαστικά; Δηλαδή, τα αργά αντανακλαστικά ποια θα ήταν; Να πάει η «MIG» στο 100%; Πρέπει να μιλάμε με μία στοιχειώδη σοβαρότητα. 
     Τα παίρνουμε, λοιπόν, με τη σειρά. Το ΠΑ.ΣΟ.Κ. βεβαίως, είναι το τελευταίο κόμμα που δικαιούται να κάνει κριτική γιατί βαρύνεται με πολλά εγκλήματα, ακόμα και στον Ο.Τ.Ε. Και να πούμε ποια είναι τα εγκλήματα: Όταν έπεσε η κυβέρνηση Μητσοτάκη το 1993, είχατε κατεβάσει τον κόσμο στους δρόμους για να μην πουληθεί ο Ο.Τ.Ε. και με το που ανεβήκατε στην εξουσία ξεκινήσατε να πουλάτε μετοχές του Ο.Τ.Ε.. Βεβαίως, δεν έχετε την αξιοπιστία σήμερα προς τον ελληνικό λαό να μιλήσετε για την ιδιωτικοποίηση. Έχετε μειωμένη αξιοπιστία. Τώρα που ξεκινήσατε στο σωστό δρόμο με τη διαγραφή Σημίτη, μπορεί σιγά-σιγά να αποκτήσετε πάλι αξιοπιστία. Όσο μακρύτερα από το Σημίτη, τόσο το καλύτερο. 
     Όμως, πρέπει να πούμε και την αλήθεια, κύριε Υπουργέ. Άκουσα και τον κ. Μανώλη με πολύ μεγάλη προσοχή. Ο κ. Μανώλης πρέπει να είναι το τραγικό πρόσωπο της ιστορίας. Είναι ο Οιδίπους της ιστορίας, διότι προσπάθησε εδώ πέρα να μας πει για ποιο λόγο υπερψηφίζει μία συμφωνία, την οποία δεν θέλει να υπερψηφίσει. Και πού στήριξε το επιχείρημά του; Λέει ότι από τη στιγμή που πούλησε το ΠΑ.ΣΟ.Κ. το 51% του Ο.Τ.Ε., στην ουσία είχε ιδιωτικοποιηθεί ο Ο.Τ.Ε.. Άρα, τι να κάνει η Νέα Δημοκρατία, αφού είχε πουλήσει το «κακό ΠΑ.ΣΟ.Κ.» το 51%; 
     Ο κ. Μανώλης φυσικά μπορεί να μη γνωρίζει ο άνθρωπος, αλλά το γνωρίζουμε όλοι όσοι έχουμε ασχοληθεί λίγο με το χρηματιστήριο, ότι ποτέ δεν μπορεί μία επιχείρηση του μεγέθους του Ο.Τ.Ε. να πέσει θύμα επιθετικής εξαγοράς, όσο διατηρεί το 34%, διότι πάρα πολύ απλά δεν υπάρχει κανένας επενδυτής στον κόσμο που θα ξοδέψει αυτά τα δεκάδες δισεκατομμύρια ευρώ για να μπει σε μια εταιρεία, όπου θα πρέπει να συναλλάσσεται μ’ έναν μέτοχο που θα μπορεί «να του κάνει τη ζωή ποδήλατο». 
     Στην πραγματικότητα, όταν κάποιος επενδυτής θέλει να προχωρήσει σε επιθετική εξαγορά μιας εταιρείας, αυτό που κάνει είναι να ψάχνει να βρει εταιρείες που είναι κάτω από το 34% και αυτές πάει και χτυπάει. Άρα, το σημείο στο οποίο δεν έχει απαντήσει η Κυβέρνηση είναι το εξής: Όταν ελήφθη η απόφαση να περάσουμε από το 34% και να πάμε κάτω από την καταστατική μειοψηφία, τότε όταν πήρατε, κύριε Υπουργέ, αυτήν την απόφαση, γνωρίζατε ότι μπαίνει ο Ο.Τ.Ε. στον κίνδυνο της επιθετικής εξαγοράς; Πέρασε από το μυαλό κανενός από την Κυβέρνηση ή από το μυαλό των συμβούλων αυτού του ταχυτάτου σε αντανακλαστικά Υπουργού ότι, χάνοντας την καταστατική μειοψηφία, είναι πιθανόν να πέσετε θύμα επιθετικής εξαγοράς; 
     Το συζητούσα με το συνάδελφό μου, τον κ. Μάκη Βορίδη, που είναι και πιο υποψιασμένος από μένα λόγω νομικής ιδιότητας, εάν επρόκειτο περί απλής ανοησίας ή επρόκειτο περί σκοπιμότητος. Και η κατάληξη είναι ότι επρόκειτο περί σκοπιμότητος. Κάτι δεν μας έχετε εξηγήσει εδώ. Εφόσον δεν θέλατε την επιθετική εξαγορά –αυτό είναι το ερώτημα, έτσι λέτε- και θέλατε να πάτε σε στρατηγικό επενδυτή –εγώ να το δεχτώ καλόπιστα- γιατί χάσατε το ποσοστό της καταστατικής μειοψηφίας, το οποίο σας καθιστούσε αυτομάτως ευάλωτους σε επιθετική εξαγορά, άρα στην κάθε «MIG»; 
     Κύριε Υπουργέ, άκουσα προηγουμένως το συνάδελφο κ. Σηφουνάκη, ο οποίος έθεσε μία σειρά σοβαρών ερωτημάτων. Είναι λίγο λυπηρό για το κοινοβουλευτικό μας σύστημα το εξής γεγονός: Ερχόμαστε εδώ οι Βουλευτές και θέτουμε συγκεκριμένα ερωτήματα, όπως αυτό που σας λέω τώρα, με βάση δηλαδή ποιο σκεπτικό: Ενώ δεν θέλατε επιθετική εξαγορά και ψάχνατε στρατηγικό επενδυτή, αποφασίσατε να πουλήσετε μετοχές κάτω από το όριο της καταστατικής μειοψηφίας. Είναι συγκεκριμένο το ερώτημα και κλειδί στην όλη ιστορία. Ενώ, λοιπόν, έχετε συγκεκριμένα ερωτήματα και από μένα και από τόσους άλλους συναδέλφους, δεν απαντάτε σε κανένα από αυτά τα ερωτήματα, αλλά ανεβαίνετε πάνω στο Βήμα και παίζετε μία κασέτα, την ομιλία που σας έχουν γράψει, προφανώς κάποιοι σύμβουλοί σας, απαξιώνοντας να απαντήσετε στα ερωτήματα. Και ξέρετε, αυτό είναι πάρα πολύ λυπηρό για τη δημοκρατία μας. Εγώ, ως νέος Βουλευτής, θλίβομαι, σκεπτόμενος ότι ερχόμαστε εδώ, λέει ο καθένας το μονόλογό του και δεν έχουν τη διάθεση οι Υπουργοί, ακόμα και σ’ ένα τόσο σοβαρό θέμα, απλώς να απαντήσουν και να δώσουν μία λογική εξήγηση. 
     Ένα δεύτερο ερώτημα είναι το εξής: Γιατί χρειάστηκε να περάσουν τρεις μήνες, από το Σεπτέμβριο μέχρι το Δεκέμβριο, για να κλείσετε την πόρτα στον κ. Βγενόπουλο και να του δώσετε την ευκαιρία να πάει από το 10% στο 20%; Έχετε εξήγηση γι’ αυτό; Υπάρχει εξήγηση; Έχετε να πείτε κάτι; Αυτά είναι τα σημαντικά που ενδιαφέρουν και όχι να λέμε ο καθένας την κασέτα του. 
     Συμβαίνει το εξής περίεργο με αυτή τη λογική του να μην απαντάει ποτέ κανένας από την Κυβέρνηση σε κανένα ερώτημα κανενός Βουλευτού: Χθες κάναμε εδώ τη συζήτηση για το δημοψήφισμα. Και εγώ είχα αναλύσει την ετυμολογία της λέξεως «δημοκρατία» εκ του «δήμου» και του «κράτους», εκ της πλειοψηφίας του λαού δηλαδή και του κράτους, της εξουσίας. Προφανώς, τείνω να πιστέψω ότι για την Κυβέρνηση της Νέας Δημοκρατίας είναι λανθασμένη αυτή η ετυμολογία, διότι αν ανοίξετε ένα έγκριτο λεξικό της ελληνικής –όποιο θέλετε, του Σταματάκου, του LIDDLE & SCOTT ή όποιο άλλο θέλετε- θα δείτε ότι, δυστυχώς για μας, κάτω από τη λέξη «δήμος» που είναι η πλειοψηφία του λαού και οι πολίτες, ακριβώς με ήτα και όμικρον υπάρχει και η λέξη «δημός» που είναι το λίπος των χοίρων, των παχυδέρμων δηλαδή. Και εσείς φαίνεται ότι ετυμολογείτε την ελληνική δημοκρατία από το κράτος των παχυδέρμων και όχι από το κράτος του λαού, γιατί μόνο αυτοί που έχουν πολύ λίπος ακούνε ερωτήματα και κάνουν ότι δεν συμβαίνει τίποτα. 
     Εμείς θέλουμε, λοιπόν, σ’ αυτό το τόσο μεγάλο θέμα που είναι ο Ο.Τ.Ε., να μας απαντήσετε σε συγκεκριμένα ερωτήματα, τα οποία είναι τρία. Πρώτον, ποιος έλαβε την απόφαση και γιατί να χάσει το ελληνικό δημόσιο τα δικαιώματα της καταστατικής μειοψηφίας; Και αυτός θα λογοδοτήσει, εφόσον λόγω της αποφάσεως του ο Ο.Τ.Ε. έγινε θύμα επιθετικής εξαγοράς; 
     Δεύτερον, για ποιο λόγο καθυστέρησε ο κ. Αλογοσκούφης –ο κατά τα άλλα με ταχύτατα αντανακλαστικά- και χρειάστηκε τρεις μήνες και έδωσε την ευκαιρία στον κ. Βγενόπουλο από το 10% να πάει στο 20%; 
     Τρίτον, θέλουμε συγκεκριμένη απάντηση σχετικά με το τι κερδίζει οι Ο.Τ.Ε. από την «DEUTCHE TELEΚOM», γιατί δεν είναι αποκρατικοποίηση. Αποκρατικοποίηση σημαίνει ότι βγαίνει από το κράτος. Εδώ είναι αποεθνικοποίηση, δηλαδή βγαίνει από το ελληνικό κράτος και πάει στο γερμανικό κράτος. Άρα, δεν είναι ούτε αποκρατικοποίηση. 
     Απαντήστε μας στα συγκεκριμένα ερωτήματα, να μας πείσετε, για να σας χειροκροτήσουμε. 
     Ευχαριστώ πολύ. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ. 
     Το λόγο έχει ο Βουλευτής του ΠΑ.ΣΟ.Κ. κ. Δημήτριος Κουσελάς. 
     Ορίστε, κύριε Κουσελά, έχετε το λόγο. 
     ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, ένα είναι το ερώτημα, στο οποίο δεν έχει απαντήσει η Κυβέρνηση της Νέας Δημοκρατίας, ένα μήνα τώρα που διεξάγεται αυτή η συζήτηση: Γιατί, κύριε Υπουργέ, πουλάτε τον Ο.Τ.Ε.; Δεν υπάρχει κανένα επιχείρημα που να δικαιολογεί αυτό το ξεπούλημα. Γι’ αυτό και η Κυβέρνηση καταφεύγει σε μία σωρεία από ασύστολα ψέματα, προκειμένου να θολώσει τα νερά και να δικαιολογήσει τα αδικαιολόγητα. 
     Ψέμα πρώτο: Μιλάει η Κυβέρνηση για στρατηγικό σύμμαχο, ενώ επιλέγει στρατηγικό επενδυτή. Ο κ. Σουφλιάς, στις 3/2/2004, περιέγραφε ποιος είναι ο στρατηγικός σύμμαχος, λέγοντας ότι είναι εκείνος που θα αγοράσει το 5% έως 7%, χωρίς την εκχώρηση του μάνατζμεντ. Η ακριβής έκφρασή του ήταν «δεν λέμε ότι θα πάμε σε στρατηγικό επενδυτή και σε μάνατζμεντ εκτός ελέγχου του δημοσίου». Με τη σύμβαση την οποία υπογράφετε, εκχωρείτε το 25% των μετοχών, αλλά εκχωρείτε και το μάνατζμεντ στη «DEUTCHE TELECOM». 
     Ψέμα δεύτερο: Ισχυρίζεται η Κυβέρνηση ότι η πώληση του Ο.Τ.Ε. ήδη είχε γίνει από το ΠΑ.ΣΟ.Κ. πριν από το 2004. Σκόπιμα, βέβαια, η Κυβέρνηση συγχέει τη μετοχοποίηση με την ιδιωτικοποίηση, αποσιωπώντας ότι το ΠΑ.ΣΟ.Κ. άντλησε κεφάλαια, προκειμένου ο Ο.Τ.Ε. να επεκταθεί και να κάνει τις τεράστιες επενδύσεις που έκανε στα Βαλκάνια από το Χρηματιστήριο. Όμως, με δύο νόμους τους οποίους έκανε, θωράκισε τον έλεγχο του δημοσίου στον Ο.Τ.Ε., με το ν. 2843/2000 και με το ν. 2257/1994.
     Μέχρι που τους κατήργησε η Κυβέρνηση το 2006, κανένας δεν σκέφθηκε ή δεν μπορούσε να διανοηθεί ότι θα έκανε επιθετική εξαγορά του Ο.Τ.Ε.. Όταν καταργήθηκαν αυτοί οι νόμοι, τότε άνοιξε η όρεξη στη «MIG» και στον κ. Βγενόπουλο, προκειμένου να ξεκινήσουν να αγοράζουν μετοχές. 
      Ψέμα τρίτο. Kύριε Υπουργέ, μιλάτε για εισροή 1,3 δισεκατομμυρίου ευρώ από τη σύμβαση, ενώ οι πάντες γνωρίζουν ότι το μεγαλύτερο τμήμα αυτού του ποσού το εισέπραξε η «MIG». Το ελληνικό δημόσιο εισέπραξε ως υπερτίμημα μόνο 140.000.000 ευρώ, δηλαδή τα κέρδη του πρώτου τριμήνου του 2007, ενώ κανείς δεν μπήκε στον κόπο να εκτιμήσει την ανεκτίμητη, την τεράστια περιουσία με τις κρυφές υπεραξίες που έχει ο Ο.Τ.Ε.. 
      Τέταρτο ψέμα. Ακούσαμε κατά κόρον τα υποτιθέμενα οφέλη για τους πολίτες. Οι πολίτες, αγαπητοί συνάδελφοι, όχι μόνο δεν θα έχουν οφέλη, αλλά θα ζημιωθούν και μάλιστα πάρα πολύ, από τι στιγμή που ο έλεγχος των αποφάσεων σε ό,τι αφορά την άσκηση της τιμολογιακής πολιτικής δεν θα ανήκει πλέον στο ελληνικό δημόσιο αλλά στην «DEUTSCHE TELEKOM». Είναι ψέμα και αποδείχθηκε στην ακροαματική διαδικασία ότι η Εθνική Επιτροπή Τηλεπικοινωνιών και Ταχυδρομείων δεν έχει τέτοια δυνατότητα. Η μόνη αρμοδιότητα που έχει, είναι να εποπτεύει για μονοπωλιακές πρακτικές και τίποτα άλλο.
      Ψέμα πέμπτο. Λέτε ότι θα ωφεληθούν, δήθεν, οι εργαζόμενοι. Μα, αν οι εργαζόμενοι ωφελούνταν, δεν θα ήταν σήμερα μαζικά στο δρόμο. Γνωρίζετε πολύ καλά ότι το άρθρο 15 της Σύμβασης ανοίγει τον ασκό του Αιόλου και για την απασχόληση, αλλά και για το σύνολο των εργασιακών τους δικαιωμάτων. 
      Ψέμα έκτο. Λέτε ότι πρόκειται –δήθεν- για μια διμερή συμφωνία μεταξύ του ελληνικού δημοσίου και της «DEUTSCHE TELEKOM». Όμως, η συμφωνία είναι τριμερής. Είναι μεταξύ της «DEUTSCHE TELEKOM», της «MIG» και του ελληνικού δημοσίου.
      Στη σελίδα 12 γίνεται λόγος για συμφωνία αγοράς ποσοστού πάνω από το 20% και όχι για το 3% που πουλάει το Δημόσιο. 
      Στο άρθρο 4 τίθεται ως προϋπόθεση για την ολοκλήρωση της Συμφωνίας να έχει αποκτήσει η «DEUTSCHE TELEKOM» τις πρόσθετες μετοχές από την «MIG». Μάλιστα, αναφέρεται πως αν δεν τις αποκτήσει έως τις 30 Μαΐου, η σύμβαση λήγει αυτοδικαίως. Αυτό είναι ένα πραγματικά αμαρτωλό και αδιαφανές «τρίγωνο» και δεν υπάρχει καμμία, μα καμμία, διμερής συμφωνία.
      Ψέμα έβδομο. Λέτε ότι η συμφωνία προστατεύει τα συμφέροντα των μετόχων και του ελληνικού δημοσίου. Αγαπητοί συνάδελφοι, είναι μια αδιαφανής και ετεροβαρής συμφωνία σε βάρος και των μετόχων και του ελληνικού δημοσίου. Οι χιλιάδες μικρομέτοχοι αδικούνται και αδικούνται κατάφωρα, από τη στιγμή που στα πλαίσια της συμφωνίας χάνουν το δικαίωμά τους να πουλήσουν στην τιμή των 26 ευρώ ανά μετοχή. 
      Ταυτόχρονα, δεν χάνουν μόνο οι μικρομέτοχοι, κάτι που είναι μια πρόκληση αυτής της συμφωνίας σε βάρος τους, αλλά χάνει, και μάλιστα πάρα πολλά, η ίδια η χώρα μας. Διότι χάνει μιας στρατηγικής σημασίας επιχείρηση, η οποία ήταν μοχλός οικονομικής ανάπτυξης, αλλά θα έλεγα και οικονομικής διπλωματίας σε ολόκληρο τον ευαίσθητο και νευραλγικό χώρο των Βαλκανίων. Την εκχωρείτε στην «DEUTSCHE TELEKOM» και στους Γερμανούς. Χάνει ένα βασικό πόλο, ένα βασικό πόλο έρευνας, καινοτομίας, αλλά και τεχνογνωσίας που είχε αποκτήσει εξαιτίας μιας σωστής στρατηγικής, αλλά και των θυσιών που έκανε ο ελληνικός λαός.
      Δεν πουλάτε, κυρίες και κύριοι συνάδελφοι, μια οποιαδήποτε επιχείρηση! Δεν πουλάτε το περίπτερο της γειτονιάς, για να μιλήσω έτσι! Πουλάτε μια  τεράστια κοινωνική και δημόσια περιουσία. Και την πουλάτε έναντι πινακίου φακής! Και το μεγάλο ερώτημα είναι το εξής: Ποιος σας έδωσε αυτό το δικαίωμα; Ποιος σας δίνει το δικαίωμα να προχωρήσετε σε μια τέτοια εκποίηση; Σε κανένα, μα σε κανένα άρθρο της συμφωνίας δεν προβλέπεται επιχειρησιακό επενδυτικό πρόγραμμα για την ανάπτυξη στο επόμενο χρονικό διάστημα του Ο.Τ.Ε. Και δεν προβλέπεται και καμμία, μα καμμία ασφαλιστική δικλείδα! Για ποια επένδυση, λοιπόν, μας μιλάτε ότι θα κάνουν οι Γερμανοί; Ποια επένδυση; Είναι επένδυση η πώληση, η εκποίηση, το ξεπούλημα, όταν δεν υπάρχει ούτε καν επενδυτικό σχέδιο; 
      Αντίθετα, η συμφωνία αποδέχεται τη διάλυση –και σας το είπαν πολλοί συνάδελφοι- των δικών μας θυγατρικών κινητής τηλεφωνίας και στα Σκόπια και στο Μαυροβούνιο, γιατί εκεί θα επεκταθεί η «DEUTSCHE TELEKOM», η οποία έχει τα δικά της συμφέροντα. 
      Με τη συμφωνία αυτή, κύριοι συνάδελφοι της Νέας Δημοκρατίας, αγαπητοί συνάδελφοι Βουλευτές, αναλαμβάνετε τεράστιες ευθύνες απέναντι στον ελληνικό λαό. Και η Βουλή, κύριε Υπουργέ, δεν πρόκειται να παράσχει κανενός είδους νομική προστασία, όσους νόμους και αν κάνετε. 
      Σκεφθείτε ιδιαίτερα, αγαπητοί συνάδελφοι της Νέας Δημοκρατίας –και μιλάω ιδιαίτερα για όσους προέρχονται από το χώρο του Ο.Τ.Ε., όπως για τον αγαπητό φίλο Γιάννη Μανώλη- ότι αυτοί που σας εξέλεξαν και σας έστειλαν εδώ, δεν είναι οι μέτοχοι της «DEUTSCHE TELEKOM», αλλά ο ελληνικός λαός, οι Έλληνες πολίτες, οι εργαζόμενοι που στήριξαν ορισμένους από εσάς. 
      Εάν αυτά δεν τα λάβετε υπ' όψιν, θα είστε ανεπανόρθωτα, θα έλεγα, εκτεθειμένοι απέναντι στον ελληνικό λαό τον οποίο εξαπατήσατε και υφαρπάξατε την ψήφο του! Πουθενά δεν είπατε ότι θα προχωρήσετε σε τέτοιου είδους ξεπούλημα και τώρα αυτό το κάνατε πράξη! 
      Να είστε σίγουροι ότι ο ελληνικός λαός δεν θα το ξεχάσει και δεν θα σας το συγχωρήσει ποτέ! 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κι εμείς ευχαριστούμε.
      Από την Κοινοβουλευτική Ομάδα του Κ.Κ.Ε. μάς απεστάλη επιστολή, σύμφωνα με την οποία ορίζεται ως ειδικός αγορητής στο παρόν σχέδιο νόμου ο Βουλευτής κ. Καραθανασόπουλος. 
      Το λόγο έχει ο Βουλευτής του ΠΑ.ΣΟ.Κ. στο Νομό Ξάνθης κ. Σγουρίδης.
      Κύριε Σγουρίδη, έχετε το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Εγώ, κυρίες και κύριοι συνάδελφοι, δεν θα ρωτήσω, αλλά θα μιλήσω με όρους αγοράς και θα αποδείξω γιατί καταψηφίζω αυτή τη σύμβαση, μια σύμβαση που εκχωρεί το μάνατζμεντ του Ο.Τ.Ε. και αποτελεί μια κακή συμφωνία. Είναι μια συμφωνία στην οποία σύρθηκε η Κυβέρνηση, χωρίς καμμία διαπραγματευτική ισχύ. Έτσι, υπέκυψε η Κυβέρνηση σε ό,τι συνέφερε τους Γερμανούς. 
      Φυσικά, όλα αυτά, κυρίες και κύριοι συνάδελφοι, ξεκίνησαν από τους υπερφίαλους χειρισμούς του κ. Αλογοσκούφη που τον οδήγησαν σε λάθη που δεν θα έκανε ούτε πρωτοετής φοιτητής του «London School of Economics». 
      Πίσω από μια λεπτομερή και καλογραμμένη αιτιολογική έκθεση, η οποία είναι πολιτικό κείμενο, κρύβεται έντεχνα ότι η κατρακύλα του Ο.Τ.Ε. για την πώληση του μάνατζμεντ ξεκίνησε τον Ιούλιο του 2007, όταν η Κυβέρνηση αποφάσισε να πουλήσει το 10,7% των μετοχών και από το 38,7% των μετοχών που παρέδωσε στην Κυβέρνηση  το ΠΑ.ΣΟ.Κ. -και με το νόμο που ψήφισε το έτος 2000 είχε βάλει ως όριο ασφαλείας το 33,3%- να το φτάσει στο 28%. 
      Ρώτησα τον κ. Βγενόπουλο –και δεν ρωτάω τυχαία, όταν θέλω κάτι το οποίο θεωρώ ότι είναι σημαντικό- το εξής: «Πότε σας άνοιξε η όρεξη να αγοράσετε μετοχές;» Ο κ. Βγενόπουλος μου απάντησε «Όταν το ελληνικό δημόσιο έχει πέσει κάτω από το 28%».
      Για του λόγου το αληθές, στις 16 Αυγούστου 2007 άρχισαν οι πρώτες αγορές από τον κ. Βγενόπουλο -από την «MARFIN»- σε 5,3% και στις 7 Δεκεμβρίου του 2007 εν μέσω πυρκαγιών, προεκλογικής περιόδου, εκλογών κ.λπ. κατέληξε στο 18,5%.
      Όταν, λοιπόν, κύριοι της Κυβέρνησης, αποφασίσατε να πουλήσετε το 10,7% των μετοχών, δεν καταλάβατε ότι χάσατε το άυλο δικαίωμα του μάνατζμεντ; Δεν το καταλάβατε; Δεν καταλάβατε ότι χάσατε τον αέρα του μαγαζιού; Εδώ, ο τελευταίος που έχει ένα μαγαζί γωνία και θέλει να πουλήσει, πρώτα τον αέρα πουλάει. Εσείς χάσατε το μάνατζμεντ από τα χέρια σας. Χάσατε τον αέρα το μαγαζιού! Χάσατε «τα ασημικά της οικογένειας»! Κατηγορούσατε το ΠΑ.ΣΟ.Κ. ότι πούλησε τα ασημικά της οικογένειας, τα οποία δεν πούλησε. Όμως, εσείς τα χάσατε στο δρόμο, σας έπεσαν στο δρόμο! Και αυτό έγινε είτε από άγνοια της επιστήμης -του κυρίου καθηγητή- ή από ύποπτη ανικανότητα.
      Για του λόγου μου το αληθές, όλες οι εταιρείες που αποφασίζουν να συμβληθούν με στρατηγικό επενδυτή, αποτιμούν την προίκα τους. Αποτιμούν και καταγράφουν την περιουσία τους, σύμφωνα με τα διεθνή λογιστικά πρότυπα. Καταγράφουν την υλική περιουσία -που εν προκειμένω για τον Ο.Τ.Ε. είναι τα ακίνητα και τα δίκτυα- και την άυλη περιουσία, αυτό που λέμε «good will» στο εξωτερικό, που είναι τα δικαιώματα, το «brand name», η διείσδυση που έχει η εταιρεία.
	Η Δ.Ε.Η., η Εταιρεία Τουριστικών Ακινήτων, αυτούς που κάποτε επί ΠΑ.ΣΟ.Κ. τους κατηγορούσατε για «λαδωμένους ποντικούς», το έπραξαν. Πείτε μου εσείς γιατί δεν το πράξατε. Πού υπάρχει η αποτίμηση της περιουσίας του Ο.Τ.Ε.; Και μη μου πείτε ότι η αγορά αποτιμά την περιουσία. Γιατί θα σας πω ότι, άλλο στιγμιαία εκτίμηση μέσα στο Χρηματιστήριο και άλλο ρευστοποίηση. Διότι, όταν πουλάτε το management, ρευστοποιείτε. Και είναι άλλη η αξία της περιουσίας, όταν ρευστοποιείτε. 
	Έρχομαι τώρα στις συμβάσεις. Κατ’ αρχήν, οι συμβάσεις είναι καλογραμμένες και αυτό δείχνει ότι η Ελλάδα απέκτησε τεχνογνωσία στο θέμα του να φτιάχνει τέτοιες συμβάσεις. Αυτό είναι κατάλοιπο από την περίοδο του ΠΑ.ΣΟ.Κ.. Όμως, όπου βάζετε, κύριοι, το πολιτικό σας δάκτυλο, υπάρχει σκοπιμότητα. Και θα σας πω πού ακριβώς. 
	Έρχομαι στην πρώτη σύμβαση, στη σύμβαση «Πώληση των Μετοχών». Στο προοίμιο, στα εδάφια ε΄ και η΄, περνάτε αθόρυβα ότι η διαδικασία έγινε με το νόμο για τις αποκρατικοποιήσεις. Και όλοι λένε: «Ε, με το νόμο για τις αποκρατικοποιήσεις έγινε, ρε παιδί μου, αυτό το πράγμα! Αθώο είναι.». 
	Όμως, δεν είναι αθώο, κύριοι συνάδελφοι. Γιατί; Γιατί ο νόμος για τις αποκρατικοποιήσεις γίνεται κατ’ εξαίρεση των συνήθων διατάξεων που υπάρχουν στο ν. 2190/1920 και δεν έχει υποχρέωση αυτός που αγοράζει το management να προχωρήσει σε δημόσια προσφορά για τους μετόχους για ένα χρονικό διάστημα. Ουσιαστικά, με αυτόν τον τρόπο ρίχνετε τους μικρομετόχους και τους μικρούς θεσμικούς. Κλονίζετε την εμπιστοσύνη που πρέπει να έχει ο πολίτης σ’ αυτό το κράτος και οι μικροί θεσμικοί απέναντι στα κρατικά ομόλογα. Γιατί ουσιαστικά, κρατικά ομόλογα ήταν οι μετοχές του Ο.Τ.Ε..
	Έρχομαι, κύριοι συνάδελφοι, στη δεύτερη συμφωνία, που είναι η συμφωνία των μετόχων. Αυτός είναι ο τρόπος διαχείρισης της νέας εταιρείας. Είναι ο τρόπος διαχείρισης του νέου μαγαζιού, δηλαδή η σχέση του μετόχου που έχει το management με τους άλλους μετόχους. Έχετε δει καμμία σύμβαση που πουλιέται το management, χωρίς να εγγυάται την κερδοφορία, χωρίς να υπάρχει σχέδιο; Ακόμη και οι «λαδωμένοι ποντικοί» επί ΠΑ.ΣΟ.Κ., όπως λέγατε, κύριε Αλογοσκούφη και κύριοι της Κυβέρνησης, όταν έκαναν την αποκρατικοποίηση του Καζίνο της Πάρνηθας, έβαλαν ένα χρονικό διάστημα, τι κερδοφορία θα υπάρχει και τι επενδύσεις θα γίνουν για την Πάρνηθα και τις πρωτοβουλίες που θα παρθούν. Πού υπάρχει μέσα στη Σύμβαση αυτή –πείτε μου εσείς εδώ- κάτι το οποίο εξασφαλίζει την κερδοφορία για το μέλλον του Ο.Τ.Ε. και ποιες είναι οι επενδύσεις που θα κάνει; 
	Και γιατί δεν το έχετε μέσα στη Συμφωνία και δεν τον πράξατε; Υπάρχει εξήγηση. Γιατί χάσατε τον «αέρα» του μαγαζιού –θα το επαναλάβω- και δεν είχατε καμμία διαπραγματευτική ισχύ. Ουσιαστικά, χάρη σας έκαναν οι Γερμανοί. 
	Έρχομαι στο άρθρο 9, στο θέμα του βέτο, της αρνησικυρίας. Αυτό, κύριοι συνάδελφοι, ουσιαστικά είναι για να δείξει πως το κράτος έχει βέτο. Όμως, κατά βάση είναι ο «φερετζές», για να περάσετε διάφορες εξαιρέσεις. Άσε που, συνδέεται με νόμο, που, αν προσφύγουν στα δικαστήρια, θα καταπέσει. Και γιατί δεν το περιγράφετε; Δεν μπορώ να καταλάβω γιατί δεν περιγράφετε τις διατάξεις του νόμου μέσα εδώ, ώστε, όταν καταπέσει ο νόμος, να μην καταπέσει και η Σύμβαση; 
	Δεν θα πάω ούτε στο Μαυροβούνι ούτε στα Σκόπια, γιατί η «COSMOTE» έχει μικρό μερίδιο και εκεί ας πούμε ότι θα επιχειρήσει η «DEUTSCHE TELEKOM». Ούτως ή άλλως, ήταν ο κυρίαρχος της αγοράς. Όμως, πουθενά μέσα στη Σύμβαση δεν βλέπω ότι για τα υπόλοιπα Βαλκάνια, όπως είναι η Σερβία, η Ρουμανία, η Βουλγαρία, οι χώρες της Κ.Α.Κ., όπου εκεί ο Ο.Τ.Ε. είναι ισχυρός, δεν θα περάσουν όλες οι συμβάσεις που θα γίνουν σε αυτές τις χώρες μέσα από τη θυγατρική Ο.Τ.Ε.-«DEUTSCHE TELEKOM». Θα πάει κατευθείαν η μητρική και θα το κάνει. 
	Έρχομαι στα δάνεια των μετόχων. Δεν προστατεύεται η θυγατρική «Ο.Τ.Ε.-DEUTSCHE TELEKOM» από το διεθνές κόλπο του δανεισμού της μητρικής εταιρείας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε σ’ ένα λεπτό. 
	Αύξηση του μετοχικού κεφαλαίου που γίνεται μέσω μερισμάτων. Αυτό το πράγμα δεν το κάνετε. Και δεν το κάνετε, γιατί δεν μπορούσατε να διαπραγματευτείτε το ζήτημα της προστασίας της αύξησης του μετοχικού κεφαλαίου κατευθείαν, μέσω μερισμάτων, γιατί δεν μπορούσατε να το επιβάλετε στη «DEUTSCHE TELEKOM». 
	Δεν θα πω ότι δεν αποτιμήσατε την περιουσία ή τα royalties, που έπρεπε να έχουν τα ακίνητα, που είναι «φιλέτα» στις κεντρικές πόλεις και έχουν και ειδικούς όρους δόμησης. Όμως, θα φθάσω στο άρθρο 14, γιατί το θεωρώ σημαντικό. Τι λέει αυτό το άρθρο, κύριοι συνάδελφοι; Λέει πως όταν ξεφύγει ο έλεγχος της «DEUTSCHE TELEKOM» από το γερμανικό δημόσιο, τότε εμείς παρεμβαίνουμε. 
    	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ. 
    	ΠΑΝΑΓΙΩΤΗΣ ΣΓΟΥΡΙΔΗΣ: Δεν θα έπρεπε να το γράψετε αυτό το άρθρο. Γιατί ποτέ δεν θα μάθετε το μετοχολόγιο της «DEUTSCHE TELEKOM», γιατί δεν συνυπογράφει αυτή τη Σύμβαση το γερμανικό δημόσιο. Άρα, ποτέ δεν θα το μάθετε και είναι ένα άρθρο-στάχτη. 
    Απέδειξα ότι είστε ανίκανοι να διαχειριστείτε την περιουσία του ελληνικού λαού και μέσα από τα τραγικά λάθη που κάνατε ουσιαστικά οδηγήσατε σε αυτήν την επαίσχυντη πώληση, που την «πουλάτε» εδώ στο Κοινοβούλιο «για μεταξωτές κορδέλες». 
    Σας ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Το λόγο τώρα έχει ο Βουλευτής του ΠΑ.ΣΟ.Κ. από το Νομό Λασιθίου κ. Καρχιμάκης, μετά από αμοιβαία αλλαγή με το συνάδελφό του κ. Μιχάλη Τιμοσίδη. 
    Ορίστε, κύριε Καρχιμάκη. 
    ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, στην προσπάθεια του κοινού νου να αντιληφθεί τους λόγους για τους οποίους μια συντηρητική και δήθεν πατριωτική Κυβέρνηση αποφασίζει να πουλήσει με τον πλέον ασύμφορο και αδιαφανή τρόπο μια κορυφαία ελληνική κερδοφόρα επιχείρηση, εκτεινόμενη σε όλα τα Βαλκάνια, σε μια κρατική γερμανική εταιρεία πνιγμένη στα σκάνδαλα, δύο μόνο συλλογισμοί ευσταθούν: Ή αυτή η Κυβέρνηση αποτελείται από αφελείς ή αυτή η Κυβέρνηση αποτελείται από ιδιοτελείς ψεύτες, που παριστάνουν τους αφελείς, ενώ λυμαίνονται με πρωτοφανή ασυδοσία το δημόσιο πλούτο, λειτουργώντας ως μεσάζοντες στο άδικο ξεπούλημα της πατρίδας μας.
    Και θα μπορούσε, πράγματι, να ευσταθεί ότι, η Κυβέρνηση Καραμανλή αποτελείται από αφελείς, αν απλά κάποιοι εξυπνότεροι επιχειρηματίες και κάποιοι εξυπνότεροι Γερμανικοί κρατικοί λειτουργοί είχαν κοροϊδέψει τα «κακόμοιρα» στελέχη της ελληνικής Κυβέρνησης. 
    Όμως, τα γεγονότα άλλα δείχνουν: Ο μεν μεσάζοντας επιχειρηματίας είναι ο βασικός μέχρι σήμερα κερδισμένος της συναλλαγής πώλησης του Ο.Τ.Ε. κατά το σύστημα «Η Ελλάδα πουλάει, αλλά η «MIG» εισπράττει», η δε γερμανική κρατική εταιρεία να πανηγυρίζει για την απόκτηση του δικού μας Ο.Τ.Ε., αν βέβαια, συνεχίσει να ονομάζεται Ο.Τ.Ε., του κερδοφόρου Ο.Τ.Ε., του Ο.Τ.Ε. που επεκτείνεται σε ολόκληρα τα Βαλκάνια, του Ο.Τ.Ε. που θα ενισχύσει την οικονομική και αναπτυξιακή παρουσία των Γερμανών στην Ανατολική Ευρώπη, του Ο.Τ.Ε., που θα αντικαταστήσει το δίκτυο Ελλήνων συνεργατών με γερμανικές επιχειρήσεις, για να τονώσει τη γερμανική οικονομία, του Ο.Τ.Ε. που θα δώσει δουλειές σε νέους Γερμανούς επιστήμονες και στελέχη στη θέση των Ελλήνων, του Ο.Τ.Ε. που θα συνεχίσει να παράγει έρευνα και καινοτομία, αλλά πια με γερμανική σφραγίδα και γερμανικό όφελος, του Ο.Τ.Ε. που θα αποτελεί εργαλείο εξωτερικής πολιτικής των Γερμανών στα Βαλκάνια, του Ο.Τ.Ε. που θα ορίζει το μέτρο του ανταγωνισμού και τις τιμές που θα πληρώνει ο Έλληνας καταναλωτής για τις τηλεπικοινωνίες, ώστε να αυξάνονται τα έσοδα του γερμανικού κρατικού προϋπολογισμού. Και όλα αυτά με το εξευτελιστικό υπερτίμημα των 140.000.000 ευρώ, όσο δηλαδή εισέπραττε το ελληνικό δημόσιο, αν κρατούσε τον Ο.Τ.Ε. λίγο ακόμη. 
    Δυστυχώς, πίσω απ’ όλες αυτές τις περίπλοκες μεθοδεύσεις παραγωγής, ατιμωρησίας και συγκάλυψης σκανδάλων δεν κρύβεται καμμιά επιδημία πολιτικής βλακείας. Κρύβεται η ιδιοτελής επιδίωξη του προσωπικού συμφέροντος, η χρήση της εξουσίας για αποκλειστικά προσωπικό όφελος, η ασυδοσία, το ανεξέλεγκτο και η αλαζονεία προσώπων του πολιτικού βίου, που συγκροτούν μια παράταξη υπέρμαχο της διαφθοράς και που θα μείνουν στην ιστορία ως πολιτικοί πρωταθλητές της φαυλότητας. 
    Ανοίξτε, λοιπόν, τα αφτιά σας, κύριοι συνάδελφοι, κυρίως εσείς συνάδελφοι της Συμπολίτευσης που έρχεστε κάθε μέρα αντιμέτωποι με τη δυσαρέσκεια, την αίσθηση προδοσίας και την απόγνωση των ψηφοφόρων σας. Εκτός από τον «κύριο MIG», εκτός από τα γαλάζια στελέχη όπως ο κ. Βουρλούμης, που η Κυβέρνησή σας όρισε να αμείβεται πάνω από μισό εκατομμύριο ευρώ το χρόνο, για να απαξιώνει και να ξεπουλά φθηνά το δημόσιο πλούτο, εκτός από όλους αυτούς που μηχανεύονται στα πλαίσια του κλίματος ασυδοσίας και ατιμωρησίας που έχει εγκαθιδρύσει η Κυβέρνηση Καραμανλή τρόπους να κερδοσκοπήσουν εις βάρος των Ελλήνων, υπάρχουν κι άλλοι που σήμερα το βράδυ θα πίνουν «στην υγειά του κορόιδου». Απόψε το βράδυ θα κάνουν πάρτι, όχι μόνο του κορόιδου Έλληνα πολίτη, αλλά κι εσάς, των κορόιδων συναδέλφων, που τρέχετε στις επαρχίες σας, για να διασώσετε την παράταξή σας. 
     Κυρίες και κύριοι συνάδελφοι, μιλάμε για τον Υπουργό Οικονομίας που φαίνεται έχει πολλούς λόγους να ανοίξει πολλές και ακριβές σαμπάνιες απόψε και να πιει «στην υγεία των κορόιδων». Γιατί η σύζυγος του Υπουργού Οικονομίας είναι αυτή που επισήμως ορίστηκε νόμιμος εκπρόσωπος της εταιρείας «JONES LANG LASALLE» στην Ελλάδα. Και ποια είναι αυτή η εταιρεία; Είναι η εταιρεία που διεθνώς έχει ανακοινώσει ότι διαχειρίζεται ως σύμβουλος το μεγαλύτερο μέρος της ακίνητης περιουσίας της «DEUTSCHE TELEKOM», στην οποία ακίνητη περιουσία από σήμερα το βράδυ θα έχει προστεθεί και ο έλεγχος της τεράστιας ακίνητης περιουσίας του Ο.Τ.Ε., που χαρίστηκε στους Γερμανούς, χωρίς ποτέ να αποτιμηθεί η αξία των ακινήτων του Ο.Τ.Ε. και τη στιγμή που οι εκτιμήσεις μιλούν για αντικειμενική αξία μισού δισεκατομμυρίου και εμπορική αξία 1,5 δισεκατομμυρίου ευρώ. Αυτή την περιουσία από σήμερα το βράδυ μπορεί και να τη διαχειρίζεται ως σύμβουλος η ίδια η σύζυγος του Υπουργού Οικονομίας, που δεν ξέρουμε και ποτέ δεν θα μάθουμε, τι ρόλο έπαιξε πραγματικά σ’ αυτή τη συμφωνία. Μια συμφωνία, της οποίας όσο κι αν το απέκρυψε η Κυβέρνηση, βασικό δέλεαρ για τους Γερμανούς εκτός των άλλων ήταν και η τεράστια ακίνητη περιουσία του ελληνικού Ο.Τ.Ε.. 
     Το ελληνικό κράτος ζημιώνεται. Χάνει τον έλεγχο του κερδοφόρου στρατηγικά και αναπτυξιακά ανεκτίμητου Ο.Τ.Ε.. Οι Έλληνες ζημιώνονται. Χάνουν ένα σημαντικό πόλο ανάπτυξης, εγγύησης της ασφάλειας των εθνικών μας τηλεπικοινωνιών, αλλά και διαμόρφωση των τιμών σε βασικές υπηρεσίες. Όμως, η άμεση οικογένεια του αρχιτέκτονα του ξεπουλήματος του Ο.Τ.Ε. από σήμερα το βράδυ μπορεί να γιορτάζει για τις μεγάλες προοπτικές που ανοίγονται γι’ αυτήν, με δυνατότητα να απολαύσει τεράστια προσωπικά οικονομικά ωφελήματα, μετά τη συμφωνία αυτού του ξεπουλήματος. Καταθέτω για τα Πρακτικά όλα τα στοιχεία που αποδεικνύουν ότι η σύζυγος του Υπουργού Οικονομίας αντιπροσωπεύει την εταιρεία που έχει συμβληθεί η «DEUTSCHE TELEKOM» για να διαχειριστεί τα ακίνητα του Ο.Τ.Ε..
     (Στο σημείο αυτό ο Βουλευτής κ. Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Μετά μπορεί να μη σκεφτεί κάποιος ότι όλη αυτή η προσπάθεια και αυτή η μεθόδευση από το 2004 δεν είχε και προσωπική στόχευση για να μπορέσει να προσποριστεί προσωπικά οικονομικά οφέλη η οικογένεια του Υπουργού Οικονομίας; Ποιος θα απαντήσει σ’ αυτά; 
     Σήμερα αποκαλύπτεστε. «Ο βασιλιάς», για να μην πω ο τσάρος, «είναι γυμνός». Αποκαλύπτεται η Κυβέρνηση Καραμανλή. Αποκαλύπτεται πανηγυρικά η προσήλωσή σας στην αδιαφάνεια, την αυθαιρεσία, το δίκαιο του ισχυρού και την ασυδοσία σε βάρος των πολλών. Αυτή είναι η Κυβέρνησή σας. Μια Κυβέρνηση που συνειδητά μεθοδεύει το αδιαφανές ξεπούλημα της περιουσίας του Έλληνα, για να αυξηθούν οι περιουσίες ολίγων εκλεκτών οικογενειών. Όχι μόνο οικογενειών των ισχυρών που ελέγχουν την Κυβέρνησή σας, αλλά και οικογενειών μέσα στο ίδιο το Υπουργικό Συμβούλιο. Αυτή δυστυχώς είναι η πραγματικότητα. Αυτή είναι η εικόνα που δίνετε στον ελληνικό λαό. Αυτή είναι η προσπάθειά σας να προσποριστείτε πάνω απ’ όλα προσωπικά οικονομικά οφέλη και να ζημιώσετε το σύνολο του ελληνικού λαού, τους πολλούς. Αυτή είναι η πολιτική σας και ο ελληνικός λαός θα σας καταδικάσει.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Καρχιμάκη.
    Το λόγο έχει η Βουλευτής του ΠΑ.ΣΟ.Κ. κ. Μαριλίζα Ξενογιαννακοπούλου.
    ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε Πρόεδρε.
    Κυρίες και κύριοι συνάδελφοι, σήμερα στην Αίθουσα της Εθνικής Αντιπροσωπείας συντελείται ένα βαρύτατο έγκλημα. Γιατί είναι έγκλημα το ξεπούλημα και ο ανθελληνισμός του Ο.Τ.Ε.. Είναι έγκλημα για την ανάπτυξη της χώρας μας. Είναι έγκλημα για την ανταγωνιστικότητα και τις νέες τεχνολογίες. Είναι έγκλημα για την κοινωνική συνοχή και την κοινωνική προκοπή. Είναι έγκλημα ενάντια στο δημόσιο συμφέρον. Είναι έγκλημα ενάντια στους εργαζόμενους. Κι αυτό το έγκλημα είναι ένα έγκλημα προμελετημένο, όπου αυτουργός είναι η Κυβέρνηση της Νέας Δημοκρατίας. Και είναι προμελετημένο γιατί, βήμα-βήμα, τα τελευταία τρία χρόνια προετοιμάστηκε η στιγμή που θα φθάναμε σήμερα στο ξεπούλημα και στον ανθελληνισμό του Ο.Τ.Ε.
    Θυμίζω, παρ’ ότι όλοι οι συνάδελφοι έχουν αναφερθεί, αλλά νομίζω σήμερα είναι μια ώρα ευθύνης, είναι μια μαύρη σελίδα κυριολεκτικά για την Κυβέρνηση, ότι το 2006 η Κυβέρνηση της Νέας Δημοκρατίας ήρθε και κατήργησε με τροπολογία όλες τις ασφαλιστικές δικλίδες που υπήρχαν στη νομοθεσία, από τις Κυβερνήσεις του ΠΑ.ΣΟ.Κ., προκειμένου ακριβώς να κατοχυρώνεται ο δημόσιος έλεγχος του Ο.Τ.Ε. Στη συνέχεια είναι η Κυβέρνηση της Νέας Δημοκρατίας η οποία τμηματικά πούλησε το 20% των μετοχών και μάλιστα πρόσφατα, το περασμένο καλοκαίρι, σε προεκλογική περίοδο, το 10% και «έκλεισε το μάτι» στον κ. Βγενόπουλο για να αρχίζει να αγοράζει μετοχές. Είναι η Κυβέρνηση της Νέας Δημοκρατίας και ο Υπουργός Οικονομίας, ο οποίος λίγες μέρες πριν από τις εκλογές, τον περασμένο Σεπτέμβριο δήλωνε ότι αρκεί για το ελληνικό δημόσιο να κρατήσει κάπου μεταξύ στο 5% και στο 10%. Και μετά, μετεκλογικά, ήρθε η Κυβέρνηση της Νέας Δημοκρατίας με μεγάλη καθυστέρηση, όπως και άλλοι συνάδελφοι ανέφεραν, τάχα να θωρακίσει του Ο.Τ.Ε. από επιθετική εξαγορά. Ποιοι; Αυτοί που άνοιξαν την κερκόπορτα τη θεσμική, προκειμένου ακριβώς να προχωρήσει ο φόβος της επιθετικής εξαγοράς. Και στη συνέχεια τι είδαμε; Την προσχηματική τροπολογία, τις διαβεβαιώσεις του κυρίου Υπουργού Οικονομίας για να φθάσουμε στο σημείο το ελληνικό δημόσιο με ευθύνη της Κυβέρνησης της Νέας Δημοκρατίας να αποτελεί τον εγγυητή προκειμένου να γίνει το ξεπούλημα του Ο.Τ.Ε. μέσω του κ. Βγενόπουλου με τεράστια φυσικά κέρδη, όπως ο ίδιος ομολόγησε από το Βήμα της Βουλής, στην «DEUTSCHE TELEKOM». Αυτή είναι η πραγματικότητα. 
    Η πραγματικότητα, λοιπόν, είναι ότι γι’ αυτό το έγκλημα έχετε την απόλυτη ευθύνη. Και είναι ένα έγκλημα που δεν έγινε τυχαία, έγινε με σκοπιμότητα.
    Και το ερώτημα που τίθεται είναι: Εσείς έρχεστε εδώ και φέρνετε μια σύμβαση. Σύμβαση της ντροπής, με την οποία μάλιστα προσπαθείτε μέσα από την επικύρωση της Βουλής, να καλύψετε τα νώτα σας και να αποκτήσει μία νομιμότητα, όταν με την ίδια τη σύμβαση ομολογείτε ότι όποια τροποποίηση γίνει στο μέλλον, δεν θα χρειαστεί την έγκριση της Βουλής. Υπάρχει μεγαλύτερη απόδειξη της σκοπιμότητας; Και γιατί να σας πιστέψουμε για τις εγγυήσεις που θα δώσετε αφού ό,τι μας έχετε πει τα τελευταία τρία χρόνια το έχετε αναιρέσει μετά από λίγο;
    Και όσον αφορά τους εργαζόμενους, ήμουν σήμερα στην Πλατεία Κλαυθμώνος σε μια μεγάλη συγκέντρωση των εργαζομένων του Ο.Τ.Ε., αυτού του πλούσιου έμψυχου κεφαλαίου του Ο.Τ.Ε., που έχει πραγματικά ιδρώσει, έχει κοπιάσει για να μπορέσει να αναπτυχθεί ο Ο.Τ.Ε. Τι εγγυήσεις δίνετε στους εργαζόμενους για τις εργασιακές και τις ασφαλιστικές τους σχέσεις, αφού ξέρετε πολύ καλά ότι δεν υπάρχει καμμία εγγύηση; Ευχολόγιο χωρίς κανένα αντίκρισμα. 
    Και το ερώτημα που τίθεται, κύριοι της Κυβέρνησης, είναι γιατί έπρεπε να πωληθεί ο Ο.Τ.Ε. Απάντηση δεν έχετε δώσει σ’ αυτό το κρίσιμο ερώτημα. Γιατί τώρα, όταν έχουμε ανακατατάξεις σε όλον τον ευρύτερο γεωγραφικό μας χώρο, όπου ξέρουμε ότι ο Ο.Τ.Ε. παίζει ένα κρίσιμο ρόλο και για την οικονομία μας και τα ευρύτερα συμφέροντα της χώρας; Γιατί τώρα, όταν στην Ευρωπαϊκή Ένωση γίνεται μια μεγάλη συζήτηση στο πλαίσιο της εσωτερικής αγοράς; Και βλέπουμε ακόμη και συντηρητικές κυβερνήσεις, όπως την κ. Μέρκελ, τον κ. Σαρκοζί, που τόσο θαυμάζετε, οι οποίοι έρχονται και λένε «πρέπει στις επιχειρήσεις στρατηγικής σημασίας να υπάρχει δημόσιος έλεγχος, πρέπει να τεθεί ένα όριο αυτήν τη στιγμή». Εσείς, όμως, επιλέγετε τώρα να κάνετε τον ανθελληνισμό και μάλιστα σε κρατική επιχείρηση. 
    Και προσθέτω και ένα άλλο ερώτημα, επειδή μας λέτε και μας είπατε και χθες πόσο Ευρωπαίοι είστε με σταθερό προσανατολισμό. Αυτήν την περίοδο συζητείται η δεύτερη φάση της απελευθέρωσης των τηλεπικοινωνιών. Κρίσιμα ζητήματα για την ανάπτυξη της ευρωπαϊκής οικονομίας και για την κοινωνική προκοπή όλων των λαών της Ευρώπης και πολύ περισσότερο για μια χώρα σαν τη δική μας, που ξέρουμε τη σημασία του καθολικού δικαιώματος και της περιφερειακής ανάπτυξης. Και το ερώτημα που τίθεται είναι: Τι θα κάνει ο Υπουργός Μεταφορών στο Συμβούλιο Μεταφορών στις Βρυξέλλες; Θα κάθετε όταν θα έρθει η συζήτηση για την οδηγία. Θα κάθετε και θα μιλάει προφανώς ο Γερμανός ομόλογός του για τα θέματα της απελευθέρωσης, γιατί πλέον η ελληνική Κυβέρνηση απεμπόλησε το δικαίωμα να έχει λόγο για τις τηλεπικοινωνίες, να έχει δημόσιο έλεγχο, να έχει προοπτική για την ανάπτυξή της.
	Αυτή είναι λοιπόν η πραγματικότητα. Γι’ αυτό το έγκλημα είσαστε απόλυτα υπόλογοι. Και το ζήτημα που τίθεται είναι τι μπορεί να γίνει από εδώ και πέρα. Εμείς, εδώ, απέναντι στην Εθνική Αντιπροσωπεία, δεσμευόμαστε για συγκεκριμένα πράγματα. Ξέρουμε πρώτα απ’ όλα ότι αυτό που γίνεται σήμερα με τον Ο.Τ.Ε. είναι ο προάγγελος γι’ αυτό που θα ακολουθήσει στη Δ.Ε.Η., στην Ε.ΥΔ.ΑΠ., στα ΕΛ.ΤΑ. και δεσμευόμαστε ότι θα μας βρείτε απέναντι. Εμείς θα δώσουμε τη μάχη μας και στη Βουλή και στην κοινωνία και με τους εργαζόμενους, για να μην προχωρήσει το ξεπούλημα γενικά της χώρας και κάθε στρατηγικής σημασίας επιχείρησης. Δεσμευόμαστε όμως και για κάτι περισσότερο. Δεσμευόμαστε ότι στις επόμενες εκλογές, όταν ο ελληνικός λαός τιμήσει ξανά με την εμπιστοσύνη του το Πανελλήνιο Σοσιαλιστικό Κίνημα, θα έρθουμε να διαμορφώσουμε ξανά τις συνθήκες εκείνες που θα εγγυηθούν, να επανέλθει ο έλεγχος στο δημόσιο, όσον αφορά τον Ο.Τ.Ε., όσον αφορά τις επιχειρήσεις στρατηγικής σημασίας. Και  αυτό δεν είναι απλώς μία δέσμευση ευκαιριακή, δεν είναι μια δέσμευση συγκυριακή. Γιατί όσο και να προσπαθείτε να ισοπεδώσετε την πολιτική, ξέρετε πολύ καλά ότι οι κυβερνήσεις του ΠΑ.ΣΟ.Κ. πέτυχαν την δεκαετία του ’90 και στο πλαίσιο της ευρωπαϊκής εσωτερικής αγοράς, να μπορεί να λειτουργούν οι μεγάλες επιχειρήσεις στρατηγικής σημασίας, όπως είναι ο Ο.Τ.Ε. και η Δ.Ε.Η. και να αναπτύσσονται και να είναι κερδοφόρες, αλλά πάνω απ’ όλα να υπάρχει ο έλεγχος του δημοσίου.
         Κλείνοντας, κυρίες και κύριοι συνάδελφοι, πιστεύω πραγματικά ότι η σημερινή ημέρα θα είναι μια ημέρα που θα βαραίνει για πάρα πολλά χρόνια τους Βουλευτές της Συμπολίτευσης και τη Νέα Δημοκρατία για την ψήφο τους, για τον αφελληνισμό και για το ξεπούλημα του Ο.Τ.Ε.. Εμείς δεσμευόμαστε ότι αυτήν τη Σύμβαση στην πράξη -και όταν μας δώσει τη δύναμη ο ελληνικός λαός- θα την ανατρέψουμε.
         Σας ευχαριστώ.
         (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Ξενογιαννακοπούλου.
      Το λόγο έχει ο Βουλευτής του ΠΑ.ΣΟ.Κ. στο Νομό Πιερίας κ. Γιάννης Αμοιρίδης. Εσείς πάντοτε τηρείτε το χρόνο, οσάκις δεν τον παραβιάζετε βέβαια.
          ΙΩΑΝΝΗΣ ΑΜΟΙΡΙΔΗΣ: Κάπου, κάπου.
         Ευχαριστώ, κύριε Πρόεδρε.
         Συναδέλφισσες και συνάδελφοι, νομίζω ότι θυμόσαστε όλοι μία αφίσα μ’ έναν στρατιώτη που δεχόταν μια σφαίρα και έπεφτε και έλεγε «Why?» θυσιαζόταν γιατί; Δεν ήξερε καν ο ίδιος. Αυτό το ερώτημα σήμερα μπαίνει σε όλους μας, «γιατί πουλιέται ο Ο.Τ.Ε.». Όλοι οι Έλληνες αναρωτιούνται 
«γιατί». Δεν έχει εξηγηθεί. Και βέβαια ο κ. Μανώλης -πάντα είναι ο λαγός- και στο ασφαλιστικό και σήμερα πρώτος-πρώτος μίλησε για να συμπαρασύρει, υποτίθεται, τους υπόλοιπους Βουλευτές της Νέας Δημοκρατίας να μπουν στη διαδικασία της στήριξης του νομοσχεδίου και βέβαια από τους πρώτους σαράντα τέσσερις, σαράντα έξι, μόνο εννέα έχουν εγγραφεί. 
         Αγοράσατε από μια μικρή χώρα, για μια χούφτα χρήματα, μια μεγάλη δύναμη. «Μπράβο σας», είπε ένας μέτοχος προς τον κ. Όμπερμαν, ο οποίος –«Όμπερμαν» σημαίνει και υπεράνθρωπος- είναι ο διευθύνων σύμβουλος της «DEUTSCHE TELEKOM» και βέβαια μετατράπηκε σε ντόπερμαν, γιατί βρήκε το κατάλληλο θήραμα, που δεν ήταν τίποτε άλλο από τον Ο.Τ.Ε..Σε μια εποχή που ο διευθύνων σύμβουλος έβλεπε να κλυδωνίζεται η θέση του γιατί η μετοχή της «DEUTSCHE TELEKOM» από 13,5 έπεφτε στο 11,75, είπε στη γενική συνέλευση: «περιμένετε, κάντε υπομονή, σας έχω μια μεγάλη, ευχάριστη έκπληξη» και την είχε πραγματικά. Βρήκε το θήραμα, βρήκε το λαυράκι που είχε σε μια περιοχή πενήντα έξι εκατομμυρίων κατοίκων είκοσι πέντε εκατομμύρια συνδέσεις, δεκαπέντε εκατομμύρια σε κινητές τηλεφωνίες και δέκα εκατομμύρια σε σταθερές και βέβαια με προοπτική εξέλιξης και ικανοποίησε τους μετόχους της «DEUTSCHE TELEKOM». Παράλληλα ο κύριος «Ντόπερμαν» είπε: «Κλείνοντας αυτή  την περιοχή, κλείνουμε ένα κενό στο παζλ της παγκόσμιας παρουσίας της «DEUTSCHE TELEKOM» για την Νοτιανατολική Ευρώπη». Και είχε δίκιο. Τα 80.000.000 ευρώ είναι το πρώτο μέρισμα που θα πάρει τον Ιούλιο η «DEUTSCHE TELEKOM», χωρίς να κυρωθεί η συμφωνία. Εάν όμως κυρωθεί και λίγο πριν από την 1η Ιουλίου θα γίνουν 92.000.000 ευρώ, 12.000.000 ευρώ διαφορά. Γι’ αυτό βιάζεστε, κύριε Υπουργέ και κύριοι της Κυβέρνησης, να τη φέρετε άρον-άρον μέσα στον Ιούνιο, για να προλάβετε το μέρισμα των 80.000.000 ευρώ, που θα πάει στην«DEUTSCHE TELEKOM»,  να μη γίνει 92.000.000 ευρώ. 
         Οι προμήθειες του εξοπλισμού: Ένα μεγάλο κομμάτι, εκατοντάδες εκατομμύρια ευρώ, τα οποία κυρίως πήγαιναν στην ελληνική αγορά, σε προμηθευτές της ελληνικής αγοράς. Υπάρχει περίπτωση οι Γερμανοί να τα δώσουν στους Έλληνες; Μετά απορείτε πώς αυξάνεται το ισοζύγιο πληρωμών, πώς αυξάνονται οι εισαγωγές- εξαγωγές και γίνεται αρνητική η διαφορά. Πώς αυτές οι επιχειρήσεις, που έχουν επενδύσει στον Ο.Τ.Ε. γιατί τον προμηθεύουν, θα μπορούν να στηριχθούν τα επόμενα χρόνια να κρατήσουν και τους εργαζόμενους; Πώς διασφαλίζεται ένα μεγάλο κεφάλαιο των τηλεπικοινωνιών -ένα μεγάλο εθνικό θέμα, το οποίο ξεπερνάτε τόσο εύκολα, δεν το αγγίζετε καθόλου-  η εθνική ασφάλεια στις τηλεπικοινωνίες, που θα έπρεπε να είναι ένα από τα μεγάλα «γιατί»;. Και βέβαια, κατάφερε η «MIG» 26 ευρώ τη μετοχή και το ελληνικό δημόσιο 29,76 ευρώ. Όμως, οι μικρομέτοχοι, οι μικροεπενδυτές, αλλά και κάθε άλλος που επενδύει στην ελληνική αγορά, έχοντας εμπιστοσύνη στο ελληνικό κράτος που θα πρέπει να έχει, θα πάρει το 40% από ό,τι παίρνει  το ελληνικό δημόσιο, δηλαδή 12 ευρώ. Έτσι θέλετε να αναπτύξετε την ελεύθερη και ελληνική αγορά, στην οποία  να έχει εμπιστοσύνη ο μικρός επενδυτής; 
         Και βέβαια, απορούμε γιατί πριν λίγο καιρό επενδύσατε δισεκατομμύρια για την εξαγορά της «ΓΕΡΜΑΝΟΣ», να πληρώσετε εκατοντάδες εκατομμύρια ευρώ για την εθελουσία έξοδο και εκατοντάδες εκατομμύρια ευρώ να επενδύσετε στα Βαλκάνια και έρχεστε σήμερα και ξεπουλάτε αυτόν τον Οργανισμό. Και ποια διασφάλιση δίνετε στους εργαζόμενους, όταν η ίδια η «DEUTSCHE TELEKOM» σε εταιρείες που έχει διάφορες υποχρεώνει τους εργαζόμενους να δουλεύουν έξι ώρες αμισθί παραπάνω και τους αμείβει με 6,5% λιγότερο; Σε τέτοια χέρια παραδίδετε τους Έλληνες εργαζόμενους του Ο.Τ.Ε., με αυτήν την ευαισθησία η «DEUTSCHE TELEKOM» αντιμετωπίζει τους εργαζόμενους. Και βέβαια, τις απολύσεις δεν τις συζητάμε. Πέρα από το νόμο που ψηφίστηκε που καταργεί τη μονιμότητα, το μόνο που προστατεύει τους εργαζόμενους είναι ότι μπορούν να απολύουν οι Γερμανοί 2% μηνιαίως. Και πιστεύετε ότι θα απολύσει κανέναν Γερμανό εργάτη; Όλους τους Έλληνες θα απολύσουν. Λογικό δεν είναι; Εγώ, εάν ήμουν γερμανικό κράτος, θα απέλυα τους Γερμανούς εργάτες για να δημιουργήσω ανεργία στον τόπο μου; Θα απέλυα τους Έλληνες. Και βέβαια, δεν έχετε πρόβλημα γιατί και στο σαρανταοκτάωρο που ψηφίστηκε προχθές να γίνει εξηνταπεντάωρο στην Ευρωπαϊκή Ένωση, την κάνατε «Λούης», δεν ήσασταν εκεί. Βέβαια, αυτό σε λίγο θα γίνει εβδομήντα οκτώ ώρες, αφού δικαιούται ο άνθρωπος να είναι ελεύθερος, να κοιμηθεί, να φάει και να ξεκουραστεί, μόνο έντεκα ώρες. Πάμε στην Ευρώπη της σκλαβιάς, την οποία εσείς στηρίξατε προχθές ακόμη. Πώς να έχετε ευαισθησία για τους Έλληνες εργαζόμενους; 
         Και βέβαια, κάποτε ο κ. Αλογοσκούφης στην Αντιπολίτευση –το είπαν όλοι οι συνάδελφοι- έλεγε ότι: «Ξεπουλάτε τα ασημικά του κράτους». Μα, εσείς ξεπουλάτε το ίδιο το κράτος, δεν μένει τίποτε. Τι ξεπουλάτε; Τη συνείδηση του κράτους ξεπουλάτε. Πουλώντας το 3%, παίρνετε σαν πριμ 100.000.000 ευρώ, το οποίο στο σύνολο θα είναι 400.000.000 ευρώ. Ξέρετε πόσα είναι τα χρέη του δημοσίου, των νομαρχιών, των δήμων και όλου του δημοσίου γενικότερα σε τηλεφωνικούς λογαριασμούς και τέλη; Είναι 400.000.000 ευρώ. Άρα, ξεπουλάτε τον Ο.Τ.Ε. για να πληρώσετε τους λογαριασμούς.
         Τα καθαρά κέρδη του Ο.Τ.Ε. το 2007 ήταν 662.000.000 ευρώ, το 2006 574.000.000 ευρώ. Το μέρισμα του 3% αντιστοιχεί στα δύο αυτά έτη. Το 3% θα το καλύπτετε με το μέρισμα που θα παίρνετε από τα δύο έτη. 
         Πόση είναι η κεφαλαιοποίηση του Ο.Τ.Ε. σήμερα, όπως τη διαβάζω, δεν είμαι οικονομολόγος. Ένας απλός πολίτης τι διαβάζει; Είναι περίπου 9.000.000.000 η κεφαλαιοποίηση του Ο.Τ.Ε. και εσείς τον πουλάτε 400.000.000 ευρώ. Με τη λογική ενός νοικοκύρη, που υποτίθεται ότι είστε και εσείς και η Κυβέρνηση και ο Πρωθυπουργός, δεν εξηγείται. Πώς να εξηγηθεί ότι ένας νοικοκύρης ξεπουλάει έναν Οργανισμό αξίας 9.000.000.000 για 400.000.000 για να πληρώσει τα τηλεφωνικά τέλη! Ποιός θα εμπιστευτεί ότι αυτός ο άνθρωπος είναι νοικοκύρης; Εν πάση περιπτώσει, σε αυτήν την ιστορία, κύριε Υπουργέ, κάτι δεν πάει καλά. Ακόμη και ο πιο απλός πολίτης με τον κοινό νου σκέφτεται: Ή αφελείς είναι αυτοί, ή κάτι ύποπτο συμβαίνει. Πιστεύει κανείς ότι αυτοί που συνέταξαν αυτό το νομοσχέδιο είναι αφελείς; Όχι. Εκεί ακριβώς είναι το επικίνδυνο. Δημιουργείτε τέτοιες συνθήκες πλέον στον Έλληνα πολίτη να σκέφτεται τι άλλο μένει, για να έχει εμπιστοσύνη στην πολιτική. Εσείς είστε αυτοί που βάζετε πρώτοι το φιτίλι για να ανάψει στα θεμέλια της εμπιστοσύνης του Έλληνα πολίτη, στην πολιτική. Τέτοια νομοσχέδια είναι ακαταίσχυντα και νομίζω ότι ο χρόνος θα αποδείξει ότι αυτή η πράξη κάποιους ωφέλησε, αλλά αδίκησε την πλειοψηφία του ελληνικού λαού.
         Ευχαριστώ πολύ.
         (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Είστε καταπληκτικός, τουλάχιστον στη συζήτηση του χρόνου. Τα υπόλοιπα αφορούν άλλους.
      Η κ. Σκραφνάκη, Βουλευτής του ΠΑ.ΣΟ.Κ. στο Νομό Ηρακλείου έχει το λόγο.
      ΜΑΡΙΑ ΣΚΡΑΦΝΑΚΗ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, το νομοσχέδιο για την εκχώρηση του ελέγχου του Ο.Τ.Ε. στην «DEUTSCHE TELEKOM» δεν είναι τίποτε άλλο, παρά μία ακόμη επιβεβαίωση ότι η Κυβέρνηση της Νέας Δημοκρατίας ακολουθεί μια επιζήμια για τα εθνικά συμφέροντα πολιτική. 
      Με τους χειρισμούς της στον Ο.Τ.Ε. η Κυβέρνηση εκχωρεί δημόσια περιουσία. Υπονομεύει συστηματικά την ελληνική οικονομία και ανάπτυξη και αποδεικνύει την παντελή έλλειψη μίας σύγχρονης και μακρόπνοης εθνικής πολιτικής τηλεπικοινωνιών για τη χώρα. 
      Σε όλη τη διάρκεια της συζήτησης στην επιτροπή και παρά τις πιεστικές ερωτήσεις των συναδέλφων Βουλευτών του ΠΑ.ΣΟ.Κ. προς την πολιτική ηγεσία του Υπουργείου Οικονομικών, η Κυβέρνηση δεν έχει δώσει πειστικές απαντήσεις για τη σκοπιμότητα μίας τέτοιας Συμφωνίας. 
      Σας ρωτώ και εγώ σήμερα, κύριε Υπουργέ: Γιατί πωλείται ο Ο.Τ.Ε.; Για ποιο λόγο μία υγιής, ισχυρή, εξωστρεφής και κερδοφόρα ελληνική επιχείρηση, μία από τις μεγαλύτερες της χώρας, με έντονη παρουσία σε πέντε χώρες, πρέπει να εξαγοραστεί; 
      Ο Ο.Τ.Ε. είναι μέσα στους δέκα μεγαλύτερους οργανισμούς της Ευρώπης. Απασχολεί συνολικά τριάντα χιλιάδες άτομα και εξασφαλίζει πρόσβαση σε μία δυνητική αγορά πενήντα έξι εκατομμυρίων κατοίκων. Είναι μία από τις πέντε μεγαλύτερες εταιρείες του Χρηματιστηρίου Αθηνών με βάση την κεφαλαιοποίησή της. Είναι ένας Οργανισμός με δεκαπέντε θυγατρικές εταιρείες, με τζίρο που ξεπερνά τα 6.000.000.000 ευρώ και του οποίου η περιουσία είναι 2.500.000.000 ευρώ.
      Επομένως η κίνηση εκποίησης του Ο.Τ.Ε. που κάνετε, δεν έχει ούτε επιχειρηματική ούτε αναπτυξιακή λογική. Χάνεται ο ρόλος του Ο.Τ.Ε. ως βασικού αναπτυξιακού εργαλείου μιας αναπτυσσόμενης Ελλάδος. Δεν προκύπτει κανένα όφελος για την ελληνική οικονομία. Η εξαγορά αφήνει ελεύθερο το πεδίο στη «DEUTSCHE TELEKOM» στη Νοτιανατολική Ευρώπη και στους άλλους ανταγωνιστές, αποκλείοντας τον Ο.Τ.Ε. από την αγορά.
      Επιπλέον, ο Γερμανός Διευθύνων Σύμβουλος, σύμφωνα με το κείμενο της Σύμβασης, θα έχει δύναμη και κίνητρο να αναπτύξει συμφέρουσες γι’ αυτόν συνεργασίες και να προστατεύει συμφέροντα με γερμανικές εταιρείες δημοσίου ή ιδιωτικού συμφέροντος. Εάν αυτό δεν είναι αφελληνισμός της παραγωγικής βάσης της χώρας μας, τότε τι είναι; 
      Η Σύμβαση πώλησης μετοχών και η Συμφωνία μετόχων, που έχουμε μπροστά μας, δεν αποτελεί Στρατηγική Συμφωνία, όπως ισχυρίζεται η Κυβέρνηση. Στρατηγική Συμφωνία θα είχαμε, εάν υπήρχε ένα κοινό στρατηγικό σχέδιο, ένας κοινός στρατηγικός στόχος, ένα συγκεκριμένο πρόγραμμα επενδύσεων. Δεν έχουμε τίποτα απ’ όλα αυτά. Μιλάμε για καθαρή εξαγορά του Ο.Τ.Ε. από ένα στρατηγικό επενδυτή, με πλήρη απώλεια ελέγχου για το ελληνικό δημόσιο, αφού στα άρθρα 4 και 5 ξεκαθαρίζεται ότι όλες οι εκτελεστικές εξουσίες είναι στα χέρια της «DEUTSCHE TELEKOM» με την παραχώρηση του management. 
      Η Κυβέρνηση ψεύδεται, κυρίες και κύριοι συνάδελφοι, όταν ισχυρίζεται ότι το ΠΑ.ΣΟ.Κ., με τις μετοχοποιήσεις που πραγματοποίησε, εξέθεσε τον Ο.Τ.Ε. σε κίνδυνο επιθετικής εξαγοράς και πως, κατά συνέπεια, η σημερινή μεταβίβαση είναι πια αναπόφευκτη. 
      Η αλήθεια είναι ότι το ΠΑ.ΣΟ.Κ. είχε θωρακίσει τον έλεγχο του δημοσίου στον Ο.Τ.Ε. με δύο ισχυρές ασφαλιστικές δικλείδες: Την ελάχιστη συμμετοχή του δημοσίου στο 33% του μετοχικού κεφαλαίου του Ο.Τ.Ε. με το ν.2843/2000 και τον περιορισμό του δικαιώματος ψήφου στο 5% για οποιονδήποτε άλλο μέτοχο του Ο.Τ.Ε. με το ν.2257/1994. Η Νέα Δημοκρατία κατήργησε αυτούς τους προστατευτικούς νόμους και έτσι ξεκίνησαν οι επιθετικές εξαγορές από τη «MIG», που έφθασε να αγοράσει το 20% του Ο.Τ.Ε.. 
      Η Κυβέρνηση προχωρά με αδιαφανείς διαδικασίες στην εκχώρηση του ελέγχου και της διοίκησης του Ο.Τ.Ε. στη «DEUTSCHE TELEKOM», μέσω της διαμεσολάβησης ιδιώτη επενδυτή, της «MIG». 
      Ποιος έδωσε το δικαίωμα, κύριε Υπουργέ, στη «MIG» να αναλάβει ουσιαστικό ρόλο ενδιάμεσου και να είναι σε θέση να πουλήσει κάτι που δεν της ανήκει, εάν όχι η Κυβέρνηση; Είναι πια εμφανής η τριγωνική σχέση «MIG», «DEUTSCHE TELEKOM» και ελληνικού δημόσιου με συνδετικό κρίκο τη «MIG».Η Κυβέρνηση πουλά τον Ο.Τ.Ε. σε μία ξένη επιχείρηση έναντι πινακίου φακής, την ώρα που η «MIG» κατοχυρώνει πολλαπλάσια υπερκέρδη από τη Συμφωνία. 
      Κύριε Υπουργέ, η Κυβέρνηση ισχυρίζεται ότι η Συμφωνία έγινε με έναν από τους πιο αξιόπιστους τηλεπικοινωνιακούς οργανισμούς της Ευρώπης. Μύθος. Η  «DEUTSCHE TELEKOM» εμπλέκεται στη μεγαλύτερη οικονομική δίκη στην ιστορία της Γερμανίας, η οποία φέρνει αντιμέτωπο τον Όμιλο με δεκαέξι χιλιάδες δυσαρεστημένους μετόχους. 
      Επίσης, η «DEUTSCHE TELEKOM», ο τόσο αξιόπιστος εταίρος, όπως εμφανίζεται από εσάς, διώκεται από τους εισαγγελείς της Γερμανίας για την εμπλοκή της σε παρακολουθήσεις τηλεφωνικών συνδιαλέξεων μεταξύ στελεχών της ίδιας εταιρείας και δημοσιογράφων. Μετά απ’ όλα αυτά, με ποιο τρόπο διασφαλίζεται η εθνική ασφάλεια, κυρίες και κύριοι συνάδελφοι της Νέας Δημοκρατίας; 
      Η Κυβέρνηση υποστηρίζει, ακόμη, ότι το δημόσιο θα έχει αυξημένα ισχυρά δικαιώματα αρνησικυρίας στις βασικές αποφάσεις του Οργανισμού. Και αυτό είναι μύθος. Το σημαντικό είναι ότι τον τελευταίο λόγο θα τον έχει όποιος έχει την εξουσία. Και την εξουσία θα την έχει ο Διευθύνων Σύμβουλος που θα προτείνεται από την «DEUTSCHE TELEKOM» και θα εκφράζει τα δικά της συμφέροντα.
      Η «DEUTSCHE TELEKOM» θα έχει τον τελευταίο λόγο και όσον αφορά το ανθρώπινο δυναμικό, παρά τα περί αντιθέτου λεγόμενα από τα κυβερνητικά στελέχη.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
       Ένα λεπτό, κύριε Πρόεδρε.
       Στο άρθρο 15 είναι ξεκάθαρα τα πράγματα. Γίνεται λόγος για πλεονάζον προσωπικό, για την τύχη του οποίου θα αποφασίσει ο Διευθύνων Σύμβουλος. Δηλαδή, κύριε Υπουργέ, θα φύγουν οι Έλληνες, για να έρθουν οι Γερμανοί να δουλέψουν στον Ο.Τ.Ε.; Η διαβούλευση, που λέτε ότι θα προηγηθεί, δεν είναι τίποτε άλλο παρά στάχτη στα μάτια. 
      Θύματα, όμως, της συγκεκριμένης Σύμβασης, δεν θα είναι μόνο οι εργαζόμενοι, αλλά και οι ίδιοι οι καταναλωτές, αφού και εδώ πέρα θα έχουμε καρτέλ, εναρμονισμένες πρακτικές και θα μειωθεί ο ανταγωνισμός.
      Το ΠΑ.ΣΟ.Κ., κυρίες και κύριοι συνάδελφοι, αντιτίθεται με τον πιο κατηγορηματικό τρόπο στο ξεπούλημα του Ο.Τ.Ε. σε ξένα χέρια. Εμείς θέλουμε ο Ο.Τ.Ε. να επεκτείνεται και όχι να εκποιείται. Θέλουμε τον Ο.Τ.Ε. να λειτουργεί ανταγωνιστικά υπό δημόσιο έλεγχο, να είναι εργαλείο ανάπτυξης και κοινωνικής συνοχής προς όφελος του δημοσίου συμφέροντος, της ελληνικής οικονομίας και των Ελλήνων πολιτών. Γι’ αυτό, όταν θα πάρουμε την Κυβέρνηση, θα προσπαθήσουμε να φέρουμε τον Ο.Τ.Ε. στο δημόσιο έλεγχο.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Θα έχετε βγει στη σύνταξη μέχρι να έρθει το ΠΑ.ΣΟ.Κ. στην εξουσία.
      ΜΑΡΙΑ ΣΚΡΑΦΝΑΚΗ: Εσείς μάλλον.
      ΠΡΟΕΔΡΕΥΩΝ (Αναστάσιος Νεράντζης): Το Ηράκλειο είναι ιδιαιτέρως ζωηρό. 
      Κύριε Μπαντουβά, βλέπω ότι έχετε αντεγκλήσεις με τη συντοπίτισσά σας. 
      Το λόγο έχει ο Βουλευτής της Νέας Δημοκρατίας στο Νομό Χαλκιδικής, κ. Βαγιωνάς.
      ΓΕΩΡΓΙΟΣ ΒΑΓΙΩΝΑΣ: Μπορώ να αρχίσω, κύριε Πρόεδρε; 
      ΠΡΟΕΔΡΕΥΩΝ (Αναστάσιος Νεράντζης): Βεβαίως, μπορείτε. Επιβάλλεται. 
      ΓΕΩΡΓΙΟΣ ΒΑΓΙΩΝΑΣ: Αγαπητοί συνάδελφοι, ειλικρινά όλη μέρα σήμερα ακούστηκαν βαρύγδουπες εκφράσεις που είναι από μετριοπαθείς έως ακραίες και εμπρηστικές. Ειλικρινά δεν θα ακολουθήσω αυτόν το δρόμο. 
      Σέβομαι το Κομμουνιστικό Κόμμα. Έχει την ιδεολογία του. Δεν την αποδέχομαι. Να δικαιολογήσω το ΣΥ.ΡΙΖ.Α. και το ΛΑ.Ο.Σ. που δεν γεύτηκαν ποτέ εξουσία μέχρι σήμερα. 
      Εσάς, όμως, κύριοι της Αξιωματικής Αντιπολίτευσης, θέλω να σας ρωτήσω ευθέως και χωρίς περιστροφές: Τι λέγατε πριν από ένα και κάτι χρόνια, όταν η Εθνική Τράπεζα αγόραζε τη «FINANSBANK» σε ποσοστό 5% αντί 950.000.000 ευρώ; Σας τα είπε ο κ. Γιαννάκης, αλλά ήπια. Ήδη στον πρώτο χρόνο που έκλεισε, η κερδοφορία για την Εθνική Τράπεζα ήταν 600.000.000 ευρώ. Δηλαδή, πήρε τα 2/3 του κεφαλαίου που έδωσε μέσα στον πρώτο χρόνο. 
      Άρα, λοιπόν, μήπως μετανιώσετε στην προσεχή διετία, που θα δείτε τα πρώτα δείγματα της Στρατηγικής αυτής Συμφωνίας που έκανε τούτη η Κυβέρνηση με την «DEUTSCHE TELEKOM», δηλαδή με το γερμανικό κράτος; Διότι, εάν αμφιβάλλετε ότι η Γερμανία δεν είναι η ατμομηχανή της Ευρώπης, τότε μάλλον δεν είστε φιλοευρωπαϊστές. Εάν αμφιβάλλετε για την ακεραιότητα των Γερμανών επιχειρηματιών και αν και δεν θέλω να πάρω όρκο ποτέ και για κανέναν, θα σας πω όμως ότι είναι ένας αξιόπιστος στρατηγικός συνεταίρος. Συνεταίρος, όχι εταίρος. 
    Θα μου πείτε και τι εξασφαλίζεται; Γιατί ακούστηκε πολλές φορές στην Αίθουσα αυτή και θα προσπαθήσω με απλά εκλαϊκευμένα λόγια να πω γιατί είναι πολύ συμφέρουσα η συμφωνία αυτή, όχι ως Βουλευτής της Νέας Δημοκρατίας που το υπερψηφίζω, αλλά ως απλός πολίτης που λίγο σχέση έχει με το επιχειρείν. 
    Δηλαδή, λέτε εσείς, συνάδελφοι της Αντιπολίτευσης, ότι ξεπουλάμε τον Ο.Τ.Ε. τούτη τη στιγμή όταν πουλήσατε το 66%; Μιλάτε για το 3% και λέτε ότι δόθηκε αντί πινακίου φακής. Ποιο είναι το πινάκιον φακής, όταν λέτε σε δύο τρεις μήνες τα χρήματα που πήρατε, τα κέρδιζε ο Ο.Τ.Ε.; Μου φαίνεται ότι δεν γνωρίζετε και απλή αριθμητική. ‘Όταν λέμε ότι ο Ο.Τ.Ε. έχει κέρδη περίπου 600.000.000 ευρώ το χρόνο, αναφέρεται σε όλες τις μετοχές στο 100% των μετοχών. Όταν, λοιπόν, πουλάει το ελληνικό δημόσιο το 3% και αυτό υπό αίρεση –θα πούμε παρακάτω για τις αιρέσεις- ότι είναι 442.000.000, το λέτε πινάκιον φακής, όταν πριν από λίγο δύο συνάδελφοι του ΠΑ.ΣΟ.Κ. άλλος ανεβάζει σε 2.000.000.000 την περιουσία του Ο.Τ.Ε., άλλος σε 9.000.000.000; Με τα 442.000.000 που αποτελούν το 3% ανέρχεται η περιουσία ανέρχεται σε 15.000.000.000 ευρώ. ΄Αρα, λοιπόν, αυτό το 3% το οποίο είναι τα 442.000.000, εάν πούμε ότι και για είκοσι πέντε χρόνια θα είχε τα ίδια κέρδη ο Ο.Τ.Ε., που αμφιβάλω αν τα προσεχή τρία χρόνια, αν δεν αλλάξει η τεχνογνωσία η οποία εξελίσσεται γρήγορα, ταχύτατα, όσο σε κανέναν άλλο τομέα, τότε χρειάζονται περίπου είκοσι πέντε χρόνια να εισπράξει τα χρήματα αυτά από τα κέρδη τα οποία θα συνεχίζονταν για μια εικοσιπενταετία. 
    ΄Αρα, λοιπόν, εμείς θέλουμε στρατηγικό επενδυτή ο οποίος να έχει τεχνογνωσία και να είναι σοβαρός, κάτι που δήλωσε η Κυβέρνηση από το τέλος του 2006. Είπε ευθέως και καθαρά ότι δεν δέχεται τη «MIG» ως στρατηγικό συνεταίρο, δέχεται άλλου είδους πράγματα. Και ποιος σας είπε ότι οι ευρωπαϊκοί νόμοι, οι ευρωπαϊκές οδηγίες δεν είναι αυστηρές πάρα πολύ και δεν επιτρέπουν στον οποιονδήποτε στρατηγικό ή επιθετικό ή μη, αν θέλετε, να πάρει όσες μετοχές θέλει; Και καλά που βρέθηκε αυτός ο στρατηγικός επενδυτής κατά τη δική του φαντασία και άρχισε να αγοράζει μετοχές. Δικαίωμά του ήταν. Σκεφθείτε να ήταν περισσότερο επιθετικός, να ήταν ένας Σώρος παραδείγματος χάριν, που να πει ότι εντός τριών ημερών αγοράζω το 51% των μετοχών του Ο.Τ.Ε. γιατί έτσι «του την έστριψε» για να αγοράσει το 51%. 
    Αφήστε αυτά τα φληναφήματα, διότι όποιος γνωρίζει λίγο από Α.Ε. το 33,34% δεν είναι ισχυρό έρεισμα. ΄Οποιος έχει το 51% και αυτό εξασφάλισε αυτή η Κυβέρνηση, εξασφάλισε το μέλλον του Ο.Τ.Ε., εξασφάλισε την τεχνογνωσία, εξασφάλισε χαμηλότερες τιμές για τις προσφερόμενες υπηρεσίες για όλους τους πολίτες. Και είναι αστεία τα επιχειρήματα «θα διώξουμε τους Ελληνες εργάτες» και θα έρθουν οι Γερμανοί. Μακάρι να έρθουν οι Γερμανοί να πληρώνονται με τα ελληνικά χρήματα που είναι το 60% ή 65% του Γερμανού εργαζόμενου. 
    Αλλά εάν πιστεύετε ότι υπάρχει διαπλοκή, υπάρχει αδιαφάνεια, σε δύο χρόνια θα το δούμε αυτό. Και λέτε πόσα πήρε ο Ο.Τ.Ε., πόσα πήραν οι σύμβουλοι, πόσα πήρε ο οποιοσδήποτε άλλος τρίτος. Κανείς δεν πήρε απολύτως τίποτα. Το 3% πουλήθηκε με 29,75 ευρώ στη μετοχή. Αν κέρδισε η MIG δεν γνωρίζω και είναι ελεύθερος να κερδίζει όποιος θέλει.
    Κάτι τελευταίο και κλείνω, κύριε Πρόεδρε. Ο στρατηγικός συνεταίρος σαφώς και θέλει να κερδίζει. Αλλά σκεφθείτε  ότι η τεχνογνωσία είναι τέτοια που ακούμε ότι με τις καινούργιες οπτικές ίνες θα συνδέεται η Νέα Υόρκη με το Λονδίνο. Και ακούμε σήμερα κάτι που δεν θέλω να το πω, αλλά θα το πω. Στους πέντε μαθητές του δημοτικού σχολείου, οι τρεις έχουν κινητό τηλέφωνο. ΄Εχουμε ευθύνη γι’ αυτό. Αυτό θα πει λοιπόν ότι η νέα γενιά μπαίνει στο internet, χρειάζεται φτηνό internet, χρειάζεται φτηνή τηλεφωνία. Το ίδιο πράγμα θέλουν και οι επιχειρήσεις. ‘Αρα, λοιπόν, να σταματήσουν οι βαρύγδουπες εκφράσεις, αλλά να έχετε το θάρρος, κύριοι της Αξιωματικής Αντιπολίτευσης, όχι να λέτε στην Κυβέρνηση να αποσύρει το νομοσχέδιο αυτό, αλλά να έχετε το θάρρος να πείτε μπράβο σας μετά από δύο χρόνια ότι ήταν μια πολύ καλή σύμβαση και αφήστε ότι θα επανακρατικοποιήσετε την κρατικοποιημένη ήδη Ο.Τ.Ε. «DEUTSCHE TELEKOM» μαζί συν 25 συν 1 μετοχή.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ασχοληθήκατε και με ανώνυμες εταιρείες. Παρά το ότι είστε γιατρός εσείς, εν τούτοις κατέχετε όλο το αντικείμενο. 
      ΓΕΩΡΓΙΟΣ ΒΑΓΙΩΝΑΣ: Μπορεί κάποιος να αποδείξει το αντίθετο, αν τα νούμερα δεν είναι αυτά. Οι αριθμοί δεν αλλάζουν.
      ΠΡΟΕΔΡΕΥΩΝ (Αναστάσιος Νεράντζης): Η κ. Πατριανάκου έχει το λόγο.
      ΦΕΒΡΩΝΙΑ ΠΑΤΡΙΑΝΑΚΟΥ: Κυρίες και κύριοι συνάδελφοι, σήμερα συζητάμε μια στρατηγική συμμαχία, αλλά ακούστηκαν σ’ αυτήν την Αίθουσα ακραίοι χαρακτηρισμοί «φαυλότητα», «ιδιοτέλεια». Ακούστηκαν συκοφαντικές δηλώσεις και εκτιμήσεις. 
    Εκείνο το οποίο θα ήθελα ανατρέχοντας στα Πρακτικά της 12.9.2000 είναι να σας διαβάσω απόσπασμα από ομιλία του Υπουργού Εθνικής Οικονομίας όπου ρητά ανέφερε: «Για μας, το στάδιο αυτό έχει κρίσιμη σημασία γιατί μη γελιόμαστε ή μη κοροϊδευόμαστε ο Ο.Τ.Ε. είναι μια περιφερειακή εταιρεία. Δεν βρίσκεται στο κέντρο παραγωγής τηλεπικοινωνιακής τεχνολογίας, όπως είναι η «DEUTSCHE TELEKOM». Δεν έχει την πολυτέλεια του χρόνου. Ο Ο.Τ.Ε. πρέπει γρήγορα να ενταχθεί σ’ ένα διεθνές σύστημα παραγωγής τεχνολογίας και συμμετοχής σε τεχνολογικά προϊόντα υψηλής προστιθέμενης αξίας όπως είναι το internet και άλλες δραστηριότητες γιατί εκεί υπάρχουν τα κέρδη, γιατί εκεί υπάρχει η βιωσιμότητα, γιατί εκεί υπάρχει η ανάπτυξη. Αν ο Ο.Τ.Ε. δεν αποκτήσει έγκαιρα έναν ισχυρό και αξιόπιστο στρατηγικό σύμμαχο θα περιοριστεί, ας μου επιτραπεί η έκφραση, να κάνει τη λάντζα των τηλεπικοινωνιών που είναι κυρίως η σταθερή τηλεφωνία η οποία έχει φθίνοντα περιθώρια κέρδους». Αντί οποιωνδήποτε άλλων σχολίων, σας λέω ότι η συντριπτική πλειοψηφία, από εσάς συνάδελφοι του ΠΑ.ΣΟ.Κ., χειροκροτούσατε την ομιλία του τότε Υπουργού Εθνικής Οικονομίας. Εσείς που σήμερα απαξιώνετε τη μεγαλύτερη στρατηγική συμφωνία που έχει να επιδείξει τα τελευταία χρόνια το ελληνικό δημόσιο! 
    Κυρίες και κύριοι συνάδελφοι, η Νέα Δημοκρατία διεκδίκησε την ψήφο του ελληνικού λαού σε μια προγραμματική βάση με σταθερό οραματικό στόχο, αλλά σαφή στρατηγική για την κατάκτησή του. Βασικός πυλώνας στρατηγικής για τη θέση της Ελλάδος στο παγκόσμιο «αύριο» αλλά και την καλυτέρευση όλων των ποιοτικών δεικτών του ΄Ελληνα, είναι η ψηφιακή σύγκλιση αλλά και η ανάπτυξη σύγχρονων τηλεπικοινωνιακών δικτύων. Η αναζήτηση στρατηγικού συμμάχου και κατάλληλου management αποτελούσε το 2004 για τους αντικειμενικούς παρατηρητές μια καθόλου ρεαλιστική προγραμματική θέση της Νέας Δημοκρατίας. Πρώτον, διότι το ΠΑ.ΣΟ.Κ. έψαχνε αυτόν τον στρατηγικό σύμμαχο από το 2000 και δεν τον έβρισκε και δεύτερον, άμεσα συνυφασμένο με το πρώτο ο Ο.Τ.Ε. δεν ήταν καθόλου δελεαστικός ως προς τα οικονομικά του αποτελέσματα, το επενδυτικό του πρόγραμμα, την τεχνολογική του υποδομή και την μηδενική σχεδόν ανοχή και ανάπτυξη των ευρυζωνικών δικτύων. Το ΠΑ.ΣΟ.Κ. ως αντιπολίτευση το 1993 δεσμευόταν ότι σε περίπτωση ιδιωτικοποίησης του Ο.Τ.Ε. οι σχετικές συμφωνίες θα ακυρώνονταν από το ΠΑ.ΣΟ.Κ. Οι δηλώσεις ακούγονται σχεδόν πανομοιότυπες με τις σημερινές, με μια διαφορά, ότι έχουν μεσολαβήσει δεκαπέντε χρόνια και ενώ το ΠΑ.ΣΟ.Κ. παρέλαβε το 100% του Ο.Τ.Ε. στην κυριότητα του δημοσίου, ξεκινώντας το 1996 και με τη μέθοδο της σαλαμοποίησης μέσα από επτά διαδοχικές μετοχοποιήσεις εκχώρησε την πλειοψηφία των μετοχών του Ο.Τ.Ε. σε χέρια ιδιωτών. Το 66,3% του Ο.Τ.Ε. είχε μεταβιβαστεί όταν η Νέα Δημοκρατία ανέλαβε το 2004 τη διακυβέρνηση της χώρας. Να θυμίσω: Απρίλιος 1996 διάθεση του 7,6% , Ιούνιος 1997 διάθεση του 11,1%, Ιανουάριος 1998 εκχώρηση του 6,3%, Νοέμβριος 1998 διάθεση του 10%, Ιούνιος 1999 διάθεση του 14%, Απρίλιος 2001 έκδοση ομολογιακού δανείου μετατρέψιμου σε μετοχές. 
      Το ποσοστό του δημοσίου περιορίζεται κατά 9,4%. Ιούνιος του 2002, διάθεση του 8%.
      Κυρίες και κύριοι συνάδελφοι του ΠΑ.ΣΟ.Κ., το 2004 η συμμετοχή του δημοσίου στον Ο.Τ.Ε. είχε υποχωρήσει στο 33,7%. Αυτή είναι η μόνη αλήθεια. Το ποσοστό που απέκτησε η «DEUTSCHE TELEKOM» το απέκτησε από τη MIG η οποία το είχε αγοράσει από το Χρηματιστήριο, από τις μετοχές που επί οκτώ χρόνια διοχετεύατε στη χρηματιστηριακή αγορά, αγαπητοί συνάδελφοι της Αξιωματικής Αντιπολίτευσης. Από το ελληνικό δημόσιο η «DEUTSCHE TELEKOM» αγοράζει ποσοστό 3% και μάλιστα με εξαιρετικά υψηλό τίμημα ανά μετοχή.
      Θα προσεγγίσω την αξία της πώλησης όχι με την υπεραξία της μετοχής των 29,75 ευρώ έναντι της τρέχουσας χρηματιστηριακής αξίας που είναι περίπου στα 16,5 ευρώ, αλλά με βάση τον δείκτη P/E, δηλαδή το λόγο αξίας μετοχής προς κέρδος ανά μετοχή. Η πώληση που πραγματοποιήθηκε αντιστοιχεί σε τιμή του δείκτη P/E σε 22 έναντι του 13 ή 14 που είναι ένας πολύ καλός δείκτης P/E για τους γνωρίζοντες τη χρηματιστηριακή αγορά. 
      Να το πω διαφορετικά, κύριοι συνάδελφοι. Το ελληνικό δημόσιο θα εισπράξει από τη μεταβίβαση του 3% του μετοχικού κεφαλαίου το ποσό των 442,3 εκατομμυρίων ευρώ. Εάν υποθέσουμε ότι η κερδοφορία του οργανισμού θα είναι τα επόμενα χρόνια τέτοια που θα επιτρέπει ένα μέρισμα όπως το 0,75 ανά μετοχή που διανεμήθηκε στην τελευταία χρήση, αυτό το ποσό το ελληνικό δημόσιο θα το εισέπραττε από μερίσματα μετά από σαράντα χρόνια. 
      Όσοι με ευκολία αυτές τις μέρες χαρακτηρίζετε την πώληση του 3% του Ο.Τ.Ε. ως ξεπούλημα θα ήθελα να μου υποδείξετε έστω μία πώληση από τις επτά διαδοχικές που πραγματοποιήσατε σε αντίστοιχη τιμή. Θα ήθελα επίσης να απαντήσετε στους πολίτες πόσα από αυτά που εισπράξατε για τις διαδοχικές μετοχοποιήσεις του Ο.Τ.Ε. χρησιμοποιήθηκαν για τον εκσυγχρονισμό του οργανισμού; Γιατί αν μπορούσα να δώσω πολιτική υπόσταση στον απαξιωτικό όρο ξεπούλημα που με περισσή ευκολία χρησιμοποιείται σε αυτήν την Αίθουσα, θα τον ταυτοποιούσα με την πώληση για ταμειακούς λόγους και όχι με τη στρατηγική συμφωνία που σε τοποθετεί στη διεθνή αγορά τηλεπικοινωνιών με αξιώσεις. 
      Η δεύτερη μεγάλη δέσμη επιχειρημάτων σας αφορά τη δήθεν απεμπόληση της καταστατικής μειοψηφίας του 1/3 που εσείς είχατε νομοθετήσει. Όμως, κύριοι συνάδελφοι, με βάση τη συμφωνία διασφαλίζονται τα περισσότερα από τα δικαιώματα των μετόχων σε σχέση με αυτά που απορρέουν από το άρθρο 29 του ν. 2190 περί ανωνύμων εταιρειών, όπως αυτός ισχύει σήμερα, δηλαδή όπως αυτός συμπληρώθηκε και αντικαταστάθηκε με το ν. 3604/2007. 
      Κυρίες και κύριοι συνάδελφοι, στο άρθρο 9 της συμφωνίας μετόχων συμφωνούνται τα θέματα που συνιστούν δικαίωμα αρνησικυρίας: Αλλαγές στην εταιρική επωνυμία του Ο.Τ.Ε. ή των συνθετικών του, αλλά και στα εμπορικά σήματα του Ο.Τ.Ε. Ενδοεταιρικές συναλλαγές Ο.Τ.Ε.- «DEUTSCHE TELEKOM» άνω των 30.000.000 ευρώ. Συγχωνεύσεις, εταιρικοί μετασχηματισμοί, αποσχίσεις, διασπάσεις σε  οποιοδήποτε επίπεδο εταιρείας του ομίλου. Μάλιστα το δικαίωμα αρνησικυρίας διατηρείται ακόμα και αν το ελληνικό δημόσιο διατηρεί ποσοστό ως 5% και επίσης η «DEUTSCHE TELEKOM» αναλαμβάνει την υποχρέωση μη ανταγωνισμού με τις επιχειρηματικές δραστηριότητες του Ο.Τ.Ε. σε χώρες που ο οργανισμός έχει σημαντική παρουσία. 
      Κανένα εγχείρημα κυρίες και κύριοι συνάδελφοι, δεν μπορεί να πετύχει εάν οι εργαζόμενοι δεν είναι ενεργοί κοινωνοί και συμπαραστάτες του έργου. Γι’ αυτό το λόγο και διασφαλίζονται απόλυτα τα δικαιώματα των εργαζομένων.
      Με πλήρη συναίσθηση ότι ο κόσμος αλλάζει με ταχύτητα έξω από εμάς και ανεξάρτητα από εμάς, επιλέξαμε, αντί να τρέχουμε πίσω από τις εξελίξεις, να είμαστε μπροστά από αυτές και να τις διαμορφώνουμε.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Ολοκληρώστε παρακαλώ άμεσα. 
      ΦΕΒΡΩΝΙΑ ΠΑΤΡΙΑΝΑΚΟΥ: Στόχος μας η αξιοποίηση της γεωγραφικής θέσης της χώρας μας, της στρατηγικής της σημασίας με διεθνές κύρος και μέγεθος η ευρύτερη στρατηγική επιρροή καθιστώντας τη χώρα ενεργειακό και τηλεπικοινωνιακό κόμβο.  
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ ολοκληρώστε. Δεν έχουμε χρόνο, κυρία Πατριανάκου.
      ΦΕΒΡΩΝΙΑ ΠΑΤΡΙΑΝΑΚΟΥ: Μία φράση, κύριε Πρόεδρε.
      Αυτό το σχέδιο υπηρετούμε, σε αυτήν την πρόσκληση σας καλούμε.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης):  Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, πληροφορήθηκα ότι κατά τη διάρκεια της απουσίας μου κάποιος συνάδελφος από την Αξιωματική Αντιπολίτευση επεχείρησε να συνδέσει τις δραστηριότητες της συζύγου μου με την αποκρατικοποίηση του Ο.Τ.Ε. στη λογική του «Ο άνθρωπος είναι θηλαστικό. Ο σκύλος είναι θηλαστικό. Άρα, ο άνθρωπος είναι σκύλος». Αυτή ήταν η λογική του συλλογισμού του.
      Ο συγκεκριμένος συνάδελφος δεν αξίζει απαντήσεως, γιατί συστηματικά η μόνιμη πολιτική του δραστηριότητα συνίσταται στη συκοφαντική σπίλωση των πολιτικών του αντιπάλων. Τίθεται όμως ένα ευρύτερο θέμα για τον Πρόεδρο του ΠΑ.ΣΟ.Κ. τον κ. Παπανδρέου, ο οποίος πρέπει να αποδοκιμάσει αυτές τις προσωπικές επιθέσεις, οι οποίες επιχειρούν να σπιλώσουν πολιτικούς που έχουν χρόνια δραστηριότητα στο ελληνικό Κοινοβούλιο. Ο κ. Παπανδρέου προσφάτως διέγραψε τον κ. Σημίτη, αλλά έχει στο κόμμα του ακόμα τον κ. Καρχιμάκη. Εάν δεν θέλει να γίνει γνωστό το ΠΑ.ΣΟ.Κ. ως το κόμμα Παπανδρέου-Καρχιμάκη, αυτού του είδους οι συμπεριφορές θα πρέπει από τον ίδιο τον Πρόεδρο του ΠΑ.ΣΟ.Κ. να αποδοκιμαστούν. Διότι εγώ θεωρώ απαράδεκτο να συνδέεται η δραστηριότητα μιας επαγγελματίου όπως είναι η σύζυγός μου -η οποία επί χρόνια δουλεύει για να ζήσει την οικογένειά της, να μεγαλώσει τα τρία παιδιά της και συστηματικά απέχει από κάθε δραστηριότητα που έχει σχέση με το ελληνικό δημόσιο λόγω της δικής μου εμπλοκής με την πολιτική- να επιχειρείται να της γίνονται τέτοιου είδους επιθέσεις. Το θεωρώ απαράδεκτο, το θεωρώ άνανδρο, το θεωρώ συκοφαντικό και πιστεύω ότι πρέπει να αποδοκιμαστεί από τον ίδιο τον Πρόεδρο του ΠΑ.ΣΟ.Κ. Αλλιώς το ΠΑ.ΣΟ.Κ. είναι κόμμα Παπανδρέου-Καρχιμάκη.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ.
      Το λόγο έχει ο κ. Μπαντουβάς, Βουλευτής της Νέας Δημοκρατίας στο Νομό Ηρακλείου.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι και ειδικά εσείς της Μείζονος Αντιπολίτευσης, αυτήν τη φορά ξεπεράσατε ακόμα και τον ίδιο σας τον εαυτό. Έχουμε συνηθίσει την κινδυνολογία σας, το θράσος και την τρομοκράτηση που επιχειρείτε ενάντια στον Έλληνα πολίτη. Σήμερα όμως και τι δεν ακούσαμε σε αυτήν εδώ την Αίθουσα; Μύδρους, κατηγορίες, διαστρέβλωση γεγονότων και λάσπη, ότι πουλάμε χρυσάφι για άνθρακες, ότι ξεπουλάμε την Ελλάδα και τόσα άλλα.
      Μα, δεν αντιλαμβάνεστε ότι προκαλείτε έντονη θυμηδία στον ελληνικό λαό; Δεν αντιλαμβάνεστε ότι παριστάνοντας τους Ηρακλιδείς της ελληνικής οικονομίας προκαλείτε τον ελληνικό λαό εσείς που κατασπαταλήσατε τον πακτωλό χρημάτων που εισέρρευσε από την Ευρωπαϊκή Ένωση τη δεκαετία του ’80 και ξοδέψατε όλα αυτά τα χρήματα στο κομματικό σας συμφέρον, αντί να τα τοποθετήσετε σε υποδομές που θα στήριζαν εν συνεχεία την οικονομία της χώρας, όπως έκανε η τότε πάμπτωχη Ιρλανδία που σήμερα είναι η πέμπτη χώρα παγκοσμίως με το μεγαλύτερο κατά κεφαλήν εισόδημα; Εσείς δεν δημιουργήσατε τις Δ.Ε.Κ.Ο. και δεν κρατικοποιήσατε ισχυρές οικονομικά βιομηχανίες της χώρας διορίζοντας υμέτερους διευθυντές που τις αφαίμαξαν και τις διέλυσαν οικονομικά εντός μικρού χρονικού διαστήματος; Δεν ήταν ο Πρόεδρός σας που παραπονέθηκε ότι στέλεχος Δ.Ε.Κ.Ο. πήρε ως δώρο 500.000.000 δραχμές, ενώ όπως ο ίδιος είχε πει έπρεπε να πάρει λιγότερα, και με την παραδοχή αυτή και τις ευλογίες σας δεν ήταν που επισημοποιήθηκε η γνωστή σας πρακτική του λαδώματος; Εσείς δεν διαλύσατε την Ολυμπιακή παραδίνοντάς την στους άσχετους Άγγλους τους οποίους πληρώσατε με δισεκατομμύρια για να ξεπουλήσουν μέσα σε δύο χρόνια όλα τα περιουσιακά της στοιχεία; Και τώρα βγαίνετε να φωνάξετε και να κάνετε το μαύρο άσπρο; Και φυσικά με το δίκιο σας, αφού κανείς δεν φυλακίστηκε, αφού κανείς δεν τιμωρήθηκε, αφού η ηγεσία του  Υπουργείου Μεταφορών επί ηγεσίας του κ. Μαντέλη δεν λογοδότησε για την καταστροφή των Ολυμπιακών γραμμών, αφού δεν λογοδότησε κανείς για το φιάσκο του χρηματιστηρίου, αφού δεν ελέγχθηκε κανένας όταν δώσατε το 66% του Ο.Τ.Ε. στην ελεύθερη αγορά, δηλαδή στο Χρηματιστήριο και θα μπορούσε ο καθένας με μια επιθετική εξαγορά να αποκτήσει το 51% ό,τι ώρα ήθελε και να πετάξει το ελληνικό κράτος έξω και μάλιστα με τις κλωτσιές.
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Καλά να πάθουμε. Εμείς φταίμε. Μ' αυτό ακριβώς το νομοσχέδιο που κάνουμε εξασφαλίσαμε την πώληση του Ο.Τ.Ε., εξασφαλίσαμε με τη συμφωνία, κυρίες και κύριοι συνάδελφοι, τον βαρύνοντα ρόλο στη διοίκηση του Ο.Τ.Ε. του ελληνικού δημοσίου, το οποίο ορίζει τις μισές θέσεις του Διοικητικού Συμβουλίου, καθώς και το πρόσωπο του Προέδρου αλλά και διατηρεί το δικαίωμα άσκησης βέτο μέχρι και δύο φορές αναφορικά με τη θέση του Διευθύνοντος Συμβούλου της εταιρείας και παράλληλα εξασφαλίσαμε την κοινωνική φύση του αγαθού των τηλεπικοινωνιών, αφού κάθε έγκριση τιμολογίων και όρων διάθεσης του δικτύου του Οργανισμού στην αγορά τηλεπικοινωνιών παραμένει στην κρίση της Εθνικής Επιτροπής Τηλεπικοινωνιών και Ταχυδρομείων. 
      Ισχυρίζεστε ότι η πώληση του ποσοστού 3% του ελληνικού δημοσίου στην «DEUTSCHE TELEKOM» έγινε για ταμειακούς λόγους και ότι έγινε σε μια περίοδο που ο Ο.Τ.Ε. είναι από τις πλέον αξιόπιστες και δυναμικές εταιρείες της χώρας. Όντως, ο Ο.Τ.Ε. είναι μια από τις πιο δυνατές εταιρείες της χώρας, αλλά τόσο αυτό όσο και η ανώτερη κατά σχεδόν 10 ευρώ τιμή πώλησης της μετοχής από την ημέρα που κλείστηκε η συμφωνία δεν θα ήταν δυνατή χωρίς την εξυγίανση της εταιρείας που πρώτα φέραμε εις πέρας. Ωστόσο, το μεγαλύτερο κέρδος από τη συνεργασία με τη «DEUTSCHE TELEKOM» είναι η διοικητική και οργανωτική τεχνογνωσία που θα λάβει ο Ο.Τ.Ε., η αναβάθμιση της ανταγωνιστικότητάς του και η επέκτασή του στις διεθνείς αγορές με καλύτερους όρους, ενώ από την άλλη ο Έλληνας καταναλωτής, αλλά και ο επιχειρηματίας θα εξυπηρετείται πιο αποτελεσματικά και πιο οικονομικά, αφού ο εξοπλισμός του Ο.Τ.Ε. θα είναι πιο σύγχρονος, πιο φτηνός και γι’ αυτό ευκολότερα αξιοποιήσιμος και όλα αυτά χωρίς να διακυβεύεται πλέον το μέλλον του Οργανισμού μέσω μιας επιθετικής εξαγοράς, χωρίς να διαπραγματεύεται ο έλεγχος του ελληνικού δημοσίου, χωρίς να μένει μετέωρο το μέλλον των εργαζομένων.
      Και έχετε τώρα το θράσος να έρχεστε και να μας εγκαλείτε για μια τίμια, διαφανή συνεργασία που έγινε μ’ έναν ισχυρό στρατηγικό επενδυτή, τη «DEUTSCHE TELEKOM»; Και χρησιμοποιείτε ως επιχειρήματα ένα σωρό φαιδρότητες όπως: «Οι Γερμανοί ξανάρχονται» ή ότι γυρνάμε στην εποχή της ΟΥΛΕΝ και της ΠΑΟΥΕΡ; Συνεχίστε, αφού θέλετε την παραπληροφόρηση, διακηρύσσοντας την απώλεια για το ελληνικό δημόσιο και το επερχόμενο τέλμα των εργαζομένων του Ο.Τ.Ε. και υψώστε και άλλο τις δήθεν πατριωτικές κορώνες σας σχετικά με την αδιαφορία μας για την εθνική ασφάλεια. Ο ελληνικός λαός όμως ήταν παρών και είδε την αναδιάρθρωση και την εξυγίανση του οργανισμού από το 2004 και έπειτα και ήταν παρών πριν οκτώ περίπου μήνες, επιβραβεύοντας τις πολιτικές αυτές με την ανανέωση της εμπιστοσύνης του προς την Κυβέρνηση του κ. Κώστα Καραμανλή. 
      Και επειδή έγινε λόγος μέχρι και για αποικιακά καθεστώτα, σας προειδοποιώ για ένα μονάχα, διότι αυτό που ισχυρίζεστε είναι ότι και οι δικές μας κρατικές και μη επιχειρήσεις που επιχειρούν και δραστηριοποιούνται επαξίως και με κέρδη στη Βαλκανική, αλλά και στην Τουρκία ακόμη, έχουν συνάψει αποικιοκρατικές συμβάσεις; Άρα, αυτομάτως είμαστε και εμείς αποικιοκράτες; Και εδώ γελάνε, αγαπητοί συνάδελφοι, εδώ ειλικρινά γελάνε. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ κ. Βερελής. 
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, ξεκινώντας, ήθελα να πω ότι άκουσα με πολλή προσοχή τον Υπουργό Εθνικής Οικονομίας. Υπήρξε ένα θέμα, το οποίο τέθηκε στην Αίθουσα αυτή από τον συνάδελφο τον κ. Καρχιμάκη. Εγώ θα χαρώ πάρα πολύ, εάν υπάρχει μία απάντηση συγκεκριμένη. Κύριε Υπουργέ, νομίζω ότι θα μπορούσατε να δώσετε μια πιο συγκεκριμένη απάντηση. Χαίρομαι πάρα πολύ να υπάρχουν συγκεκριμένες απαντήσεις. Δεν  μου αρέσει ούτε η σκανδαλολογία, ούτε η λάσπη του ανεμιστήρα. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αν δεν σας αρέσει, να το αποδείξετε, κύριε συνάδελφε. 
      ΧΡΙΣΤΟΣ ΒΕΡΕΛΗΣ: Ο κύριος Υπουργός μου είπε ότι εάν δεν μας αρέσει να το αποδείξουμε. Δεν ξέρω, εγώ δεν έχω τα στοιχεία αυτά. Κατατέθηκαν τα στοιχεία αυτά, κύριε Υπουργέ, και νομίζω καλύτερα για όλους μας θα ήταν να υπάρχει μια σαφής απάντηση. Είναι δικιά σας η επιλογή.
      Κυρίες και κύριοι συνάδελφοι, υπάρχει μία μοναδικότητα σε αυτήν την επιχείρηση αποκρατικοποίησης του Ο.Τ.Ε.. Υπάρχουν τρία πράγματα τα οποία δεν έχουν ξανασυμβεί σε τηλεπικοινωνιακό οργανισμό ή σε μεγάλη επιχείρηση σε οποιαδήποτε χώρα της Ευρωπαϊκής Ένωσης. Το πρώτο είναι ο τρόπος με τον οποίο γίνεται αυτή η πώληση χωρίς διαγωνισμό και μάλιστα υπάρχει μια ιδιωτικοποίηση την οποία την κάνει ιδιώτης. Όταν στο πρόγραμμα της Νέας Δημοκρατίας έλεγε ο κ. Σουφλιάς -το είπε και πρόσφατα- ότι προβλέπεται αυτή η αναζήτηση συμμαχικού εταίρου, προφανώς ξέχασε να βάλει στο πρόγραμμα τότε ότι αυτό μπορεί να γίνει με την εκχώρηση μόλις του 3% και με την επιλογή του συμμάχου από τον ιδιώτη. 
      Το δεύτερο είναι το ελάχιστο οικονομικό όφελος του δημοσίου, το οποίο μπορώ να σας εξηγήσω ότι δεν είναι όφελος, είναι ζημία ευθύς εξ αρχής. Είναι 140.000.000 ευρώ το υπερτίμημα το οποίο εισπράττει το ελληνικό δημόσιο προκειμένου να εκχωρήσει το μάνατζμεντ και τις κρίσιμες μετοχές, οι οποίες είναι αναγκαίες στην «DEUTSCHE TELEKOM». Μέσα στην ίδια την συμφωνία, στο άρθρο 16, υπάρχει και προβλέπεται η διάλυση της κινητής τηλεφωνίας των Σκοπίων και του Μαυροβουνίου. Η καθαρή θέση των δύο αυτών εταιρειών υπερβαίνει τα 200.000.000 ευρώ. Άρα από την αρχή έχουμε περίπου 100.000.000 ζημία με την έναρξη της συμφωνίας. 
      Το τρίτο είναι επίσης μοναδικό. Είναι ο στραγγαλισμός με την απόφαση και την επιλογή της Κυβέρνησης εκατόν δώδεκα χιλιάδων μικρομετόχων. Το μεγαλύτερο, το πιο εντυπωσιακό κομμάτι της συμφωνίας αυτής είναι ακριβώς αυτό, είναι το γεγονός ότι με την επιλογή της Κυβέρνησης η Επιτροπή Κεφαλαιαγοράς βεβαιώνει ότι δεν υποχρεούται η «DEUTSCHE TELEKOM» να κάνει δημόσια προσφορά. Τι σημαίνει αυτό σε απλά ελληνικά; Η «DEUTSCHE TELEKOM» δαπανά 3.000.000.000 ευρώ για να αποκτήσει τον έλεγχο ενός τεραστίου ομίλου, ο οποίος είναι απλωμένος σε επτά χώρες. Εάν γίνει δημόσια προσφορά, τότε τα 3.000.000.000 αυτά μπορούν να γίνουν 6.000.000.000, μπορεί να γίνουν 7.000.000.000, μπορεί να γίνουν 8.000.000.000.
      Είναι, λοιπόν, ένα θέμα το οποίο γίνεται με μία απόφαση της Κυβέρνησης. Επιχειρηματολόγησε η Κυβέρνηση και είπε ότι γίνεται έτσι, διότι προβλέπει ο νόμος τον οποίο έχουμε φτιάξει εμείς που είναι μεταφορά μιας κοινοτικής οδηγίας μεν, προσθέσαμε όμως κάτι μέσα στο νόμο αυτό, ότι όταν πρόκειται για προϊόν αποκρατικοποίησης, δεν υπάρχει υποχρέωση να υπάρξει αυτή η δημόσια προσφορά. Και υπάρχει ένα διπλό θέμα. Το πρώτο είναι: Είναι αποκρατικοποίηση, όταν το 20% προέρχεται από έναν ιδιώτη και το μόλις 3% προέρχεται από το ελληνικό δημόσιο; Και το δεύτερο: Είναι αποκρατικοποίηση το προϊόν μεταβίβασης μετοχών μιας εταιρείας, η οποία έχει σύμφωνα με το νόμο αποκρατικοποιηθεί ήδη από το 2001, όταν οι μετοχές του δημοσίου μειώθηκαν σε ποσοστό κάτω του 50%; Και σας δίδω εδώ τις απαντήσεις, τις οποίες έχει στείλει επανειλημμένα, δεκάδες πανομοιότυπες απαντήσεις, ο Υπουργός Μεταφορών κ. Χατζηδάκης, όπου μεταβιβάζει συμφωνώντας έγγραφο των νομικών υπηρεσιών του Ο.Τ.Ε. Το καταθέτω για τα Πρακτικά. 
      (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρώνεται, λοιπόν, σήμερα στη Βουλή μία σύμβαση, για την οποία σκόπιμα η Κυβέρνηση αποκρύπτει το μεγαλύτερο και σημαντικότερο τμήμα της αλήθειας σχετικά με τη σύναψή της, τους ρόλους των επιμέρους πρωταγωνιστών και κυρίως τις οικονομικές της διαστάσεις. Η ψήφος της Βουλής επιδιώκεται να είναι η κολυμβήθρα του Σιλωάμ. Και οι συνάδελφοι της Νέας Δημοκρατίας καλούνται όχι με βάση της συνείδησής τους να ψηφίσουν, αλλά με την πίεση ότι είναι μία Κυβέρνηση με οριακή πλειοψηφία και για το λόγο αυτό πιστεύω ότι μπορεί κάποιος να αντιληφθεί με πιο τρόπο σύρεται η Βουλή σήμερα σε αυτήν την κύρωση. 
      Το ΠΑ.ΣΟ.Κ είχε μια συγκεκριμένη, απολύτως εθνικά ωφέλιμη πολιτική. Σε τι συνίστατο αυτή; Το πρώτο ήταν η απελευθέρωση της τηλεπικοινωνιακής αγοράς που έγινε το 2000 και η οποία δημιούργησε στη χώρα είκοσι χιλιάδες νέες θέσεις εργασίας και μάλιστα σε ανθρώπους με υψηλά επιστημονικά προσόντα. 
      Το δεύτερο ήταν η άντληση κεφαλαίων από την κεφαλαιαγορά για την ανάπτυξη του Ο.Τ.Ε. και της «COSMOTE». Τα αποτελέσματα ήταν σαφή. Έγινε από ένα παλιό απηρχαιωμένο τοπικό μονοπώλιο μία εταιρεία διεθνής, ένας παίκτης στην Ευρώπη τηλεπικοινωνιακός με αναφορά σε πληθυσμούς άνω των εβδομήντα εκατομμυρίων ανθρώπων και με πελατεία είκοσι πέντε εκατομμυρίων καταναλωτών τηλεπικοινωνιακής αγοράς.
      Το τρίτο ήταν ότι νομοθετικά κατοχυρώθηκε το 33% ως όριο προκειμένου να μην υπάρχει καμμία περίπτωση επιθετικής εξαγοράς. Και γνωρίζετε ότι πουθενά στην Ευρώπη, πουθενά στον κόσμο, όπου υπάρχει εταιρεία εισηγμένη στο Χρηματιστήριο με ευρεία διασπορά και όπου ένας μέτοχος διαθέτει πάνω από 33% σύμφωνα με το ν. 2190 όπως αυτός τα περιγράφει δεν υπήρξε διασάλευση της μετοχικής βάσης και του ιδιοκτησιακού καθεστώτος. Ήταν, λοιπόν, το απολύτως κρίσιμο όταν αποφάσισε η Κυβέρνηση της Νέας Δημοκρατίας να εξαλείψει το όριο του 33%. Και ήταν το απολύτως καθοριστικό όταν αποφάσισε η ίδια η Κυβέρνηση με μία προτροπή των συμβούλων της, την έκθεση των οποίων δεν μας δίνει να δούμε, να κατέβει το ποσοστό από το 38%, στο 28%. 
      Με ποια λογική επροτάθη αυτό, δεν ξέρουμε. Δεν μας το λέει κανείς. Δηλαδή, με ποια λογική επροτάθη να απομειωθεί η περιουσία του οργανισμού. Διότι είναι βέβαιο ότι από τη στιγμή που  κατεβαίνουμε κάτω από το 33% υπάρχει ανοικτό το πεδίο επιθετικής εξαγοράς, κάτι το οποίο έγινε.
      Και το επόμενο πράγμα που δεν καταλαβαίνουμε και ιδίως εγώ δεν καταλαβαίνω είναι ότι μετά από προειδοποιήσεις μας –προσωπικά είχε κάνει ερώτηση στον κύριο Υπουργό Εθνικής Οικονομίας- προειδοποιούσαμε ότι υπάρχει συγκέντρωση μετοχών από συγκεκριμένη εταιρεία και ρωτούσαμε αν πρόκειται η Κυβέρνηση να λάβει μέτρα ή να θέσει όριο. Όταν έγινε αυτή η ερώτηση η «MIG» διέθετε περίπου 12,5%.  Όταν πήρε μέτρα η Κυβέρνηση είχε ξεπεράσει το 18%. Ήταν το απολύτως κρίσιμο ποσοστό. Δεν γνωρίζω ποιος ήταν ο λόγος όλης αυτής της αδράνειας.
      Ο πραγματικά έχων την ευθύνη της ιδιωτικοποίησης ο Πρόεδρος της «MIG» ο κ. Βγενόπουλος δήλωσε στη Βουλή ότι μόνο αυτός κέρδισε. Και αυτό είναι αληθές. Κέρδισε ένα υπερτίμημα 800.000.000 ευρώ. Το κέρδισε υποσχόμενος την μεταβίβαση του δικαιώματος διοίκησης με την αίρεση η οποία υπήρχε μέσα στη σύμβασή του ότι το ελληνικό δημόσιο θα συναινέσει. Και εδώ αρχίζουν να μπαίνουν διάφορα ερωτήματα τα οποία είναι απολύτως εύλογα. Ταυτόχρονα με αυτήν τη δήλωσή του ο κ. Βγενόπουλος κατηγόρησε την Κυβέρνηση για απιστία. Όσο και αν σας φαίνεται περίεργο αυτό ακριβώς έγινε μέσα στη Βουλή. Είπε ότι την ίδια στιγμή που εγώ ήμουν διατεθειμένος να παραμείνω ως εταίρος και μάλιστα μειοψηφίας, την ίδια στιγμή επιχειρούσε η διοίκηση του Ο.Τ.Ε. να συνάψει δάνειο με επαχθείς όρους 2,7 δισεκατομμύρια ευρώ και να πουλήσει την «INFOTE» με αδιαφανείς διαδικασίες.
      Ο διευθύνων σύμβουλος της «DEUTSCHE TELEΚOM» στη γενική συνέλευση των μετόχων της εταιρείας πριν από λίγο καιρό ανακοινώνοντας τη μεγάλη επιτυχία της εταιρείας του έκανε δύο πράγματα. Πρώτον, αναστήλωσε το καταρρακωμένο ηθικό των μετόχων του και δεύτερον τους έκανε πιο πλούσιους. Αντιθέτως, την ίδια στιγμή έκανε πιο φτωχούς τους Έλληνες μικρομετόχους, εκατόν οκτώ χιλιάδες φυσικά πρόσωπα και τέσσερις χιλιάδες νομικά πρόσωπα που είδαν να απομειούται η περιουσία τους. Από τη στιγμή που έγινε αυτή η συμφωνία η διεθνής αγορά έκρινε ότι δεν έχει τίποτα να περιμένει από τον Ο.Τ.Ε. και ότι από εδώ και πέρα όλα τα οφέλη θα τα έχει η «DEUTSCHE  TELEΚOM». Το αποτέλεσμα ήταν μέσα σε λίγες εβδομάδες να υπάρχει μία απώλεια της κεφαλαιοποίησης της τάξης των 2.000.000.000 ευρώ. Από τα 10.000.000.000 σήμερα είμαστε στα 8.005.000.000 ευρώ στην κεφαλαιοποίηση. Από αυτά τα 2.000.000.000 ευρώ το ένα αφορά αυτούς τους εκατόν δώδεκα χιλιάδες μετόχους. Αυτή είναι η ζημιά η οποία έχει γίνει.
      Υπάρχουν ερωτήματα χωρίς απάντηση. Το πρώτο είναι γιατί καταργήσατε τη νομοθεσία προστασίας του ελληνικού δημοσίου σχετικά με το δικαίωμα ψήφου στον Ο.Τ.Ε. Ποιος σας υποχρέωσε να το κάνετε αυτό; Πρέπει να το εξηγήσετε στους Βουλευτές του κόμματός σας εάν το πρόγραμμα της Νέας Δημοκρατίας προέβλεπε αποκρατικοποίηση με τη μεταβίβαση μόνο του 3%.
      Υπάρχει ένα ακόμα ζήτημα. Γιατί η «DEUTSCHE  TELEΚOM» δεν κατέστη στρατηγικός επενδυτής όταν διορίσατε με απόφαση της διυπουργικής πολυπληθή ομάδα συμβούλων οι οποίοι είχαν σαν υποχρέωση να βάλουν στην αγορά το ζήτημα της αποκρατικοποίησης; Δεν καταθέτετε στη Βουλή την έκθεση αυτών των συμβούλων. Αυτοί σας συμβούλευσαν να κατεβείτε κάτω από το 33% εκείνη την κρίσιμη στιγμή. Εδώ υπάρχει ένα άλλο μεγάλο ερώτημα. Μπορείτε να διαβεβαιώσετε, κύριε Υπουργέ, τη Βουλή εάν κάποιος από τους συμβούλους αποκρατικοποίησης που διορίσατε στην αρχή συμμετείχε και στην παρούσα σύμβαση για την οποία συζητάμε; Εγώ γνωρίζω την απάντηση. ΄Ηταν ακριβώς οι ίδιοι. Εδώ υπάρχει ένα ακόμα θέμα.
      Υπάρχουν και άλλες σημαντικές ερωτήσεις. Γιατί σπεύσατε ως Κυβέρνηση να κρατικοποιήσετε μία αλυσίδα καταστημάτων φραντζάϊζ, την «ΓΕΡΜΑΝΟΣ» έναντι ενός κολοσσιαίου τιμήματος; Η υπόθεση είναι στη δικαιοσύνη ακόμη. Δεν ξέρω μέχρι πότε θα είναι. Βέβαια ανησυχεί το γεγονός ότι δεν έχει μπει στο αρχείο αλλά η υπόθεση είναι εδώ και δύο χρόνια στη δικαιοσύνη. Ήδη υπάρχει απόφαση για χειραγώγηση μετοχών και ήδη υπάρχει πρόστιμο γι’ αυτό. Υποθέτω ότι είχατε ένα πρόγραμμα να αποκρατικοποιήσετε τον Ο.Τ.Ε. Δεν περιμένατε να έρθει ο στρατηγικός επενδυτής και να τον ρωτήσετε, αν θέλει αυτό το μαγαζί; Και πόσο θα το έπαιρνες αυτό το μαγαζί; Υπήρξε όμως, η απόφαση ενάμιση χρόνο προηγουμένως.
      Γιατί έγινε εξαγορά μειοψηφιών 3.500.000.000 ευρώ από την COSMOTE; Γιατί έγινε η εθελουσία έξοδος; Όλα αυτά δημιουργούν μία εικόνα ότι υπήρχε μία σαφέστατη προετοιμασία. 
      Και τώρα, κύριε Υπουργέ, έρχεται ο λογαριασμός. Το 2008 ο Ο.Τ.Ε. θα πληρώσει μόνο για τόκους και όχι για χρεωλύσια 192.000.000 ευρώ. Τις περασμένες χρονιές ήταν πάντοτε κάτω των 100.000. 000. Δηλαδή, έχουμε ένα διπλασιασμό. Αυτά προέρχονται από τα δάνεια τα οποία πάρθηκαν για να αγοραστεί η «ΓΕΡΜΑΝΟΣ» και για να υπάρξει εξαγορά μειοψηφιών στην «COSMOTE». Θα υπάρξει μείωση του τζίρου το 2008 κατά 4,5%. Υπάρχει μείωση των κερδών κατά 50%. Ακόμη και την περίφημη εθελουσία έξοδο την οποία είχατε ξεκινήσει δεν μπορείτε να την ολοκληρώσετε και το τελευταίο κομμάτι μένει εκτός και προσφεύγουν οι άνθρωποι στη δικαιοσύνη. Ακόμη υπάρχει μείωση των επενδύσεων κατά 26.000.000 ευρώ. Αυτό οφείλεται στο γεγονός ότι δεν προβλέπεται επιχειρησιακό πρόγραμμα στον Ο.Τ.Ε. Υπάρχει απώλεια εκατόν δέκα χιλιάδων τηλεφωνικών συνδέσεων μέσα στο πρώτο τρίμηνο του 2008. 
      Και όσον αφορά το θέμα της πτώσης της τιμής της μετοχής χθες ήταν στα 16,5 ευρώ. Είναι ένα θέμα το οποίο διαρκώς θα εξελίσσεται και διαρκώς θα σας καθιστά ενόχους διότι υπάρχει αυτή η απομείωση της περιουσίας των εκατόν δώδεκα χιλιάδων επενδυτών. 
      Ισχυρίζεστε ότι ο Έλληνας καταναλωτής δεν θα έχει πρόβλημα γιατί η Εθνική  Επιτροπή Τηλεπικοινωνιών και Ταχυδρομείων θα φροντίσει προκειμένου να μην έχουμε αυξήσεις των τιμολογίων. Αυτό είναι ψευδές. ΄Η δεν ξέρετε το νόμο ή δεν σας έχουν ενημερώσει. Η υποχρέωση της επιτροπής είναι να παρεμβαίνει μόνο όσον αφορά τη διαφορά χονδρικής με τη λιανική για την προστασία των άλλων παρόχων και όχι για την προστασία των καταναλωτών του Ο.Τ.Ε.
      Υπάρχει ακόμα ένα θέμα το οποίο είναι καθαρά αναπτυξιακό. Υπάρχει υποχρέωση παροχής καθολικής υπηρεσίας η οποία ανατίθεται στην Εθνική Επιτροπή Τηλεπικοινωνιών και Ταχυδρομείων. Αυτό σημαίνει ότι οι περιοχές οι οποίες δεν έχουν οικονομικό ενδιαφέρον, δεν θα απολαύσουν ευρυζωνικές υπηρεσίες. Όλη αυτή η ιστορία η οποία εκτυλίχθηκε έχει να κάνει με  συγκεκριμένους πρωταγωνιστές οι οποίοι σήμερα δεν θέλουν να ξέρουν. 
      Ο κ. Βουρλούμης λέει ότι δεν θέλει να ξέρει τίποτα για τις διαπραγματεύσεις. Όμως, αρθρογραφούσε εν μέσω διαπραγματεύσεων και έδινε την άποψή του. Έλεγε ότι πρέπει να γίνει αυτή η συμφωνία ενώ δεν ήξερε περί ποίας συμφωνίας επρόκειτο. Ο κ. Χατζηδάκης λέει ότι δεν είναι ο καθ’ ύλην αρμόδιος. Δεν τον βλέπουμε στη Βουλή. Ελπίζω να έρθει κάποια στιγμή.
        Τελικά, αυτή η ιστορία έχει γίνει ο «μουτζούρης» της Κυβέρνησης και φοβάμαι ότι θα γίνει γενικότερα και ο μουτζούρης του πολιτικού συστήματος. 
        Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. 
      Το λόγο έχει ο Βουλευτής του ΠΑ.ΣΟ.Κ. κ. Ιωάννης Σκουλάς.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, πριν από ένα μήνα, στις 17 Μαΐου γιορτάσαμε την Παγκόσμια Ημέρα Τηλεπικοινωνιών. Εκατόν εξήντα τέσσερα χρόνια μετά το πρώτο σήμα μορς και η Κυβέρνηση της Νέας Δημοκρατίας συμμετέχοντας στους εορτασμούς για την παγκόσμια αυτή ημέρα ξεπουλάει τον Ο.Τ.Ε. αντί να συνεχίσει, όπως το ΠΑ.ΣΟ.Κ. έκανε, να υποστηρίζει έναν Ο.Τ.Ε. πρωτοπόρο στην Νοτιοανατολική Ευρώπη, ένα εργαλείο ανάπτυξης και παραγωγής πλούτου και υπηρεσιών για τον Έλληνα πολίτη. Η Κυβέρνηση της Νέας Δημοκρατίας κατάφερε ο εορτασμός της παγκόσμιας αυτής ημέρας να είναι για τη χώρα μια ημέρα ζοφερή, γιατί ξεπουλάτε στην κυριολεξία τον Ο.Τ.Ε. βαφτίζοντας ξανά αυτό το έγκλημα «μεταρρύθμιση» και «στρατηγική συνεργασία».
      Κι επειδή ακούστηκαν πολλά από τους συναδέλφους της Νέας Δημοκρατίας πρέπει να ξαναθυμίσουμε τρεις μεγάλες αλήθειες και για τους πολίτες που μας βλέπουν από την τηλεόραση. 
      Πρώτον, παραλάβατε έναν μεγάλο, κερδοφόρο αναπτυσσόμενο Οργανισμό, leader στα Βαλκάνια, και όχι μια προβληματική Δ.Ε.Κ.Ο..
      Δεύτερον, καταργήσατε το Δεκέμβριο του 2006 το ν. 2843/2000 που διασφάλιζε τον δημόσιο έλεγχο και προέβλεπε ότι το δημόσιο δεν επιτρέπεται να κατέχει ποσοστό μικρότερο του 33,3% του μετοχικού κεφαλαίου του Ο.Τ.Ε.. 
      Και τρίτον, καταργήσατε επίσης το ν. 2257/1994, που προέβλεπε το 5% ως ανώτατο όριο στη συμμετοχή ιδιωτών στις Δ.Ε.Κ.Ο.. 
      Στη συνέχεια μειώσατε ακόμη περισσότερο το ποσοστό συμμετοχής του δημοσίου στον Ο.Τ.Ε. σε δύο πακέτα μετοχών, ύψους 10% και 10,7%, καθιστώντας έτσι τον οργανισμό εύκολο στόχο επιθετικής εξαγοράς. Και καταφέρνει μ’ αυτόν τον τρόπο η Κυβέρνηση της Νέας Δημοκρατίας, κατά παρέκκλιση της διαδικασίας αποκρατικοποίησης και με αδιαφανείς διαδικασίες, να εκχωρήσει τη διοίκηση του Ο.Τ.Ε. στην «DEUTSCHE TELEKOM» μέσω της διαμεσολάβησης ιδιώτη επενδυτή. Και γεννάται το ερώτημα: Ποιος κερδίζει από αυτήν την ιστορία; Κερδίζει ο ελληνικός λαός; Κερδίζει το ελληνικό δημόσιο; Όχι βεβαίως. Είναι προφανές ότι υπάρχει πρόβλημα. Γιατί όταν η MARFIN ανακοινώνει ότι μέχρι τώρα μόνο αυτή έχει κερδίσει απ’ αυτήν την αδιαφανή διαδικασία, έχει κέρδος εκατομμυρίων ευρώ, τότε υπάρχει πρόβλημα, κύριε Υπουργέ. 
      Είναι καλό όμως, κυρίες και κύριοι συνάδελφοι, να δούμε τι γίνεται στην Ευρώπη και στην ελεύθερη αγορά, όπως εσείς λέτε, τι γίνεται σ’ αυτές τις χώρες. Συναντάμε λοιπόν τρεις τύπους εξέλιξης στον τομέα των τηλεπικοινωνιακών επιχειρήσεων: Πρώτον, συγχωνεύσεις. Δεύτερον, συνεργασίες. Και τρίτον, εξαγορές. 
      Συγχωνεύσεις: Προκειμένου να δουν τη στρατηγική τους στην ενιαία ευρωπαϊκή αγορά μεγάλοι τηλεπικοινωνιακοί οργανισμοί, πρώην κρατικά μονοπώλια, αποφασίζουν να συγχωνευθούν προκειμένου να ανταποκριθούν στις σύγχρονες απαιτήσεις της ευρωπαϊκής αγοράς. Είναι το παράδειγμα της Δανίας και της Σουηδίας.  Όμως σε κάθε περίπτωση σ’ αυτές τις συγχωνεύσεις οι παλαιοί μέτοχοι έλαβαν κατ’ αναλογία ποσοστά στην καινούργια επιχείρηση.
      Συνεργασίες: Είναι το παράδειγμα του εθνικού τηλεπικοινωνιακού οργανισμού που υπογράφει ειδική συμφωνία αυξημένου ρόλου με τη Microsoft. Σε κάθε περίπτωση οι μεγάλοι εθνικοί τηλεπικοινωνιακοί οργανισμοί των χωρών αυτών θέτουν ως πρώτη προτεραιότητα τη στήριξη των εγχωρίων βιομηχανιών που παράγουν υλικά γι’ αυτούς. Στηρίζουν δηλαδή την εθνική τους παραγωγή: Οι Γερμανοί τη «SIEMENS», οι Σκανδιναβοί την «ERICSSON». Γίνεται αυτό με τη συμφωνία που εσείς φέρνετε εδώ πέρα; 
      Τρίτον, εξαγορά με απόκτηση ελέγχου. Αυτό γίνεται στις χώρες με μικρές επιχειρήσεις και σε χώρες που παρουσιάζουν αδυναμίες και υστέρηση στον τηλεπικοινωνιακό χάρτη.
      Και τελικά το τέταρτο, αυτό που κάνατε εσείς εδώ, με πρωτοβουλία της Κυβέρνησης να εκποιήσετε εθνική περιουσία και εργαλείο ανάπτυξης της οικονομίας της χώρας. Μοναδικό προηγούμενο έχει μόνο η Ουγγαρία. 
      Είναι προφανές ότι το σενάριο που επέλεξε η Κυβέρνηση για τον Ο.Τ.Ε. μπορεί να βρει αντιστοίχιση μόνο σε τριτοκοσμικές χώρες. 
      Ενδεικτικά αναφέρω: 
      Σκανδαλώδη και αδιαφανή τρόπο εξαγοράς. Το αναπτυξιακό πλάνο της νέας διοίκησης στην πράξη είναι ετεροβαρές τόσο για το πρόγραμμα υλοποίησης όσο και για τις επιλογές της ποιότητας, του κόστους υπηρεσιών και των περιοχών ανάπτυξής του. Τι σημαίνει αυτό για την περιφέρεια, το κόστος και την ποιότητα παρεχομένων υπηρεσιών στον πολίτη, αφού το ζητούμενο της νέας διοίκησης θα είναι μόνο το άμεσο κέρδος; 
      Τις επιπτώσεις για τις κερδοφόρες επενδύσεις στη Νοτιοανατολική Ευρώπη. Ο νέος διοικητής εκ των πραγμάτων έχει τη δυνατότητα να υποβαθμίσει ή να αναδείξει και νέους ανταγωνιστές που ευνοούν τη μητρική γερμανική εταιρεία. Αυτό ανεξαρτήτως του αν βλάπτει τον Ο.Τ.Ε..
      Τον αφελληνισμό της παραγωγικής βάσης της χώρας και τη συρρίκνωση των επιχειρήσεων που δραστηριοποιούνται στην Ελλάδα και στα Βαλκάνια γύρω από τον Ο.Τ.Ε..
      Τον εργασιακό Μεσαίωνα, τη συρρίκνωση των αντικειμένων, στην ουσία κατάργηση συλλογικών διαπραγματεύσεων και συλλογικών συμβάσεων.
      Και τέλος, τα επενδυτικά προγράμματα. Είναι προφανές ότι η διοίκηση των γερμανικών συμφερόντων θα μπορεί να έχει τη δυνατότητα να διαχειρίζεται επενδυτικά προγράμματα που μπορεί να μην συμφέρουν τον Ο.Τ.Ε. αλλά τη μητρική εταιρεία της διοίκησης. 
      Κυρίες και κύριοι συνάδελφοι, ο Ο.Τ.Ε. αποτελεί τη πιο διεθνοποιημένη, στρατηγικού χαρακτήρα κερδοφόρο επιχείρηση της Ελλάδος, με έντονη δραστηριότητα και επενδύσεις σε τεχνολογίες αιχμής στην πληροφορική και στις επικοινωνίες, σημαντική παρουσία και πρωταγωνιστικό ρόλο στη Νοτιοανατολική Ευρώπη, με ακίνητη περιουσία και υποδομές που ξεπερνούν τα 20.000.000.000 ευρώ. Με το ξεπούλημά του ουσιαστικά η «DEUTSCHE TELEKOM» δεν δεσμεύεται για την τιμολογιακή πολιτική της επιχείρησης μια που πλέον η αγορά θα είναι αυτή που θα αποφασίζει για το ύψος των τιμών. 
      Η Νέα Δημοκρατία τινάζει στον αέρα την πολιτική ανάπτυξης και το επενδυτικό πρόγραμμα του Ο.Τ.Ε., σε μια στρατηγικής σημασίας επιχείρηση με αιχμή την τεχνολογική εξέλιξη. 
      Όπως τόνισε ο Πρόεδρος του ΠΑ.ΣΟ.Κ. κ. Γιώργος Παπανδρέου, μόνο σε μία τριτοκοσμική χώρα θα μπορούσαμε να δούμε πρώτα απ’ όλα να πουλιέται δημόσιος πλούτος και αντί να κερδίζει το κράτος να κερδίζει κάποιος ιδιώτης. 
      Κυρίες και κύριοι συνάδελφοι, τελειώνω λέγοντας ότι η διαδικασία που ακολουθήθηκε δεν είναι η σωστή για τον απλούστατο λόγο ότι η συζήτηση  σήμερα για την κύρωση της Σύμβασης πώλησης μετοχών είναι προσχηματική, γιατί έχει αποκλειστικό και μόνο σκοπό να καταστήσει την Βουλή και τους Βουλευτές, ιδιαίτερα της Νέας Δημοκρατίας, συνενόχους σ’ ένα έγκλημα το οποίο συντελείται. Το γεγονός και μόνο ότι ο Πρόεδρος της Εθνικής Επιτροπής Τηλεπικοινωνιών και Ταχυδρομείων δήλωσε ενώπιον της Διαρκούς Επιτροπής της Βουλής άγνοια για τη Σύμβαση χαρακτηρίζει τη σκανδαλώδη διαδικασία που ακολουθήθηκε. 
      Και τέλος, ο συνάδελφος κ. Καρχιμάκης εξαπέλυσε μία ειρηνική «βόμβα» μεγατόνων. Ο Υπουργός κ. Αλογοσκούφης οφείλει να απαντήσει. Θέλω να πιστεύω και πραγματικά εύχομαι ο κ. Καρχιμάκης να έχει λάθος πληροφορίες. Γιατί αν οι πληροφορίες αυτές είναι αληθινές ο κατήφορος που μας έχετε ρίξει δεν έχει τέλος!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο Βουλευτής του ΠΑ.ΣΟ.Κ.  κ. Παναγιώτης Μπεγλίτης.
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η Κυβέρνηση έφερε σήμερα στην Ολομέλεια τη Σύμβαση για την πώληση μετοχών του Ο.Τ.Ε. στη «DEUTSCHE TELEKOM». Φοβάμαι κύριε Υπουργέ, ότι επιλέξατε μια διαδικασία ψευδεπίγραφης νομιμοποίησης μέσω του ελληνικού Κοινοβουλίου για μια σύμβαση η οποία ήδη είναι υπογεγραμμένη, ήδη είναι τετελεσμένη και κατά συνέπεια το Κοινοβούλιο, οι Βουλευτές της Πλειοψηφίας και της Αντιπολίτευσης αποτελούν το βολικό «ντεκόρ» μιας επιλογής που απαξιώνει την κοινοβουλευτική διαδικασία. 
      Μπορεί εσείς να αποζητάτε την αναγκαία κοινοβουλευτική νομιμοποίηση σ’ αυτήν τη Σύμβαση, φοβάμαι όμως ότι διαπράττετε ένα σοβαρό δημοκρατικό λάθος γιατί πρόκειται για μια ψευδεπίγραφη κοινοβουλευτική νομιμοποίηση, για μια σύμβαση που περιέχει σοβαρά προβλήματα, πολύ περισσότερο για μια σύμβαση που εκχωρεί δημόσια περιουσία, δημόσιο πλούτο, το δημόσιο έλεγχο μιας μεγάλης,  στρατηγικού χαρακτήρα επιχείρησης, όπως είναι ο Ο.Τ.Ε.. 
      Εγώ θα μπορούσα να καταλάβω, με καλή πίστη, την Κυβέρνηση, εάν θα έφερνε το σχέδιο σύμβασης στο τελικό στάδιο της διαπραγμάτευσης, να το συζητήσει με την ελληνική Βουλή κι αν θέλετε να αποζητήσει από το ελληνικό Κοινοβούλιο μια ισχυρή θέση για να διαπραγματευτεί με ισχυρά επιχειρήματα προς όφελος της Ελλάδας, προς όφελος του δημοσίου συμφέροντος. 
     Δυστυχώς ούτε αυτό κάνατε. Διαβάζοντας τη Σύμβαση, πολύ περισσότερο με προβληματίζει η δυνατότητα που παρέχεται στα δυο μέρη με κοινή συναίνεση να τροποποιούν σημαντικούς θεμελιώδεις όρους αυτής της Σύμβασης, χωρίς να υπάρχει καμμία ρύθμιση, καμμία πρόνοια να έρθει αυτή η τροποποιημένη Σύμβαση και πάλι στη Βουλή. 
     Στην πρώτη περίπτωση ψάχνετε ή αποζητάτε στη Βουλή την κολυμβήθρα του Σιλωάμ. Στη δεύτερη περίπτωση φοβάμαι ότι τα πράγματα είναι ακόμα χειρότερα. Προσπαθείτε να περάσετε στα κρυφά τις όποιες αλλαγές γίνουν στη συνέχεια και αυτό, αν θέλετε, κύριε Υπουργέ, δεν είναι μόνο εις βάρος του δημοσίου συμφέροντος, αλλά θα είναι και εις βάρος της Κυβέρνησης, γιατί θα είναι ανήμπορη, ανυπεράσπιστη πλέον, απέναντι στην ισχυρή «DEUTSCHE TELEΚOM». 
     Κυρίες και κύριοι συνάδελφοι, μελετώντας τη Σύμβαση πιστεύω ότι στην υπόθεση της πώλησης του Ο.Τ.Ε. έχουμε να κάνουμε μ΄ ένα θεατρικό έργο σε τρεις πράξεις και με ένα –να μου επιτρέψετε να πω, κύριε Υπουργέ- «ιψενικό τρίγωνο». Είναι ένα θεατρικό έργο σε τρεις πράξεις που ξεκινά κατ΄ αρχάς με την απόφαση της Κυβέρνησης να προχωρήσει στην πρόωρη συνταξιοδότηση εργαζομένων του Ο.Τ.Ε., που κατά την προσωπική μου άποψη, ήταν μία απόφαση πολιτικά, κοινωνικά και ηθικά διάτρητη, ακόμα και αν σε αυτήν την απόφαση συνήργησαν και συνδικαλιστές απ΄ όλο το πολιτικό φάσμα.
     Η δεύτερη πράξη αυτού του θεατρικού δράματος είναι η εξαγορά μιας ιδιωτικής επιχείρησης, όπως είναι ο «ΓΕΡΜΑΝΟΣ». Ουσιαστικά, μία φιλελεύθερη κυβέρνηση κρατικοποιεί την εταιρεία «ΓΕΡΜΑΝΟΣ».
     Και η τρίτη πράξη αυτού του θεατρικού δράματος είναι η εξαγορά «εν μία  νυκτί» από τη «MIG» και τον κ. Βγενόπουλο ενός σημαντικού ποσοστού μετοχών του Ο.Τ.Ε. 
     Και βεβαίως, αυτό το θεατρικό έργο θα μπορούσε να το έχει γράψει ο Ίψεν, διότι έχουμε να κάνουμε μ΄ ένα τρίγωνο για το οποίο δεν πείστηκα ότι δεν είναι ένα τρίγωνο στο οποίο συμμετέχει η Κυβέρνηση, ο κ. Βγενόπουλος με τη «MIG» και η «DEUTSCHE TELEΚOM». Διότι βεβαίως, κύριε Υπουργέ, στο κυβερνητικό σας πρόγραμμα είχατε εκφράσει τη θέση για στρατηγική συμμαχία και για κατάλληλο επενδυτή. Γιατί δεν αναζητήσατε όλα αυτά τα χρόνια τη στρατηγική εταιρική σχέση με την «DEUTSCHE TELEΚOM», αλλά χρειάστηκε να διαμεσολαβήσει η «MIG» και ο κ. Βγενόπουλος, για να επιτευχθεί τελικά αυτή η εκχώρηση ή η στρατηγική σχέση, όπως τη λέτε εσείς; 
     Αυτό το ερώτημα δεν έχει απαντηθεί μέχρι σήμερα και είναι ένα καίριο ερώτημα για τους Έλληνες πολίτες, αλλά και για το ελληνικό Κοινοβούλιο. 
     Αντί, όμως, να κάνετε αυτό, δηλαδή να πάτε σε απευθείας διαπραγματεύσεις με την  «DEUTSCHE TELEΚOM» –που κανείς δεν αμφισβητεί την ισχυρή παρουσία της στον τηλεπικοινωνιακό χώρο στην Ευρώπη και παγκόσμια- κάνατε κάτι άλλο το Δεκέμβρη του 2006. Αφοπλίσατε ουσιαστικά, ακυρώσατε ουσιαστικά όλες τις ασφαλιστικές δικλίδες που παρείχαν μέχρι τότε οι νόμοι του ΠΑ.ΣΟ.Κ. του 2000 και του 1994 που διασφάλιζαν απολύτως τα συμφέροντα του δημοσίου στο χώρο του Ο.Τ.Ε.. 
     Αυτό είχε σαν αποτέλεσμα το καλοκαίρι του 2007, ανυπεράσπιστη και αφοπλισμένη όπως ήταν η Δημόσια Επιχείρηση του Ο.Τ.Ε., να έχουμε μία προσπάθεια επιθετικής εξαγοράς από την πλευρά της επιχείρησης του επενδυτικού fund της «MIG». Και πραγματικά, διαβάζοντας τα Πρακτικά της Επιτροπής Οικονομικών Υποθέσεων, μου έκαναν εντύπωση τα λεχθέντα από τον κ. Βουρλούμη, ο οποίος ομολόγησε και παραδέχτηκε ότι στις 16 Αυγούστου του 2007 «μας έπιασαν στον ύπνο». Και έπιασαν και τη Διοίκηση του Ο.Τ.Ε. και την Κυβέρνηση της Νέας Δημοκρατίας στον ύπνο. Ομολογία αποκαλυπτική! Ομολογία μιας διαχειριστικής ανικανότητας της Κυβέρνησης να υπερασπιστεί το δημόσιο συμφέρον. 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Κυρίες και κύριοι συνάδελφοι, στην υπόθεση της εκχώρησης, της πώλησης, της στρατηγικής παράδοσης του Ο.Τ.Ε., εγώ θα διαφωνήσω ότι έχουμε να κάνουμε με μία συνειδητή πολιτική και ιδεολογική επιλογή της φιλελεύθερης Νέας Δημοκρατίας. Το πρόσημο δεν είναι πολιτικό και ιδεολογικό. Φοβάμαι ότι το πρόσημο είναι απλά διαχειριστικής ανικανότητας της Νέας Δημοκρατίας και του αρμόδιου Υπουργού Εθνικής Οικονομίας να υπερασπιστεί το δημόσιο συμφέρον. 
     Δυστυχώς, μια στρατηγική επιχείρηση με δυναμική εξωστρεφή παρουσία στα  Βαλκάνια και τη Νοτιοανατολική Ευρώπη γίνεται πλέον από κυρίαρχη, θυγατρική της «DEUTSCHE TELEΚOM». Για να επιβεβαιωθεί ο Διευθύνων Σύμβουλος της γερμανικής κρατικής επιχείρησης κ. Όμπερμαν ο οποίος στην πρόσφατη Γενική Συνέλευση των μετόχων παραδέχτηκε ότι ο Ο.Τ.Ε. ήταν το χαμένο κομμάτι ενός στρατηγικού παζλ, το οποίο αναζητούσε η γερμανική εταιρεία για την περιφερειακή, ευρωπαϊκή και παγκόσμια κυριαρχία της στον τηλεπικοινωνιακό τομέα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρίες και κύριοι συνάδελφοι της κυβερνητικής πλειοψηφίας, θα έχετε να υπερασπιστείτε τη σημερινή σας θετική ψήφο απέναντι στους συμπολίτες μας, απέναντι στους Έλληνες ψηφοφόρους, απέναντι στους εργαζόμενους στον Ο.Τ.Ε., απέναντι στον ελληνικό λαό, γιατί σήμερα με τη δική σας ψήφο έχουμε τη μεγαλύτερη, θα έλεγα, εκχώρηση δημόσιας επιχείρησης που συνέβη ποτέ στον τόπο. Και γι’ αυτό θα κληθείτε να απολογηθείτε, όπως θα κληθεί να απολογηθεί και η Κυβέρνηση της Νέας Δημοκρατίας. 
     Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
     Το λόγο έχει ο Υπουργός Οικονομικών κ. Αλογοσκούφης. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, συζητούμε τώρα περίπου οκτώ ώρες από την ώρα που ξεκίνησε αυτή η συνεδρίαση. Ακούστηκαν όλα τα επιχειρήματα και αυτό που είναι εύκολο να διαπιστώσει κανείς είναι ότι έχουμε μία επανάληψη επιχειρημάτων που έχουν απαντηθεί πολλές φορές από την πλευρά της Κυβέρνησης και ουσιαστικά κανένα νέο στοιχείο από την πλευρά της Αντιπολίτευσης. 
     Είμαστε, κυρίες και κύριοι συνάδελφοι, σε μία δύσκολη παγκόσμια συγκυρία. Η παγκόσμια οικονομία διέρχεται σήμερα μία από τις πιο κρίσιμες περιόδους των τελευταίων δεκαετιών. Από πέρυσι το καλοκαίρι, η διεθνής οικονομία επηρεάζεται αρνητικά από τη χρηματοπιστωτική κρίση που ξεκίνησε στις Ηνωμένες Πολιτείες της Αμερικής, από τις αυξήσεις των τιμών των πρώτων υλών των τροφίμων και του πετρελαίου. Ο ρυθμός ανάπτυξης της παγκόσμιας οικονομίας φαίνεται να επιβραδύνεται και μάλιστα σημαντικά. Η επιβράδυνση είναι πιο έντονη στις Ηνωμένες Πολιτείες της Αμερικής σε σύγκριση με την Ευρώπη, ενώ παράλληλα ενισχύονται οι πληθωριστικές πιέσεις σ’ ολόκληρο τον κόσμο. 
     Στις πρόσφατες εκθέσεις τους η Ευρωπαϊκή Κεντρική Τράπεζα και ο Ο.Ο.Σ.Α. αναθεωρούν σημαντικά προς τα κάτω τις εκτιμήσεις τους για τον πληθωρισμό στις χώρες-μέλη της Ευρωπαϊκής Ένωσης και του Ο.Ο.Σ.Α., ενώ οι προβλέψεις τους για το ρυθμό ανάπτυξης επιβεβαιώνουν την εξασθένιση της παγκόσμιας οικονομικής δραστηριότητας. 
     Ο Ο.Ο.Σ.Α. εκτιμά ότι μία επεκτατική δημοσιονομική πολιτική στα πρότυπα της πολιτικής των Ηνωμένων Πολιτειών δεν ενδείκνυται για την Ευρωζώνη, καθώς εκτιμά ότι οι αυτόματοι δημοσιονομικοί σταθεροποιητές παρέχουν ισχυρότερη βοήθεια από ό,τι στις άλλες περιοχές. 
     Ένα μεγάλο πρόβλημα που αντιμετωπίζουμε όλοι μας είναι οι εξελίξεις στις τιμές παγκοσμίως. Οι διεθνείς τιμές του πετρελαίου συνεχίζουν την ανοδική τους τάση και έχουν ξεπεράσει κάθε πρόβλεψη που είχε γίνει στο παρελθόν. Η Ευρωπαϊκή Επιτροπή, για παράδειγμα, εκτιμούσε στις εαρινές προβλέψεις τον περασμένο Απρίλιο ότι η μέση τιμή του πετρελαίου θα διαμορφωθεί το 2008 γύρω στα 90 δολάρια με 100 δολάρια το βαρέλι και το 2009 στα 76 δολάρια με 90 δολάρια το βαρέλι. 
     Σημειώνω ότι η τρέχουσα τιμή του πετρελαίου ανά βαρέλι κυμαίνεται σε επίπεδα που έχουν αγγίξει και τα 140 δολάρια! 
      Υπάρχουν σημαντικές ανοδικές τάσεις στις τιμές των τροφίμων. Οι συνεχείς αυξήσεις στις τιμές των τροφίμων και του πετρελαίου οφείλονται κατά κύριο λόγο σε διεθνείς παράγοντες, όπως είναι η αύξηση των εισοδημάτων στις αναδυόμενες οικονομίες, οι οποίες σε συνδυασμό με τις υψηλές τιμές ενέργειας και την αρνητική συγκυρία που έχουμε στη διεθνή παραγωγή πετρελαίου δημιουργούν ιδιαίτερα προβλήματα. Αναμένεται -τουλάχιστον από την Ευρωπαϊκή Επιτροπή- οι τιμές των τροφίμων να διατηρηθούν σε υψηλά επίπεδα μεσοπρόθεσμα, ενώ το ευρώ παρουσιάζει μια συνεχή ανατίμηση ως προς το δολάριο.
      Προβλέπεται, λοιπόν, ότι θα έχουμε και εξασθένηση της οικονομικής ανάπτυξης. Η Ευρωπαϊκή Κεντρική Τράπεζα προβλέπει να εξασθενήσει σημαντικά το 2008 η παγκόσμια οικονομική ανάπτυξη και να αρχίσει να αυξάνεται μετά το 2009. 
      Για την Eυρωζώνη, και η Ευρωπαϊκή Κεντρική Τράπεζα και ο Ο.Ο.Σ.Α., επιβεβαιώνουν την επιβράδυνση. Και με τις τελευταίες προβλέψεις που γίνονται από τον Ο.Ο.Σ.Α., ο ρυθμός ανάπτυξης για παράδειγμα της Eυρωζώνης προβλέπεται ότι θα διαμορφωθεί στο 1,7%. Η Ευρωπαϊκή Κεντρική Τράπεζα είναι λίγο πιο απαισιόδοξη, προβλέποντας ρυθμούς ανάπτυξης μεταξύ του 1,5% και, 2,1% και βεβαίως, όσον αφορά τον πληθωρισμό, ήδη οι προβλέψεις τον βλέπουν προς τα πάνω, σε επίπεδο πάνω από 3% - 3,5%.
      Βεβαίως, αυτές οι επιπτώσεις από αυτή τη διεθνή κρίση γίνονται αντιληπτές και στην Ελλάδα, όπως άλλωστε και σε όλη την Ευρώπη. Με βάση τις προβλέψεις της Ευρωπαϊκής Επιτροπής, ο ρυθμός ανάπτυξης της οικονομίας μας προβλέπεται για το 2008 και το 2009 να είναι χαμηλότερος από ό,τι ήταν στις προηγούμενες προβλέψεις. Άλλωστε, αυτή είναι και η δική μας εκτίμηση. Βεβαίως, παραμένει διπλάσιος από το μέσο όρο της Eυρωζώνης, διότι η ελληνική οικονομία έχει μια μεγαλύτερη δυναμική, λόγω κυρίως των μεταρρυθμίσεων των τελευταίων ετών που βοήθησαν την ελληνική οικονομία να αναπτύξει ισχυρότερες αντιστάσεις στη σημερινή διεθνή συγκυρία. Διότι χωρίς αυτές τις μεταρρυθμίσεις, η κατάσταση θα ήταν χειρότερη για όλους μας. 
      Βεβαίως, οι συνέπειες από τη διεθνή κρίση αγγίζουν όλους μας στην καθημερινότητά μας, αναφορικά με τον πληθωρισμό τον οποίο βλέπουμε να επηρεάζει όλους και κυρίως τα φτωχότερα εισοδηματικά στρώματα. 
      Αναλαμβάνονται, λοιπόν, κάποιες πρωτοβουλίες σε παγκόσμιο αλλά και σε ευρωπαϊκό επίπεδο, αλλά εκτιμάται ότι αύριο στη Σύνοδο Κορυφής θα υπάρξουν κάποιες πρωτοβουλίες από την Ευρωπαϊκή Ένωση.
      Και εμείς εδώ στην Ελλάδα έχουμε αναλάβει σημαντικές πρωτοβουλίες και στο επίπεδο των τιμών, ώστε να γίνεται όσο το δυνατόν καλύτερος έλεγχος των τιμών και να μην υπάρχουν υπερβολικές ανατιμήσεις, αλλά και στο επίπεδο στήριξης των χαμηλών εισοδημάτων. Για παράδειγμα, φέτος από την αρχή του χρόνου έχουμε σημαντικές αυξήσεις και στο Ε.Κ.Α.Σ. και στις συντάξεις του Ο.Γ.Α., οι οποίες φθάνουν τα 330 ευρώ  -οι αυξήσεις εδώ ξεπερνούν το 20%- έχουμε αυξήσεις στο επίδομα ανεργίας -περίπου της τάξης  του 20%- φορολογικές ελαφρύνσεις που αφορούν στα μεσαία εισοδήματα, καθώς ο φορολογικός συντελεστής μειώνεται από το 29% στο 27% και από το Σεπτέμβριο ενεργοποιούμε και το Ταμείο για τη στήριξη των φτωχών, το Ταμείο για την Ενίσχυση της Κοινωνικής Συνοχής με μέτρα τα οποία θα είναι στοχευμένα ακριβώς σ’ αυτές τις κατηγορίες οι οποίες πλήττονται περισσότερο από τη διεθνή συγκυρία. 
      ΘΕΟΧΑΡΗΣ ΤΣΙΟΚΑΣ: Αυτά μας τα είπατε και πέρυσι! Για τον Ο.Τ.Ε. θα μας πείτε;
      ΘΕΟΔΩΡΟΣ ΠΑΓΚΑΛΟΣ: Έχει αρχίσει και τα χάνει ο κύριος Υπουργός!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ορισμένοι στη χώρα μας -για παράδειγμα είναι κάποιοι από τους συναδέλφους που φωνασκούν από την Αξιωματική Αντιπολίτευση- κάνουν πως δεν καταλαβαίνουν ότι για να ξεπεράσουμε τη δύσκολη διεθνή συγκυρία, απαιτούνται μεταρρυθμίσεις που θα καταστήσουν την οικονομία μας πιο ανταγωνιστική. Κάνουν πως δεν καταλαβαίνουν ότι για να προχωρήσει η οικονομία μας πρέπει να ξεπεράσουμε αντιλήψεις και νοοτροπίες του χθες. Είναι οι ίδιοι που καταψηφίζουν τα τελευταία χρόνια κάθε μεταρρυθμιστική πρωτοβουλία της Κυβέρνησης, κάτι που είδαμε σ’ αυτήν εδώ την Αίθουσα και σήμερα, αλλά και τις προηγούμενες ημέρες. Διότι τα αδιέξοδα της Αξιωματικής Αντιπολίτευσης την οδηγούν σε μία ρητορική μηδενισμού, σκανδαλολογίας χωρίς περιεχόμενο και στείρας άρνησης. Την οδηγούν σε μια ρητορική πλήρους άρνησης χωρίς λογική. Σε μια ρητορική άρνησης ακόμα και του πρόσφατου κυβερνητικού της παρελθόντος.
      ΧΡΗΣΤΟΣ ΠΑΠΟΥΤΣΗΣ: Τον Ο.Τ.Ε. γιατί τον πουλάτε, κύριε Αλογοσκούφη;
      ΓΕΩΡΓΙΟΣ ΚΑΛΑΝΤΖΗΣ: Εσείς τον πουλήσατε!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αγαπητοί συνάδελφοι της Αξιωματικής Αντιπολίτευσης, εάν δεν ξέρετε, θα έπρεπε να ρωτήσετε τους υπεύθυνους του κόμματός σας που είχαν ακριβώς την ίδια πολιτική για τον Ο.Τ.Ε. με την πολιτική που εφαρμόζουμε σήμερα. Από ένα κόμμα που θεωρείται –ή θέλει να θεωρείται- ως κόμμα εξουσίας, θα περίμενε κανείς μια πιο σοβαρή στάση. Και ειδικά για κρίσιμα ζητήματα, όπως αυτό που συζητούμε σήμερα, θα περίμενε κανείς από την Αξιωματική Αντιπολίτευση να μην αποκηρύσσει το πρόσφατο παρελθόν της, να μην πλειοδοτεί σε λαϊκισμό και δημαγωγία και να συμμετέχει εποικοδομητικά στο δημόσιο διάλογο με επιχειρήματα και με τεκμηριωμένες θέσεις, με χρήσιμες προτάσεις και όχι με πυροτεχνήματα.
      ΘΕΟΔΩΡΟΣ ΠΑΓΚΑΛΟΣ: …(δεν ακούστηκε)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Διότι πολιτική είναι να μετέχεις στο διάλογο και να διαμορφώνεις το αποτέλεσμα. Πολιτική είναι αυτό που ζητούν οι πολίτες και ιδιαίτερα εσείς στην Αξιωματική Αντιπολίτευση που έχετε μεγάλες και αποδεδειγμένες ευθύνες και για την πορεία του Ο.Τ.Ε., αλλά και  για την πορεία της οικονομίας γενικότερα.
      ΧΡΗΣΤΟΣ ΠΑΠΟΥΤΣΗΣ: Καμμία απάντηση στις ερωτήσεις που σας έχουμε θέσει, θα μας δώσετε;
      ΘΕΟΧΑΡΗΣ ΤΣΙΟΚΑΣ: Οκτώ λεπτά μετά!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Συζητούμε, λοιπόν, σήμερα τη συμφωνία στρατηγικής συμμαχίας μεταξύ του ελληνικού δημοσίου και της «DEUTSCHE TELEΚOM» για τον Ο.Τ.Ε..
      Όπως είχαμε δεσμευθεί, την καταθέσαμε στη Βουλή για ψήφιση. Πρόκειται για μια σημαντική μεταρρύθμιση που ενισχύει και την ανταγωνιστικότητα και την εξωστρέφεια του τομέα των τηλεπικοινωνιών, αλλά και της οικονομίας γενικότερα.
      Η συμφωνία αυτή, η οποία είναι με έναν από τους μεγαλύτερους και πιο αξιόπιστους τηλεπικοινωνιακούς οργανισμούς στην Ευρώπη και τον κόσμο, ανοίγει μια καινούργια σελίδα για τον Ο.Τ.Ε. και για το σύνολο της ελληνικής οικονομίας. Είναι μια συμφωνία που δεν λειτουργεί μόνο προς όφελος της επιχείρησης, δεν λειτουργεί μόνο προς όφελος των εργαζομένων, αλλά προς όφελος όλων των πολιτών και προς όφελος της οικονομίας γενικότερα.
      Με αυτήν τη συμφωνία διασφαλίζουμε το μέλλον του Ο.Τ.Ε. στην απελευθερωμένη αγορά τηλεπικοινωνιών στην Ευρώπη -γιατί φαίνεται ότι έχετε ξεχάσει ότι έχει απελευθερωθεί η αγορά των τηλεπικοινωνιών- και παράλληλα υλοποιείται μια πολύ μεγάλη επένδυση στη χώρα για την Ελλάδα και τους Έλληνες και βεβαίως υλοποιείται και μια κεντρική πολιτική δέσμευση της σημερινής Κυβέρνησης.
      Για μια δεκαετία τουλάχιστον, διαδοχικές κυβερνήσεις –και εννοώ τις κυβερνήσεις  του ΠΑ.ΣΟ.Κ.- επιδίωξαν χωρίς επιτυχία αυτό που επιτυγχάνεται σήμερα. Δηλαδή, τη στρατηγική συμμαχία με έναν ισχυρό και αξιόπιστο εταίρο. Σας παρουσιάσαμε εδώ τα στοιχεία, τι λέγατε στον προϋπολογισμό του 2001, τι λέγατε το 2002, τις αποφάσεις της διυπουργικής επιτροπής επί κυβερνήσεων ΠΑ.ΣΟ.Κ..
      ΘΕΟΧΑΡΗΣ ΤΣΙΟΚΑΣ: Πείτε μας και τι λέμε τώρα!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γνωρίζετε εδώ και μερικά χρόνια ότι ο Ο.Τ.Ε. λειτουργεί σε ένα πλαίσιο ανταγωνισμού, τόσο στην Ελλάδα όσο και στο εξωτερικό. Στο πλαίσιο της απελευθερωμένης και παγκοσμιοποιημένης αγοράς τηλεπικοινωνιών, η συνεργασία του με μια από τις μεγαλύτερες τηλεπικοινωνιακές εταιρείες της Ευρώπης και του κόσμου τον ενισχύει σημαντικά. Τον ενισχύει και διοικητικά και οικονομικά και τεχνολογικά. Του δίνει σημαντικά, στρατηγικά πλεονεκτήματα. Δίνει σημαντικά στρατηγικά πλεονεκτήματα όχι μόνο στον Ο.Τ.Ε. βεβαίως, αλλά και στο σύνολο του τομέα των τηλεπικοινωνιών στην Ελλάδα, καθώς έρχεται στη χώρα μας και δραστηριοποιείται πλέον μια μεγάλη και αξιόπιστη εταιρεία, κάτι που έχει πολύ μεγάλη σημασία για την περαιτέρω πρόοδο της οικονομίας και της χώρας.
      Η συμφωνία αυτή τοποθετεί την Ελλάδα σε καλύτερη θέση και στην Ευρώπη -άλλωστε, μετέχουμε ισότιμα στην Ευρώπη- και μιλάμε για μια συμφωνία με μία εταιρεία η οποία προέρχεται από έναν από τους σημαντικότερους εταίρους μας στην Ευρώπη αλλά και στον κόσμο.
      Αποδεικνύεται για μια ακόμη φορά ότι με τις μεταρρυθμίσεις των τελευταίων χρόνων η Ελλάδα έχει καταστεί ένας τόπος ελκυστικός για επενδύσεις. Η συμφωνία αυτή είναι πρωτοποριακή, με την έννοια ότι δεν έχει προηγούμενο αντίστοιχης συμφωνίας. Και, βεβαίως, διαχειριστήκαμε τις διαπραγματεύσεις που έγιναν με τον καλύτερο δυνατό τρόπο και το αποτέλεσμα είναι απόλυτα ικανοποιητικό. Διότι, θέλω να θυμίσω εδώ αντίστοιχες συμφωνίες στο παρελθόν, όπως την αλήστου μνήμης συμφωνία για το μάνατζμεντ της Ολυμπιακής με την «SPEEDWING», η οποία «SPEEDWING» δεν έβαλε ούτε 1 ευρώ στην Ολυμπιακή, αλλά απλώς την διαχειρίστηκε για ένα διάστημα και την απαξίωσε.
      ΘΕΟΧΑΡΗΣ ΤΣΙΟΚΑΣ: Για τα slots πείτε μας!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να θυμίσω αντίστοιχη συμφωνία για τη δημιουργία του αεροδρομίου των Αθηνών ή αντίστοιχη συμφωνία για την πώληση των Ναυπηγείων Σκαραμαγκά. 
      ΘΕΟΧΑΡΗΣ ΤΣΙΟΚΑΣ: Για σήμερα πείτε μας!
      ΑΝΑΣΤΑΣΙΟΣ ΚΑΡΙΠΙΔΗΣ: Γι’ αυτό ήρθαμε, για να ακούσουμε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σε αντίθεση με τους συναδέλφους της Αξιωματικής Αντιπολίτευσης και το κόμμα τους, εμείς δεν κρύψαμε ποτέ τις προθέσεις μας. Υλοποιούμε κάτι για το οποίο είχαμε δεσμευθεί. Το αποτέλεσμα είναι απόλυτα σύμφωνο με το κυβερνητικό μας πρόγραμμα, ένα πρόγραμμα που εγκρίθηκε σε δύο διαδοχικές εκλογικές αναμετρήσεις από τον ελληνικό λαό. Εκεί αναφέρεται ξεκάθαρα ότι ποσοστό της συμμετοχής του κράτους στον Ο.Τ.Ε. μεταβιβάζεται σε κατάλληλο χρόνο, ώστε η εταιρεία να λειτουργήσει στη νέα απελευθερωμένη αγορά με στρατηγική συνεργασία, αλλά και το κατάλληλο μάνατζμεντ το οποίο θα οδηγήσει σε μεγαλύτερη ανάπτυξη των δραστηριοτήτων της. Αυτό είπαμε και αυτό κάνουμε. Υπάρχουν μια σειρά από οφέλη από τη συμφωνία αυτή.
      Κατ’ αρχάς, ωφελούνται οι πολίτες που αποκτούν πιο αποτελεσματική, πιο γρήγορη και πιο οικονομική εξυπηρέτηση. Καθώς ο Ο.Τ.Ε. θα έχει πρόσβαση με καλύτερους όρους στις νέες τεχνολογίες, οι πολίτες θα έχουν πρόσβαση σε νέα και καινοτόμα προϊόντα που προσφέρουν περισσότερες και καλύτερες δυνατότητες επικοινωνίας.
Θα έχουν πιο γρήγορο και φθηνό internet και οι επιχειρήσεις, ιδιαίτερα οι μικρομεσαίες, σε κάθε μέρος της Ελλάδας –διότι η καθολική υπηρεσία παραμένει- θα μπορούν να ενισχύσουν την παραγωγικότητα και την ανταγωνιστικότητά τους με τη χρήση συγχρόνων τεχνολογιών σε φθηνότερες τιμές. 
	Θέλω να πω εδώ ότι με την πολιτική της αναδιάρθρωσης του Ο.Τ.Ε. που εφάρμοσε η σημερινή –και μόνο η σημερινή- διοίκηση του Οργανισμού ήδη έχουμε σημαντικά οφέλη. Να υπενθυμίσω ότι από τότε που ανέλαβε η σημερινή διοίκηση του Οργανισμού τα τιμολόγια έχουν μειωθεί και θα συνεχίσουν, βεβαίως, να μειώνονται. 
    ΘΕΟΧΑΡΗΣ ΤΣΙΟΚΑΣ: Αυτό είναι ευρωπαϊκή οδηγία, κύριε Υπουργέ!
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 
    Οι τιμές για κλήσεις από σταθερό σε κινητό τηλέφωνο μειώθηκαν περισσότερο από το μισό.	
    ΘΕΟΧΑΡΗΣ ΤΣΙΟΚΑΣ: Λέτε ψέματα!
    ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε συνάδελφε! Ζητήστε το λόγο μετά. Θα έρθει η σειρά σας. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όσο και να φωνάζετε θα τα ακούσετε, κύριε συνάδελφε!
    ΘΕΟΧΑΡΗΣ ΤΣΙΟΚΑΣ: Θα τα ακούσουμε, αλλά πείτε αλήθειες. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να έχετε υπομονή να ακούσετε πολιτισμένα τα επιχειρήματα της Κυβέρνησης, όπως δεν σας διέκοψε κανένας, όταν μιλούσατε. 
    ΘΕΟΔΩΡΟΣ ΠΑΓΚΑΛΟΣ: Δεν είναι κανείς εδώ!
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ήταν, λοιπόν, τα τιμολόγια 29 λεπτά το λεπτό το 2003 και μειώθηκαν σε 13 λεπτά το λεπτό σήμερα. 
    Το 2003 μια σύνδεση ADSL 1 Μbps στοίχιζε πάνω από 250 ευρώ. Σήμερα κοστίζει μόλις 16,50 ευρώ. 
    Οι τιμές για αστικές και υπεραστικές κλήσεις δεν αυξήθηκαν καθόλου -ούτε ένα λεπτό!- από το 2004 έως σήμερα. Είχαμε, λοιπόν, πολύ σημαντικά αποτελέσματα αναφορικά με το κόστος τα τελευταία χρόνια και αυτό ήταν λόγω της αναδιάρθρωσης που έγινε στον Ο.Τ.Ε.. Και, βεβαίως, η σημερινή συμφωνία θα βοηθήσει στη συνέχιση αυτής της πορείας του Οργανισμού. 
    Επιπλέον, η ευρυζωνικότητα, το γρήγορο internet –γιατί δεν μιλάμε μόνο για την τιμή, αλλά και για την ποιότητα- έχει αυξηθεί από το 1‰, δηλαδή το 0,1% του πληθυσμού που ήταν το 2004, σε πάνω από 11% σήμερα. Είχαμε λίγες χιλιάδες ευρυζωνικές συνδέσεις το 2004 και σήμερα έχουμε πάνω από ένα εκατομμύριο διακόσιες χιλιάδες ευρυζωνικές συνδέσεις, διότι η στρατηγική που ακολουθήθηκε για τον Οργανισμό επί κυβερνήσεων ΠΑ.ΣΟ.Κ. και με τις τότε διοικήσεις κάθε άλλο παρά ενθάρρυνε την ευρυζωνικότητα. 
    ΘΕΟΧΑΡΗΣ ΤΣΙΟΚΑΣ: Ποιο είναι το ποσοστό της Ευρώπης; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Άρα τα οφέλη για τους πολίτες είναι δεδομένα τα τελευταία χρόνια και με τη συμφωνία θα συνεχιστούν τα οφέλη και θα έχουμε καλύτερη διασφάλιση του μέλλοντος του Ο.Τ.Ε. και καλύτερη πρόσβαση στις τεχνολογίες, ενώ θα έχουμε και οικονομίες κλίμακας. 
    Όπως ξέρετε, αν και εγώ δεν συνηθίζω να αναφέρομαι στο Χρηματιστήριο, επειδή άκουσα πολλούς να αναφέρονται στο Χρηματιστήριο –είναι γνωστή η ειδίκευση των στελεχών του ΠΑ.ΣΟ.Κ. στο Χρηματιστήριο, άλλωστε- σας θυμίζω ότι η τιμή της μετοχής, όταν ανέλαβε η σημερινή διοίκηση ήταν περίπου 9,50 ευρώ. Σχεδόν διπλασιάστηκε και έφθασε κάποια στιγμή να είναι σχεδόν τριπλάσια. Η κεφαλαιοποίηση του Οργανισμού, που ήταν 5.900.000.000 ευρώ το πρώτο τρίμηνο του 2004, το πρώτο τρίμηνο του 2008 έφθασε τα 10.300.000.000 ευρώ. Αυτό ήταν κέρδος για όλους τους μετόχους και, βεβαίως, και για το ελληνικό δημόσιο. 
    Με τη συμφωνία θα διασφαλίσουμε τη συνέχεια αυτής της πορείας. Θα έχουμε σημαντικά οφέλη και για την Ελλάδα και για τις τηλεπικοινωνίες και για την επικοινωνία. Το ελληνικό δημόσιο με τη συμφωνία αυτή διασφαλίζει απόλυτα την εθνική άμυνα, τη δημόσια τάξη και την ασφάλεια των τηλεπικοινωνιών. Αυτός άλλωστε είναι ένας από τους κεντρικούς όρους της συμφωνίας. 
    Το δημόσιο θα έχει τη δυνατότητα ελέγχου και αρνησικυρίας πάνω σε όλα τα κρίσιμα οικονομικά, επιχειρηματικά και εταιρικά ζητήματα που αφορούν στον Ο.Τ.Ε.. Ενισχύεται η μελλοντική πορεία του Οργανισμού και αποτρέπεται ο κίνδυνος επιθετικών εξαγορών, ο οποίος μέχρι προσφάτως υποτιμάτο από όλους, αλλά φάνηκε από τις εξελίξεις των τελευταίων χρόνων ότι είναι υπαρκτός. 
    Διασφαλίζεται ο έλεγχος του δημοσίου στον Ο.Τ.Ε.. Η παρουσία του Ο.Τ.Ε ισχυροποιείται στην περιοχή της Νοτιανατολικής Ευρώπης. Το δημόσιο διατηρεί ισχυρή μετοχική παρουσία με τη συμφωνία αυτή. Το 25% των μετοχών του Ο.Τ.Ε. συν μία μετοχή, γεγονός που διευκολύνει τον κοινωνικό έλεγχο. Και επειδή μιλούν κάποιοι συνάδελφοι για την «DEUTSCHE TELEKOM», ως κρατικοποιημένη επιχείρηση, να θυμίσω ότι ακόμη και μετά τη συμφωνία το ποσοστό του ελληνικού δημοσίου στον Ο.Τ.Ε θα είναι μεγαλύτερο από το ποσοστό του γερμανικού δημοσίου –άμεσο και έμμεσο- στη «DEUTSCHE TELEKOM». 
    Διασφαλίζεται, επίσης, το μέλλον των εργαζομένων του Ο.Τ.Ε., καθώς ισχύουν όλοι οι κανονισμοί προσωπικού και οι συλλογικές συμβάσεις εργασίας. Ισχύει η ελληνική εργατική νομοθεσία και προβλέπονται και διαβουλεύσεις σε περίπτωση που τεθούν θέματα στις συλλογικές διαπραγματεύσεις, τα οποία εκφεύγουν των συνήθων. Συνολικά ενισχύεται ο τομέας των τηλεπικοινωνιών στη χώρα μας, καθώς εισρέουν κεφάλαια που ξεπερνούν τα 3.000.000.000 ευρώ. 
    	Κυρίες και κύριοι συνάδελφοι, άκουσα από τους συναδέλφους να μιλούν για το 33% και τα δικαιώματα που εξασφάλιζε. Με τη συμφωνία αυτή το ελληνικό δημόσιο διασφαλίζει έλεγχο που δεν μπορούσε σε καμμία περίπτωση, όπως ισχυρίζονται οι συνάδελφοι της Αντιπολίτευσης, να διασφαλίσει με τα δικαιώματα μειοψηφίας του 33%. 
    ΘΕΟΧΑΡΗΣ ΤΣΙΟΚΑΣ: Αφού τον είχε τον έλεγχο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 
    Το δικαίωμα μειοψηφίας του 33%, κατ’ αρχάς, δεν σου δίνει συμμετοχή στο management. Δεν σου δίνει συμμετοχή στο διοικητικό συμβούλιο, ενώ με τη συμφωνία αυτή το δημόσιο θα έχει τον ίδιο αριθμό μελών στο διοικητικό συμβούλιο, που θα έχει και ο στρατηγικός εταίρος. 
    Το δικαίωμα μειοψηφίας τα μόνα δικαιώματα που διασφαλίζει στη μειοψηφία είναι να αρνηθεί κάποια αύξηση κεφαλαίου, πιθανόν να αναβάλει μια γενική συνέλευση ή να αναπέμψει μια απόφαση του διοικητικού συμβουλίου. Όμως, μέχρι εκεί. Καμμία άλλη συμμετοχή στη διοίκηση. Σε περίπτωση που το ελληνικό δημόσιο έχανε την πλειοψηφία του Ο.Τ.Ε. μέσω μιας επιθετικής εξαγοράς το 33% δεν διασφάλιζε απολύτως τίποτα. Κανείς δεν μπορούσε να ελέγξει τη γενική συνέλευση. 
    (Θόρυβος και διαμαρτυρίες από την πτέρυγα του ΠΑ.ΣΟ.Κ.)
    Πέραν αυτού, τα δικαιώματα μειοψηφίας που διασφάλιζε με τον παλιό νόμο περί ανωνύμων εταιρειών το 33% με το νέο νόμο περί ανωνύμων εταιρειών στην Ελλάδα διασφαλίζονται με το 20%. Άρα, δεν υπάρχει κανένας λόγος να οδύρεται κανείς, όπως κάποιοι συνάδελφοι από την Αντιπολίτευση φαίνεται να οδύρονται, για το 33%. Σε κάθε περίπτωση τα δικαιώματα μειοψηφίας που διασφαλίζονται μέσω της εταιρικής διακυβέρνησης είναι ασήμαντα σε σχέση με τα δικαιώματα που διασφαλίζει το ελληνικό δημόσιο μέσω αυτής της συμφωνίας. 
    Θέλω να αναφέρω τα πιο βασικά δικαιώματα ελέγχου και αρνησικυρίας που διασφαλίζει με τη συμφωνία αυτή το ελληνικό δημόσιο. 
    Κατ’ αρχάς θα έχει σημαντικό έλεγχο σε όλη τη διοίκηση του Ο.Τ.Ε., καθώς θα κατέχει τις μισές θέσεις στο διοικητικό συμβούλιο και θα ορίζει το πρόσωπο του προέδρου του διοικητικού συμβουλίου. 
    Ακόμη και για το πρόσωπο του διευθύνοντος συμβούλου, που προτείνεται από το στρατηγικό εταίρο, το ελληνικό δημόσιο έχει δικαίωμα αρνησικυρίας έως τρεις φορές. Δηλαδή, στην ουσία, το πρόσωπο του διευθύνοντος συμβούλου θα πρέπει να είναι κοινής αποδοχής. 
    Επίσης, έχουμε μια σειρά από βασικά δικαιώματα αρνησικυρίας, που αφορούν στα εξής: 
    Πρώτα απ’ όλα στην εταιρική επωνυμία του Ο.Τ.Ε. και των θυγατρικών του, που χρησιμοποιούν τη λέξη ή το συνθετικό O.T.E., την υποχρέωση του στρατηγικού συμμάχου να μην ανταγωνίζεται τον Ο.Τ.Ε. σε τρίτες χώρες, εκεί που έχει σημαντική παρουσία ο Οργανισμός. Άρα, αυτό σημαίνει ότι σε αυτές τις χώρες η παρουσία του Ο.Τ.Ε. θα παραμένει ισχυρή και θα ενισχυθεί. 
    Επίσης, αλλαγές πάνω από κάποια ποσοτικά όρια μεταξύ των εταιρειών του Ομίλου του Ο.Τ.Ε. και του Ομίλου του στρατηγικού εταίρου θα πρέπει να έχουν την έγκριση του ελληνικού δημοσίου. 
    Θα πρέπει να υπάρχει έγκριση του ελληνικού δημοσίου για την αλλαγή των εμπορικών σημάτων του Ομίλου Ο.Τ.Ε. για εικοσιτέσσερις μήνες και για συγχωνεύσεις και εξαγορές θα χρειάζεται η έγκριση του ελληνικού δημοσίου. Για έκδοση δε χρέους του Ο.Τ.Ε. πάνω από ορισμένα όρια απαιτείται πάλι έγκριση του ελληνικού δημοσίου. 
    Όλα αυτά τα δικαιώματα δεν θα υπήρχαν σε περίπτωση που το ελληνικό δημόσιο είχε χάσει το management, μέσω μιας επιθετικής εξαγοράς ή μέσω μιας δημόσιας πρότασης που πρόσφατα ανακάλυψαν οι συνάδελφοι της Αντιπολίτευσης, διότι το δικαίωμα του 33% δεν σου διασφαλίζει τίποτα παραπάνω. 
    Επίσης, απαιτείται το ελληνικό δημόσιο να εγκρίνει τις οικονομικές καταστάσεις του Ο.Τ.Ε.. Απαγορεύεται η διαγραφή των μετοχών του Ο.Τ.Ε. από το Χρηματιστήριο της Αθήνας. Οποιοσδήποτε εταιρικός μετασχηματισμός –μετατροπή, συγχώνευση, διάσπαση κ.λπ.- απαιτεί την έγκριση του ελληνικού δημοσίου. 
    Αλλαγή έδρας της εταιρείας απαιτεί την έγκριση του ελληνικού δημοσίου. Μεταφορά ή μεταβολή ή μετατροπή των στρατηγικής σημασίας στοιχείων της εταιρείας απαιτούν την έγκριση του ελληνικού δημοσίου, όπως και η διάλυση της εταιρείας ή η θέση της σε εκκαθάριση. 
    Αυτά είναι σημαντικά δικαιώματα, που χωρίς στρατηγική συμμαχία κανείς δεν θα μπορούσε να διασφαλίσει. Πρέπει να τονιστεί ότι αυτά τα δικαιώματα επεκτείνονται σε όλες τις θυγατρικές εταιρείες του Ο.Τ.Ε. και εννοείται, βεβαίως, ότι εκτεταμένες αρμοδιότητες που έχει η Εθνική Επιτροπή Τηλεπικοινωνιών και Ταχυδρομείων για την έγκριση των τιμολογίων του Οργανισμού, για τους όρους διάθεσης του δικτύου του Οργανισμού στην αγορά των τηλεπικοινωνιών κ.λπ. ουδόλως επηρεάζουν. 
    Κυρίες και κύριοι συνάδελφοι, με τη συμφωνία αυτή δεν πωλείται, βεβαίως, ο Ο.Τ.Ε., όπως ισχυρίζονται οι συνάδελφοι της Αντιπολίτευσης. 
    ΧΡΗΣΤΟΣ ΠΑΠΟΥΤΣΗΣ: Υπέρ των πολιτών αυτό;
    ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, θέλουμε να ακούσουμε τον Υπουργό Οικονομίας! 
     ΠΡΟΕΔΡΕΥΟΥΣΑ (Βέρα Νικολαίδου): Κύριε συνάδελφε, τι να κάνουμε; Να διακόπτουμε συνέχεια; Επανειλημμένα ζητάμε ησυχία.
     ΠΑΝΟΣ ΠΑΝΑΓΙΩΤΟΠΟΥΛΟΣ: Μετά θα μιλήσει η Αντιπολίτευση.
     ΠΡΟΕΔΡΕΥΟΥΣΑ (Βέρα Νικολαϊδου): Έχουμε πει επανειλημμένα όποιος δεν μπορεί να μείνει μέσα, να περάσει στο περιστύλιο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όποιος δεν έχει επιχειρήματα φωνάζει, κυρίες και κύριοι συνάδελφοι. Ακούσαμε τα επιχειρήματά σας. Δεν έπεισαν κανέναν παρά μόνο εσάς. 
     Η συμφωνία δεν έγινε για ταμειακούς λόγους βεβαίως, διότι κι αυτό το ισχυρίστηκαν κάποιοι συνάδελφοι από την Αντιπολίτευση. Έγινε για να διασφαλίσει το μέλλον του Ο.Τ.Ε. και να τον προστατεύσει από τυχόν επιθετικές εξαγορές ή ανεξέλεγκτες καταστάσεις. Ήδη πριν από το 2004, όπως γνωρίζετε και αναφέρεται στην εισηγητική έκθεση, είχε πωληθεί το 66% των μετοχών του Οργανισμού. Αυτό έρχονται σήμερα και το αρνούνται οι συνάδελφοι της Αξιωματικής Αντιπολίτευσης και όμως ήταν πραγματικότητα. Είτε με άμεσο τρόπο είτε με έμμεσο τρόπο, δηλαδή μέσα από ομόλογα μετατρέψιμα σε μετοχές, είχε πωληθεί το 66% των μετοχών. 
     Τώρα, σαν μέρος της συμφωνίας διατίθεται μόλις ένα 3% και σε τιμή -29,75 ευρώ- η οποία είναι πολύ υψηλότερη σε σχέση με την τιμή της αγοράς αλλά και σε σχέση με οποιαδήποτε τιμή χρησιμοποιήθηκε στο παρελθόν για διάθεση μετοχών του Οργανισμού. Ποτέ δεν πέτυχε το ελληνικό δημόσιο τόσο υψηλή τιμή. 
     Θα μπορούσαμε αν είχαμε ταμειακές διαθέσεις, να διαθέσουμε ένα μεγαλύτερο ποσοστό μετοχών του Οργανισμού σ’ αυτήν την τιμή. Ήταν συνειδητή μας επιλογή να επιδιώξουμε τουλάχιστον στα πρώτα τρία χρόνια λειτουργίας αυτής της στρατηγικής συμμαχίας να υπάρχει μια ισορροπία και στη μετοχική σύνδεση μεταξύ του ελληνικού δημοσίου και του στρατηγικού εταίρου.
     Η συμφωνία μετόχων ισχύει στο διηνεκές. Μόνο στην απίθανη περίπτωση που κάποια ελληνική κυβέρνηση μειώσει τη συμμετοχή της στον Ο.Τ.Ε. κάτω από το 5%, δεν θα ισχύει η συμφωνία μετόχων. Αλλά αυτό δεν προβλέπεται. Σίγουρα δεν θα γίνει από τη σημερινή Κυβέρνηση και πιστεύω ότι δεν θα γίνει από καμμιά μελλοντική κυβέρνηση.
     Για μια περίοδο πρόεδρος και διευθύνων σύμβουλος του Ο.Τ.Ε. θα παραμείνει ο σημερινός, ο οποίος κατέχει τις θέσεις αυτές τα τελευταία τέσσερα χρόνια και έχει πολύ μεγάλη συμβολή στην αναδιάρθρωση και εξυγίανση του Οργανισμού.
     Θέλω να τονίσω εδώ ότι χωρίς την υλοποίηση του προγράμματος εξυγίανσης και αναδιάρθρωσης του Ο.Τ.Ε., δεν θα ήταν δυνατόν σήμερα να υπάρχει επενδυτικό ενδιαφέρον και βεβαίως δεν θα ήταν δυνατόν να υπάρχει μια συμφωνία στρατηγικής συνεργασίας. Η συμφωνία προβλέπει ότι εφόσον οι θέσεις προέδρου και διευθύνοντος συμβούλου καλύπτονται από διαφορετικά πρόσωπα, το Διοικητικό Συμβούλιο του Ο.Τ.Ε. θα εκχωρεί τις αρμοδιότητες σε ένα τετραμελές εκτελεστικό συμβούλιο, σε μια τετραμελή εκτελεστική επιτροπή. Εκεί διασφαλίζεται ότι με τα δύο μέλη που θα διορίζει η εκτελεστική επιτροπή το ελληνικό δημόσιο θα έχει καθημερινή γνώση και καθημερινό επηρεασμό των τεκταινομένων στον Οργανισμό. 
     Άρα δεν έχει καμμία βάση αυτό το οποίο λέτε ότι το ελληνικό δημόσιο δεν θα έχει συμμετοχή στη διοίκηση του Οργανισμού. Θα έχει και στην εκτελεστική επιτροπή. Η γνώση είναι δύναμη, διότι η εκτελεστική επιτροπή θα λαμβάνει γνώση και θα αποφασίζει για όλα τα σημαντικά θέματα του καθημερινού μάνατζμεντ του Οργανισμού. 
     ΧΡΗΣΤΟΣ ΠΑΠΟΥΤΣΗΣ: Ο διευθύνων σύμβουλος έχει την κυρίαρχη άποψη. Πείτε το αυτό.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Βεβαίως ο διευθύνων σύμβουλος σε περίπτωση διαφωνίας των μελών, έχει την κρίσιμη ψήφο και έτσι είναι σε κάθε ευνομούμενη εταιρεία.
     ΧΡΗΣΤΟΣ ΠΑΠΟΥΤΣΗΣ: Τότε γιατί μας κρύβετε…
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, στο σχέδιο νόμου υπάρχουν δύο σκέλη. Υπάρχει η συμφωνία στρατηγικής συνεργασίας και η συμφωνία για την πώληση των μετοχών. Δεν θα αναφερθώ στους οικονομικούς όρους. Τώρα, αν χρειαστεί θα επανέλθω στη δευτερολογία μου.
     Αυτό που είναι βέβαιο είναι πως η συμφωνία στρατηγικής συμμαχίας για τον Ο.Τ.Ε. που συζητούμε σήμερα, είναι μια πρωτοποριακή συμφωνία όχι μόνο για την Ελλάδα αλλά και για την Ευρώπη. Γιατί είναι μια συμφωνία πρότυπο. Ο Ο.Τ.Ε. καθίσταται πιο ανταγωνιστικός. Βελτιώνει τις προοπτικές του. Οι Έλληνες διασφαλίζουν σύγχρονες, αξιόπιστες και οικονομικές τηλεπικοινωνιακές υπηρεσίες. Ο Ο.Τ.Ε. ωφελείται. Η Ελλάδα ωφελείται. Οι Έλληνες πολίτες ωφελούνται. Μόνο εσείς δεν εννοείτε να το καταλάβετε.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαϊδου): Στη συνέχεια το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Λυπάμαι που θα στεναχωρήσω τους συνάδελφους και συντρόφους μου, το Γιάννη το Δραγασάκη και τον Παναγιώτη το Λαφαζάνη. Και ως Κοινοβουλευτικός Εκπρόσωπος ο πρώτος και ως ειδικός αγορητής ο δεύτερος, έκαναν μια πολύ καλή ομιλία με σημαντικά επιχειρήματα. Αλλά πιστεύω ότι ο Βουλευτής, ο οποίος σήμερα έδειξε με τα καλύτερα στοιχεία το πόσο ανεδαφική και επικίνδυνη και αρνητική για τη χώρα είναι η ενέργεια της Κυβέρνησης να πουλήσει τον Ο.Τ.Ε. στην «DEUTSCHE TELEKOM», είναι ο Βουλευτής Αλογοσκούφης.
     Ειλικρινά, κύριε Υπουργέ, παρά την αντιπαλότητα που νιώθουμε ειδικά σε ένα τόσο φλέγον ζήτημα, αισθάνθηκα έτσι μια συμπάθεια για σας, όταν αναγκαστήκατε την τελευταία στιγμή να φέρετε τις συμβάσεις που κάνατε με την «DEUTSCHE TELEKOM», αφού επί εβδομάδες τις κρύβατε λέγοντας ότι κανείς στο Κοινοβούλιο δεν ξέρει αγγλικά. Κρύβατε τα στοιχεία εκείνα που σας ζητούσε ο κ. Δραγασάκης από την Επιτροπή Αποκρατικοποιήσεων και χρειάστηκε η παρέμβαση του Προέδρου της Βουλής, την τελευταία στιγμή, λίγες ώρες πριν την ψηφοφορία για να σας ακούσουμε εδώ, να εμφανίζετε μια Κυβέρνηση χωρίς σχέδιο, χωρίς πρόγραμμα, ανίδεη, ανεύθυνη και τυχάρπαστη. Αυτό βγήκε από το χρονικό, το οποίο αναφέρατε εδώ, απ’ αυτά τα έγγραφα, τα οποία δώσατε και δεν ξέρουμε ποια άλλα υπάρχουν. 
     Με αυτήν την έννοια θέλω να πω το εξής. Πρέπει να προχωρήσουμε παραπέρα τη συζήτηση από τη βάση που την έχουμε. Η βάση που έχει τεθεί και από τις περισσότερες δυνάμεις της Αντιπολίτευσης είναι ότι πρόκειται για μια εξαιρετικά αρνητική για τη χώρα, για το παρόν και το μέλλον της, συμφωνία που έκανε η Νέα Δημοκρατία και πρέπει να καταψηφιστεί. 
     Εγώ νομίζω ότι πρέπει να πάμε παραπέρα. Και ότι πρέπει να πούμε πως η συμφωνία αυτή που παρουσιάζεται σήμερα, είναι όχι η σταγόνα, αλλά η κανάτα που ξεχείλισε, που έχει φθάσει στο χείλος, η οποία έρχεται από τη Νέα Δημοκρατία και η οποία την καθιστά Κυβέρνηση ακραία επικίνδυνη για τη χώρα μας. Και νομίζω ότι ο πολιτικός στόχος και η πολιτική υποχρέωση για όποιον αγαπά τη χώρα, για όποιον αγαπά το δημόσιο χώρο, για όποιον αγαπά το συλλογικό πλούτο, είναι να αγωνιστεί για να φύγει αυτή η Κυβέρνηση.
     Είστε μια Κυβέρνηση επικίνδυνη. Πρέπει να φύγετε.
     Εγώ θα συμπυκνώσω με έναν κωδικό τρόπο τους πέντε λόγους –υπάρχουν πολύ περισσότεροι- από τη συμφωνία αυτή του Ο.Τ.Ε., για τους οποίους δεν αξίζετε ως Κυβέρνηση για τη χώρα.
     Ο πρώτος λόγος, διότι αυτό που συζητάμε σήμερα κι αυτό που γίνεται σήμερα, μέσα στις γενικότερες συνθήκες, είναι η μεγάλη προσβολή στον κοινοβουλευτισμό. Δεν μπορεί όταν όλοι ξέρουμε ότι ο δίδυμος αδελφός της «DEUTSCHE TELEKOM», ότι ο βασικός της εταίρος στην τεχνολογία και στην προμήθεια εξοπλισμού, στα DSL, στα ευρυζωνικά δίκτυα είναι η «SIEMENS» και όταν εκκρεμεί η υπόθεση «SIEMENS» και διαβάζουμε κάθε μέρα σημειώματα, στοιχεία, τα οποία διαρρέουν από την ελληνική ή γερμανική δικαιοσύνη και όπου υπάρχουν εμπλοκές –φαίνεται να υπάρχουν εμπλοκές- πολιτικών, υψηλά ιστάμενων πολιτικών, ενδεχομένως Βουλευτών, δεν μπορεί σ’ αυτές τις συνθήκες πριν ξεκαθαριστεί η υπόθεση της «SIEMENS», να έρχεται για κύρωση στη Βουλή μια συμφωνία που έχει γίνει ουσιαστικά με μια άλλη πλευρά της «SIEMENS», η οποία είναι η «DEUTSCHE TELEKOM». Έχουμε στοιχεία πια. Έχουν έρθει στοιχεία για Βουλευτή σας. Έχουν έρθει στοιχεία για οικόπεδα. 
     Λέω αυτά που διαβάζουμε και βγαίνουν από τα πορίσματα. Δεν λέω κάτι από τη φαντασία μου. Εγώ εύχομαι σε κάθε συνάδελφο, ο οποίος μπαίνει σ’ αυτήν τη δύνη, να είναι αθώος. Και θα εμφανίζεται αθώος μέχρι αποδείξεως του εναντίου.
     Υπάρχει, όμως, θέμα. Και η στάση σας να αγνοείτε όλα αυτά τα ζητήματα, να πιστεύετε ότι θα παίζουμε με τα θέματα των τηλεπικοινωνιών, ενώ είναι ανοιχτή η υπόθεση της «SIEMENS», προσβάλλει τον κοινοβουλευτισμό και τον υποσκάπτει στην εμπιστοσύνη του λαού και της κοινωνίας, που περιμένει άλλες απαντήσεις. 
      Το λιγότερο που θα έπρεπε να κάνετε θα ήταν να μην προχωρήσει αυτή η συμφωνία μέχρις ότου ξεκαθαριστεί νομικά έστω και σε ένα κριτικό έτσι πεδίο, η υπόθεση της «SIEMENS» και της εμπλοκής ενδεχομένως και Βουλευτών του σημερινού Ελληνικού Κοινοβουλίου μέσα από μια εξεταστική επιτροπή την οποία δυστυχώς αρνείστε. Πώς θα βγει σήμερα μια πλειοψηφία με έναν ή δύο Βουλευτές, όταν οι υπόνοιες είναι ότι υπάρχουν εμπλοκές σε αυτό το ζήτημα; Είστε Κυβέρνηση επικίνδυνη για τον κοινοβουλευτισμό. Είστε Κυβέρνηση επικίνδυνη για την εθνική ασφάλεια και την άμυνα της χώρας, ακραία επικίνδυνη.
      Εσείς ο ίδιος –το έχω φέρει και το έχω καταθέσει στα Πρακτικά- όταν γινόταν η συζήτηση για κάποια μέτρα τα οποία έπαιρνε το ΠΑ.ΣΟ.Κ., ιδιαίτερα αρνητικά κατά τη γνώμη μου, όπου έδινε τη δυνατότητα το δημόσιο να μην έχει πια την πλειοψηφία των μετοχών, θέσατε θέμα εθνικής άμυνας και ασφάλειας για τη χώρα μας. Ζητούσατε να παρουσιαστεί εδώ ο Υπουργός Εθνικής Άμυνας και να δώσει εξηγήσεις. 
      Το ζητήσαμε αυτό επανειλημμένα. Η απάντηση που πήραμε τελικά με μια μικροπαρέμβαση του Υπουργού Εθνικής Άμυνας είναι ότι δεν τρέχει τίποτα, είμαστε αποδεσμευμένοι από τον Ο.Τ.Ε., έχουμε τα δικά μας συστήματα. Συγχαρητήρια πολλά! Πάρα πολλά συγχαρητήρια για το τεχνολογικό άλμα που έχει κάνει η Ελλάδα!
      Εγώ θέλω να πω όμως το εξής και να καταθέσω αυτό το άρθρο από τους «FINANCIAL TIMES» στις 22 Μαΐου που μας πέρασε. 
      ΝΙΚΟΛΑΟΣ ΣΗΦΟΥΝΑΚΗΣ: Το κατέθεσα εγώ.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αν το καταθέσατε, μπράβο! Δεν θα το καταθέσω. Επαναλαμβάνω όμως το θέμα, κύριε Σηφουνάκη, γιατί το θεωρώ εξαιρετικά σοβαρό.
      Δηλαδή, στην καθυστερημένη τεχνολογικά Σουηδία δεν επιτράπηκε η πώληση της σουηδικής εταιρείας «Telia on air», η οποία ελέγχεται 37% από τη Σουηδία, 13,7% από τη Φινλανδία, δεδομένου ότι υπήρξε αντίδραση από τις στρατιωτικές αρχές της Σουηδίας, ότι με αυτόν τον τρόπο υπήρχε κίνδυνος οι υποψήφιοι αγοραστές –εκεί υπήρχαν περισσότεροι υποψήφιοι αγοραστές, όχι ένας που τον κανόνισαν στα γρήγορα- δηλαδή η «DEUTSCHE TELEKOM», η «FRANCE TELEKOM», η «CHINESE TELEKOM» να έχουν πρόσβαση στους μηχανισμούς εκείνους οι οποίοι υπάρχουν και οι οποίοι στηρίζουν το σχεδιασμό του απορρήτου των επικοινωνιών μέσα στο στρατό. Και όχι μόνο αυτό. 
      Λυπάμαι, κύριε Αλογοσκούφη, που μας φέρνετε σε τέτοια κατάσταση να σας πούμε «έλεος!». Κάντε τουλάχιστον αυτό που γίνεται στις Ηνωμένες Πολιτείες. Στις Ηνωμένες Πολιτείες από το Κογκρέσο απαγορεύτηκε η πώληση της «THREE COM», που ήταν ύψους 2,2 δισεκατομμυρίων δολαρίων, από ένα συνασπισμό δύο εταιρειών, την «BAIN CAPITAL» και την Κινέζικη «XOAY AWAY», με την προειδοποίηση ότι αυτό είναι επικίνδυνο για την εθνική ασφάλεια των Ηνωμένων Πολιτειών. 
      Εδώ, δεν τρέχει τίποτα! Πουλάτε τον Οργανισμό Τηλεπικοινωνιών Ελλάδας, άρπα κόλλα! Στη Σουηδία έχουν παραγγείλει εδώ και ένα χρόνο μελέτη η οποία ακόμη δεν έχει γίνει για τις επιπτώσεις. Μέσα σε μια εβδομάδα, δέκα ημέρες, αυτό βγήκε εδώ πέρα από τις ανακοινώσεις της Επιτροπής Αποκρατικοποιήσεων. Σε δέκα ημέρες είχατε ξεμπερδέψει χωρίς κανένα ενδιαφέρον για την εθνική ασφάλεια, για την άμυνα, για την ίδια τη χώρα μας! Κρίμα! Κρίμα! Κρίμα! 
      Ο τρίτος λόγος που θέλω να αναφέρω είναι ότι έχετε περάσει πια κάθε όριο σε σχέση με την εκποίηση του δημόσιου πλούτου. Σας ξαναλέω: δεν είναι δικός σας, κύριε Αλογοσκούφη, ο δημόσιος πλούτος της χώρας μας. Δεν είναι του κ. Καραμανλή. Δεν είναι της Νέας Δημοκρατίας, είτε οποιασδήποτε κομματικής οργάνωσης. Ο δημόσιος πλούτος, αυτός της χώρας μας, αυτά τα εργαλεία για να μπορέσει η χώρα μας μέσα από επιχειρήσεις, οι οποίες θα έπρεπε να ήταν υπό κοινωνικό έλεγχο, έχουν στηθεί χάρη στη φορολογία του ελληνικού λαού, των Ελλήνων πολιτών. Χρόνια φορολογίας και χρόνια πληρωμών των διαφόρων τιμολογίων που επιβαρύνουν την ίδια τη ζωή. 
      Δεν μπορεί εσείς να λέτε ότι δεν τρέχει τίποτα. Δεν μπορείτε να δίνετε την εικόνα αυτήν που δίνετε. Δηλαδή, η ελληνική Κυβέρνηση δεν μπορεί να διαχειριστεί τον Ο.Τ.Ε.! Ας τον διαχειριστεί η γερμανική κυβέρνηση. Διότι, μιλάμε για μια επιχείρηση, η οποία είναι υπό κρατικό έλεγχο, ακόμη σήμερα στη Γερμανία. Η ελληνική Κυβέρνηση δεν μπορεί να διαχειριστεί τα λιμάνια, το λιμάνι του Πειραιά! Ας το διαχειριστεί η κυβέρνηση της Κίνας. Η ελληνική Κυβέρνηση δεν μπορεί να διαχειριστεί το λιμάνι της Θεσσαλονίκης! Ας το διαχειριστεί η κυβέρνηση του Ντουμπάι. 
      Σας είπε ο κ. Δραγασάκης: πουλήστε και το στρατό, πουλήστε τα όλα. Δεν έχετε, όμως, τέτοιο δικαίωμα. Και μη μας λέτε αστεία πράγματα, ότι η Ελλάδα έγινε ελκυστική για επενδύσεις. Ποιες επενδύσεις πραγματικές;  Εδώ πέρα, αυτό που γίνεται είναι μια λεηλασία όλων των πειρατικών κεφαλαίων που κυκλοφορούν παγκοσμίως της υποδομής της παραγωγικής της χώρας μας. 
      Να πάρουμε ένα παράδειγμα; Το μεγάλο επενδυτή, τη «MARFIN INVESTMENT GROUP»; Τι επενδύσεις; Αγόρασε το «ΥΓΕΙΑ», το «ΛΗΤΩ», το «ΜΗΤΕΡΑ», το καζίνο του Ρίου, τη «VIVARTIA ΔΕΛΤΑ», την «CHIPITA», το «Μπάρμπα Στάθη», τα «GOODIES», το «FLOCAFE». Αυτές είναι οι επενδύσεις που ήρθαν, μας έφεραν την νέα τεχνολογία; Μας έφεραν τα κεφάλαια, τα οποία θα μας βοηθήσουν να αντιμετωπίσουμε το αύριο; Μας έφεραν νέες θέσεις εργασίας; Δεν έχετε τέτοιο δικαίωμα.
      Οδηγείτε τη χώρα μας σε μια νέου τύπου αποικιοκρατία. Το να κόβεις σήμερα από μια χώρα μια δημόσια επιχείρηση, είναι σαν να έκοβες πριν από έναν αιώνα ένα κομμάτι του εδάφους της. Αυτή είναι η αποικιοκρατία σήμερα. Δεν είναι η κατοχή των ξένων στρατευμάτων, είναι η κατοχή των ξένων κεφαλαίων με τέτοιο τρόπο, χωρίς έλεγχο. Όχι να μη συνεργαστείς με οικονομικές δυνάμεις του εξωτερικού, αλλά να παραδώσεις τον πυρήνα και τους βασικούς μηχανισμούς που έχεις για να αναπτυχθείς, στους ξένους. 
      Είστε μια Κυβέρνηση επικίνδυνη! Κάτω τα χέρια από το δημόσιο πλούτο! Δεν έχετε τέτοιο δικαίωμα.
      Το τέταρτο που θέλω να πω είναι ότι αυτή τη φορά βάζετε το χέρι στον πιο προωθημένο τομέα. Όλα έχουν τη σημασία τους και η Εμπορική Τράπεζα, και η Ολυμπιακή και θα μπορούσαν να συμβάλουν πάρα πολύ στο να αντιμετωπίσει η χώρα μας ακριβώς τις δύσκολες στιγμές που παγκοσμίως έχει φέρει αυτή η πολιτική που επαρχιώτικα πάτε και εφαρμόζετε εδώ πέρα των ανοιχτών αγορών, αλλά εδώ μιλάμε για το ζωτικό χώρο: μια χώρα δεν έχει μέλλον αν δεν έχει παρουσία στον πιο προωθημένο τεχνολογικά τομέα, στην πιο δυναμική σήμερα οικονομική δραστηριότητα, που είναι η πληροφορική και οι τηλεπικοινωνίες. Εκεί θα κριθεί η χώρα και εσείς λέτε δεν έχουμε μέλλον σ’ αυτό. Αυτές καθορίζουν αν θέλετε, τη βάση τη τεχνολογική, την παραγωγική, την οικονομική, τις προοπτικές μιας χώρας. Γι’ αυτό δεν θέλετε και τα δημόσια πανεπιστήμια. Τι να κάνετε; Έρχεται πακέτο εδώ πέρα. Θα έρθει και το κινητό και το DSL και όλα θα έρθουν από τη «SIEMENS» και από τη «DEUTSCHE TELEKOM». Γιατί να θέλετε εσείς δημόσια πανεπιστήμια και τέτοια πράγματα; Και μας γυρνάτε πίσω, μας γυρνάτε στο 1930, στη «SIEMENS GRIECHISCHE UND TELEPHONE GESELLSCHAFT». Εκεί μας γυρνάτε. 
      Έκανε κάποια πρόοδο η χώρα μας, σε δυσκολίες, με περιπέτειες, μέσα σε εμφύλιους πολέμους, μέσα σε δικτατορίες, σε πραξικοπήματα και όλα αυτά εσείς τα γυρνάτε σε μια στιγμή. 
      Το τελευταίο που θα ήθελα να πω είναι ότι είστε μια ανίκανη Κυβέρνηση ακόμη και στην πολιτική, την οποία ακολουθείτε εντελώς ανίκανη Κυβέρνηση, ερασιτεχνική Κυβέρνηση! Όχι μόνο ότι δεν κάνατε διαγωνισμό. Η «DEUTSCHE TELEKOM» εμφανίστηκε ενώ είχατε πληρώσει τη «USB» και τη «EUROBANK» και δεν θυμάμαι ποια άλλη, να σας κάνουν προτάσεις και μελέτες και δεν βρίσκατε αγοραστές. Πείτε μας πόσα δώσατε στη «USB» και στην «EUROBANK» και σε όλους αυτούς; Η «DEUTSCHE TELEKOM» εμφανίστηκε όταν μια ομάδα επιθετικών κεφαλαίων της «MIG», μπήκε στην υπόθεση του Ο.Τ.Ε., είδε τις δυσκολίες και προσπάθησε να ξεπουλήσει. Το ξέρετε ότι αυτό έγινε. Απευθύνθηκε σε τρεις ευρωπαϊκές εταιρείες η «MIG».
    Και αυτή που τσίμπησε, ήταν η «DEUTSCHE TELEKOM», γιατί βρήκε την ευκαιρία μπροστά της. ‘Ετσι έγινε η συμπαιγνία, που λέμε, μεταξύ Νέας Δημοκρατίας και «MIG». Προσπαθούσε να βρει ένα σωσίβιο η «MARFIN INVESTΜENΤ BANK» για να σώσει την επένδυσή της και να μπορέσει να φύγει με τα κέρδη που έφυγε και μέσα σε είκοσι μέρες ξεμπερδέψατε αυτήν την υπόθεση. Ανίκανη Κυβέρνηση. Αγοράσατε το «ΓΕΡΜΑΝΟ» -το έχουν πει πολλοί συνάδελφοι από διάφορα κόμματα- 1,5 δισεκατομμύριο ευρώ, για να πάρετε 400.000.000 ευρώ από τον άλλο «ΓΕΡΜΑΝΟ» τη «DEUTSCHE TELEKOM». Πουλάτε τον Ο.Τ.Ε. σε μια εταιρεία που είχε απώλειες 569.000.000 ευρώ. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου της Κοινοβουλευτικής Ομάδας του ΣΥ.ΡΙΖ.Α.)
    Θα ολοκληρώσω, κυρία Πρόεδρε. Ένα-δύο λεπτά ακόμη.
    Και, τέλος, είστε ανεύθυνοι και μια Κυβέρνηση που λέει ψέματα, διότι ξέρετε πάρα πολύ καλά ότι μια σειρά ρυθμίσεις που περιλαμβάνονται στη συμφωνία που κάνατε, η οποία θα έπρεπε να πάει σήμερα στο καλάθι των αχρήστων, έρχονται σε πλήρη αντίθεση με τις αποφάσεις του Ευρωπαϊκού Δικαστηρίου στην υπόθεση του Δήμου του Μιλάνου και της «EDISON» και στην υπόθεση της «Elf Aquitaine», όπου τα ιδιαίτερα προνόμια του δημοσίου δεν γίνονται δεκτά από την Ευρωπαϊκή Ένωση. Αυτό είναι πάρα πολύ αρνητικό και πάρα πολύ κακό και είμαστε εντελώς αντίθετοι σε αυτό, αλλά αυτή είναι η πραγματικότητα, στην οποία εσείς θα κινηθείτε. Και οι αντίστοιχες συμφωνίες με την «DEUTSCHE ΤELEKOM», που είχατε εσείς, τροποποιήθηκαν αναλόγως.
    Τέλος, θα ήθελα να πω ότι είναι και ένας άλλος λόγος. Το δείχνω: «Big Brother» είναι το αφιέρωμα του «SPIEGEL» στα πεπραγμένα της «DEUTSCHE TELEKOM». Θέλω να πιστεύω ότι οι Ελληνες πολίτες παρακολουθούν τη σημερινή συζήτηση και θα δώσουν τη μάχη, ώστε  αυτή η Κυβέρνηση, η οποία είναι επικίνδυνη για τη χώρα, να φύγει το γρηγορότερο δυνατόν και να ανοίξουν άλλες δυνατότητες για άλλες πολιτικές, όπου θα στηρίζεται και θα αξιοποιείται ο δημόσιος χώρος, για να δει η Ελλάδα με καλύτερους όρους το μέλλον.
    Ευχαριστώ πολύ.
    (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς.
     Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Βερελής.
    ‘Έχετε το λόγο για οκτώ λεπτά, κύριε Βερελή.
    ΧΡΙΣΤΟΣ ΒΕΡΕΛΗΣ: Κυρία Πρόεδρε, ο κύριος Υπουργός ήρθε και ξεκίνησε την ομιλία του με μια γενική θεώρηση της οικονομίας. Η γενική θεώρηση της οικονομίας δεν μπορεί ούτε να αποσοβήσει τις επιθέσεις των κερδοσκόπων κατά της ευημερίας του ελληνικού λαού, ούτε να προστατέψει από τα καρτέλ τα οποία επιτίθενται σφοδρότατα. Και η Κυβέρνηση επεξεργάζεται μέτρα ( σαράντα ένα μέτρα, πενήντα ένα μέτρα κ.ο.κ.) Αυτό το οποίο γνωρίζουμε, κύριε Υπουργέ, είναι ότι τέθηκαν συγκεκριμένα ερωτήματα σήμερα, ερωτήματα που έχουν να κάνουν με την ανάπτυξη της χώρας, έχουν να κάνουν με το όραμα κάποιας κυβέρνησης που δεν το βλέπουμε, έχουν να κάνουν με το μέλλον της υψηλής τεχνολογίας εδώ, έχουν να κάνουν με το αν αυτή η Κυβέρνηση πιστεύει ότι οι Ελληνες έχουν τη δυνατότητα να έχουν μια παραγωγή σε πράγματα τα οποία είναι πέρα από τα τετριμμένα. Και εσείς δεν το πιστεύετε. Απόδειξη γι’ αυτό: Έχετε μειώσει τα επενδυτικά χρήματα τα οποία δίνετε. Είμαστε στα χαρτιά μια χώρα σοφών με διδακτορικά, με μεταπτυχιακούς τίτλους και στην πράξη μειώνετε συστηματικά τα κεφάλαια τα οποία διατίθενται για την έρευνα. Αποτέλεσμα: δεν υπάρχει καμμία προοπτική σ’ αυτήν τη χώρα να κάνουμε το προφανές. Και το προφανές είναι η ανθρώπινη δεξιότητα να δημιουργήσει πλούτο. Δεν ασχολείσθε με το ποιες πηγές θα έχουν τη δυνατότητα να παράγουν πλούτο γι’ αυτήν τη χώρα. Ασχολείσθε μόνο με τη διανομή –και η διανομή είναι το πιο εύκολο και το πιο ευχάριστο ενδεχομένως- και για το λόγο αυτόν δεν μας δίνετε και απαντήσεις. Πείτε μας έναν τομέα στον οποίο αυτή η Κυβέρνηση είχε δραστηριότητα με επιτυχία επενδυτική και αναπτυξιακή, σε ποιον τομέα αυξήθηκαν οι δυνατότητες των Ελλήνων, σε ποιον τομέα πλην του εφοπλισμού –δεν είναι θέμα δικό σας και μην προσπαθήσει κανείς να καπηλευτεί την ιστορία του εφοπλισμού- υπήρχε μια επιτυχία οικονομική.
    Να έρθω στο θέμα του Ο.Τ.Ε. Αυτή η εταιρεία αναπτύχθηκε μέσα από δυσκολίες –σας το είπα και προηγουμένως αλλά δεν θελήσατε να το ακούσετε- και από ένα παλιό κλασικό απηρχαιωμένο μονοπώλιο μέσα σε πολύ λίγα χρόνια έγινε ένας διεθνής παίκτης με μια δυνατότητα να έχει λόγο στα ευρωπαϊκά πράγματα, με μια δυνατότητα να μπορεί να κάνει εξαγορές και να έχει ένα χώρο επιρροής σε όλη τη Νοτιοανατολική Ευρώπη. Αυτήν την εταιρεία την δίδετε σήμερα έναντι 140.000.000 υπερτιμήματος, όταν την ίδια στιγμή ο ιδιώτης που έχει αναλάβει να κάνει την ιδιωτικοποίηση εισπράττει 800.000.000. Οκτακόσια εκατομμύρια προς 140.000.000. Αυτή είναι η πραγματικότητα. Και δεν μας λέτε γιατί το αποφασίσατε αυτό και πού βολεύει αυτό το πράγμα και σε τι συμφέρει αυτό το πράμα. 
    Έχω και ένα δεύτερο ερώτημα, στο οποίο πάλι δεν απαντήσατε. Σας ρώτησα: οι σύμβουλοί σας, που είχατε, δεν σας έδωσαν μια έρευνα, μια μελέτη, μια άποψη γιατί θα έπρεπε στη συγκεκριμένη στιγμή να μειώσετε το 33%, όταν ήταν βέβαιο ότι μόλις συμβεί αυτό χάνετε ένα μεγάλο κομμάτι της αξίας του Οργανισμού, το οποίο οδήγησε στο να πάρει ο ιδιώτης 800.000.000 και το δημόσιο 140.000.000; Δεν μας δίνετε την έκθεση αυτή, δεν μας λέτε ποιος ήταν ο λόγος. Μας λέτε μια γενική ιδεολογική λογική της Νέας Δημοκρατίας «ναι στις ιδιωτικοποιήσεις». Ποιες ιδιωτικοποιήσεις; Οι ιδιωτικοποιήσεις που γίνονται πρωτοφανώς χωρίς διαγωνιστική διαδικασία; Πού είναι η διαγωνιστική διαδικασία; Πού ακούστηκε στην Ευρώπη ένας τεράστιος τηλεπικοινωνιακός οργανισμός, με μια κεφαλαιοποίηση κολοσσιαία, να δίνεται αυτή τη στιγμή χωρίς καμμία διαγωνιστική διαδικασία με επιλογή ενός ιδιώτη! Δεν είναι θέμα αυτό; ‘Η εσείς δεν το θεωρείτε θέμα. Δεν είναι θέμα ότι πριν ξεκινήσει αυτή η ιστορία είχατε φροντίσει ήδη να αποψιλώσετε τον Οργανισμό από κεφαλαιακή δυνατότητα και  σήμερα διπλασιάζεται η αναγκαιότητα να πληρωθούν τόκοι που φθάνουν, όπως σας είπα και προηγουμένως, 190.000.000 ευρώ; Δεν θέλετε ούτε και σε αυτό να απαντήσετε.
    Δεν μας είπατε για το «ΓΕΡΜΑΝΟ». Ποιος επέβαλε να γίνει αυτή η αγορά; Τι έφερε αυτή η αγορά στον οργανισμό; Έφερε κάποιο περιουσιακό στοιχείο; Έφερε κάτι που είναι συγκεκριμένο; Τίποτα δεν έφερε. Μια δικαστική εμπλοκή, η οποία είναι ακόμα εκεί, και δεν έχετε καταφέρει να δικαιολογήσετε μέχρι σήμερα τίποτα από όλα αυτά. Και προχωρήσατε επίσης σε μια σειρά από ρυθμίσεις οι οποίες έχουν να κάνουν με τους υπόλοιπους μετόχους. Δεν σας προβληματίζει το ότι αυτήν τη στιγμή εκατόν δώδεκα χιλιάδες μέτοχοι βρίσκονται πραγματικά στριμωγμένοι, στραγγαλισμένοι από τη δική σας την απόφαση; Γιατί πρόκειται για απόφαση του Υπουργού Οικονομίας και Οικονομικών. Αυτός είναι που καθόρισε και είναι βέβαιο ότι όταν ήρθε η «DEUTSCHE TELEKOM» εδώ, της δόθηκε μια εγγύηση ότι δεν υπάρχει ανάγκη να γίνει η δημόσια προσφορά. Διότι αν το ήξερε αυτό, θα ήταν τελείως διαφορετική η συμπεριφορά της. Θα ήξερε ότι αντί για 3.000.000.000 κινδυνεύει να δώσει 6.000.000.000 ή 7.000.000.000, ή 8.000.000.000. Εσείς όμως εξασφαλίσατε το ότι δεν επρόκειτο να ενοχληθεί. Και πώς εξασφαλίστηκε αυτό; Διότι η Επιτροπή Κεφαλαιαγοράς αποτελεί εξάρτημα της Κυβέρνησης και με την πολύ απλή εντολή και την πολύ απλή ώθηση σ’ αυτό δώσατε τη δυνατότητα να μην υπάρξει αυτή η ιστορία αυτής της δημόσιας προσφοράς. Και σας καταδείξαμε εδώ ότι υπάρχει υποχρέωση να γίνει αυτή η δημόσια προσφορά. Και σας καταδείξαμε ότι αυτή η κεφαλαιοποίηση την οποία έχασε όλη αυτή η μεγάλη μερίδα των επενδυτών, 1.000.000.000 ευρώ μέσα σε λίγες εβδομάδες, έχει να κάνει ακριβώς με τις δικές σας αποφάσεις. 
    Κύριε Υπουργέ λέτε ότι για τους Ελληνες πολίτες δεν θα υπάρξει επίπτωση, παρά μόνο θετική. Είναι βέβαιο ότι σε πολύ λίγο χρονικό διάστημα θα έχουμε να εισπράττουμε το μεγάλο λογαριασμό αυτής σας της κίνησης. Το πρώτο είναι ότι δεν υπάρχει πια η δυνατότητα να έχουμε επενδυτικές πρωτοβουλίες σε μια σειρά από χώρες της Νοτιοανατολικής Ευρώπης, ιδιαίτερα σ’ αυτόν τον κρίσιμο τομέα. Το δεύτερο είναι ότι θα υπάρξει μια εξέλιξη των τιμολογίων όπου η παρέμβαση της Εθνικής Επιτροπής Τηλεπικοινωνιών και Ταχυδρομείων δεν μπορεί να είναι αποφασιστική, διότι δεν έχει από το νόμο αυτήν τη δυνατότητα και κάνετε ότι δεν το ξέρετε και κάνετε ότι δεν το ακούτε. Ήλθε ο Πρόεδρος της Εθνικής Επιτροπής Τηλεπικοινωνιών και Ταχυδρομείων στην επιτροπή, ο οποίος μας είπε «δεν ξέρω εγώ αυτήν τη συμφωνία». Τη γράφουν οι πάντες τη συμφωνία. Οι πάντες την ήξεραν, μόνον ο Πρόεδρος της Εθνικής Επιτροπής Τηλεπικοινωνιών και Ταχυδρομείων δεν ήξερε. Αύριο δεν θα ξέρει και τίποτα για τα τιμολόγια βεβαίως. Το μόνο που μπορεί να κάνει, επαναλαμβάνω, η Εθνική Επιτροπή είναι να παρέμβει στη διαφορά μεταξύ χονδρικής και λιανικής τιμής προς προστασία των υπολοίπων παρόχων, όχι προς προστασία του καταναλωτή. Δεν έχετε να πείτε κάτι σ’ αυτό. Και αυτό που ήθελα επίσης να σας πω είναι το εξής. Λέτε ότι είναι απίθανο να υπάρξει μείωση του ποσοστού του ελληνικού δημοσίου. Γιατί το λέτε αυτό; Οι δικοί σας Βουλευτές σας ζητούν να υπάρξει η ρύθμιση, προκειμένου να περνάει από τη Βουλή η οποιαδήποτε μείωση. Το αρνείστε και λέτε «είναι απίθανο, η δική μας Κυβέρνηση δεν θα το κάνει». Και πώς γνωρίζουμε εμείς ότι η δική σας Κυβέρνηση δεν θα το κάνει; Μπορείτε να μας δώσετε κάποιου είδους εγγύηση;
Γιατί δεν τo περνάτε μέσα με μία τροπολογία σήμερα; Δεν θέλετε να κάνετε ούτε αυτό.
      Τέλος, θα σας πω ότι από τη στιγμή που υπάρχει αυτή η εχθρική στάση σας απέναντι στην κοινή λογική, αυτή η εχθρική στάση σας απέναντι στο δημόσιο συμφέρον, όπως εκφράζεται αποτελεσματικά τα τελευταία χρόνια, το μόνο που μπορούμε να περιμένουμε, κύριε Υπουργέ, είναι ότι πολύ γρήγορα αυτή η συμφωνία θα δημιουργήσει πολύ μεγάλα προβλήματα σε αυτούς οι οποίοι πληρώνουν το μάρμαρο. Και αυτοί που πληρώνουν το μάρμαρο είναι οι Έλληνες φορολογούμενοι.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κυρία Πρόεδρε.
      Κυρίες και κύριοι Βουλευτές, υπάρχουν ζητήματα ουσίας και διαδικασίας. Ως Κομμουνιστικό Κόμμα Ελλάδας ήμασταν και είμαστε αντίθετοι στους εντυπωσιασμούς. Το κύριο ζήτημα, το θέμα ουσίας είναι ότι ο Ο.Τ.Ε., μία επιχείρηση στρατηγικής σημασίας, μια επιχείρηση που σχετίζεται με τις τηλεπικοινωνίες, με την ανάπτυξη της χώρας, με την ασφάλεια και την άμυνα της χώρας, ιδιωτικοποιείται, πωλείται, ολοκληρώνεται απόψε αυτή η διαδικασία πώλησης. Αυτό είναι, κατά την άποψή μας, το κύριο πρόβλημα. 
      Και άλλα προβλήματα ανακύπτουν. Προβλήματα, όπως είναι αυτό που σχετίζεται με τους εργαζομένους στον Ο.Τ.Ε., αλλά και με τις υψηλές τιμές των προσφερόμενων υπηρεσιών του Ο.Τ.Ε. και ο κύριος Υπουργός, ο κ. Αλογοσκούφης, πριν από λίγο μίλησε και ζωγράφισε με ρόδινα χρώματα την οικονομική κατάσταση, την ελληνική οικονομία. 
      Ασφαλώς υπάρχουν πολλά κέρδη στη χώρα. Όμως τα κέρδη αυτά είναι για την πλουτοκρατία. Για την εργατική τάξη, για τα πλατιά λαϊκά στρώματα, η Κυβέρνηση προσφέρει φτώχεια, ακρίβεια, ανεργία, λιτότητα.
      Υποστήριξε, επίσης, ότι όλη αυτή η επιχείρηση, η ολοκλήρωση της εκποίησης του Ο.Τ.Ε., γίνεται προς όφελος των εργαζομένων, του λαού, του κοινωνικού συνόλου. Μα καλά, πού απευθύνεστε; Ακούει ο κόσμος απόψε. Τόσο πολύ υποτιμάτε τη νοημοσύνη των εργαζομένων;
      Θέλουμε να σημειώσουμε, επίσης, ότι οι διαδικασίες πώλησης διαφόρων ποσοστών ελέγχονται. Η «MIG», ο κ. Βγενόπουλος, τα ποσοστά αγορών, τίποτα δεν είναι αθώο. 
      Κυρίες και κύριοι Βουλευτές, κατά την άποψή μας, μήτρα και της σημερινής σύμβασης για την ιδιωτικοποίηση του Ο.Τ.Ε. είναι η αποδοχή από όλα τα κόμματα, πλην του Κομμουνιστικού Κόμματος Ελλάδας, της Συνθήκης του Μάαστριχ, της πολιτικής της απελευθέρωσης της ενέργειας και των τηλεπικοινωνιών. 
      Δεκαέξι χρόνια πέρασαν από την πρώτη ανεπιτυχή προσπάθεια της κυβέρνησης της Νέας Δημοκρατίας το 1992 να πωλήσει τον Ο.Τ.Ε.. Βέβαια, ήταν το 1996, όταν το πρώτο πακέτο μετοχών του Ο.Τ.Ε. έφθασε στο Χρηματιστήριο. Και ήταν κυβέρνηση ΠΑ.ΣΟ.Κ.. Από τότε άρχισε η σαλαμοποίηση του Ο.Τ.Ε., από τότε άρχισε η διελκυστίνδα ανάμεσα στις δυνάμεις του δικομματισμού: «Πουλήσατε καλά, δεν πουλήσατε καλά. Πόσο ποσοστό δώσατε; Γιατί δώσατε τόσο; Δεν έπρεπε να δώσετε τόσο.».
      Κατά την άποψη του Κομμουνιστικού Κόμματος Ελλάδας, είναι ψευδεπίγραφο, είναι άλλοθι το δίλημμα για το ποιο είναι το ποσοστό που κατέχει το δημόσιο, αφού όλα τα άλλα κόμματα αποδέχονται τη λογική της απελευθέρωσης. Η λογική της απελευθέρωσης μαθηματικά εκεί οδηγεί, εκεί που φθάνουμε απόψε.  Από τη στιγμή που αποδέχονται την πολιτική της Ευρωπαϊκής Ένωσης, την απελευθέρωση των τηλεπικοινωνιών, η πορεία είναι δεδομένη, όπως δεδομένη είναι και η θέση της Νέας Δημοκρατίας, του ΠΑ.ΣΟ.Κ. και του Συνασπισμού.
      Το αποτέλεσμα αυτής της πορείας είναι, πρώτον, η κατάργηση του κρατικού μονοπωλίου και η έναρξη ιδιωτικοποίησης του Ο.Τ.Ε. από τότε που έγινε αυτή η παραδοχή, η αναγνώριση της απελευθέρωσης των επικοινωνιών.
      Δεύτερον, είναι η ραγδαία είσοδος ιδιωτικών επιχειρηματικών ομίλων στο χώρο των τηλεπικοινωνιών. Έχουμε πλέον ένα κοινωνικό αγαθό, που είναι οι επικοινωνίες, το οποίο γίνεται εμπόρευμα και ιδιωτικοποιείται παραπέρα. 
      Τα ιδιωτικά συμφέροντα, οι μεγάλοι επιχειρηματικοί όμιλοι ανοίγουν πανιά στη Δ.Ε.Η., στον Ο.Σ.Ε., στην Ολυμπιακή, στα λιμάνια, παντού, όπως και παλαιότερα σε άλλους τομείς. Τίποτε δεν είναι τυχαίο. 
      Στην Ευρώπη –όλοι το γνωρίζουμε- τέσσερις κολοσσοί είναι αυτοί οι οποίοι συγκρούονται στο πλαίσιο της απελευθέρωσης των τηλεπικοινωνιών: «DEUTSCHE TELEKOM», «FRANCE TELEKOM», «TELEFONICA», «VODAFONE». Είναι φυσικό επακόλουθο, είναι η πολιτική της Ευρωπαϊκής Ένωσης, η πολιτική της απελευθέρωσης που οδηγεί αυτήν την πορεία, αυτήν την κούρσα. Είναι η επιδίωξη και η προσπάθεια κυριαρχίας στην αγορά. 
      Είναι ψέμα ότι δεν χειροτερεύει η κατάσταση των εργαζομένων στον Ο.Τ.Ε.. Η επιδείνωση της κατάστασης των εργαζομένων είναι δεδομένη. Η επίθεση στα δικαιώματά τους έχει ξεκινήσει εδώ και πολύ καιρό, από τότε που κυβερνούσε το ΠΑ.ΣΟ.Κ.. 
      Πώς, κύριε Υπουργέ, είναι προς όφελος του λαού και αυτή η απόφασή σας; Στη δωδεκαετία από το 1996 έως σήμερα έχουμε μείωση των εργαζομένων στον Ο.Τ.Ε. περίπου κατά δεκαοκτώ χιλιάδες. Ανατράπηκαν πολλά στις εργασιακές τους σχέσεις. Επεκτάθηκαν οι ελαστικές σχέσεις. Έχουμε ελαστικές σχέσεις εργασίας στον Ο.Τ.Ε. σε μεγάλη κλίμακα. Καταστρατηγούνται, αλλάζουν σε βάρος των εργαζομένων συλλογικές συμβάσεις εργασίας. Ασφαλιστικά δικαιώματα των εργαζομένων ακρωτηριάζονται καθημερινά. Αυξάνει συνεχώς η παραγωγικότητα της εργασίας και ταυτόχρονα εντείνεται ο βαθμός εκμετάλλευσης των εργαζομένων.
      Όσο για τις φθηνές υπηρεσίες, θα ήθελα να πω ότι είναι απόλυτα υποκριτικό, είναι ψευδές. Γιατί μία μεγάλη καπιταλιστική επιχείρηση θα αγοράσει τον Ο.Τ.Ε.; Για να κάνει αγαθοεργίες; Τον αγοράζει για περισσότερα οικονομικά οφέλη, για κυριαρχία, για κατάκτηση νέων αγορών, για νέες διεισδύσεις, για νέες δυνατότητες ευρύτερων οικονομικών, πολιτικών και άλλων παρεμβάσεων. 
      Φθηνές υπηρεσίες δεν έχουμε. Τα τιμολόγια αυξήθηκαν. Αυξήθηκαν το πάγιο και η αστική κλήση. Είχαμε χρέωση στα τρία λεπτά και τώρα έχουμε στο ένα λεπτό. Αυτό σημαίνει 33% αύξηση άμεσα. Τα μαθηματικά σας, κύριε Υπουργέ, δεν στέκουν. Η απελευθέρωση πλήττει τα λαϊκά νοικοκυριά. 
      Η ευθύνη για την πορεία του Ο.Τ.Ε. βαραίνει τις κυβερνήσεις της Νέας Δημοκρατίας και του ΠΑ.ΣΟ.Κ.. Η πρώτη, η Νέα Δημοκρατία, ξεκίνησε αυτήν τη διαδικασία της ιδιωτικοποίησης το 1992. Δεν τα κατάφερε, γιατί έπεσε. Η δεύτερη άνοιξε το δρόμο διάπλατα μετά το 1996. Σήμερα, στην ουσία και τα δύο κόμματα του δικομματισμού αποδέχονται την πολιτική της απελευθέρωσης. Η διαφωνία τους βρίσκεται στα διαδικαστικά, στο ποσοστό, στο πόσο τοις εκατό θα πηγαίνει από χρόνο σε χρόνο ή από εξάμηνο σε εξάμηνο.
      Ως Κομμουνιστικό Κόμμα Ελλάδας δεν πέσαμε ποτέ και δεν πέφτουμε στη λογική του ποσοστού. Δεν το συζητάμε καν, γιατί αυτό ανοίγει το δρόμο για την ολοκληρωτική εκποίηση, γιατί οποιοδήποτε ποσοστό ιδιωτικοποίησης λειτουργεί πάντα σε βάρος των εργαζομένων στον κάθε δημόσιο οργανισμό και στη συγκεκριμένη περίπτωση σε βάρος των εργαζομένων του Ο.Τ.Ε. και φυσικά σε βάρος του εισοδήματος της εργατικής λαϊκής οικογένειας.
    Είχαμε στα τελευταία χρόνια μία «επιθετική» πολιτική του Ο.Τ.Ε. στα Βαλκάνια, στη Γιουγκοσλαβία, στο Μαυροβούνιο, στη Ρουμανία, στην Αλβανία και αλλού. Τι ήθελε εκεί; Ποια εθνικά συμφέροντα υπηρετούσε και διασφάλιζε; Προφανώς όχι τα λαϊκά συμφέροντα. Υπηρετούσε και εξυπηρετεί αυτή η πολιτική τα συμφέροντα της πλουτοκρατίας, αλλά και τα γενικότερα ιμπεριαλιστικά συμφέροντα, που σχετίζονται με τα γεωστρατηγικά σχέδια, καθώς και με τα παιχνίδια των ιμπεριαλιστικών δυνάμεων, που αναπτύσσονται τα τελευταία χρόνια και πολύ πιο έντονα την τελευταία περίοδο, εξυπηρετούσε τις αντιθέσεις τους για τις αγωγούς μεταφοράς φυσικού αερίου και πετρελαίου. 
    Ανέφερε ο εισηγητής μας το πρωί: Ο δορυφόρος «HELLAS SAT» δεν έχει σχέση με τον έλεγχο μέσω των δορυφόρων, μέσω αυτών των συστημάτων στους συγκεκριμένους αγωγούς; Όλα αυτά είναι τυχαία; Πώς υπηρετούν τις λαϊκές ανάγκες όλα αυτά;
    Ως Κομμουνιστικό Κόμμα Ελλάδας συνεχίζουμε να επιμένουμε, να εναντιωνόμαστε στην απελευθέρωση της αγοράς και της ενέργειας και των επικοινωνιών και των λιμανιών και γενικότερα των δημοσίων επιχειρήσεων στρατηγικής σημασίας. Συνεχίζουμε και καλούμε την εργατική τάξη να δυναμώσει, να μαζικοποιήσει την πάλη της ενάντια σ’ αυτήν ακριβώς την πολιτική. Και καλούμε τους εργάτες να αντιπαλέψουν την πολιτική της Νέας Δημοκρατίας, που έχει την πρώτη και κύρια ευθύνη, γιατί αυτή είναι σήμερα Κυβέρνηση. Να αντιπαλέψει, όμως, και την πολιτική του ΠΑ.ΣΟ.Κ., να παλέψει όχι μόνο ενάντια στην απελευθέρωση, αλλά να εναντιωθεί ο λαός και στην πολιτική που αθωώνει την Ευρωπαϊκή Ένωση. Και εδώ αναφέρομαι 	στην πολιτική του ΣΥ.ΡΙΖ.Α., ο οποίος αθωώνει την απελευθέρωση, αθωώνει την Ευρωπαϊκή Ένωση.
    Και θέλουμε να επαναλάβουμε: Μήτρα των σημερινών εξελίξεων είναι η Συνθήκη του Μάαστριχτ. Γι’ αυτό είμαστε ως Κ.Κ.Ε. ενάντια στο Μάαστριχτ, ενάντια συνολικά στην Ευρωπαϊκή Ένωση. Στόχος της πάλης μας, στην οποία καλούμε τους εργάτες και τα λαϊκά στρώματα, είναι ένας ενιαίος δημόσιος κρατικός φορέας τηλεπικοινωνιών. Ασφαλώς στον ενιαίο κρατικό φορέα τηλεπικοινωνιών θα ασφαλίζονται οι υπηρεσίες τηλεπικοινωνιών ως βασικό κοινωνικό αγαθό, θα διασφαλίζονται τα συμφέροντα των εργαζομένων και των λαϊκών στρωμάτων.  
    Κυρίες και κύριοι Βουλευτές, κατά την άποψή μας υπάρχουν πολλά ζητήματα και θέματα εθνικής ασφάλειας και θέματα παρακολούθησης των επικοινωνιών. Είχαμε άλλωστε πριν από λίγο καιρό και την απόφαση του Συμβουλίου της Επικρατείας. Έχουμε τα προσωπικά δεδομένα, τα οποία αποστέλλονται από την Ελλάδα στη CIA. Δεν έχει νόημα να συνεχίσει κανένας έναν μεγάλο κατάλογο -που υπάρχει- αρνητικών εξελίξεων και συνεπειών απ’ αυτήν την πορεία. 
    Στην πραγματικότητα θέλουμε για άλλη μια φορά να τονίσουμε ότι και στα θέματα των επικοινωνιών συγκρούονται δύο στρατηγικές, δύο βασικές επιλογές.
    Είναι η πρώτη που κυριαρχεί στην Ευρωπαϊκή Ένωση, η οποία θεωρεί την επικοινωνία και την πληροφορία εμπόρευμα. Στοχεύει στην απελευθέρωση της κίνησης του μεγάλου κεφαλαίου και στην ενίσχυση της ανταγωνιστικότητας των ευρωπαϊκών μονοπωλίων. Αυτή η πολιτική υποτάσσει σ’ αυτόν το στόχο τη στρατηγική, την κρατική χρηματοδότηση, την κρατική αγορά, την επιστημονική έρευνα, τα πάντα. Αυτό γίνεται και με τον Ο.Τ.Ε.. 
    Υπάρχει και η δεύτερη στρατηγική αντίληψη, αυτή την οποία προτείνει το Κομμουνιστικό Κόμμα Ελλάδας. Γιατί το Κομμουνιστικό Κόμμα Ελλάδας θεωρεί την επικοινωνία και την πρόσβαση στην πληροφορία σαν κοινωνικό δικαίωμα. Προτάσσει τις λαϊκές ανάγκες και εστιάζει στις πολιτικές προϋποθέσεις για τη συνδυασμένη ικανοποίησή τους, δηλαδή, την κοινωνικοποίηση των βασικών μέσων παραγωγής, τον κεντρικό σχεδιασμό και το συνεχή εργατικό έλεγχο.
     Μέσα σ’ αυτό το πλαίσιο της λαϊκής οικονομίας ο ενιαίος κρατικός φορέας επικοινωνιών μπορεί να διασφαλίζει τη φθηνότερη, ευκολότερη, ταχύτερη και ασφαλή πρόσβαση όλων των εργαζομένων, όλων των πολιτών σε ένα μεγάλος εύρος μέσων και υπηρεσιών. Μπορεί να μειώσει τον εργάσιμο χρόνο και να προστατεύσει τη δημόσια εργασιακή υγεία και ασφάλεια. Μπορεί να προτάξει τις ανάγκες της περιφέρειας, ιδιαίτερα των ακριτικών και νησιωτικών περιοχών. Μπορεί να προσδιορίζει τις προτεραιότητες και τον προσανατολισμό ανάπτυξης της τηλεκπαίδευσης, της τηλεϊατρικής, της εξυπηρέτησης των εργαζομένων από το δημόσιο και κάθε άλλης χρήσιμης εφαρμογής. Μπορεί να αναπτύξει την αναγκαία έρευνα και να κατοχυρώσει τα πνευματικά δικαιώματα των ερευνητών και τα δημοκρατικά δικαιώματα των εργαζομένων. Μπορεί να θωρακίσει έναν τομέα στρατηγικής σημασίας για τα δημοκρατικά δικαιώματα της χώρας. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κυρία Πρόεδρε, σε τριάντα δευτερόλεπτα.
    Κυρίες και κύριοι Βουλευτές, ο δρόμος που προτείνουμε δεν είναι εύκολος. Απαιτεί πάλη, ρήξη, σύγκρουση. Απαιτεί ανυπακοή στην Ευρωπαϊκή Ένωση, σε κάθε ιμπεριαλιστικό οργανισμό. Απαιτεί ριζικές ανατροπές στο επίπεδο της διακυβέρνησης και της εξουσίας. Όμως, δεν θεωρούμε ότι υπάρχουν μονόδρομοι για τους λαούς, όπως έδειξε και η θετική και η αρνητική πείρα του 20ου αιώνα. Δεν υπάρχουν μονόδρομοι και προς αυτήν την κατεύθυνση παλεύουμε να πείσουμε την πλειοψηφία της εργατικής τάξης, των εργαζομένων, του λαού. 
    Σας ευχαριστώ.
    ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ.
    Το λόγο έχει ο Πρόεδρος της Κοινοβουλευτικής Ομάδας και Πρόεδρος του ΛΑ.Ο.Σ. κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, κυρίες και κύριοι συνάδελφοι, ομολογώ ότι μετά από τέσσερις τετραετίες σ’ αυτόν το χώρο πρώτη φορά  βλέπω ένα τέτοιο μπαράζ επιθέσεων από το σύνολο της Αντιπολιτεύσεως προς την Κυβέρνηση. Εάν αποκωδικοποιήσουμε τις ομιλίες που έγιναν, όλες σας αποκαλύπτουν κλέφτες με κεκαλυμμένες τις λέξεις. Και αυτό είναι τεράστιο θέμα. Είναι θέμα ηθικής τάξεως. Δεν μπορεί να μείνουν πράγματα αναπάντητα.
       Και βλέπω ότι σ’ αυτό το μπαράζ της Αντιπολιτεύσεως απέναντι στην Κυβέρνηση δεν σας καλύπτουν και πολύ. Πρώτα-πρώτα σε ένα τέτοιο μεγάλο deal που γίνεται, το κορυφαίο, όπως λέτε, της πενταετίας της Νέας Δημοκρατίας, δεν έχω ακούσει ακόμα τον Πρωθυπουργό να τοποθετείται. Πιστεύω ότι μέχρι τις δώδεκα η ώρα που είναι η τελευταία στιγμή, θα έρθει ο Πρωθυπουργός να τοποθετηθεί. Μιλάνε οι πολιτικοί Αρχηγοί και σας λένε τα μύρια όσα τεκμηριωμένα και όχι τυχαία. Θέλω να ελπίζω, λοιπόν, ότι ο Πρωθυπουργός θα έρθει εδώ να εκτεθεί ο ίδιος. Πολύ φοβάμαι, όμως, ότι υπάρχουν πισινές. 
      Ένα άλλο θέμα που μου έκανε εντύπωση κοινοβουλευτικά, κύριε Υπουργέ, είναι ότι το κόμμα της Αξιωματικής Αντιπολιτεύσεως έβαλε Κοινοβουλευτικό Εκπρόσωπο τον πρώην Υπουργό Επικοινωνιών. Αυτόν έβαλε. Σου λέει, απ’ όσους έχω ο πλέον ειδικός για να αντιμετωπίσει το θέμα είναι αυτός που ήταν Υπουργός στον Ο.Τ.Ε.. Ο δικός σας Υπουργός δεν υπάρχει. Εξαφανίστηκε. Μήπως δεν θέλει να λερωθεί; Μήπως δεν θέλει να εκτεθεί; Είναι δυνατόν να μιλάμε σήμερα για το θέμα του Ο.Τ.Ε. –ήταν μέχρι τώρα ο κ. Βουρλούμης και έφυγε- γιατί κάποιοι δεν θέλουν να σας καλύψουν; Καταλαβαίνετε πόσο ευάλωτοι είστε; Ήρθε εδώ η ομάδα του Υπουργείου Οικονομικών να καθαρίσει την υπόθεση. Πού είναι ο αρμόδιος Υπουργός; Να έρθει να σας προστατεύσει διά της παρουσίας του. Ο Πρωθυπουργός να έρθει να σας καλύψει. 
      Αυτό το οποίο γίνεται σήμερα –ακούστηκε από όλες τις πτέρυγες- εμένα μου θυμίζει κάτι που δεν έκανε ένας άλλος Υπουργός Οικονομικών του ΠΑ.ΣΟ.Κ.. Εάν ο Αθανασόπουλος είχε φέρει εδώ το καλαμπόκι και το είχε κυρώσει από τη Βουλή, δεν θα είχε πάει φυλακή. Αυτό όμως δεν σήμαινε ότι το σκάνδαλο δεν θα είχε γίνει. Απλώς δεν θα μπορούσε να έχει πάει φυλακή, γιατί θα είχε πάρει τη νομιμοποίηση από το Κοινοβούλιο.
      ΝΙΚΟΛΑΟΣ ΣΗΦΟΥΝΑΚΗΣ: Δεν ήταν το ίδιο. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Στην ίδια μοίρα. Ίσως ήταν χειρότερο. Δεν βάζω στη ζυγαριά, κύριε Σηφουνάκη, ή περισσότερα ή χειρότερα και μην μπαίνετε σε αυτήν τη διαδικασία. Εν πάση περιπτώσει, εγώ πιστεύω ότι ο κ. Αθανασόπουλος δεν θα ήταν φυλακή εάν το είχε φέρει εδώ. Αυτήν τη στιγμή, λοιπόν, έρχεται αυτό το πράγμα ως πλυντήριο. Έρχεται να πάρει τις εκατόν πενήντα μία συν μία ψήφους για να πει αύριο: «Κοιμάμαι ήσυχος», γιατί κανένας ο οποίος θα υπέγραφε αυτό το οποίο έρχεται δεν θα μπορούσε να κοιμηθεί ήσυχος, εάν δεν έπαιρνε το πράσινο φως από την Κοινοβουλευτική Ομάδα της Νέας Δημοκρατίας ή μαντρί, όπως θέλετε να λέγεστε. Αυτή είναι η πραγματικότητα και έτσι έχουν τα θέματα. 
      Εγείρονται τρία ερωτήματα. Πρώτον, εάν έπρεπε να πωληθεί. Δεύτερον, πώς έπρεπε να πωληθεί. Τρίτον, σε ποιόν έπρεπε να πωληθεί. Πάμε στο πρώτο, εάν έπρεπε να πωληθεί. Έχετε έναν οργανισμό, ο οποίος είναι κερδοφόρος. Κερδίζει χρόνια. Δεν είχε μία παθητική χρονιά. Πείτε μου, λοιπόν, ποιος πουλάει ή μάλλον ξεπουλάει ένα μαγαζί το οποίο φέρνει λεφτά, που κάνει ταμείο κάθε βράδυ, ποιος; Δεύτερον, εάν έχετε αποφασίσει να πουλήσετε, τότε γιατί κάνατε τη διαδικασία με το «ΓΕΡΜΑΝΟ»; Πρέπει να μας πείσετε. Γιατί πήγατε και αγοράσατε τα μαγαζιά της εταιρείας «ΓΕΡΜΑΝΟΣ» με αδιαφανή τρόπο, τον οποίο όλοι τον ξέρουμε, όλοι γνωρίζουμε και εν πάση περιπτώσει δεν θέλουμε να εκθέσουμε «κομματικές οικογένειες» αλλά εν πάση περιπτώσει όλοι ξέρουμε ότι ήταν περίεργο αυτό το ντηλ. Παίρνει λοιπόν, η «COSMOTE» τον «ΓΕΡΜΑΝΟ», όπως τον πήρε και επειδή, λοιπόν, έπρεπε να υπάρχει διαγωνισμός τον πήρε η «COSMOTE» όπως ήταν τότε. Και αφού η «COSMOTE» πήρε το «ΓΕΡΜΑΝΟ», απορροφήθηκε τότε από τον Ο.Τ.Ε. και έρχεστε σήμερα και τα δίνετε όλα. Αυτό δεν σας βάζει σε σκέψεις, κύριε Υπουργέ; Και καλά, εσείς είστε αθώος του αίματος. Από εκεί και πέρα, μια και είστε εκεί στις διπλανές πόρτες, γιατί δεν λέτε: «Βρέ παιδιά, κάτι γίνεται εδώ πέρα, κάτι συμβαίνει». Τι πουλάτε; Ξέρετε τι πουλάτε; Είμαι σίγουρος πως δεν ξέρετε τι πουλάτε, εσείς κύριε Υπουργέ. Και επειδή το συνηθίζω, εγώ είμαι έτοιμος να πω στην ομάδα μου να υπερψηφίσει, εάν μου πείτε τώρα -και δέχομαι διακοπή- τι πουλάτε. Δεν ξέρετε τι πουλάτε. Δεν ξέρει κανένας Βουλευτής της Νέας Δημοκρατίας τι πουλάει. Εγώ περιμένω να μου πείτε τι και διακόπτω αμέσως σας λέω και σας δίνω δέκα ψήφους αβάντα. Πείτε μου τι πουλάτε. Ξέρετε; Πείτε μου, κύριε Υπουργέ, τι πουλάτε. 
      Σας λέω, λοιπόν, τι πουλάτε. Πρώτον, παίρνει τον Ο.Τ.Ε. αξίας 9,5 δισεκατομμυρίων με 400.000.000. Αυτά είναι τα πραγματικά νούμερα. Παίρνει τον «Ο.Τ.Ε. ESTATE» με δυόμισι χιλιάδες κτήρια σε όλη την Ελλάδα, αξίας πάνω από 1.000.000.000 ευρώ. Tην «COSMOTE» με δεκαέξι εκατομμύρια πελάτες. Η εξαγορά του 35% της «COSMOTE», η οποία συγχωνεύθηκε με τον Ο.Τ.Ε., έγινε με την καταβολή 2,5 δισεκατομμύρια ευρώ. Δώσατε 2,5 δισεκατομμύρια ευρώ για να πάρε την «COSMOTE» και πουλάτε 400.000.000 τον Ο.Τ.Ε.. Περί αυτού πρόκειται, δηλαδή, στην ουσία. Συνεχίζουμε τώρα. Το δίκτυο των καταστημάτων «ΓΕΡΜΑΝΟΣ» στην Ελλάδα και στα Βαλκάνια, η εξαγορά κόστισε 1,3 δισεκατομμύρια. Η «ΟΤΕΝΕΤ ΕΛΛΑΣ-SAT», η πληροφορική πλατφόρμα του Ο.Τ.Ε.. Πουλάτε επίσης την «OTESAT MARITEL», τη ναυτιλιακή εταιρεία, τον «Ο.Τ.Ε. GLOBE», την «Εταιρεία Διεθνών Τηλεπικοινωνιών», την εταιρεία «O.T.E. ACADEMY», το εκπαιδευτικό κέντρο του Ο.Τ.Ε., για το οποίο χαλάσατε 3.000.000.000 ευρώ, για να εκπαιδεύσετε αυτούς οι οποίοι θα πήγαιναν στα Βαλκάνια. Ακούστε τι άλλο πουλάτε. Πουλάτε τη «RΟΜ-ΤΕLΕCΟΜ», οργανισμό της Ρουμανίας που κατέχει το 54%, την «COSMOROM»,  τη ρουμανική κινητή τηλεφωνία. Έχω τρελαθεί να γράφω εδώ εταιρείες. Την «COSMOTE GLOBAL», εταιρεία κινητής τηλεφωνίας στη Βουλγαρία, στην οποία η «COSMOTE» έχει το 100%. Επίσης την «COSMOFON» στη FYROM, το 100% ελέγχει η «COSMOTE». Tην «ΑMC», εταιρεία κινητών στην Αλβανία, στην οποία η «COSMOTE» έχει το 85%. Tην «ΤELECOM» στη Σερβία. Όλα αυτά τα πουλάτε. Όλα αυτά που ακούσατε, όλα αυτά περνάνε στους Γερμανούς. Όλα αυτά που ακούσατε και είναι μέρος των εταιρειών που μπόρεσα και βρήκα, όλα αυτά για 400.000.000 περνάνε στους Γερμανούς, μάνατζμεντ.
      Και  βεβαίως, κ. Αλογοσκούφη, επειδή θέλω να είμαι ευθύς, δεν υιοθετώ κατά κεραία αυτά που είπαν έξω οι δημοσιογράφοι μπαίνοντας στην Αίθουσα, τις υπερβολές, διαβολές -λέω εγώ- που ακούστηκαν από τον κ. Καρχιμάκη. Όμως, επειδή ξέρετε πολύ καλά τον κανόνα που λέει για τη γυναίκα του Καίσαρα, θέλω επιχειρηματολογία, η οποία θα καταδεικνύει ότι ο συνάδελφος είναι συκοφάντης. Δεν μπορεί να μείνετε σ' αυτό που είπατε για το όργανο τον αστυφύλακα και το όργανο μπουζούκι, γιατί δεν μπορεί να υπάρξει στην ελληνική κοινωνία αυτή η καταγγελία μετέωρη. Πρέπει με το δικό σας αφοπλιστικό τρόπο που αφοπλίσατε στην προηγούμενη συνεδρίαση τον Αρχηγό του ΣΥ.ΡΙΖ.Α να βγείτε μέσα στην Αίθουσα και να κονιορτοποιήσετε αυτά που ακούστηκαν. Ουαί και αλίμονο εάν φύγουμε από εδώ μέσα με απαξίωση της απάντησης. Επαναλαμβάνω ότι εγώ δεν μπορώ να δεχθώ κατά κεραία ότι αυτά μπορεί να συμβαίνουν. Όμως, δεν μπορούν και να ακούγονται. Πρέπει να υπάρξει απάντηση. Εγώ θα ήμουν σε πολύ δυσάρεστη θέση, κύριε Υπουργέ, εάν κάποιος έλεγε κάτι ανάλογο που να αναφερόταν μέσα στη δική μου οικογένεια. Καταλαβαίνω τη λύπη σας, τη στενοχώρια σας, τα κατανοώ, αλλά όμως η Βουλή θέλει στα Πρακτικά να υπάρχουν δηλώσεις και τοποθετήσεις γι’ αυτό το οποίο έγινε, το οποίο είναι ατόπημα. Ή ατόπημα από τη μια πλευρά συκοφαντίας ή ατόπημα από τη δική σας πλευρά, εάν δεν απαντήσετε επαρκώς. Το ατόπημα θα υπάρχει και δεν πρέπει να είναι μετέωρο. Πρέπει να το ξεκαθαρίσουμε αυτό το θέμα προς κάθε κατεύθυνση. 
      Και μέσα σ’ αυτήν την πράγματι οδυνηρά κατάσταση από το κόμμα της Αξιωματικής Αντιπολιτεύσεως, εσείς ερχόσαστε και περνάτε τα κόλπα σας. Τώρα που το ΠΑ.ΣΟ.Κ. απεφάσισε ότι δεν είναι πλέον κόμμα εξουσίας και είναι ένα κόμμα του Κοινοβουλίου πετώντας έξω τον πρώην Πρωθυπουργό κ. Σημίτη, με ό,τι κουβαλάει αυτός, αρνητικά ή θετικά, είναι σαν να σας λέει: «Κάντε ό,τι θέλετε στο παιχνίδι». Ξεθαρρέψατε: «Δεν υπάρχει άλλο κόμμα εξουσίας, μόνοι μας είμαστε κάνουμε το παιχνίδι». Και βεβαίως, δεν θα ήθελα να παραδώσω σε κανέναν μαθήματα, αλλά για εκείνους οι οποίοι γνωρίζουν καλά τη σύγχρονη πολιτική ιστορία, πρέπει να πω ότι ο Μέιτζορ, Πρωθυπουργός της Αγγλίας και όχι αποδυναμωμένος Αρχηγός της Αξιωματικής Αντιπολιτεύσεως, υπέστη πολύ χειρότερα από τη Θάτσερ, η οποία έλεγε ευθέως ότι είναι «the driver of the behind seat», δηλαδή τον είχε υπάλληλο και δεν τη διέγραψε τη Θάτσερ ο Μέιτζορ.
      Θα μας πείτε, τι μας ενδιαφέρει εμάς. Μας ενδιαφέρει και μας κόφτει, γιατί λέγαμε ότι υπάρχει ένα ισοζύγιο εδώ. Τώρα με την καταρράκωση του ΠΑ.ΣΟ.Κ. ανεξέλεγκτη περισσή αυθάδεια από το κόμμα της Κυβερνήσεως. Αυθαδιάζουν γιατί σου λένε «δεν υπάρχει εναλλακτική πρόταση» και μπορούν να κάνουν ό,τι θέλουν εις βάρος του ελληνικού λαού. Και πρέπει να αναμένονται περισσότερα από αυτήν την πλευρά, η οποία μας έχει συνηθίσει σε ατοπήματα. Με τα ομόλογα, τα οποία ακόμα επαρκώς δεν έχουν εξηγηθεί στον ελληνικό λαό. Βρήκαμε έναν αξιοθρήνητο εκεί πρόεδρο ενός ταμείου και τον κλείσαμε μέσα. Αυτή είναι η πραγματικότητα. Ενώ με την «SIEMENS» υπάρχουν ονόματα και τα δέχονται και ποιούν την ανάγκη φιλότιμο. Και έρχεται Βουλευτής του κυβερνώντος κόμματος κ. Τατούλης, ο οποίος στην ιστοσελίδα του λέει ότι πρέπει να φύγει από το κόμμα, από τη Νέα Δημοκρατία, ο Κυριάκος Μητσοτάκης, ο άνθρωπος με τα δούναι και λαβείν, ιδιαιτέρως λαβείν. Αυτή είναι η κατάσταση. 
      Και εσείς που δεν βάζετε μύγα στο σπαθί σας και σας θυμίζω επειδή ο Πολύζος στην πρώτη τετραετία της Κυβερνήσεως είχε πει ότι υπάρχουν λαμόγια και στο ένα κόμμα και στο άλλο κόμμα, δεν αντέξατε τον Πολύζο και τον διώξατε. Τώρα, λοιπόν, που έχετε αποδείξεις στα χέρια σας, κουζινικά, πλυντήρια, ψυγεία, κουζίνες, κομπιούτερ, τώρα θα πάρετε όμως και φούρνο μικροκυμάτων για να ψηθείτε μέσα εκεί από τη «SIEMENS». Αυτή είναι η πραγματικότητα. Τι θα κάνετε; Και ενώ συμβαίνουν όλα αυτά, μπορείτε εσείς και καλπάζετε από τον ένα κατήφορο στον άλλο κατήφορο με άγριο καλπασμό, γιατί έχουν αποφασίσει οι άλλοι να μην σας είναι εμπόδιο. Και αυτό είναι αξιοθρήνητο για τη δημοκρατία. Θα μπορούσαμε να επιχαίρουμε εμείς οι άλλοι της Αξιωματικής Αντιπολίτευσης και να λέμε: «Διαλύεται το ΠΑ.ΣΟ.Κ, θα πάρουμε ο καθένας το κάτι τι του», δεν είναι όμως έτσι. 
      ΝΙΚΟΛΑΟΣ ΣΗΦΟΥΝΑΚΗΣ: Ξαναεπιχειρήθηκε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού):Κύριε Σηφουνάκη, νεκρανάσταση Λαζάρου δεν υπάρχει, έχουμε φύγει από την εποχή εκείνη, δυστυχώς. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν πιστεύετε στα θαύματα, κύριε Πρόεδρε;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δυστυχώς, κύριε Γείτονα. Μόνο ένα θαύμα μπορεί να σας σώσει.
      Εν πάση περιπτώσει, θα δείξουμε μεγαλοκαρδία σε κάποιους από εσάς στις εκλογές. Και έρχομαι επί της ουσίας, κύριε Υπουργέ. 
      Πουλήσατε τον Ο.Τ.Ε.. Εγώ διαφωνώ με την πώληση και μπορώ να επιχειρηματολογώ μέχρι το πρωί αλλά ο χρόνος είναι αμείλικτος. Γιατί δεν κάνατε το ίδιο που έκανε και ο κ. Βουλγαράκης με τα λιμάνια; Διαφωνούμε βέβαια και για τα λιμάνια αλλά είπε ο άνθρωπος ότι μάζεψε δέκα εφτά φορές παραπάνω από όσα υπελόγιζε. Εσείς βγήκατε να πείτε, πωλείται το μαγαζί; Βάλατε αγγελία για να πείτε ότι πωλείται το μαγαζί; Να δούμε. Υπάρχουν πληροφορίες ότι υπάρχει ένας κολοσσός από εκεί που είναι το ενδιαφέρον και για τα λιμάνια ο οποίος ενδιαφερόταν και μάλιστα με τιμή μετοχής 30 ευρώ. Το εξετάσατε; Δεν το εξετάσατε.
      Απλώς φάνηκε ποιο ξύπνιος ο κ. Βγενόπουλος ο οποίος κάποια στιγμή αισθάνθηκε να στριμώχνεται στη γωνία μ’ αυτήν τη ρηχή απόφαση που πήρατε που κατέπεσε στην Ευρώπη μέσα σε τρεις μήνες και πήγε και καπάρωσε τους Γερμανούς υπό την αίρεση, πληρώστε τόσο, και εγώ θα καθαρίσω να πάρετε το μάνατζμεντ που δεν μου δίνουν εμένα. Και εσείς κάνατε ότι είπε ο Βγενόπουλος, ό,τι πήγε και συμφώνησε ο Βγενόπουλος. Και θέλετε εμείς όλοι να πειστούμε ότι αυτό έγινε από πατριωτισμό κυβερνητικό. Δεν μπορούμε να το πιστέψουμε, κύριε Υπουργέ. Πρέπει να μας πείσετε.
      (Στο σημείο αυτό την Προεδρική Εδρα  καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Και έρχεται και κάνει το deal μαζί σας η «DEUTSCHE TELEΚOM» και αποδεικνύεται ότι οι άνθρωποι είναι μπαμπέσηδες διότι υποκλέπτουν τους δικούς τους. Πώς αύριο δεν θα υποκλέπτουν εμάς, όταν υποκλέπτουν μέσα στην οικογένειά τους στη Γερμανία που υπάρχουν κανόνες; Εσάς που είστε χύμα πως δεν θα σας υποκλέψουν; Και γιατί είστε χύμα, φάνηκε από τις υποκλοπές που γινόντουσαν πριν από λίγο καιρό και δεν ξέρετε ποιος τις έκανε. Ψιθυρίσατε τις πρώτες ημέρες ότι τις έκαναν οι Αμερικάνοι και μετά το μαζέψατε και αυτό. Αυτούς, λοιπόν, που υποκλέπτουν τηλέφωνα μέσα στην έδρα τους αυτούς φέρατε να παραλάβουν τον Ο.Τ.Ε.. Και μας λέτε ότι δεν υπάρχει θέμα εθνικής ασφάλειας. Υπάρχει και παραυπάρχει θέμα εθνικής ασφάλειας όσο το στράτευμα χρησιμοποιεί κυκλώματα του Ο.Τ.Ε.. Το ξέρετε αυτό πάρα πολύ καλά.
      Και δεν είμαστε σε μία ρόδινη περίοδο. Δεν είμαστε σε μία περιοχή της Ευρώπης που δεν έχουμε κανένα κίνδυνο. Πιστεύω  κύριε Υπουργέ, ότι το vivere pericolozamente στο οποίο επιμένετε θα σας φέρει πολύ σύντομα σε δύσκολη θέση. Και επαναλαμβάνω αυτό που δεν ακούσατε. Περιμένω την κάλυψη του Πρωθυπουργού σ’ αυτό το ανόμημα το οποίο ήρθε σήμερα στη Βουλή.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Φίλιππος Πετσάλνικος):  Η κ. Κατσέλη έχει το λόγο.
      ΛΟΥΚΑ ΚΑΤΣΕΛΗ: Κυρίες και κύριοι συνάδελφοι, άκουσα με πολύ προσοχή τον κύριο Υπουργό. Πρώτο θέλω να ξεκαθαρίσω ότι κανένας από εμάς δεν θέλει να διατυπώσει επιχειρήματα τα οποία δεν είναι τεκμηριωμένα. Όμως, κύριε Υπουργέ, οφείλετε να απαντήσετε στο ζήτημα που έθεσε ο συνάδελφος κ. Καρχιμάκης. Δεν απαντήσατε. 
      Επίσης, θέλω να σας πω ότι διαστρεβλώνετε συστηματικά τα γεγονότα. Αυτό τουλάχιστον εμένα με λυπεί πάρα πολύ. Δεν μπορεί, κύριε Υπουργέ, να ισχυρίζεστε ότι το ΠΑ.ΣΟ.Κ. πούλησε το 66% και ότι θα υπήρχε επιθετική εξαγορά, όταν ξέρετε πάρα πολύ καλά ότι το 33% μαζί με το νόμο για το 5% διασφάλιζε πλήρωζε πλήρως το δημόσιο έλεγχο. Και αν εσείς δεν το ξέρετε το ήξερε ο κ. Σουφλιάς.
      Ο κ. Σουφλιάς το Δεκέμβριο του 2006 όταν εσείς ήρατε τις δύο ασφαλιστικές δικλίδες που είχε θεσπίσει το ΠΑ.ΣΟ.Κ. για να μην γίνει επιθετική εξαγορά είπε ότι το πρόγραμμα της Νέας Δημοκρατίας είναι σαφές, είναι απόλυτα ακριβές και συγκεκριμένο για τον Ο.Τ.Ε.. Αναφέρει ότι στον Ο.Τ.Ε. μπορεί να γίνει στρατηγική συμμαχία του κράτους και φυσικά με το κατάλληλο μάνατζμεντ υπό την έννοια βέβαια ότι το κράτος δεν θα χάσει τον έλεγχο του μάνατζμεντ. Αυτά έλεγε ο κ. Σουφλιάς, ο δικός σας Υπουργός το Δεκέμβριο του 2006. Έλεγε, το πρόγραμμα της Νέας Δημοκρατίας δεν προβλέπει εκχώρηση του μάνατζμεντ. Προβλέπει ότι μάλλον μπορεί να εκχωρηθεί το μάνατζμεντ αλλά το κράτος θα συνεχίσει να έχει τον έλεγχο για το πώς γίνεται το μάνατζμεντ.
      Σήμερα, με την ψήφο σας, εκχωρείτε και τον έλεγχο και το μάνατζμεντ του οργανισμού στη «DEUTSCHE TELEΚOM». Είναι μία απόφαση αντίθετη με το πρόγραμμά σας, αντίθετη με τα συμφέροντα της επιχείρησης και καταστρεπτική για τις αναπτυξιακές προοπτικές της χώρας. 
      Ο κύριος Υπουργός δεν απάντησε σε κανένα από τα επιχειρήματα τα οποία θέσαμε. Όλη η Αντιπολίτευση σύσσωμη στην Επιτροπή Οικονομικών Υποθέσεων σας ανέφερε όλα τα επιχειρήματα γιατί δεν μπορείτε να προχωρήσετε. Και τι κάνετε εδώ στη Βουλή, κύριε Υπουργέ; Ωραιοποιείτε συστηματικά την κατάσταση, ουσιαστικά επαναλαμβάνοντας αυτά που βάλατε στις εφημερίδες. Με δημόσιους πόρους τα καταχωρήσατε ως αξιωματικές αλήθειες χωρίς να αναγκαστείτε να αποδείξετε τίποτα. 
      Ποια είναι τα οφέλη, κύριε Υπουργέ; Τι περιμένετε μέσα από τη συμφωνία; Γιατί δεν υπάρχουν αυτά τα οφέλη μέσα στη συμφωνία; Ποια είναι τα βασικά συμπεράσματα από τα επιχειρήματα όλης της Αντιπολίτευσης; Είναι πέντε σημεία στα οποία δεν απαντήσετε και σας καλώ να απαντήσετε τώρα. 
      Πρώτον, αυτή η συμφωνία δεν είναι στρατηγική συμμαχία. Αποτελεί πλήρη παράδοση του Ο.Τ.Ε. στη «DEUTSCHE TELEΚOM». Το ξέρετε αυτό γιατί και στο άρθρο 4 και στο άρθρο 5 λέει ότι όλες οι εκτελεστικές αρμοδιότητες περνούν στην «DEUTSCHE TELEΚOM» και ο Πρόεδρος του διοικητικού συμβουλίου είναι απόλυτα μόνο διακοσμητικός. Ο πρόεδρος όταν ορίζεται από το ελληνικό δημόσιο είναι διακοσμητικός. Όταν είναι δύο διαφορετικά πρόσωπα ο διευθύνων σύμβουλος ορίζεται από την «DEUTSCHE TELEΚOM». Και για να μην υπάρχει καμμία αμφιβολία ότι η «DEUTSCHE TELEΚOM» έχει τον έλεγχο βάζετε την εκτελεστική επιτροπή όπου ο διευθύνων σύμβουλος είναι ο Πρόεδρος της ώστε σε περίπτωση ισοψηφίας να εξυπηρετούνται τα συμφέροντα της «DEUTSCHE TELEΚOM». Και για να αποδειχθεί ότι είναι χειροπόδαρα δεμένο το ελληνικό δημόσιο, στο άρθρο 8 λέει ότι σε κάθε περίπτωση στο επίπεδο της γενικής συνέλευσης του Ο.Τ.Ε. το ελληνικό δημόσιο θα ασκεί τα δικαιώματα ψήφου σύμφωνα με την εισήγηση της «DEUTSCHE TELEΚOM». Επομένως, δεν υπάρχει καμμία στρατηγική συμμαχία.
      Δεύτερο βασικό επιχείρημα. Η Κυβέρνηση δεν κατοχυρώνει τα συμφέροντα της επιχείρησης και του δημοσίου συμφέροντος σ’ αυτήν την συμφωνία. Δεν υπάρχει καμμία ποινική ρήτρα εναντίον της «DEUTSCHE TELEΚOM» αν δεν ενεργήσει σύμφωνα με το συμφέρον της επιχείρησης. Δεν υπάρχει κανένας όρος που να συνδέει τα δικαιώματα του δημοσίου με την αναπτυξιακή προοπτική του Ο.Τ.Ε.. Δεν υπάρχει καμμία διαδικασία για την επίλυση διαφορών. Τίποτα δεν προβλέπεται ώστε να επανέλθει η συμφωνία στη Βουλή αν υπάρξει αλλαγή των όρων.
      Τρίτον, δεν μας εξηγήσατε ποτέ ούτε στην Επιτροπή Οικονομικών Υποθέσεων ούτε τώρα, ποια είναι τα οφέλη. Ο ανταγωνισμός για μας θα μειωθεί και δεν θα αυξηθεί. Αυτό σημαίνει αύξηση των λιανικών τιμών. Η «DEUTSCHE TELEΚOM» μάλιστα έχει φάει και γερό πρόστιμο ακριβώς για τον ίδιο λόγο, 13.000.000 ευρώ για κατάχρηση δεσπόζουσας θέσης στην αγορά σταθερής τηλεφωνίας στη Γερμανία. Εσείς μας λέτε ότι η Εθνική Επιτροπή Τηλεπικοινωνιών και Ταχυδρομείων θα λύσει το ζήτημα. Εμείς σας αποδείξαμε ότι είναι παντελώς αναρμόδια και ανίσχυρη διότι το μόνο που κάνει είναι να διασφαλίζει ακριβώς τη διαφορά μεταξύ χοντρικής και λιανικής τιμής ώστε να υπάρχουν περιθώρια ενεργοποίησης εναλλακτικών παρόχων. 
      Τέταρτον επιχείρημα που σας θέσαμε και δεν απαντήσατε ποτέ είναι ότι με την παράδοση ενός εθνικού πρωταθλητή στην «DEUTSCHE TELEΚOM» χάνεται η όποια εγγύηση επέκτασης των παροχών καθολικής υπηρεσίας και σύγχρονων τηλεπικοινωνιακών υπηρεσιών στην ελληνική περιφέρεια, στα απομακρυσμένα χωριά της πατρίδας μας. Χάνεται ένας σημαντικός πελάτης για τις μικρές και τις μεγάλες ελληνικές επιχειρήσεις. Μαθαίνω ότι ήδη έχει γίνει το συμβόλαιο «DEUTSCHE TELEΚOM»-«SIEMENS» ώστε από τον Οκτώβριο να αγοράζει  η «DEUTSCHE TELEΚOM» από τη «SIEMENS» που είναι ο βασικός της συνεργάτης.
      Χάνεται ένα ισχυρό εργαλείο άσκησης οικονομικής διπλωματίας στη Νοτιοανατολική Ευρώπη και στη Μεσόγειο για τη χώρα μας. Τι απαντάτε, κύριε Υπουργέ; Απολύτως τίποτα.
      Το πέμπτο επιχείρημα που σας θέσαμε είναι ότι αυτή η παράδοση γίνεται με μία σκανδαλώδη διαδικασία που γεννάει πλήθος ερωτηματικά. 
      Δεν προχωρήσατε σε ανοιχτό, δημόσιο διαγωνισμό. Φέρνετε τη συμφωνία για κύρωση στη Βουλή για να έχει την ισχύ νόμου. Είναι ένας νόμος που καλύπτει μια αδιαφανή σχέση. Μέσα στη σύμβαση αποδεικνύεται η τριγωνική σχέση. Η αγορά από τη «DEUTSCHE TELEKOM» των πρόσθετων μετοχών του κ. Βγενόπουλου είναι αναπόσπαστο κομμάτι της σύμβασης και βασική προϋπόθεση για την ολοκλήρωση της συμφωνίας. Και αυτό προβλέπεται επίσης στο άρθρο 4 που λέει ότι αν η «DEUTSCHE TELEKOM» δεν αποκτήσει για κάποιο λόγο τις πρόσθετες μετοχές του κ. Βγενόπουλου, τότε η σύμβαση λήγει αυτοδικαίως.
      Γιατί τα κάνατε όλα αυτά; Αυτό είναι το μεγάλο ερώτημα. Γιατί, κύριε Υπουργέ, μειώσατε το ποσοστό των μετοχών του δημοσίου κάτω από το όριο του 33%; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δώστε μου ένα λεπτό ακόμη παρακαλώ, κύριε Πρόεδρε. 
      Ένα από τα δύο μπορεί να συμβαίνει. Ή ήταν λάθος σας και το αντιληφθήκατε εκ των υστέρων και βρήκατε μία διέξοδο ή κάποιος σας τράβηξε το αυτί. Και ποιος μπορεί να σας τράβηξε το αυτί για να σταματήσετε; Η αγορά ξέρετε τι λέει, κύριε Υπουργέ; Ότι ίσως ήταν κάποιοι ανταγωνιστές του κ. Βγενόπουλου, οι οποίοι ήθελαν να τον σταματήσουν σ’ αυτή την αγορά και βρήκαν εσάς. Και  γι’ αυτό ίσως εξηγείται το γιατί δεν προσέφυγε στα ευρωπαϊκά δικαστήρια. 
      Κι εσείς τι κάνατε; Ήρθατε σε συνεννόηση, διασφαλίσατε τον κ. Βγενόπουλο να εξέλθει από το deal και να πάρει το υπερτίμημα, ένα υπερτίμημα 600.000.000-800.000.000 ευρώ όταν το δημόσιο παίρνει 140.000.000 ευρώ. Και τι κάνετε τώρα; Εγκλωβίζετε εσείς τους συναδέλφους σας να έρθουν να ψηφίσουν γι’ αυτήν τη συμφωνία που είναι διάτρητη από την αρχή μέχρι το τέλος. 
      Και πώς προσπαθείτε να πάρετε την ψήφο τους; Μέσα από πέντε ιδεοληψίες. 
      ΠΡΟΕΔΡΕΥΩΝ (Φίλιππος Πετσάλνικος): Κυρία Κατσέλη, παρακαλώ να ολοκληρώσετε.
      ΛΟΥΚΑ ΚΑΤΣΕΛΗ: Τελειώνω, κύριε Πρόεδρε. 
      Ιδεοληψία πρώτη: Ο αυτόματος πιλότος της ανάπτυξης. Ανάπτυξη για τη Νέα Δημοκρατία σημαίνει εκποίηση δημόσιας περιουσίας. 
      Ιδεοληψία δεύτερη: Πλήρης απαξίωση της δημόσιας πολιτικής, οριζόντια κίνητρα, ρυθμίσεις που ωφελούν τους λίγους. 
      Ιδεοληψία τρίτη: Κανένας ρόλος για τις δημόσιες επιχειρήσεις. Αν είναι κερδοφόρες τις ξεπουλάμε, αν είναι ζημιογόνες γίνονται εστίες πελατειακών και κομματικών διευθετήσεων. 
      Ιδεοληψία τέταρτη: Και πραγματικά μου κάνει εντύπωση. Δεν υπάρχει ούτε ένας Έλληνας μάνατζερ να διοικήσει μία ελληνική επιχείρηση; Τα πάντα δίνονται στους ξένους. Ξένοι σύμβουλοι, ξένοι επενδυτές, ξένες τράπεζες. Τι περίεργο ιδεολόγημα είναι αυτό;
      Και ιδεοληψία πέμπτη: Την Κυβέρνηση της Νέας Δημοκρατίας δεν την αφορά καθόλου το τι θα παράγει αυτή η χώρα, που θα βρεθούν θέσεις απασχόλησης, ποιες θα είναι οι πηγές του συγκριτικού πλεονεκτήματος, τι ρόλο έχουμε στις τηλεπικοινωνίες. 
      Αυτές είναι οι πέντε ιδεοληψίες που έχουν οδηγήσει την ελληνική οικονομία σε πλήρες αδιέξοδο. Και αυτές τις πέντε ιδεοληψίες θα τις ανατρέψουμε όταν γίνουμε κυβέρνηση. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Άννα Διαμαντοπούλου. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, ο κύριος Υπουργός μίλησε πριν από μία ώρα και έκανε μία εκτενή αναφορά στη διεθνή κρίση, στην ευρωπαϊκή κρίση, στις επιπτώσεις στην Ελλάδα. Εκτός λοιπόν από τα υπόλοιπα που πρέπει να απαντήσει  σ’ αυτή την Αίθουσα νομίζω ότι πρέπει να μας δώσει και ορισμένες πολιτικές απαντήσεις.
      Εξήγησε ο κ. Αλογοσκούφης ότι ο πληθωρισμός είναι διπλάσιος στην Ελλάδα από τις υπόλοιπες χώρες, αλλά πρέπει να δώσουμε συγχαρητήρια στην Κυβέρνηση της Νέας Δημοκρατίας γιατί αν δεν είχε κάνει τις μεταρρυθμίσεις που έκανε θα ήταν πολύ μεγαλύτερος ο πληθωρισμός. Θα ήθελα λοιπόν να μας εξηγήσει και να κατανοήσουμε ποιες είναι οι μεταρρυθμίσεις που έκανε η Νέα Δημοκρατία που προφύλαξαν τη χώρα από την ακρίβεια, την οποία «δεν βλέπουμε καθόλου», αλλά και από τον πληθωρισμό. 
      Κύριε Υπουργέ, εδώ και μέρες γίνεται μια μεγάλη συζήτηση στην Ευρωπαϊκή Ένωση. Φαίνεται να στέλνετε επιστολές, να έχετε μια δήθεν συμμετοχή στο διάλογο. Και υπάρχουν πολύ σοβαρά προβλήματα και σοβαρές προτάσεις, ενώ στην Ελλάδα δεν υπάρχει καμμία. Στην Ελλάδα φέρατε στο προσκήνιο τη συζήτηση ξανά σήμερα, για ένατη φορά απ’ ό,τι έχω μετρήσει, για το Ταμείο Φτώχειας. Είναι δυνατόν να ξαναγγέλλετε κάθε φορά το Ταμείο Φτώχειας χωρίς ουδέποτε αυτό το Ταμείο να κάνει κάτι σαφές και συγκεκριμένο; Προτίθεται η ελληνική Κυβέρνηση να βάλει ζητήματα τα οποία «καίνε», όπως η φορολόγηση των επιχειρήσεων οι οποίες έχουν πάρα πολύ μεγάλα κέρδη αυτή την περίοδο και έχουν να κάνουν με πετρελαιοειδή ή φορολογικά κίνητρα για επενδύσεις; Υπάρχει έστω και μια σκέψη η οποία να αγγίξει αυτούς οι οποίοι κερδίζουν και να ανακουφίσει αυτούς οι οποίοι υφίστανται το βάρος όχι μόνο της πραγματικά παγκόσμιας κι ευρωπαϊκής κρίσης αλλά και της δικής σας απόλυτης ανικανότητας να τη διαχειριστείτε; 
      Κι επειδή μιλήσατε και μιλάμε όλοι για την οικονομική κρίση, για την αλλαγή των δεδομένων, είναι σαφές ότι δεν έχετε κατανοήσει ότι έχουν αλλάξει και οι προτάσεις και οι ιδέες και οι πολιτικές, ότι δεν ζούμε στη δεκαετία του ’80 και του ’90 όπου μεσουρανούν οι φιλελεύθερες προσεγγίσεις των απόλυτων ιδιωτικοποιήσεων. Δεν έχετε κατανοήσει ότι οι μεγάλες αλλαγές που προκύπτουν από τη δημογραφική έξαρση της Κίνας και της Ινδίας και την αλλαγή της προσφοράς και της ζήτησης μέχρι τα πολύ σοβαρά ζητήματα που έχουν να κάνουν με τη μη ρύθμιση των διεθνών χρηματιστικών αγορών, τις επιθετικές εξαγορές και ουσιαστικά τη διείσδυση παγκόσμιων κρατικών κεφαλαίων μέσα στις εθνικές αγορές, την αλλαγή των δεδομένων που ξέραμε μέχρι σήμερα, μας οδηγούν υποχρεωτικά σε αλλαγή πολιτικών κι ότι ακόμη και συντηρητικές κυβερνήσεις έχουν αλλάξει τα δεδομένα; Κι έρχομαι τώρα, μ’ αυτό το πλαίσιο, στο πώς αντιμετωπίζουμε εμείς τις τηλεπικοινωνίες και πώς τις αντιμετωπίζετε εσείς. 
      Η άποψή σας είναι πολύ απλή. Ελεύθερη αγορά, χωρίς σύνορα, πουλάμε και η ελεύθερη αγορά θα ρυθμίσει και τον ανταγωνισμό και τις τηλεπικοινωνίες και τις επενδύσεις και τα τιμολόγια. Αυτό είναι μόνο δική σας άποψη πλέον σ’ όλη την Ευρώπη. 
      Εμείς έχουμε τρεις βασικές αρχές που συνοδεύουν και την πολιτική μας στις επιμέρους αυτές πολιτικές. Ναι, ελεύθερη αγορά -είμαστε στην ελεύθερη αγορά της Ευρωπαϊκής Ένωσης- αλλά με ρυθμιστικό πλαίσιο.
      Δεύτερον, στρατηγικός ρόλος του κράτους, το οποίο πρέπει να έχει το πλαίσιο αλλά και τις βασικές επιλογές στους μεγάλους αναπτυξιακούς τομείς, όπως είναι οι τηλεπικοινωνίες. Και βεβαίως, υγιή ανταγωνισμό. Και υγιής ανταγωνισμός σημαίνει ότι λαμβάνουμε υπ΄όψιν το συνολικό πλαίσιο: των εργασιακών σχέσεων, της προστασίας του καταναλωτή, της δημόσιας υγείας, ζητήματα τα οποία δεν έχετε καθόλου πλέον λάβει υπόψη σας.
       Επομένως η βασική μας πολιτική διαφορά είναι και μ’ εσάς -και αφορά τους τρεις τομείς και τις τρεις επιλογές τις οποίες σας είπα- και βεβαίως με την αντίληψη ότι ένα κρατικό μονοπώλιο θα μπορέσει να αντιμετωπίσει το τεράστιο πρόβλημα των τεχνολογικών εξελίξεων και του ανταγωνισμού. 
      Η πώληση την οποία κάνετε είναι ένα μνημείο έλλειψης ευθύνης απέναντι στη χώρα και στο μέλλον της, είναι ένα μνημείο έλλειψης ευθύνης απέναντι στις διαδικασίες τις διοικητικές της χώρας, τις οικονομικές, τις κοινοβουλευτικές. Η πώληση αυτή θα μείνει στα πολιτικά χρονικά. Την έχουμε αναλύσει λεπτομερέστατα. Κι ο εισηγητής μας κι ο Κοινοβουλευτικός μας Εκπρόσωπος, επανέφεραν το σύνολο των ζητημάτων που έχουν προβλήματα με την πώληση αυτή. Θα αναφερθώ σε δυο θέματα και θα επιλέξω τα πιο σημαντικά: Στη διαδικασία και στην ουσία. Όσον αφορά τη διαδικασία νομίζω ότι πρέπει να επαναλάβουμε πολλές φορές σ’ αυτή την Αίθουσα ώστε να το κατανοήσει κι ο τελευταίος πολίτης -γιατί ουσιαστικά κάνετε μια προπαγάνδα όλο αυτό το διάστημα- ότι η Κυβέρνηση της Νέας Δημοκρατίας το 2005 είχε να διαχειριστεί το 48,6% των μετοχών του Ο.Τ.Ε., ότι πολύ γρήγορα, μέσα σ’ έναν χρόνο πούλησε, το Σεπτέμβριο του 2005, ώστε να μειωθεί το ποσοστό στο 33% κι αμέσως μετά το ολοκληρώσατε τον Ιούνιο του 2008 και φθάσαμε στο 28%. Είναι ή δεν είναι «φωτογραφική» όλη αυτή η εκποίηση όταν από το 48,6% μέσα σε δυο χρόνια φθάσατε στο 28%, για να φθάσουμε στις υπόλοιπες διαδικασίες, τις οποίες πολύ καλά όλοι ξέρουμε, για μια ιδιωτική εταιρεία η οποία βρίσκει το στρατηγικό εταίρο; 
      Οι στρατηγικές συμμαχίες έχουν πολύ συγκεκριμένο τρόπο με τον οποίο εφαρμόζονται. Υπάρχουν δύο διαδικασίες. Όταν επιλέγει κάποιος το στρατηγικό εταίρο τον επιλέγει γιατί έχει ισχύ. Και για να κάνει τη διαδικασία, κάνει έναν δημόσιο διαγωνισμό, ψάχνει δημόσιες προσφορές και παίρνει ή αυτόν που δίνει περισσότερα ή αυτόν που είναι ο καταλληλότερος. Εσείς δεν κάνατε τίποτε από αυτά.
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
     Επομένως, έχουμε μία καινοφανή διαδικασία, για την οποία θα πρέπει να απολογηθείτε. Αυτή η διαδικασία οδηγεί βεβαίως σε ένα αποτέλεσμα. Και αυτό το αποτέλεσμα είναι εξαιρετικά βλαπτικό για τον ελληνικό λαό. 
     Θα ήθελα να αναφερθώ σε ορισμένα ζητήματα ουσίας, στα οποία θα πρέπει επίσης να απαντήσετε, κύριε Υπουργέ. Δίνετε το μάνατζμεντ. Ουσιαστικά, δίνετε τα πάντα και το ελληνικό δημόσιο δεν έχει την παραμικρή δυνατότητα παρέμβασης. 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της  κυρίας Βουλευτού)
     Θα ήθελα να σας ρωτήσω –και επειδή ξέρω την απάντηση, θα ήθελα να δεσμευτείτε ή να μας απαντήσετε αλλιώς- ποιος θα είναι υπεύθυνος για την αλλαγή των δικτύων στην Ελλάδα και για την υλοποίηση των δικτύων NGN, δηλαδή τις νέες μορφές δικτύων που έχουν αρχίσει να εφαρμόζονται σε όλη την Ευρώπη και μεταφέρουν και ήχο και εικόνα, οι οποίες έχουν ολοκληρωθεί στην Ολλανδία, το Βέλγιο και είναι σε εξέλιξη στη Γερμανία; Και βεβαίως, μία εταιρεία η οποία δεν έχει εθνικές προτεραιότητες, θα εφαρμόσει αυτού του είδους τις υποδομές μόνο στην Αθήνα και τη Θεσσαλονίκη. 
     Μπορείτε να δεσμευτείτε ότι θα πρέπει να δεσμευτεί η «DEUTSCHE TELEΚOM» ότι θα καλύψει με NGN το σύνολο της χώρας ή θα βρεθούμε να έχουμε έλλειψη καθολικής υπηρεσίας, δηλαδή να έχουμε τις προωθημένες υποδομές μόνο εκεί που υπάρχουν πελάτες, γιατί δεν θα υπάρχει εθνικός υπεύθυνος για να αντιμετωπίσει τις ανάγκες της χώρας; 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Δεύτερον, θα έχουμε ένα ιδιωτικό μονοπώλιο; Θα προχωρήσετε στο άνοιγμα του ανταγωνισμού τουλάχιστον να μην έχουμε ένα ιδιωτικό μονοπώλιο της «DEUTSCHE TELEΚOM»; 
     ΠΡΟΕΔΡΟΣ (Δημήτριος Σιούφας): Ολοκληρώστε, κυρία Διαμαντοπούλου. 
     ΑΝΝΑ ΔΙΑΜΑΝΤΟΠΟΥΛΟΥ: Ολοκληρώνω, κύριε Πρόεδρε. 
     Όσον αφορά το θέμα της καθολικής υπηρεσίας, αυτό που είπα πριν, ανέφερε ο κ. Χατζηδάκης ότι θα δώσετε 3.000.000.000 ευρώ για οπτικές ίνες. Θα πρέπει αυτές οι οπτικές ίνες να πάνε στην ελληνική περιφέρεια, γιατί αλλιώς, πολύ γρήγορα θα είμαστε μία χώρα που θα έχει υποδομές τηλεπικοινωνίας μόνο στα μεγάλα αστικά κέντρα. 
     Όσον αφορά την οικονομική διπλωματία, χίλια περίπου διοικητικά στελέχη, Έλληνες, αυτή τη στιγμή παίζουν ρόλο στα Βαλκάνια. 
     ΠΡΟΕΔΡΟΣ (Δημήτριος Σιούφας): Κυρία Διαμαντοπούλου, μην ανοίγετε καινούργιο κεφάλαιο. Σεβαστείτε το χρόνο, σας παρακαλώ. 
     ΑΝΝΑ ΔΙΑΜΑΝΤΟΠΟΥΛΟΥ: Τελειώνω, κύριε Πρόεδρε. 
      Αυτοί οι χίλιοι θα αντικατασταθούν από Γερμανούς. Και βεβαίως η οικονομική διπλωματία και η ισχύς της χώρας δεν έχουν καμμία σχέση με το παρελθόν. Είστε μια Κυβέρνηση, η οποία έχει απόλυτη έλλειψη ευθύνης απέναντι στο δημόσιο συμφέρον και απέναντι στην ανάπτυξη της χώρας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Γεώργιος Παπανδρέου, Πρόεδρος της Κοινοβουλευτικής Ομάδας του ΠΑ.ΣΟ.Κ. και Αρχηγός της Αξιωματικής Αντιπολίτευσης. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, επιτρέψτε μου πρώτα απ’ όλα να σας παρουσιάσω τον Οργανισμό Τηλεπικοινωνιών Ελλάδος, τον Ο.Τ.Ε., αυτόν δηλαδή που πουλάει η Κυβέρνηση της Νέας Δημοκρατίας και ο κ. Καραμανλής. Θέλω να σας τον παρουσιάσω, διότι ακόμα και εμείς εδώ σ’ αυτήν την Αίθουσα δεν έχουμε ακριβή εικόνα της αξίας και της έκτασης του φορέα που εκποιείται. Πόσο μάλλον και ο μέσος Έλληνας που μας παρακολουθεί! 
     Είναι μία από τις πέντε μεγαλύτερες εταιρείες στο Χρηματιστήριο Αθηνών με βάση την κεφαλαιοποίησή της. Οι μετοχές της γίνονται αντικείμενο διαπραγμάτευσης στα διεθνή χρηματιστήρια της Νέας Υόρκης και του Λονδίνου. Ο Ο.Τ.Ε. διαθέτει το δεύτερο μεγαλύτερο χαρτοφυλάκιο ακινήτων στη χώρα. Μόνο η Εκκλησία της Ελλάδας τον ξεπερνά σε ακίνητα. Αυτή η ακίνητη περιουσία κρύβει και τεράστιες υπεραξίες. Είναι ακίνητη περιουσία αξίας τουλάχιστον 1.000.000.000 ευρώ, όπως κατέθεσε και ο ίδιος ο κ. Βουρλούμης. 
     Και εδώ οφείλω να σας πω κάτι, κύριε Υπουργέ της Οικονομίας. Εύχομαι πράγματι, όσα είπε ο κ. Καρχιμάκης να μην είναι αληθή. Εύχομαι να μην προκύπτει σχέση, έμμεση έστω, μεταξύ της επιχείρησης της συζύγου σας και της «DEUTSCHE TELEΚOM», δηλαδή στη διαχείριση της περιουσίας της «DEUTSCHE TELEΚOM» και, άρα, αύριο, και της περιουσίας του Ο.Τ.Ε.. Εύχομαι ειλικρινά να μην ισχύει τίποτα απ’ αυτά. Όμως, οφείλετε να δώσετε εξηγήσεις, κύριε Υπουργέ, γιατί γνωρίζετε πολύ καλά και από την αγγλοσαξωνική σας παιδεία, την έννοια της σύγκρουσης συμφερόντων και γνωρίζετε και την πολύ μεγάλη πολιτική βαρύτητα αυτού του όρου. 
     Συνεχίζω για το τι είναι ο Ο.Τ.Ε.. Ο Ο.Τ.Ε., επίσης, κατέχει το 54% του Ρουμανικού Οργανισμού Τηλεπικοινωνιών «ROM TELECOM», το 20% του δημόσιου Σερβικού Τηλεπικοινωνιακού Οργανισμού «TELEΚOM SERΒIA», συμμετέχει ουσιαστικά στην αγορά κινητής τηλεφωνίας στη Βουλγαρία μέσω της «GLOBUL», στην Πρώην Γιουγκοσλαβική Δημοκρατία της Μακεδονίας μέσω της «COSMOFON», στην Αλβανία μέσω της «ΑΜC» και στη Ρουμανία μέσω της «COSMOTE ROMANIA». 
     Είναι ένας όμιλος κερδοφόρος. Το πρώτο τρίμηνο του 2008 είχε καθαρά κέρδη 141.000.000 ευρώ. Τα καθαρά κέρδη της «COSMOTE» το 2007 –και μόνο το 2007!- έφθασαν στα 361.000.000 ευρώ. 
     Ο Ο.Τ.Ε. απασχολεί σήμερα συνολικά περίπου τριάντα χιλιάδες άτομα στην Ελλάδα και το εξωτερικό. Είναι μία επιχείρηση που την τελευταία δεκαετία σημείωσε τεράστια ανάπτυξη, αναδείχτηκε σε ισχυρό περιφερειακό παίκτη στη Νοτιοανατολική Ευρώπη, ενώ έχει εξασφαλισμένη την πρόσβαση σε μία αγορά πενήντα έξι εκατομμυρίων, κατοίκων. Αποτελεί –ή μάλλον αποτελούσε- βασικό εργαλείο για την Ελλάδα αναπτυξιακής πολιτικής και οικονομικής διπλωματίας, ιδιαίτερα στην ευαίσθητη περιοχή των Βαλκανίων, μια περιοχή με ρυθμό ανάπτυξης 8% με 10%. 
     Σε μία εποχή που άλλοι πληρώνουν για να έχουν την ευκαιρία διείσδυσης σ’ αυτήν την αγορά, εσείς πουλάτε. Πουλάτε την εταιρεία που έχει στην ιδιοκτησία της τον ελληνικό δορυφόρο της «HELLAS SAT», ο οποίος εκτοξεύτηκε σε τροχιά που παραχωρήθηκε στο ελληνικό δημόσιο και τον οποίο κάναμε αγώνα, αγαπητοί συνάδελφοι της Νέας Δημοκρατίας, να τον αποκτήσουμε για αναπτυξιακούς, αλλά ακόμα και για εθνικούς λόγους, λόγους εθνικής άμυνας και ασφάλειας. 
     Πουλάμε –πουλάτε, κύριοι της Νέας Δημοκρατίας- έναν ελληνικό κολοσσό στα Βαλκάνια, που με κόπο πολλών ετών δημιούργησαν οι κυβερνήσεις του ΠΑ.ΣΟ.Κ.. Πρόκειται για μία επιχείρηση, που είχε προοπτική να διαδραματίσει ρόλο καταλύτη στη μετάβαση της ελληνικής κοινωνίας σε μία οικονομία της γνώσης. Πρόκειται για μία επιχείρηση εθνικής στρατηγικής σημασίας. 
     Θα σας παρουσιάσω τώρα τη συμφωνία. Τι θα πάρει σε χρήμα το ελληνικό δημόσιο απ’ αυτήν την εκποίηση; Και όταν λέω «σε χρήμα», δεν αναφέρομαι στις γενικότητες της Κυβέρνησης για τεχνογνωσία, εμπειρία κ.λπ., κάτι που είναι αμφίβολο αν θα μας δοθεί από τη «DEUTSCHE TELEΚOM» και αν είναι όντως τόσο σημαντικά, αν θα μπορέσουμε καν να τα αφομοιώσουμε στον ελληνικό παραγωγικό ιστό. Το υπερτίμημα, δηλαδή η αξία πάνω από τη χρηματιστηριακή τιμή που λαμβάνει το ελληνικό δημόσιο, είναι μόλις 140.000.000 ευρώ. Είναι 140.000.000 ευρώ για τον Ο.Τ.Ε.! Αυτό το ποσό αντιστοιχεί στα κέρδη του Ο.Τ.Ε. ενός τριμήνου! 
     Άρα, πουλάτε εσείς κύριε Αλογοσκούφη και ο κ. Καραμανλής, έναν εθνικό πρωταθλητή, μία επιχείρηση χρυσάφι σε μία ξένη ανταγωνίστρια εταιρεία έναντι πινακίου φακής. Κάποιοι, βέβαια, κερδίζουν. Αυτοί είναι η «MIG» του κ. Βγενόπουλου που είναι η μόνη κερδισμένη, αφού έβαλε στο ταμείο της 2,5 δισεκατομμύρια ευρώ από το deal, ενώ το δημόσιο μόλις 431.000.000 ευρώ!
      Όμως, αυτό που έχει σημασία είναι το ύψος του υπερτιμήματος, δηλαδή το επιπλέον από τη χρηματιστηριακή τιμή που κατέβαλε η «DEUTSCHE TELEΚOM», προκειμένου να αποκτήσει τον έλεγχο και τη διοίκηση του Ο.Τ.Ε. Το μεγαλύτερο μέρος του υπερτιμήματος το καρπούται η «MIG», με 800.000.000 ευρώ περίπου και όχι το ελληνικό δημόσιο, το οποίο εκχωρεί τον έλεγχο της διοίκησης του Ο.Τ.Ε., με υπερτίμημα μόλις 140.000.000 ευρώ, όπως είπα. 
     Παρουσίασα το τι πουλάτε. Παρουσίασα το πόσο το πουλάτε και τι δεν κερδίζει η Ελλάδα και το δημόσιο. Όμως, τώρα επιτρέψτε μου να σας παρουσιάσω και σε ποιον το πουλάτε. Πρώτον, ο κ. Καραμανλής και η παράταξή σας παρουσιάζουν μία ανεκδιήγητη ψυχολογία κατωτερότητας. Μιλάτε για τους Έλληνες και τους Γερμανούς, με τρόπο που υπονοεί μία αδήριτη αλήθεια, ότι δηλαδή εμείς οι Έλληνες δεν είμαστε ικανοί, δεν είμαστε αποτελεσματικοί, δεν έχουμε δυνατότητες management. 
     Προφανώς, βγάζετε συμπεράσματα από τη δική σας ανικανότητα να αντιμετωπίσετε σοβαρά ζητήματα του ελληνικού λαού, όπως αυτό της ακρίβειας. Όμως, ποιος έφτασε τον Ο.Τ.Ε. εκεί που είναι σήμερα στα Βαλκάνια; Έλληνες, τους οποίους συνεχώς υποβαθμίζετε, στην προσπάθειά σας να δικαιολογήσετε τη μεταφορά του μάνατζμεντ σε ξένη εταιρεία. 
      Ποιός λοιπόν είναι ο αξιόπιστος εταίρος σας, κύριοι; Κατ’ αρxάς, ο αγοραστής σας βαρύνεται με σωρεία σκανδάλων. Η «DEUTSCHE TELEΚOM», αυτήν τη στιγμή, εμπλέκεται σε ένα από τα μεγαλύτερα σκάνδαλα, στο σκάνδαλο των υποκλοπών στη Γερμανία. Αυτή λοιπόν είναι η εταιρεία που αναλαμβάνει τον Ο.Τ.Ε. και μαζί τον ζωτικής σημασίας δορυφόρο μας, «HELLAS SAT». 
      Επιπλέον, στις 10 Απριλίου 2008, επεβλήθη στη «DEUTSCHE TELEΚOM» πρόστιμο 12.000.000 ευρώ, για κατάχρηση της δεσπόζουσας θέσης στην αγορά. Και με την είσοδό της στην Ελλάδα και τα Βαλκάνια, δεν θα ενισχυθεί ο ανταγωνισμός, αλλά η δεσπόζουσα θέση της. 
      Τρίτον, χιλιάδες μικρομέτοχοι της «DEUTSCHE TELEΚOM» έχουν προσφύγει στα δικαστήρια εναντίον της. Την κατηγορούν ότι υπερεκτίμησε την αξία του χαρτοφυλακίου της, πριν εισαγάγει στο χρηματιστήριο ένα μέρος του κεφαλαίου της, το 1999. 
      Στη συνέχεια, ο Όμιλος «DEUTSCHE TELEΚOM» υποχρεώθηκε να υποτιμήσει και μάλιστα υπερβολικά την αξία του χαρτοφυλακίου, προκαλώντας απώλειες εκατομμυρίων ευρώ στους μικρομετόχους της εταιρείας. Αυτοί, λοιπόν, είναι, αγαπητοί συνάδελφοι της Νέας Δημοκρατίας, οι καλύτεροι Γερμανοί managers που αναλαμβάνουν τον Ο.Τ.Ε.!
      Κυρίες και κύριοι συνάδελφοι, θα σας παρουσιάσω τώρα και το χρονικό αυτού του προαναγγελθέντος εγκλήματος.
      Τα τελευταία τέσσερα χρόνια, έχουμε γίνει όλοι μάρτυρες μιας αποκαλυπτικής αλληλουχίας γεγονότων. Όταν παρέλαβε η Νέα Δημοκρατία τον Ο.Τ.Ε., το ελληνικό δημόσιο είχε συμμετοχή 48,6%. Δηλαδή, ήταν αδύνατη η εξαγορά του από ιδιώτη ή από ξένο. 
      Τον Δεκέμβριο του 2006, καταργείτε, εσείς της Νέας Δημοκρατίας, τις δύο προστατευτικές διατάξεις νόμου, που είχε θεσπίσει το ΠΑ.ΣΟ.Κ. για να «κλειδώσει», όπως θέλαμε, τον έλεγχό του από το δημόσιο και να αποκλείσει κινήσεις επιθετικής εξαγοράς. Έτσι, δημιουργήθηκε το πλαίσιο. Δηλαδή, με την κατάργηση αυτών των διατάξεων, άνοιξε η δυνατότητα για να δεχθεί ο Ο.Τ.Ε. επίθεση από την «MIG», που τελικά κατέληξε στην εκχώρηση του Οργανισμού στην «DEUTSCHE TELEΚOM».
      Επίσης, είχε προηγηθεί η εθελουσία και οι εξαγορές θυγατρικών για να «φτιαχτούν» τα νούμερα του Οργανισμού, προκειμένου να γίνει πιο ελκυστικός προς πώληση.
      Κυρίες και κύριοι συνάδελφοι της Νέας Δημοκρατίας, ποιες τελικά νομίζετε ότι είναι οι επιπτώσεις αυτής της σύμβασης στον Ο.Τ.Ε. και στην Ελλάδα; Ας σας «φωτίσω» λοιπόν και γι’ αυτές τις επιπτώσεις.
      Ο κ. Καραμανλής μας μίλησε για στρατηγική συμφωνία, τη στιγμή που αυτός ο όρος δεν υπάρχει πουθενά στη συμφωνία και τη στιγμή που αύριο ο Ο.Τ.Ε. θα υποβιβασθεί σε μια απλή θυγατρική της «DEUTSCHE TELEΚOM».
      Όταν ακούω τους Υπουργούς σας να μιλούν για ανάπτυξη του Ο.Τ.Ε., θέλω να τους διορθώσω, να τους πω ότι κάνουν λάθος και ότι θα πρέπει πια να μιλάνε για ανάπτυξη της «DEUTSCHE TELEΚOM».
      Μας μιλάτε για μεγαλόπνοα αναπτυξιακά σχέδια. Πού υπάρχουν αυτά; Πού είναι οι δεσμεύσεις; Στη συμφωνία σας δεν υπάρχει ούτε καν δέσμευση για την επέκταση της ευρυζωνικότητας, των βασικών οπτικών καλωδίων και των παροχών καθολικής υπηρεσίας, που είναι καθοριστικής σημασίας για την ανάπτυξη της περιφέρειας της Ελλάδας. 
      Ωραία στρατηγική συμφωνία κάνατε, κύριοι της Νέας Δημοκρατίας! Μας μιλάτε για στρατηγικό εταίρο, την ώρα που η «DEUTSCHE TELEΚOM» δεν έχει καν καταθέσει επιχειρηματικά σχέδια. Δεν μπορούσατε σε αυτές τις μεγάλες διαπραγματεύσεις να ζητήσετε έστω ένα χαρτί για τα επιχειρηματικά της σχέδια, για το τι θέλει να κάνει στην Ελλάδα, τι θέλει να φτιάξει εδώ, σε αυτή την χώρα; Έτσι, εν λευκώ; Αυτός ήταν ο στόχος σας; Να δώσετε εν λευκώ τον Ο.Τ.Ε. στη «DEUTSCHE TELEΚOM»; Δεν έχει καν εγγυηθεί τη διασφάλιση των θέσεων εργασίας. Προφανώς, ούτε και αυτό είναι μέρος της δικής σας στρατηγικής. 
      Φαίνεται όμως, ότι σας διέφυγαν και κάποιες «ασήμαντες» -σε εισαγωγικά- λεπτομέρειες. Μέχρι σήμερα, ο δημόσιος έλεγχος του Ο.Τ.Ε. αποτελούσε εγγύηση για τις παροχές καθολικής υπηρεσίας. Τώρα, η «DEUTSCHE TELEΚOM» δεν δεσμεύεται σε τίποτε. Δηλαδή, δεν δεσμεύεται για την πρόσβαση των Ελλήνων σε νέες, σημαντικές τεχνολογίες, υπηρεσίες διαδικτύου και τηλεφωνίας.  Μήπως ετοιμάζεται η «DEUTSCHE TELEΚOM» να ζητήσει οικονομικά ανταλλάγματα γι’ αυτές τις υπηρεσίες; Ποιός θα κληθεί πάλι να πληρώσει το μάρμαρο; Τα νοικοκυριά της περιφέρειας; Οι επιχειρήσεις της περιφέρειας και των φτωχότερων γειτονιών της χώρας μας; Νέο χαράτσι στους καταναλωτές; Πόσο θα αντέξουν, κύριοι της Νέας Δημοκρατίας, οι καταναλωτές στη χώρα μας; Προφανώς, όμως, στις στρατηγικές σας μπίζνες δεν υπάρχει η έγνοια για τον μέσο Έλληνα πολίτη. 
      Με τις συμφωνίες σας, πετύχατε πράγματι κάτι μοναδικό στην Ευρώπη, κάτι που κάνει την Ελλάδα να μοιάζει με τριτοκοσμική χώρα. Στις περισσότερες χώρες της Ευρωπαϊκής Ένωσης το κράτος έχει ουσιαστικό έλεγχο των τηλεπικοινωνιακών οργανισμών. Όμως, καμμία χώρα δεν έχει εκποιήσει τον τηλεπικοινωνιακό της φορέα σε ξένη κρατική εταιρεία. Εσείς γιατί το κάνατε; Τι ακριβώς κερδίζει η εθνική μας οικονομία από αυτό το ξεπούλημα; Τι κερδίζει το δημόσιο; Τι κερδίζουν οι καταναλωτές; Απολύτως τίποτε! 
      Με τη συμφωνία σας, οι καταναλωτές, αργά ή γρήγορα θα αναγκαστούν να πληρώσουν ακριβότερα τις υπηρεσίες του Ο.Τ.Ε.. Άλλωστε, οι αυξήσεις που μπορούν να επιβάλλουν οι Γερμανοί στις υπηρεσίες του Ο.Τ.Ε. δεν ελέγχονται από την Επιτροπή Τηλεπικοινωνιών. 
      Η δε «DEUTSCHE TELEΚOM» κατηγορείται για συστηματική παραβίαση των κανόνων ανταγωνισμού στη Γερμανία και είναι από τις ακριβότερες εταιρείες στην Ευρώπη. 
      Με τη συμφωνία σας, το δημόσιο χάνει τον έλεγχο μιας αναπτυξιακής ατμομηχανής. Η έρευνα στην Ελλάδα, η εκπαίδευση του δικού μας ανθρώπινου δυναμικού, η συνεργασία με ελληνικά πανεπιστήμια και Τ.Ε.Ι., η αξιοποίηση του επιστημονικού δυναμικού της χώρας μας, η συνεργασία με μικρές και καινοτόμες ελληνικές επιχειρήσεις, δεν θα είναι στις προτεραιότητες μιας ξένης εταιρείας. Και οι ελληνικές επιχειρήσεις χάνουν έναν ισχυρότατο σύμμαχο. Είναι αυτονόητο ότι η «DEUTSCHE TELEΚOM» προτιμά τους δικούς της προμηθευτές. Και αυτή, τη στιγμή που το σκάνδαλο της «SIEMENS» παραμένει ανοιχτό. Ξέρετε ότι η «SIEMENS» είναι ουσιαστικά ο μονοπωλιακός τροφοδότης της «DEUTSCHE TELEΚOM»; 
      Και ξέρετε, βεβαίως, ότι αυτές τις ημέρες, η ελληνική κοινωνία συζητά το ζήτημα των προμηθειών στη «SIEMENS»; Σας ρωτώ, λοιπόν –δεν είναι εδώ ο Πρωθυπουργός, αν και θα έπρεπε να είναι- το εξής: Γιατί δεν σπεύδει να ξεκαθαρίσει πρώτος αυτή την υπόθεση; Γιατί άραγε, εσείς της Κυβέρνησης της Νέας Δημοκρατίας, απεμπολείτε αυτό το δικαίωμα, ενώ το σκάνδαλο της «SIEMENS» βρίσκεται σε εξέλιξη; Δεν φοβάστε μήπως και πάλι εκληφθεί αυτή η αναβολή σας, η προσπάθεια αποφυγής σας, ως απόπειρα νέου κουκουλώματος, όπως έχετε κάνει με τα ομόλογα, με τις υποκλοπές, με την υπόθεση Ζαχόπουλου, με τους Πακιστανούς, με τα καρτέλ; 
      Ξέρετε τι βλέπει ο πολίτης; Ο πολίτης βλέπει από τη μια μεριά την ακρίβεια να του «τρώει» το εισόδημα, να του δημιουργεί ανασφάλεια, να υποφέρει, να χάνονται οι προοπτικές του, τα σχέδιά του, βλέπει γύρω του να δημιουργείται μια νέα φτώχεια και από την άλλη μεριά αισθάνεται ότι υπάρχει ένα φαγοπότι πολιτικών. Ε, δεν είναι να μας πάρει με τις πέτρες, κύριε Υπουργέ; Και θα το κάνει με το δίκιο του, εάν εσείς δεν προχωρήσετε σε Εξεταστική των Πραγμάτων Επιτροπή για τη «SIEMENS»! 
      (Χειροκροτήματα από την πτέρυγα του ΠΑ.ΣΟ.Κ.)
      Θα πρέπει να αποδοθεί η δικαιοσύνη και η τιμωρία για όποιους και εάν προκύπτει, από όποιο κόμμα και με όποια ιδιότητα.
	Τολμήστε, επιτέλους, για να μπορέσουμε ξανά να δείξουμε στον ελληνικό λαό ότι αυτό το Κοινοβούλιο υπερασπίζεται τους θεσμούς, υπερασπίζεται τη δημοκρατία, υπερασπίζεται τη διαφάνεια και δεν έχουμε να κρύψουμε τίποτα. Εμείς πάντως, το ΠΑ.ΣΟ.Κ., δεν έχουμε να κρύψουμε κάτι, κύριε Υπουργέ!
(Χειροκροτήματα από την πτέρυγα του ΠΑ.ΣΟ.Κ.)
	Στη βιασύνη σας, κύριοι συνάδελφοι της Κυβέρνησης, σας ξέφυγε και μια ακόμη ασήμαντη λεπτομέρεια, που, όμως, εξελίσσεται σε μία πρωτοφανή γκάφα. Η επένδυση του Ο.Τ.Ε. στα Σκόπια τίθεται ήδη σε κίνδυνο. Οι αρχές της FYROM εγείρουν θέμα καταστρατήγησης του ανταγωνισμού, καθώς ο Όμιλος της «DEUTSCHE TELEKOM», με την εξαγορά του Ομίλου του Ο.Τ.Ε., θα ελέγχει πλέον το σύνολο σχεδόν της αγοράς κινητής τηλεφωνίας σε αυτή τη χώρα. 
	Τι θα γίνει; Ποιος θα αποφασίσει; Θα αποφασίσουν οι Γερμανοί να κλείσουν τη θυγατρική του Ο.Τ.Ε.; Μπορούν να το κάνουν και μόνοι τους, χωρίς τη δική μας άδεια. Γιατί; Διότι στην ανεκδιήγητη συμφωνία σας και διαπραγμάτευσή σας, προβλέπεται ότι οι θυγατρικές της «COSMOTE» στα Σκόπια και στο Μαυροβούνιο εξαιρούνται –ακούστε!- από τα θέματα στα οποία η ελληνική Κυβέρνηση έχει δικαίωμα αρνησικυρίας. Δεν έχετε συναίσθηση των εθνικών μας θεμάτων; Τα «όχι» στο ΝΑΤΟ, για επικοινωνιακούς λόγους και μόνο. Όμως, σε μια γερμανική επιχείρηση, που μας παίρνει αντί πινακίου φακής τον ελληνικό κολοσσό, της κάνουμε και χάρη από πάνω, της κάνουμε και δώρο από πάνω, και της παραδίδουμε το βέτο μας σε αυτές τις κρίσιμες περιοχές! 
      Αποικιοκρατική, λοιπόν, η σύμβαση του Ο.Τ.Ε.. Βλαπτική και ταπεινωτική για την Ελλάδα. Η αποικιοκρατική σύμβασή σας εκχωρεί εν λευκώ στη «DEUTSCHE TELEKOM» τη διαχείριση των επενδύσεων του Ο.Τ.Ε. σε αυτές τις χώρες. 
      Κυρίες και κύριοι συνάδελφοι, ένα ερώτημα υπάρχει: Γιατί; Γιατί τα κάνει αυτά η Κυβέρνηση του κ. Καραμανλή; Προχώρησε στην εκχώρηση του Ο.Τ.Ε στη «DEUTSCHE TELEKOM» μέσα σε καθεστώς απόλυτης αδιαφάνειας. Δεν ακολούθησε, όπως όφειλε, το αξιόπιστο, διαφανές και ευέλικτο πλαίσιο για τις αποκρατικοποιήσεις των δημοσίων επιχειρήσεων, που είχε υιοθετηθεί από το ΠΑ.ΣΟ.Κ., διότι δεν ήθελε διαγωνισμό. Βεβαίως, εμείς, ούτως ή άλλως, ήμασταν εναντίον στο να παραδοθεί ο Ο.Τ.Ε.. Όμως, ακόμη και με τη δική σας απόφαση να πάτε στο ξεπούλημα του Ο.Τ.Ε., δεν ακολουθήσατε τους βασικούς κανόνες διαφάνειας. 
      Και να τελειώνουμε και με ένα άλλο παραμύθι σας, το οποίο ακούμε, ότι δηλαδή το κάνετε όλο αυτό, με γνώμονα τους χρηστούς κανόνες της αγοράς και του σωστού ανταγωνισμού, ότι δεν είστε κρατιστές. Όλα αυτά είναι πολιτικές φιοριτούρες και καπνογόνα ιδεολογικά, για να κρύψετε τις πραγματικές σας προθέσεις και πράξεις. Από το ελληνικό στο γερμανικό κράτος πάει ο Ο.Τ.Ε. και, μάλιστα, με μεσάζοντες. Μόνο η «DEUTSCHE TELEKOM» και ο κ. Βγενόπουλος κερδίζουν. Καμμιά σχέση δεν έχει αυτή η υπόθεση με τη σωστή λειτουργία της αγοράς και με τους δήθεν χρηστούς κανόνες της διαφάνειας. 
      Θέλατε να ξοφλήσετε γραμμάτια προς συγκεκριμένα συμφέροντα; Είναι τελικά η μόνη λογική εξήγηση. Το πράξατε. Με εργαλείο μια τριγωνική συμφωνία μεταξύ ελληνικού δημοσίου, «MIG» και «DEUTSCHE TELEKOM», μια συμφωνία που καθιστούσε τη «MIG» τον αναγκαίο κρίκο για την ολοκλήρωση του όλου εγχειρήματος. Η τριγωνική σχέση τεκμαίρεται από την ίδια τη σύμβαση, που στο άρθρο 4 προβλέπει πως αν η «DEUTSCHE TELEKOM», για οποιονδήποτε λόγο, δεν αποκτήσει τις πρόσθετες μετοχές του κ. Βγενόπουλου, λήγει αυτοδικαίως και η συμφωνία με το ελληνικό δημόσιο. Με τη συμφωνία σας, κύριοι, απλώς κάνατε τον κ. Βγενόπουλο πλουσιότερο, ο οποίος και αυτός σας εκθέτει με όσα κατέθεσε. 
      Κυρίες και κύριοι συνάδελφοι, η Κυβέρνηση Καραμανλή, η Κυβέρνηση, που, δυστυχώς, παράγει καθημερινά παρακμή και σκάνδαλα, θέλει να χρησιμοποιήσει την οριακή της πλειοψηφία, ως πλυντήριο για τα ανομήματά της. Φέρνει τις αποικιοκρατικές συμβάσεις πώλησης στη Βουλή, για να αποφύγει τη διαδικασία του ν. 3049/2002 για τη διενέργεια δημόσιου διαγωνισμού και υποβολής προσφορών. Το κάνει, για να αποσείσει τις τεράστιες πολιτικές και ενδεχόμενες ποινικές ευθύνες της, αφού η κύρωση από τη Βουλή θα προσδώσει στη συμφωνία ισχύ νόμου. 
      Όμως, δεν είναι μόνο αυτό. Υπάρχει και χειρότερο. Στη σύμβαση δεν προβλέπεται ρητά ότι ενδεχόμενη τροποποίησή της θα απαιτήσει και πάλι την έγκριση της Βουλής. Αυτό σημαίνει ότι εσείς δίνετε το ελεύθερο στην Κυβέρνηση να προχωρήσει σε μελλοντικές τροποποιήσεις εν κρυπτώ. 
      Αγαπητοί συνάδελφοι της Νέας Δημοκρατίας, σας ρωτώ -όχι ως Αντιπολίτευση, αλλά σαν να ήμουν ένας ψηφοφόρος σας, ένας νεοδημοκράτης που σας πίστεψε και που είχε εναποθέσει ελπίδες και μια καλύτερη διοίκηση σε αυτόν τον τόπο- το εξής: «Πουλάτε, που πουλάτε, κοψοχρονιά τον Ο.Τ.Ε. σε ξένους, γιατί δίνετε το πράσινο φως, χωρίς τον έλεγχο της Βουλής, να ξεπουληθεί αύριο η περιουσία, να κλείσουν μονάδες, να απολυθούν εργαζόμενοι και να μην υπάρχει κανένας απολύτως έλεγχος από τη Βουλή γι’ αυτόν το μεγάλο κολοσσό του Ο.Τ.Ε., από την Κυβέρνηση της Νέας Δημοκρατίας; Κανένας έλεγχος της Κυβέρνησης της Νέας Δημοκρατίας!»
(Χειροκροτήματα από την πτέρυγα του ΠΑ.ΣΟ.Κ.)
      Η μόνη απάντηση είναι ότι η Κυβέρνηση της Νέας Δημοκρατίας θεωρεί φέουδό της το κράτος και άβουλους υπηκόους τους πολίτες που ζουν σε αυτήν την αποικία που λέγεται «Ελλαδιστάν». Θα δώσετε, λοιπόν, ακόμη και σε αυτό, κύριοι συνάδελφοι της Συμπολίτευσης, την έγκρισή σας; 
      Όμως, τι μπορούμε να κάνουμε; Τι μπορούμε να κάνουμε με μια Κυβέρνηση, που δεν κινείται με γνώμονα το συμφέρον του ελληνικού λαού, που δεν συγκινείται με επιχειρήματα που θέτουν ως πρώτο μέλημα το δημόσιο και εθνικό συμφέρον; Τι κάνουμε με μια Κυβέρνηση, που ξεδιάντροπα υπηρετεί αδιαφανή deals και συμφέροντα; 
      Εμείς, δεν θέλουμε να μετατραπεί ο Ο.Τ.Ε. σε παράρτημα μιας ξένης πολυεθνικής. Εμείς, τον θέλουμε να λειτουργεί προς όφελος της ελληνικής οικονομίας, με ηγετικό ρόλο στην περιοχή της Νοτιανατολικής Ευρώπης και των Βαλκανίων. Να επεκτείνεται και να εξαγοράζει και όχι να εξαγοράζεται. Για το λόγο αυτό, το ΠΑ.ΣΟ.Κ. θεωρεί τη συμφωνία εκχώρησης του Ο.Τ.Ε. στη «DEUTSCHE TELEKOM» εγκληματική. Το ΠΑ.ΣΟ.Κ. καταγγέλλει τη σκοτεινή και αδιαφανή διαδικασία που ακολούθησε η Κυβέρνηση της Νέας Δημοκρατίας. 
	Κυρίες και κύριοι συνάδελφοι, υπάρχει προφανής ζημία του δημοσίου. Όσοι έχουν εμπλακεί στη διαδικασία αυτή, είναι υπόλογοι ενώπιον του ελληνικού λαού, όμως, φοβούμαι και ενώπιον της δικαιοσύνης. Ήδη έχουμε πει ότι θα καταθέσουμε πρόταση για τη σύσταση προανακριτικής επιτροπής για τη διερεύνηση αυτής της υπόθεσης απιστίας κατά του δημοσίου. 
(Χειροκροτήματα από την πτέρυγα του ΠΑ.ΣΟ.Κ.)
	Ακούγεται ότι ο Πρωθυπουργός μπορεί να κάνει αποδεκτή την πρότασή μας για την προανακριτική επιτροπή, όταν την καταθέσουμε. Δηλώστε το από σήμερα! Πείτε το εδώ, στη Βουλή, ότι θα την αποδεχθείτε! Και αποδεχθείτε, επιτέλους, και την πρόταση για σύσταση εξεταστικής επιτροπής για τη «SIEMENS» για να εξεταστεί συνολικά αυτή η υπόθεση, που σέρνεται από μέρα σε μέρα, με επιλεκτικές διαρροές κατά δικαίων και αδίκων. 
(Χειροκροτήματα από την πτέρυγα του ΠΑ.ΣΟ.Κ.)
	Το ΠΑ.ΣΟ.Κ. καταψηφίζει σήμερα τις συμβάσεις του ξεπουλήματος. Και το ξαναλέω. Προειδοποιούμε για μια ακόμη φορά: Η Κυβέρνηση του ΠΑ.ΣΟ.Κ., μετά τις επόμενες εκλογές, θα εξαντλήσει όλα τα νομικά, οικονομικά και πολιτικά μέσα, για να ανακτήσει το ελληνικό δημόσιο τον έλεγχο του Ο.Τ.Ε.. 
(Χειροκροτήματα από την πτέρυγα του ΠΑ.ΣΟ.Κ.)
	Αυτή τη δήλωσή μου, ας τη θυμούνται καλά όλοι οι ενδιαφερόμενοι! 
	Σας ευχαριστώ. 
(Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Παρακολούθησα σχεδόν το σύνολο της συζήτησης που εξελίχθηκε μέχρι τώρα στην Αίθουσα της Ολομέλειας και βεβαίως παρακολούθησα με πολύ προσοχή και τον Αρχηγό της Αξιωματικής Αντιπολίτευσης και Πρόεδρο του ΠΑ.ΣΟ.Κ., να διατυπώνει τα επιχειρήματά του και να προσπαθεί να οικοδομήσει μια συλλογιστική με την οποία θα μπορέσει να μας πείσει ότι δικαίως οδηγήθηκε στο συμπέρασμα και στη διαπίστωση ότι η σύμβαση που συζητούμε σήμερα στην Ολομέλεια του Εθνικού Κοινοβουλίου, είναι μια σύμβαση εγκληματική για το δημόσιο συμφέρον. 
      Νομίζω ότι προσεγγίζω, διερμηνεύω τα συμπεράσματα ενός καλόπιστου μέσου πολίτη εάν πω ότι φιλότιμα ακούστηκαν πλήθος φραστικών πυροτεχνημάτων, πολιτικά και κομματικά καπνογόνα, που μας είπε πριν από λίγο ο Αρχηγός της Αξιωματικής Αντιπολίτευσης ο κ. Παπανδρέου. Γκρίζα υπόθεση, σκοτεινό σχέδιο, αδιαφανής διαδικασία, παράνομη μεθόδευση, αμαρτωλή τριγωνική σχέση. Πολλά ακούστηκαν και περισσότερα ελέχθησαν θορυβώδη και εντυπωσιακά. 
      Στοιχεία που να επιβεβαιώνουν, που να αποδεικνύουν έστω και αποχρώσες ενδείξεις για ύπαρξη σκανδάλου και εγκλήματος κατά του δημοσίου συμφέροντος, δεν υπήρξαν μέχρι τώρα ούτε από τους αγορητές του ΠΑ.ΣΟ.Κ., ούτε από τους αγορητές της Eλάσσονος Aντιπολίτευσης, ούτε βεβαίως και από τον Πρόεδρο του ΠΑ.ΣΟ.Κ. και Αρχηγό της Αξιωματικής Αντιπολίτευσης. Αντιθέτως έχουν εκτοξευθεί αφορισμοί, όπως σας είπα φραστικά πυροτεχνήματα, επιθετικοί προσδιορισμοί, ορισμένοι εκ των οποίων είναι βαρύτατα υβριστικοί και βαρύτατα συκοφαντικοί.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Επί της ουσίας, όμως, όσα ερωτήματα τέθηκαν, απαντήθηκαν και απαντήθηκαν με τρόπο ειλικρινή, άμεσο και τεκμηριωμένο από τον Υπουργό Οικονομίας και Οικονομικών.
      Για να πάρουμε τα πράγματα με τη σειρά τους. 
      Κυρίες και κύριοι συνάδελφοι, ιδιαίτερα από την πλευρά του ΠΑ.ΣΟ.Κ. –θα μιλήσω και για την Aριστερά- έχετε κάνει πάρα πολύ θόρυβο γι’ αυτή την υπόθεση του Ο.Τ.Ε.. Έχετε δημιουργήσει ένα βαρομετρικό χαμηλό συλλογικών αλλά και εξατομικευμένων ενοχών πάνω στη δημόσια ζωή του τόπου. Δεν είναι απλά πράγματα αυτά. Δεν είναι θετικά πράγματα αυτά για τη δημοκρατία. Όταν ρίχνετε τη λάσπη στον ανεμιστήρα γνωρίζετε ότι η λάσπη μπορεί να πάει παντού, επί δικαίων και αδίκων. Και απ’ όσα είπατε και προσκομίσατε μέχρι τώρα σ’ αυτή τη συζήτηση, από τους ισχυρισμούς σας τίποτα δεν απεδείχθη. 
      Ίσα-ίσα ξηλώθηκε και θα συνεχίσει να ξηλώνεται μέχρι το πέρας της συζήτησης το πλέγμα πολιτικής ενοχής που επιχειρήσατε αυθαίρετα και ατεκμηρίωτα να οικοδομήσετε. Καταρρέει βήμα προς βήμα και λέξη προς λέξη το άθλιο κατηγορητήριο που δημιουργήσατε για να στήσετε στον τοίχο πολιτικά πρόσωπα από τον Πρωθυπουργό της χώρας, τον Υπουργό Οικονομίας και Οικονομικών και όλους τους άλλους συναρμοδίους Υπουργούς. 
      Το κατηγορητήριό σας ήταν από την αρχή σαθρό. Τα επιχειρήματά σας ήταν από την αρχή έωλα. Η πολιτική γύμνια, όμως, αποδεικνύεται περίτρανα κατά τη διαδικασία αυτής της συζήτησης. 
      Και σε ό,τι αφορά την Aριστερά, θα έλεγα ότι πίσω από αυτούς τους αφορισμούς και τις εύκολες κατηγορίες υπάρχουν οι ιδεοληψίες του παρελθόντος, υπάρχουν οι ιδεολογικές αγκυλώσεις της δεκαετίας του ’70 και της δεκαετίας του ’80. Ό,τι προέρχεται από το δημόσιο, είναι καθαγιασμένο για την Aριστερά. Ό,τι αφορά και πηγαίνει στον ιδιωτικό τομέα, είναι τρισκατάρατο. Η ευτυχία των κοινωνιών μπορεί να προέλθει μόνο από τη δραστηριότητα του κράτους. Η δυστυχία των κοινωνιών προέρχεται αξιωματικά -είναι αξίωμα πολιτικό και ιδεολογικό για την αριστερά, πάγιο αξίωμα- από τη δραστηριότητα του ιδιωτικού τομέα. 
      Τα ζήσαμε, τα έζησε η ανθρωπότητα, τα δοκίμασε. Και αυτή η απόλυτη λατρεία του κρατισμού οδήγησε σε φαινόμενα κοινωνικής εξαθλίωσης, κοινωνικού εκβαρβαρισμού, κοινωνικής απανθρωπιάς και σε ιστορικές τραγωδίες εκεί που εφαρμόστηκε το συγκεκριμένο πείραμα.
      Αν όμως, πρέπει να μιλήσουμε για προσωποποίηση, επιτρέψτε μου να πω, κάθε μορφής πολιτικού καιροσκοπισμού, θα πρέπει να αποδώσουμε αυτό τον πολιτικό χαρακτηρισμό στο ΠΑ.ΣΟ.Κ. και στη στάση που ακολουθεί σήμερα. Πρόκειται για φαινόμενο καραμπινάτου, κραυγαλέου πολιτικού καιροσκοπισμού, πολιτικού οπορτουνισμού. Διότι τι άλλο είναι αυτό, να παριστάνετε τους νεοφιλελεύθερους και να ακολουθείτε νεοφιλελεύθερη πολιτική όταν είστε κυβέρνηση και όταν βρίσκεστε στα έδρανα της αντιπολίτευσης να θυμόσαστε την αριστερή πολιτική σας εφηβεία -το έχω ξαναπεί- και να παριστάνετε τους νεολαίους της λενινιστικής Κομσομόλ. Τους κομσομόλους παριστάνετε εδώ. 
      Κατηγορείτε την ιδιωτικοποίηση. Ποιοι; Εσείς. Πότε; Όταν ήσασταν κυβέρνηση τι κάνατε, κυρίες και κύριοι συνάδελφοι; Μειώσατε σημαντικά τη συμμετοχή του δημοσίου σε πολλές δημόσιες επιχειρήσεις.
      Επί των κυβερνήσεων του ΠΑ.ΣΟ.Κ. πουλήθηκε το 64,51% των Ελληνικών Πετρελαίων, το 48,85% του ΟΠΑΠ, το 48,51% της Δ.Ε.Η., το 38,67% της Ε.ΥΔ.ΑΠ., το 25,5% του Οργανισμού Λιμένος Πειραιώς, το 25,73% του Οργανισμού Λιμένος Θεσσαλονίκης. Κάνατε πλήρη αποκρατικοποίηση της Ιονικής Τράπεζας, της Ε.Τ.Β.Α., της Τράπεζας Κρήτης και της Τράπεζας Μακεδονίας-Θράκης. Πουλήθηκε το Χρηματιστήριο, αλλά και τα Ναυπηγεία Σκαραμαγκά σε μία τιμή, για την οποία καλώ είναι να μη συζητήσουμε. Και δεν έφθανε η ιδιωτικοποίηση της Ιονικής Τράπεζας, είχαμε και το δωράκι –όπως σωστά μου λέει ο κ. Μπούρας, ο Πρόεδρος της Επιτροπής Οικονομικών Υποθέσεων- του Τ.Α.Π.Ι.Λ.Τ. των 700.000.000 ευρώ, το οποίο δώσατε προς μεγάλο τραπεζικό όμιλο κατά τη διάρκεια των ενταξιακών διαδικασιών του ταμείου στο Ι.Κ.Α.. Αυτό κάνατε. Και έρχεστε σήμερα να παραστήσετε τους τιμητές. Τι είναι αυτό αν δεν είναι πολιτικός καιροσκοπισμός; 
      Ήμουν παρών κατά την ακρόαση Βγενόπουλου στην Επιτροπή Οικονομικών Υποθέσεων –ο κ. Μπούρας προήδρευε, άξιος οφείλουμε να το ομολογήσουμε, Πρόεδρος της Επιτροπής προς όλες τις πτέρυγες της Βουλής. Πρέπει να λέμε αλήθειες από δω και να έχουμε το θάρρος να τις λέμε. Όταν εμφανίστηκε ο Βγενόπουλος είχε προηγηθεί ο κανονιοβολισμός, ο βομβαρδισμός, ο μυδραλιοβολισμός ο πολιτικός για πολλές εβδομάδες κατά του Βγενόπουλου. Μας κανοναρχούσαν για την συμπαιγνία Βγενόπουλου-Αλογοσκούφη: Όλα κάτω από το τραπέζι. Οι ανομολόγητες, σκοτεινές συναλλαγές του διδύμου της αμαρτίας Βγενόπουλος-Αλογοσκούφης. Μόλις εμφανίστηκε, λοιπόν, ο δαίμων κατά το ΠΑ.ΣΟ.Κ. Βγενόπουλος, αντιμετώπισε την επιθετικότητα των στελεχών της ηγετικής ομάδας του ΠΑ.ΣΟ.Κ.. Μόλις άρχισε ο Βγενόπουλος να ασκεί κριτική στην Κυβέρνηση και να επιτίθεται  εναντίον του Γιώργου Αλογοσκούφη, τότε αμέσως άλλαξε το σενάριο και οι πρωταγωνιστές ακολούθησαν άλλη διαδικασία πολιτικής υποκριτικής. Ξαφνικά ο δαίμων έγινε θεός. Ακούγονταν επιφωνήματα «κοιτάξτε τα πρακτικά». Ακούγονταν επιφωνήματα όταν τελείωνε τις απαντήσεις του ο κ. Βγενόπουλος ασκώντας κριτική στον Υπουργό Οικονομίας και Οικονομικών «επιτέλους πέστα». Από κάτω, από τα έδρανα του ΠΑ.ΣΟ.Κ.. Και βεβαίως δεν είχε κανείς το θάρρος απ’ όσους επιχειρούσαν να σπιλώσουν τον Πρωθυπουργό και τον Υπουργό Οικονομίας τις εβδομάδες που προηγήθηκαν και μιλούσαν για συμπαιγνία και για πολιτικό συνεταιρισμό, να βγει και να πει «κάναμε λάθος». Διότι στην επιτροπή, κατά την ακρόαση Βγενόπουλου, κατέρρευσαν οι κατηγορίες περί συμπαιγνίας, διότι εμφανίστηκε ένας επιχειρηματίας που έχει και τα αρνητικά του και τα θετικά του –εγώ δεν ενοχοποιώ την οικονομική ζωή του τόπου, ο καθένας έχει και ευθύνες και δικαιώματα- ο οποίος κατηγόρησε ευθέως την Κυβέρνηση. Κατέρρευσε η εικόνα συμπαιγνίας Κυβερνήσεως και «MIG».
      Κανείς δεν είχε το θάρρος να το παραδεχτεί. Οι χθεσινοί κατήγοροι Βγενόπουλου, οι δαινομοποιήσαντες τον Βγενόπουλο, άλλαξαν σενάριο και ρόλους και έγιναν ένας λατρευτικός θίασος! Τι καλά που τα είπε ο Βγενόπουλος, τα έσουρε στην Κυβέρνηση, κονιορτοποίησε τη Νέα Δημοκρατία ο Βγενόπουλος και ούτω καθεξής! Αυτά συνέβησαν, να μην τα αρνούνται οι συνάδελφοι του ΠΑ.ΣΟ.Κ.. 
      Τι θέλετε να θυμηθούμε; Θέλετε να θυμηθούμε αυτά που κάνατε με το μάνατζμεντ της Ολυμπιακής, με τη «SPEED WIND»; Επειδή ακούω ότι παραδίδεται το μάνατζμεντ στην «DEUTSCHE TELEKOM», τι κάνατε με τη «SPEED WIND»; Φέρατε μια εταιρεία αμφιλεγόμενη διεθνώς για την εν γένει επιχειρηματική της δραστηριότητα, αμφιβόλου διαχειριστικής ικανότητας και εντιμότητας και της δώσατε εν λευκώ τη διαχείριση της Ολυμπιακής! Και αφού τα έκανε θάλασσα και έβαλε ακόμη πιο μέσα την εταιρεία, σάς παράτησε και έφυγε. Αυτό έγινε. Ούτε ρήτρες ούτε κυρώσεις ούτε δεσμεύσεις ούτε τίποτα. Και έρχεστε τώρα να παραστήσετε τους τιμητές; 
      Σε ό,τι αφορά αυτά που ακούστηκαν για τη δημόσια πρόταση-προσφορά, είναι δεδομένο και το έχετε παραδεχθεί και εσείς ότι αυτό αφορά τη διαδικασία μετά την ολοκλήρωση της συμφωνίας. Και βγήκε ο Υπουργός Οικονομίας και σας διάβασε νόμο που κάνατε εσείς το ΠΑ.ΣΟ.Κ., για να προσδιορίσετε ακριβώς τι σημαίνει «ιδιωτικοποίηση». Αυτή τη διαδικασία ακολούθησε η Κυβέρνηση. Δεν προϋποθέτει αυτή η διαδικασία, δημόσια πρόταση-προσφορά. Εσείς το νομοθετήσατε. Και ερχόσαστε τώρα με κροκοδείλια δάκρυα να παραστήσετε τους τιμητές; 
      Η πλειοψηφία του ελέγχου του δημοσίου στον Ο.Τ.Ε. χάθηκε επί ΠΑ.ΣΟ.Κ. όταν πουλήσατε το 66%. Η «MIG» κάνοντας επιθετική εξαγορά βγήκε στη χρηματιστηριακή πιάτσα και αγόρασε μετοχές που εσείς βγάλατε στην αγορά, οδηγώντας σε υποχώρηση των ιδιοκτησιακών ποσοστών που κατείχε το δημόσιο στον Ο.Τ.Ε.. Η διασπορά αυτών των μετοχών που αγόρασε η «MIG» είναι δικό σας έργο και δική σας πρωτοβουλία. 
      Και αποκαλύφθηκε εδώ με έγγραφα ότι το 2001, 2002 ψάχνατε για στρατηγικό σύμμαχο. Και αποκαλύφθηκε εδώ με έγγραφα ότι περισσότερα δικαιώματα σήμερα έχει το δημόσιο από τη συμφωνία ελληνικού δημοσίου με τη «DEUTSCHE TELEKOM» από τα δικαιώματα που είχατε κατοχυρώσει εσείς με την καταστατική μειοψηφία του 33%.
      Κυρίες και κύριοι συνάδελφοι, τώρα απευθύνομαι και στους συναδέλφους της Αριστεράς. Λυπούμαι, διότι παρόλο που η Αριστερά επιδεικνύει μια ιδεολογική και πολιτική συνέπεια στις θέσεις της, παραμένει ωστόσο δέσμια αγκυλώσεων και ιδεολογικών σχημάτων της δεκαετίας του ’70, ’80 που είναι παρωχημένα στην Ευρώπη ακόμη και για αδελφά πολιτικά κόμματα με το σημερινό ΣΥ.ΡΙΖ.Α..
      Μια σύντομη διδακτική ιστορία. Πριν από λίγο καιρό, στο κρατίδιο του Βερολίνου ιδιωτικοποιήθηκε η τοπική Δ.Ε.Η.. Κανείς δεν μίλησε για σκάνδαλο. Πήγε και την αγόρασε ένας σουηδικός ενεργειακός επιχειρηματικός κολοσσός. Σε ποιο κρατίδιο ομόσπονδο; Στο κρατίδιο του Βερολίνου, το οποίο έχει μια ιδιαιτερότητα, διοικείται από ένα συνασπισμό της γερμανικής κεντροαριστεράς, σοσιαλδημοκράτες μαζί με το κόμμα των κυρίων Μπίτσκι και Όσκαρ λα Φοντέν. Δεν είπε τίποτα ο γερμανικός τύπος. Μάλιστα, όταν διατυπώθηκε μια κριτική, σηκώθηκε ο ίδιος ο γραμματέας του κόμματος ο κ. Λόταρ Μπίτσκι του κόμματος «η Αριστερά» -και μιλάω για κόμμα με το οποίο έχει στενές σχέσεις ο ΣΥ.ΡΙΖ.Α. και καλά κάνει, ο κ. Λα Φοντέν είναι σημαντική προσωπικότητα σήμερα στη Γερμανία και ρυθμιστής των εξελίξεων-  και είπε «ο σοσιαλισμός του κρατικισμού αποτελεί για μας παρελθόν». Αυτά, λοιπόν, για να βλέπετε πού βαδίζει ο κόσμος, για να βλέπετε πού βαδίζει και η ευρωπαϊκή Αριστερά. Για να καταλάβουμε ότι ιδεολογικά σύνδρομα και αγκυλώσεις και πλέγματα της εποχής του αειμνήστου Ραμίζ Αλία της εποχής της πολιτικής και ιδεολογικής ομηρίας, της εποχής του πολιτικού και ιδεολογικού απομονωτισμού, αποτελούν οριστικά καταδικασμένο ιστορικό και πολιτικό παρελθόν. 
      Πέρα από αυτό, λέτε σε ποιες άλλες χώρες έχουν συμβεί αυτά και κρύβετε ότι έχει γίνει πλήρης ή σχεδόν πλήρης αποκρατικοποίηση στην Ισπανία, στη Μεγάλη Βρετανία, στην Ιρλανδία, στην Ολλανδία, στην Πορτογαλία. Η Σουηδία και η Φιλανδία έχουν από χρόνια κοινό τηλεπικοινωνιακό οργανισμό. Η ισπανική «TELEFONIKA» ασκεί σημαντική επιρροή στην «ΤELEKOM ITALIA». Κρύβετε έτσι  ότι ούτως ή άλλως εδώ συνήφθη μια στρατηγική συμμαχία σε μια εποχή όπου οι παγκοσμιοποιημένες διεθνείς αγορές δεν γνωρίζουν σύνορα και όποιοι μείνουν απομονωμένοι, είναι καταδικασμένοι να χάσουν το τραίνο της αναπτυξιακής και τεχνολογικής προόδου. Η Κυβέρνηση τολμά. Κάνει ένα γενναίο επιχειρηματικό και αναπτυξιακό γάμο μεταξύ Ο.Τ.Ε. και «DEUTSCHE TELEKOM» και βάζει τον Ο.Τ.Ε. στη σφαίρα του μεγάλου ανταγωνισμού στην πρώτη γραμμή του διεθνούς ανταγωνισμού. Αυτή είναι η ουσία. 
      Κατοχυρώνει ταυτόχρονα το συμφέρον των καταναλωτών. Κατοχυρώνει την εθνική άμυνα, τη δημόσια τάξη, την εθνική ασφάλεια.
      Κυρίες και κύριοι συνάδελφοι, σε τελευταία ανάλυση όλα αυτά θα λειτουργήσουν υπέρ του καταναλωτή, υπέρ του Έλληνα πολίτη, υπέρ του ελληνικού νοικοκυριού. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Η σωστή, μέσα από διαφανείς διαδικασίες, απελευθέρωση των αγορών διεθνώς και εν προκειμένω των τηλεπικοινωνιακών αγορών, οδηγεί σε χαμηλότερα κόστη, ωφελεί το μέσο νοικοκυριό και ταυτόχρονα δίνει τη δυνατότητα στον Ο.Τ.Ε. να ανοίξει τα φτερά του, να μην έχει την τύχη της Ολυμπιακής, να μπει επιθετικά στις περιφερειακές αγορές στις οποίες ήδη είχε διεισδύσει μέχρι σήμερα. 
      Μετά από όλα αυτά νομίζω ότι η συζήτηση σ’ αυτή την Αίθουσα μέχρι το μεσονύκτιο θα αποδειχθεί κάτι περισσότερο από διαφωτιστική και αποκαλυπτική όχι για τους στόχους και τις προθέσεις της Κυβέρνησης. 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Τελειώνω, κύριε Πρόδρε.
      Η Κυβέρνηση αποδεικνύει και τεκμηριώνει με στοιχεία. Θα αποδειχθεί διαφωτιστική  και αποκαλυπτική για την πολιτική γύμνια των επιχειρημάτων και των κατηγοριών που εκτοξεύει το ΠΑ.ΣΟ.Κ.. Ούτε οι προανακριτικές επιτροπές, ούτε οι εξεταστικές επιτροπές φοβίζουν την Κυβέρνηση. Η Κυβέρνηση θα συνεχίσει το έργο της και την αποστολή της επ’ ωφελεία όλων των Ελλήνων και όλων των Ελληνίδων. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο για μια σύντομη παρέμβαση ο Υπουργός Οικονομίας και Οικονομικών.
      Ορίστε, κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, άκουσα με προσοχή τον Αρχηγό της Αξιωματικής Αντιπολίτευσης ο οποίος επανέλαβε πολύ πιο εμπεριστατωμένα βεβαίως, από τα στελέχη της Αξιωματικής Αντιπολίτευσης, τα βασικά επιχειρήματα. Υπάρχουν ένα δυο θέματα στα οποία θα πρέπει, νομίζω, να επαναλάβουμε τις απαντήσεις μας. 
      Το πρώτο το οποίο ετέθη είναι γιατί δεν έγινε διεθνής διαγωνισμός. Εδώ η Κυβέρνηση ακολούθησε μια διαδικασία αποκρατικοποίησης στην οποία εκπεφρασμένος από την αρχή ήταν ο στόχος να συναφθεί στρατηγική συμμαχία με έναν από τους μεγάλους ευρωπαϊκούς τηλεπικοινωνιακούς οργανισμούς. Αυτό ήταν κάτι που δεν μπορούσε να διασφαλιστεί μέσα από την προκήρυξη ενός διεθνούς διαγωνισμού. Διότι θα ήταν πάρα πολύ δύσκολο στο διεθνή διαγωνισμό να εξαιρέσεις οποιονδήποτε άλλον ενδιαφερόμενο είτε ευρωπαϊκό είτε μη ευρωπαϊκό τηλεπικοινωνιακό οργανισμό, ο οποίος ενδεχομένως θα ήθελε να επιδιώξει να αποκτήσει την πλειοψηφία του Ο.Τ.Ε.  και να προσέφερε και ένα ίσως μεγαλύτερο τίμημα. Διότι, όπως είπαμε, ο στόχος δεν ήταν εισπρακτικός. Ο στόχος ήταν να συναφθεί μια στρατηγική συμμαχία στα πλαίσια της Ευρωπαϊκής Ένωσης με έναν ευρωπαϊκό τηλεπικοινωνιακό οργανισμό. Γι’ αυτό και από την αρχή η οδηγία που δόθηκε στους συμβούλους ήταν να πλησιάσουν, να προσεγγίσουν  -και αυτό είναι μια διαδικασία ανοικτή- όλους τους μεγάλους ευρωπαϊκούς τηλεπικοινωνιακούς οργανισμούς και ενδεχομένως και κάποιους μικρότερους και να διερευνήσουν το κατ΄αρχάς ενδιαφέρον τους. 
      Την περίοδο εκείνη –όπως είπα και το πρωί- ενώ έδειξαν ένα κατ΄αρχάς ενδιαφέρον κάποιοι από αυτούς τους οργανισμούς –ανάμεσα στους οποίους ήταν και η «DEUTSCHE TELEKOM» και η «TELEFONIKA»- το ενεργότερο ενδιαφέρον το έδειξε η «AUSTRIA TELEKOM». 
      Κι αποφάσισε η Κυβέρνηση τότε ότι παρ’ ότι είναι μία πολύ σοβαρή και αξιόπιστη εταιρεία, δεν ήταν συναφούς μεγέθους με τον Ο.Τ.Ε. η κατάλληλη εταιρεία, ο στρατηγικός σύμμαχος -και σ’ αυτό είχαμε και τη σύμφωνη γνώμη της διοίκησης του Ο.Τ.Ε.- και γι’ αυτόν το λόγο δεν προχωρήσαμε. Η διαδικασία, ωστόσο, ήταν ανοικτή -ήταν ανοικτή και στη δεύτερη φάση- αφού μας προσέγγισε με την επιστολή της το Μάρτιο η «DEUTSCHE TELEKOM», όταν δώσαμε πάλι οδηγία στους συμβούλους μας να επανέλθουν σ’ όσους είχαν δείξει το κατ’ αρχάς ενδιαφέρον και να δουν εάν ήταν διατεθειμένοι με τους ίδιους όρους και με τις ίδιες προϋποθέσεις να επιδείξουν κι αυτοί ενδιαφέρον. Και στην περίπτωση αυτή, βεβαίως δεν θα προχωρούσαμε σε αποκλειστική διαπραγμάτευση με την «DEUTSCHE TELEKOM». Ωστόσο, κανένας άλλος δεν έδειξε ούτε φέτος το Μάρτιο, κανένα ενδιαφέρον να προχωρήσει και να κάνει μία αντίστοιχη πρόταση, δηλαδή να αγοράσει το 20% των μετοχών και να έρθει σε μία στρατηγική συμφωνία με το ελληνικό δημόσιο. Η «DEUTSCHE TELEKOM», όμως, ο τηλεπικοινωνιακός οργανισμός στην Ευρώπη, παρά τις αδυναμίες που έχει στη Γερμανία…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού Οικονομίας και Οικονομικών)
      Επιτρέψτε μου, κύριε Πρόεδρε, τη δευτερολογία μου χρησιμοποιώ.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε πρωτολογήσει, έχετε δευτερολογήσει, έχετε κάνει παρεμβάσεις. Ο Κανονισμός δίνει τη δυνατότητα τριών λεπτών, όταν ζητάτε παρέμβαση. Θα σας δώσω άλλα δύο λεπτά. Είμαι κι εγώ υποχρεωμένος να κινούμαι στα πλαίσια του Κανονισμού.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ, κύριε Πρόεδρε. 
      Η διαδικασία, λοιπόν, ήταν μία διαδικασία, η οποία είχε απόλυτη διαφάνεια, όπως είχε απόλυτη διαφάνεια και η αντιμετώπισή μας. Στη MIG από την αρχή καταστήσαμε σαφές –και το καταστήσαμε δημοσίως σαφές- ότι δεν τη θεωρούσαμε κατάλληλη ως στρατηγικό εταίρο για τον Ο.Τ.Ε..
      Περίμενα από τον Πρόεδρο του ΠΑ.ΣΟ.Κ. να μην κρυφτεί πίσω από τον κ. Καρχιμάκη. Μίλησε για ΠΑ.ΣΟ.Κ.- Παπανδρέου – Καρχιμάκη. Έκανε μία αποδοκιμασία. Δεν ξέρω αν ήταν αποδοκιμασία, πάλι στα θολά νερά ήταν. Θέλω να ξεκαθαρίσω το εξής. Η επίθεση στη σύζυγό μου είναι απαράδεκτη. Η σύζυγός μου είναι μία επιτυχημένη ελεύθερη επαγγελματίας, με πολυετή δραστηριότητα ανεξάρτητη, δική της. Ούτε έχει ποτέ αναλάβει δουλειά του δημοσίου, ούτε πρόκειται ποτέ να αναλάβει, όσο εγώ είμαι στην πολιτική, αλλά ούτε και είναι δυνατόν να γνωρίζει και πολύ περισσότερο να ελέγχει τις παγκόσμιες δραστηριότητες μιας ξένης εταιρείας, την οποία απλώς εκπροσωπεί στην Ελλάδα και βεβαίως ουδεμία απολύτως σχέση είχε ποτέ με τη «DEUTSCHE TELEKOM»ή με την περιουσία της. Ο περί του αντιθέτου ισχυρισμός, ο οποίος δεν αποδοκιμάστηκε από τον Πρόεδρο του ΠΑ.ΣΟ.Κ., αποτελεί άθλια και κατάπτυστη συκοφαντία και κάθε ενεχόμενος θα αντιμετωπίσει τις συνέπειες της δικαιοσύνης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ., κ. Χρίστος Βερελής, για μία σύντομη επίσης παρέμβαση.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, μου έκανε εντύπωση η επιχειρηματολογία του κυρίου Υπουργού. Μας εξήγησε για ποιο λόγο δεν μπορούσε να γίνει διαγωνισμός. Μα το ίδιο επιχείρημα μπορεί κάποιος να το περιφέρει σε οποιαδήποτε διαδικασία διαγωνισμού του δημοσίου. Μας είπε «ότι θα ερχόντουσαν κάποιοι οι οποίοι θα ενοχλούσαν τη διαγωνιστική διαδικασία, κάποιοι τους οποίους δεν θέλαμε για εταίρους». Δεν το καταλαβαίνω. Δεν μπορεί κανείς στην Αίθουσα αυτή να πειστεί απ’ αυτήν την επιχειρηματολογία. 
      Το δεύτερο. Μας είπε ότι ήταν ανοιχτή η διαδικασία. Πότε; Αφού ήδη είχε υπάρξει συμφωνία υπό αίρεση μεταξύ της «MIG» και της «DEUTSCHE TELEKOM». Να έλθουν οι υπόλοιποι, στους οποίους απευθύνθηκαν οι σύμβουλοι, να κάνουν τι; Να έλθουν να μπουν σε μία διαδικασία, όπου ήδη είχε ένα τεράστιο πρόκριμα η «DEUTSCHE TELEKOM», έχοντας ήδη εξασφαλίσει το 20%;  Θεωρώ, όπως σας είπα και πριν, ότι ήταν προσχηματική αυτή η διαδικασία και γι’ αυτό το λόγο θεωρώ ότι ισχύει απολύτως αυτό που υποστηρίξαμε, ότι δηλαδή επελέγη μία διαδικασία χωρίς διαγωνισμό, μία ιδιωτικοποίηση μέσω ιδιώτη. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, παρακαλώ το λόγο για μία παρέμβαση. 
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο και ο κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ:  Να προηγηθεί ο κύριος Υπουργός, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο νόμος περί αποκρατικοποιήσεων, κύριε Βερελή, ο οποίος είναι νόμος που ψηφίστηκε επί κυβερνήσεως ΠΑ.ΣΟ.Κ., επιτρέπει διαδικασίες αποκρατικοποίησης με ή χωρίς διαγωνισμό. Και σωστά το επιτρέπει. Άλλωστε πολλές από τις διαδικασίες αποκρατικοποίησης που έκανε το ίδιο το ΠΑ.ΣΟ.Κ., έγιναν χωρίς διαγωνισμό. Να θυμίσω τη στρατηγική συμμαχία της «CREDIΤ ΑGRICOL» με την Εμπορική Τράπεζα; Έγινε χωρίς διαγωνισμό. Να θυμίσω ότι η εκχώρηση των ναυπηγείων Σκαραμαγκά έγινε χωρίς διαγωνισμό και πολλές άλλες περιπτώσεις. Η «SPEEDWING», στην οποία αναφέρθηκε ο κ. Παναγιωτόπουλος, έγινε χωρίς διαγωνισμό. Αυτή, λοιπόν, είναι η πραγματικότητα. Ο διαγωνισμός, βεβαίως, χρειάζεται, χρειάζονται διαφανείς διαδικασίες, χρειάζονται ξεκάθαρες διαδικασίες στα πλαίσια του νόμου. Κι αυτό έγινε και σ’ αυτήν την περίπτωση, όπως πάντοτε, από την Κυβέρνηση της Νέας Δημοκρατίας. 
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο επί του Κανονισμού ο κ. Βενιζέλος.
      Κύριε Βενιζέλο, θέλετε να μιλήσετε τώρα αμέσως ή να προηγηθεί ο κ. Ροντούλης;
      ΕΥΑΓΓΕΛΟΣ ΒΕΝΙΖΕΛΟΣ: Μου δίνει τη σειρά του ο κ. Ροντούλης.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θέλω να θέσω στο Σώμα το ζήτημα της παράβασης της δέσμης των διατάξεων του Κανονισμού που διέπουν το νομοθετικό έργο και εμμέσως  τα άρθρα 73 και 42 του Συντάγματος, γιατί εισάγεται προς συζήτηση αυτό το νομοσχέδιο, που κυρώνει τις δύο συμβάσεις και προβλέπεται στις συμβάσεις αυτές στο άρθρο 18 της δεύτερη σύμβασης που κυρώνεται με το δεύτερο άρθρο, πως τίθενται σε ισχύ αυτές οι συμβάσεις, οι οποίες είναι συμβάσεις ιδιωτικού δικαίου, αμέσως μετά την κύρωση από τη Βουλή, χωρίς να αναμένεται η έκδοση και δημοσίευση του νόμου. Όμως, κατά το Σύνταγμα με τη νομοθετική διαδικασία εισάγονται στο Σώμα νόμοι. Νόμος δεν υπάρχει με μόνη την ψήφιση από τη Βουλή, απαιτείται οπωσδήποτε και η έκδοση και η δημοσίευση από τον Πρόεδρο της Δημοκρατίας και η Κυβέρνηση προσβάλλει το Κοινοβούλιο, αναγκάζοντας την πλειοψηφία να ψηφίσει καλύπτοντας πολιτικά και δήθεν νομικά τις τεράστιες ευθύνες του Πρωθυπουργού και των αρμοδίων Υπουργών, αλλά εδώ προσβάλλει βάναυσα και τον Πρόεδρο της Δημοκρατίας. Επιπλέον, δε, το νομοσχέδιο αυτό, εισάγεται μ’ ένα προοίμιο και με μία αιτιολογική έκθεση που επικαλείται διαρκώς το νόμο περί αποκρατικοποιήσεων, τη δήθεν διαδικασία αποκρατικοποίησης, ενώ η ισχύουσα αυτή νομοθεσία, δηλαδή ο ν. 3049/2002, όπως ισχύει, προβλέπει στο άρθρο 2 τι είναι αποκρατικοποίηση. Για να έχουμε μορφές αποκρατικοποίησης, πρέπει να έχουμε αποκρατικοποίηση. Και λέει ο νόμος αυτός: «Αποκρατικοποίηση είναι η εφάπαξ ή η σταδιακή έξοδος επιχειρήσεων του δημοσίου από τον έλεγχό του». Όμως, τη στιγμή που πούλησε τις μετοχές το ελληνικό δημόσιο και συνήψε τη συμφωνία μετόχων, δεν υπήρχε έλεγχος του δημοσίου επί του Ο.Τ.Ε., γιατί είχε απεμπολήσει η Κυβέρνηση προ πολλού τον έλεγχο, γιατί πήρε στα χέρια της το 48,5% του μετοχικού κεφαλαίου και χύμα διέθεσε στο Χρηματιστήριο το 10 + 10 = 20%, χωρίς υπερτίμημα, χωρίς εγγυήσεις, χωρίς καμμία διαδικασία ελέγχου, χωρίς στρατηγικό σχέδιο. Άνοιξε την πόρτα στη «MIG» και στον κ. Βγενόπουλο, άνοιξε την πόρτα στη σχέση της MIG με την «DEUTSCHE TELEKOM» και στην τριγωνική σχέση «MIG» – «DEUTSCHE TELEKOM»– δημοσίου, όπου το δημόσιο μπαίνει από την πίσω πόρτα ως απλός μέτοχος με τη συμφωνία μετόχων, αλλά βγαίνει από τη μπροστά πόρτα η «MIG», με τα οφέλη από το υπερτίμημα που εισέπραξε στις πλάτες του ελληνικού δημοσίου και του ελληνικού λαού και των συμφερόντων της εθνικής οικονομίας. Άρα υπάρχει βάναυση προσβολή του Κανονισμού της Βουλής και όλου του πλαισίου της νομοθετικής διαδικασίας και ψεύδεται ασύστολα, προσβάλλοντας το Σώμα και την κοινή λογική ο κύριος Υπουργός Οικονομίας και Οικονομικών, επικαλούμενος διαρκώς τη νομοθεσία περί αποκρατικοποιήσεων, για να ξεφύγει από την κοινοτική νομοθεσία, η οποία προβλέπει με την οδηγία 25/2004, μεταγενέστερη του νόμου περί αποκρατικοποιήσεων, την υποχρεωτική δημόσια προσφορά για να προστατεύεται ο μικρομέτοχος, για να προστατεύεται δηλαδή ο ελληνικός λαός τελικά, ο οποίος προσπαθεί να μετάσχει στην αναπτυξιακή πορεία της εθνικής οικονομίας. Άρα υπάρχει πρόβλημα προσβολής του Κοινοβουλίου, προσβολής του Προέδρου της Δημοκρατίας, κατά συρροή ανακριβειών του Υπουργού Οικονομίας και Οικονομικών και βέβαια πρόβλημα παραβίασης του νόμου περί αποκρατικοποιήσεων και την κοινοτικής οδηγίας, για τις δημόσιες προτάσεις που είναι υποχρεωτικές.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, παρακαλώ το λόγο για μία σύντομη παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Ζητάτε το λόγο και οι δύο Υπουργοί;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ναι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Αλογοσκούφης έχει το λόγο για δύο λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο κ. Παυλόπουλος θα κάνει κανονικά την τοποθέτησή του, αλλά εγώ θα ήθελα να πω δύο πράγματα. 
      Ο ορισμός της αποκρατικοποίησης νομίζω ότι δεν είναι αυτός που είπε ο κ. Βενιζέλος. Προσπαθεί τώρα να δικαιολογήσει τα αδικαιολόγητα για μία ακόμη φορά. 
      ΕΥΑΓΓΕΛΟΣ ΒΕΝΙΖΕΛΟΣ: Διαβάζω το άρθρο 2 του νόμου.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ορισμός είναι η κατοχή της πλειοψηφίας των μετοχών, είναι το δικαίωμα διορισμού της πλειοψηφίας των μελών. 
      ΕΥΑΓΓΕΛΟΣ ΒΕΝΙΖΕΛΟΣ: Διαβάστε το προηγούμενο, περίπτωση α΄.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και το δημόσιο μέχρι και σήμερα έχει το δικαίωμα διορισμού της πλειοψηφίας των μελών του διοικητικού συμβουλίου.
      ΕΥΑΓΓΕΛΟΣ ΒΕΝΙΖΕΛΟΣ: Από αδράνεια της μειοψηφίας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Άλλωστε, όπως έχω πει, η πλειοψηφία είχε χαθεί ήδη από το 2002, όταν η κυβέρνηση του ΠΑ.ΣΟ.Κ., είχε πουλήσει το 66% των μετοχών του Ο.Τ.Ε..
      Για τις μορφές αποκρατικοποίησης, θα ήθελα να πω ότι σαφώς είναι αυτά τα οποία είπα το πρωί.
      Το δεύτερο που ήθελα να πω για το νόμο, είναι το εξής: Ο νόμος προβλέπει σαφώς στο ακροτελεύτιο άρθρο του ότι η ισχύς του ξεκινά από τη δημοσίευση στην Εφημερίδα της Κυβερνήσεως. 
      ΕΥΑΓΓΕΛΟΣ ΒΕΝΙΖΕΛΟΣ: Του νόμου. Αλλά για τη σύμβαση αρχίζει από την ψήφιση.
      Κύριε Πρόεδρε, με συγχωρείτε, υπάρχει μείζον θέμα. Παρακαλώ εσάς ως Προεδρεύοντα να διαβάσετε το άρθρο 18…
      ΠΡΟΕΔΡΕΥΩΝ (Φίλιππος Πετσάλνικος): Κύριε Βενιζέλο, σας παρακαλώ! Δεν έχετε το λόγο αυτήν τη στιγμή. Έχει ζητήσει το λόγο ο Υπουργός Εσωτερικών για μία σύντομη παρέμβαση. Έτσι δεν είναι, κύριε Υπουργέ;
      ΕΥΑΓΓΕΛΟΣ ΒΕΝΙΖΕΛΟΣ: Κατ’ αρχάς, είναι σωστό να επικαλείται νομικές υπηρεσίες ο Υπουργός Οικονομίας και Οικονομικών; Είναι σωστό;
      ΠΡΟΕΔΡΕΥΩΝ (Φίλιππος Πετσάλνικος): Κύριε Βενιζέλο, σας παρακαλώ. Έχει ζητήσει το λόγο ο Υπουργός. Ο Κανονισμός προβλέπει ότι, όταν ζητήσει το λόγο από τον Υπουργό, θα πρέπει να δώσω το λόγο για μία σύντομη παρέμβαση. 
      Το λόγο έχει ο Υπουργός Εσωτερικών, ο κ. Παυλόπουλος, για μία σύντομη παρέμβαση.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, θέλω να διευκρινίσω πως ύστερα από τον κ. Ροντούλη, που ζήτησε το λόγο, θα κάνω τη δική μου παρέμβαση. Τώρα πήρα το λόγο, μιας και ο συνάδελφος κ. Βενιζέλος έθεσε θέμα επί του Κανονισμού.
    Κυρίες και κύριοι συνάδελφοι, εάν υπάρχει ένα θέμα επί του Κανονισμού, είναι ότι ο κ. Βενιζέλος εφευρίσκει κάθε είδους επιχείρημα, το οποίο δεν έχει καμμία σχέση με τον Κανονισμό, για να θέσει ζητήματα Κανονισμού!
    Εδώ, πράγματι, υπάρχει ένα ζήτημα. Επειδή όμως είναι επιεικής πάντοτε η διάθεση του εκάστοτε Προεδρείου –ήταν και του κ. Κακλαμάνη, είναι και τώρα- ας κάνει ο κ. Βενιζέλος νομικές ασκήσεις. Αλλά εδώ νομοθετούμε.
    Όπως ακούσατε, δεν υπάρχει το παραμικρό πρόβλημα, σχετικά με τον Κανονισμό. Η Βουλή καλείται να ψηφίσει ένα νόμο που κυρώνει μία σύμβαση. Η σύμβαση αυτή παίρνει το περιεχόμενο, το οποίο όλοι ξέρουμε στα νομικά. Και γνωρίζουμε επίσης πότε παίρνει το συγκεκριμένο περιεχόμενο, πράγμα που ορίζεται από την ακροτελεύτια διάταξη. Είναι πρωτοφανές να μη μπορεί κάποιος να διακρίνει πότε αρχίζει η σύμβαση και πότε έρχεται ο νόμος και περιβάλλει με τη μορφή του νόμου, όσο την περιβάλλει -γιατί όλοι γνωρίζουμε πολύ καλά νομικά τι συμβαίνει σ’ αυτές τις περιπτώσεις- και πότε ξεκινά, η ισχύς του νόμου και πότε ξεκινά η ισχύς της σύμβασης. 
    ΑΠΟΣΤΟΛΟΣ ΚΑΚΛΑΜΑΝΗΣ: Αν δεν δημοσιευτεί ο νόμος, τι θα γίνει; 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όμως, φαίνεται ότι όχι μόνο αυτή η διάκριση είναι σε κάποιους άγνωστη, αλλά επιπλέον ανάγεται σε ζήτημα του Κανονισμού της Βουλής!
    ΑΠΟΣΤΟΛΟΣ ΚΑΚΛΑΜΑΝΗΣ: Αν δεν δημοσιευτεί ο νόμος, τι θα γίνει; 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ο νόμος δημοσιεύτηκε στην Εφημερίδα της Κυβερνήσεως. 
    ΑΠΟΣΤΟΛΟΣ ΚΑΚΛΑΜΑΝΗΣ: Αν δεν δημοσιευτεί ο νόμος, τι θα γίνει; 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Πρώτα-πρώτα, θα παρακαλέσω το ΠΑ.ΣΟ.Κ. να θυμηθεί τον παλιό κακό εαυτό του και να κάνει τώρα διαφορετικά από εκείνα που έκανε. Δεν είναι δυνατόν να ακούμε με θρησκευτική ευλάβεια τους πάντες και επειδή δεν αντέχουν σε επιχειρήματα, να μην αφήνουν κανέναν να μιλήσει. Μάθετε, επιτέλους, την κοινοβουλευτική διαδικασία! Σας ακούσαμε. Καθένας καταλαβαίνει, και μπορεί να κρίνει, τι είναι ζήτημα Κανονισμού και τι δεν είναι.
    Όμως, είναι και κάτι άλλο. Μη μπλέκετε τον Πρόεδρο της Δημοκρατίας στα δικά σας παιχνίδια. Μιλήσατε για βάναυση προσβολή του Προέδρου. Όπως γνωρίζετε κάλλιον εμού όλοι σας και ιδίως οι παλαιότεροι, ο Πρόεδρος της Δημοκρατίας έχει συγκεκριμένες αρμοδιότητες και ξέρει να κάνει τη δουλειά του. Δεν έχει ανάγκη ούτε από αυτόκλητους υποστηρικτές ούτε από συνηγόρους. Και δεν είναι θέμα του Κανονισμού της Βουλής αυτό. Αφήστε, λοιπόν, να εξελιχθεί η νομοθετική διαδικασία και τις αμηχανίες, επειδή στερείστε άλλων επιχειρημάτων, μην τις πετάτε στον Κανονισμό της Βουλής. Θέμα Κανονισμού δεν τίθεται.
    Απήντησαν ο κ. Αλογοσκούφης και ο κ. Παναγιωτόπουλος, αλλά για κάτι υπόλοιπες απαντήσεις προς τον Αρχηγό της Αξιωματικής Αντιπολίτευσης, μετά από τον κ. Ροντούλη, ζητώ το λόγο για δέκα λεπτά, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Πάντως δεν απαντήσατε. Μεταξύ ψήφισης και δημοσίευσης, αυτό το κενό τι σημαίνει.
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κονοβουλετικός Εκπρόσωπος του Λαϊκού Ορθόδοξου Συναγερμού, ο κ. Ροντούλης.
    ΑΣΤΕΡΙΟΣ ΡΟΝΤΟΥΛΗΣ: Έχω το λόγο, κύριε Πρόεδρε;
    ΠΡΟΕΔΡΕΥΩΝ (Φίλιππος Πετσάλνικος): Έχετε το λόγο για μία σύντομη παρέμβαση.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
    Θα διαβάσω μόνο ένα απόσπασμα από το μέρος ΣΤ'. Λέει, λοιπόν: «Προς άρση τυχόν αμφιβολίας η παρούσα προϋπόθεση, θα πληρούται την ημέρα της κύρωσης και όχι την ημέρα δημοσίευσης του σχετικού κυρωτικού νόμου στην Εφημερίδα της Κυβερνήσεως.». Αυτό λέει. Άρα, λοιπόν, ας αφήσουμε τους άκρατους νομικισμούς και να δούμε την ουσία των γραφομένων, που χρήζει απάντησης.
    Παρακολούθησα με μεγάλο ενδιαφέρον την ομιλία του κ. Παναγιωτόπουλου. Περιεστράφη γύρω από τα εξής σημεία: 
    Σημείο πρώτο. Ανέσυρε το φιλελεύθερο παρελθόν του ΠΑ.ΣΟ.Κ. Είπε, δηλαδή, ότι «εμείς ως Νέα Δημοκρατία δεν κάναμε τίποτε άλλο, ακολουθούμε την πεπατημένη ή, για να το πω διαφορετικά, το ΠΑ.ΣΟ.Κ. σε κάποια στιγμή της διαδρομής του, ήταν ένα φιλελεύθερο κόμμα, εμείς, η Νέα Δημοκρατία, είμαστε το γνησίως φιλελεύθερο κόμμα, άρα, λοιπόν, γιατί ωρύεται το ΠΑ.ΣΟ.Κ.;». 
    Αγαπητοί συνάδελφοι, εμάς δεν μας ενδιαφέρει ούτε η εφηβεία ούτε το παρελθόν ούτε το μέλλον του ΠΑ.ΣΟ.Κ. ούτε της Νέας Δημοκρατίας. Αυτό που μας ενδιαφέρει είναι ένα απλό ερώτημα. Μετά από όλα τα deals που έκανε η κυβέρνηση του ΠΑ.ΣΟ.Κ. ή τώρα κάνει η Κυβέρνηση της Νέας Δημοκρατίας, η καθημερινότητα του πολίτη, το βιοτικό του επίπεδο χειροτερεύει ή βελτιώνεται; Αυτό είναι το ερώτημα του πολίτη ή, τέλος πάντων, όποιων πολιτών παρακολουθούν τη συνεδρίαση της Βουλής. 
    Βεβαίως εάν ρωτήσετε έξω τι συμβαίνει, θα σας πουν ότι η ζωή του όχι μόνο δεν έχει βελτιωθεί, αλλά έχει γίνει πολλαπλώς χειρότερη.
    (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
    Δεύτερο σημείο. Μας είπε μία διδακτική ιστορία ο κ. Παναγιωτόπουλος. 
    Κύριε Παναγιωτόπουλε, θα σας πω και εγώ μία επίσης διδακτική ιστορία. Το καλοκαίρι του 2006, η «PEPSI COLA» πήγε να αγοράσει την επιχείρηση «DANONE» της Γαλλίας. Είναι μία επιχείρηση που δραστηριοποιείται στο γιαούρτι και στο μπισκότο. Σηκώθηκε τότε σύμπας ο πολιτικός κόσμος της Γαλλίας, για να μπλοκάρει την εξαγορά της «DANONE» από την «PEPSI COLA» με βάση τις αρχές του οικονομικού πατριωτισμού, που νομίζω ότι εσείς προσωπικά κατανοείτε. Και το ερώτημα είναι σαφέστατο: Τα γιαουρτάκια και τα μπισκότα της «DANONE» ήταν στρατηγικής σημασίας και δεν είναι στρατηγικής σημασίας οι τηλεπικοινωνίες του Ο.Τ.Ε., που ελέγχουν όχι μόνο τις επικοινωνίες της εθνικής ασφάλειας της χώρας, του Ελληνικού Στρατού, αλλά ελέγχουν επικοινωνίες που έχουν σχέση με την Κυβέρνηση, με τον ίδιο τον Πρωθυπουργό, με το τραπεζικό σύστημα της χώρας; Αυτή είναι η διδακτική ιστορία που πρέπει να έχουμε υπ’ όψιν μας.
    Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υπουργός Εσωτερικών κ. Παυλόπουλος.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, θα χρειαστώ δέκα λεπτά για μία σύντομη παρέμβαση.
    ΠΡΟΕΔΡΕΥΩΝ (Αναστάσιος Νεράντζης): Έχετε το λόγο, κύριε Υπουργέ, για δέκα λεπτά.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν θα έπαιρνα το λόγο, κύριε Πρόεδρε, γιατί, όπως τόνισα προηγουμένως, τα όσα είπαν ο κ. Αλογοσκούφης και ο κ. Παναγιωτόπουλος, απέδειξαν τι ακριβώς συμβαίνει και γιατί αυτή η συζήτηση, την οποία προκάλεσε το ΠΑ.ΣΟ.Κ. με τον τρόπο που την επέβαλε, δεν έχει κανένα νόημα, εκτός από το να αναδεικνύει την αμηχανία του ΠΑ.ΣΟ.Κ..
    Όμως, ο Αρχηγός της Αξιωματικής Αντιπολίτευσης επεσήμανε κάποια πράγματα, τα οποία δεν νομίζω ότι μπορούν να μείνουν αναπάντητα. 
    Πρώτα-πρώτα, τα Πρακτικά είναι εδώ και ξεκινώ από αυτό το οποίο δεν έχει καμμία σχέση με το σχέδιο νόμου που συζητάμε. Μιλώντας για τις επιπτώσεις που έχει η σύμβαση αυτή στις δραστηριότητες του Ο.Τ.Ε. στα Σκόπια, γύρισε και είπε κάτι το οποίο δεν ξέρω εάν το συνειδητοποίησε την ώρα που το είπε, εάν το εννοούσε. Ήταν, λέει, το βέτο της Ελλάδας, το βέτο που ο Πρωθυπουργός εξέφρασε «επικοινωνιακό». Δηλαδή το βέτο το οποίο οι κυβερνήσεις του ΠΑ.ΣΟ.Κ. δεν είχαν τολμήσει ποτέ, γιατί δεν είχαν και τα ανάλογα στηρίγματα για να το προβάλλουν, το βέτο που ζητήσαμε όλοι και στηρίξαμε τον Πρωθυπουργό για να πάει εκεί, το βέτο που αναγνώρισε όλος ο ελληνικός λαός, κατά τη γνώμη του κ. Παπανδρέου, ήταν «επικοινωνιακό», κάνοντας ερμηνεία της σύμβασης που κυρώνεται σήμερα!
    Έχω δει πολλά πράγματα να θυσιάζονται στο βωμό της μικροπολιτικής, αλλά τέτοιου είδους ενέργεια η οποία αφορά μείζονος σημασίας εθνικά θέματα, μια στάση για την οποία όλος ο λαός ήταν υπερήφανος, μια στάση που στήριξε και η Αντιπολίτευση και που οφείλεται εν μέρει και στην Αντιπολίτευση για να  μπορέσουμε να φθάσουμε εκεί -και το αναγνωρίσαμε όλοι- δεν μπορούμε να την ευτελίζουμε με τον τρόπο αυτό, επειδή δεν έχουμε άλλα επιχειρήματα. Ας σκεφθεί ο κ. Παπανδρέου τι είπε και τουλάχιστον, εάν διορθώνει τα Πρακτικά, αυτήν τη φράση ας τη βγάλει. Δεν τον τιμά και δεν του προσθέτει τίποτα, ιδίως δεν προσθέτει τίποτα στη συζήτηση που γίνεται εδώ.
      Είπε ο κ. Παπανδρέου ότι η Κυβέρνηση Καραμανλή παράγει σκάνδαλα και παρακμή. Φαίνεται ότι ο κ. Παπανδρέου  και το ΠΑ.ΣΟ.Κ γενικότερα το οποίο εκπροσωπεί ως Αρχηγός του, εξακολουθεί να κρίνει εξ ιδίων τα αλλότρια. Γιατί το ποιος παρήγαγε σκάνδαλα και παρακμή, ποιος έφυγε και καταδικάστηκε στη συνείδηση του ελληνικού λαού το 2004 υπό την οσμή των σκανδάλων και της παρακμής, το ξέρουμε όλοι. Και ξέρουμε όλοι για ποιο λόγο δεν νοσταλγεί – ο λαός θα κρίνει στο τέλος, αλλά πάντως  δε φαίνεται να νοσταλγεί- τις μέρες εκείνες. Γιατί εάν ήταν έτσι που τα λέει ο  κ. Παπανδρέου, θα νοσταλγούσε τις μέρες του ΠΑ.ΣΟ.Κ.. Όχι, μόνο δε νοσταλγεί τις μέρες του ΠΑ.ΣΟ.Κ ο ελληνικός λαός, γιατί γνωρίζει τι σήμαινε την εποχή εκείνη σκάνδαλο και παρακμή, αλλά εάν κοιτούσε το ΠΑ.ΣΟ.Κ λίγο βαθύτερα –δεν μου αρέσει να ανακατεύομαι στα εσωτερικά κανενός, παρατήρηση πολιτική κάνω- θα έβλεπε ότι πολλά από τα δεινά που περνάει σήμερα, οφείλονται σε μνήμες παλαιότερων ημερών. 
      Το δεύτερο ζήτημα το οποίο ήθελα να πω, είναι ότι το  πόση είναι η αμηχανία του Αρχηγού της Αξιωματικής Αντιπολίτευσης φαίνεται από το γεγονός πως δεν  υπάρχει θέμα, το οποίο θέλει να αναγάγει σε μείζον, που να μην το βαφτίζει σκάνδαλο. Θυμίζει ο κ. Παπανδρέου τους φραγκισκανούς μοναχούς οι οποίοι, όπως είναι γνωστό, βάφτιζαν το κρέας ψάρι τη Μεγάλη Σαρακοστή, για να μπορούν να τρώνε και να μην αμαρτάνουν. Στερούμενος θέσεων και στερούμενο θέσεων το ΠΑ.ΣΟ.Κ., κάθε θέμα που παράγει στη φαντασία του το βαφτίζει σκάνδαλο. Με απλές λέξεις, τη νοσηρή πολιτική φαντασίωσή του τη χρησιμοποιεί για να κάνει πολιτική. Η νοσηρή πολιτική φαντασίωση υποκατάστατο της πολιτικής του ΠΑ.ΣΟ.Κ..
      ΜΑΡΚΟΣ ΜΠΟΛΑΡΗΣ: Επί της ουσίας θα μας πείτε τίποτα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Γι’ αυτόν το λόγο τούτη την ώρα, το ΠΑ.ΣΟ.Κ δεν μπορεί να είναι αξιόπιστο.  Το τι δεν είπε και τι δεν βάφτισε σκάνδαλο. Και όχι μόνο το βάφτισε σκάνδαλο αλλά εάν η  δικαστική έρευνα δεν πήγαινε εκεί που είχε προαναγγείλει και το ΠΑ.ΣΟ.Κ και τα φερέφωνά του, τότε από εκεί και πέρα θα έφταιγε και η Δικαιοσύνη. Είναι τέτοια η αμηχανία και η έλλειψη πολιτικής, στο ΠΑ.ΣΟ.Κ. που μόνο και  μόνο η αναγωγή κάθε θέματος σε σκάνδαλο φτάνει, για να δείξει σε ποια κατάσταση βρίσκεται από πλευράς παραγωγής πολιτικής. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κάντε μια εξεταστική να τελειώνουμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Θέμα Ο.Τ.Ε.. Εξηγήθηκαν πολλά πράγματα. Εγώ θα προσθέσω μόνο τούτο, απλώς για να ενισχύσω αυτό το οποίο ελέχθη. Ποιος είναι εκείνος που άνοιξε το δρόμο ώστε η πλειοψηφία του Ο.Τ.Ε.να μην ανήκει στο ελληνικό δημόσιο; Είναι δυνατόν να έχεις ανοίξει το δρόμο, επί των ημερών σου να έχει φύγει και από  εκεί και πέρα να επικαλείσαι πώς φθάσαμε σ’  αυτό το σημείο; 
      Αλλά δεν είναι μόνον αυτό. Όταν στο πρόγραμμά μας διαμορφώσαμε τη θέση ότι αναζητούμε και ότι θα οργανώσουμε τη στρατηγική συμμαχία για τη διοίκηση και την πρόοδο του Ο.Τ.Ε., όλοι θυμούνται ότι το ΠΑ.ΣΟ.Κ όπως τονίστηκε εδώ, ματαίως αναζητούσε στρατηγικό σύμμαχο, στρατηγικό εταίρο για τον Ο.Τ.Ε.. Και ματαίως τον αναζητούσε, γιατί η πολιτική του ήταν παντελώς αναξιόπιστη., για να βρει μία τέτοια πραγματικά στρατηγική συμμαχία σαν και αυτή την οποία σήμερα βρήκε η Κυβέρνηση Καραμανλή και ο Υπουργός Οικονομίας και Οικονομικών. Και αντί να ομολογήσει ότι αυτό που δεν μπόρεσε να κάνει εκείνο γίνεται σήμερα, βαφτίζει σκάνδαλο αυτό το οποίο γίνεται. Γιατί δεν ακούστηκε ποτέ κανένα ναι, από την πλευρά του ΠΑ.ΣΟ.Κ σε καμμία μεταρρύθμιση, σε καμμία θετική προσπάθεια αυτής της Κυβέρνησης. 
      Το ότι είναι δε στρατηγική συμμαχία, ότι δεν έχει καμμία σχέση με παραχώρηση του μάνατζμεντ ή με  «ξεπούλημα» όπως λέγεται, φαίνεται. Έχετε ακούσει ποτέ ξεπούλημα ή έχετε ακούσει ποτέ παραχώρηση μάνατζμεντ, με την δυνατότητα να κρατήσεις τόσα βέτο και, το κυριότερο από όλα, να έχεις τον απόλυτο έλεγχο σ’ ό,τι αφορά τα δύο  καίρια κύρια θέματα τα  οποία αφορούν τον Ο.Τ.Ε , δηλαδή το δίκτυο από τη μία μεριά και από την άλλη τη δυνατότητα της Εθνικής Επιτροπής Ταχυδρομείων και Τηλεπικοινωνιών, να ελέγχει τα τιμολόγια; Έχετε δει πολλές τέτοιες μορφές «ξεπουλήματος», τέτοιες μορφές παραχώρησης μάνατζμεντ; 
      Σας είπα όμως ότι το ΠΑ.ΣΟ.Κ., κρίνει εξ ιδίων τα αλλότρια. Ποιο παράδειγμα μας παρέχει; Μας παρέχει το παράδειγμα της μάταιης αναζήτησης στρατηγικών εταίρων και για άλλες εταιρείες στο παρελθόν. Το είπε ο Πάνος Παναγιωτόπουλος και το επαναλαμβάνω και εγώ. Ναι ή όχι, το μόνο δείγμα γραφής που έχει να μας δώσει το ΠΑ.ΣΟ.Κ για το πώς εννοεί την αποκρατικοποίηση, πώς εννοεί τη στρατηγική συμμαχία, ήταν η ιστορία της Ολυμπιακής Αεροπορίας; Σε αυτήν την Αίθουσα έγινε η συζήτηση την εποχή εκείνη. Το κατάντημα, πραγματικά, το ξέρουμε όλοι. Το αδιέξοδο που οδηγήθηκε από εκείνη την πολιτική, το ξέρουμε όλοι. Το ΠΑ.ΣΟ.Κ της Speedwing  και της εποχής εκείνης, θέλει να δώσει μαθήματα στη Νέα Δημοκρατία, στην Κυβέρνηση Καραμανλή, στο Γιώργο Αλογοσκούφη για στρατηγική συμμαχία την οποία κάνει αυτήν τη στιγμή ο Ο.Τ.Ε.με καλυμμένα όλα τα συμφέροντα του ελληνικού δημοσίου με έναν κολοσσό όπως η «DEUTSCHE TELEKOM».Εγώ δεν έχω να πω τίποτα άλλο. Τη σύγκριση των δύο καθένας μπορεί να την κάνει, για να καταλάβει την αναξιοπιστία των λόγων και την αναξιοπιστία της κριτικής. 
      Τέλος, ακούστηκαν διάφορα εδώ. Είπε ο κ. Παπανδρέου για εξεταστικές και για προανακριτικές. Δεν ξέρω εάν, πραγματικά, έχει καταλάβει τη διαφορά μέσα του και τι σημαίνει το ένα ή το άλλο. 
      Πρώτα πρώτα εξεταστική επιτροπή  για το θέμα της «SIEMENS». Τη ζητάει τώρα το ΠΑ.ΣΟ.Κ., όταν η δικαστική έρευνα έχει φθάσει εκεί που δεν έφθασε ποτέ στο παρελθόν και αποκαλύπτει αυτά που αποκαλύπτει; ‘Όποιος ζητάει εξεταστική επιτροπή τώρα, ή δεν ξέρει πως λειτουργεί θεσμικά το κοινοβουλευτικό μας πολίτευμα ή κάτι φοβάται. Η εξεταστική δεν θα μπορούσε να προσθέσει τίποτα στη δικαστική έρευνα. Η δικαστική έρευνα πάει πάρα πολύ καλά και το βλέπετε. Όλα θα βγουν στο φως όποια και αν είναι. Αν, λοιπόν, κάτι περισσεύσει, βεβαίως και μπορεί να υπάρξει θέμα εξεταστικής επιτροπής. Όποιος τώρα το επικαλείται τη στιγμή που βγαίνουν δικαστικά όλα στο φως, τι επιδιώκει; 
      Σε ό,τι αφορά την προανακριτική είπε ο κ. Παπανδρέου, ότι αν κατάλαβε καλά, ο κ. Καραμανλής, συμφωνεί για τη σύσταση προανακριτικής! Δεν ξέρω εάν έχει καταλάβει, τι σημαίνει να αποδέχεσαι τη σύσταση προανακριτικής. Φαίνεται ότι δεν είναι καθαρή η διαφορά γι’ αυτόν ανάμεσα στην εξεταστική και στην προανακριτική. Άλλο του είπαμε και νομίζω ότι είναι αυτονόητο στο κοινοβουλευτικό μας πολίτευμα. Εάν θεωρεί ότι υπάρχει θέμα προανακριτικής, ιδού η Ρόδος, ιδού και το πήδημα! Σας διαβεβαιώ όμως ότι δεν πρόκειται ποτέ να αποδεχθούμε κάτι, το οποίο είναι μόνο στη φαντασία του. 
      Και μία τελευταία παραίνεση. Δεν έχω δικαίωμα να απευθύνομαι στην Αξιωματική Αντιπολίτευση και να της δίνω συμβουλές. Συμβουλές δεν μπορεί να δίνει κάποιος στην πολιτική και πολιτική με συμβουλές δεν γίνεται άλλωστε. Πρέπει όπως να πω κάτι σαν Βουλευτής και όχι σαν Υπουργός. Μετά από τη σημερινή συζήτηση, μετά από τη χθεσινή συζήτηση πάλι για το θέμα του δημοψηφίσματος, υπάρχουν πάρα πολλά σοβαρά πράγματα στα οποία μπορούμε να συμφωνήσουμε ή να διαφωνήσουμε. Μην ψάχνουμε να λύσουμε τις αμηχανίες και την έλλειψη θέσεων, είτε μέσα από ευφυολογήματα στην καλύτερη περίπτωση είτε μέσα από φαντασιώσεις, όπως τόνισα στην αρχή. Με απλές λέξεις θα έλεγα στην Αξιωματική Αντιπολίτευση: Ας ξαναγυρίσει στην  πολιτική. Ας αφήσει την παραπολιτική και την μικροπολιτική. Γιατί γυρνώντας στην  πολιτική και τον τόπο θα ωφελήσει και το εσωτερικό της πρόβλημα θα έλυνε πολύ ευκολότερα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Κακλαμάνης. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, όλοι έχουμε ακούσει –και είναι γνωστό- ότι μπορεί να ξεγελάει κάποιος κάποιον σ’ όλη του τη ζωή και όλους για ορισμένο χρόνο, κύριε Υπουργέ. Εάν νομίζετε ότι εφαρμόζοντας τη συνταγή του επιτίμου Προέδρου σας κ. Μητσοτάκη από το 1985, τη συνταγή που εφαρμόστηκε από την παράταξη της οποίας είστε συνέχεια εναντίον του Ελευθερίου Βενιζέλου το 1932, εάν νομίζετε ότι με την ίδια συνταγή θα παραπλανάτε μονίμως τον ελληνικό λαό, κάνετε λάθος. Και το διαπιστώσετε πολύ σύντομα. 
      Κύριε Υπουργέ, αναφερθήκατε πιο πριν στην εποχή των σκανδάλων και της παρακμής. Οφείλετε ακόμα –γιατί είστε η  Πλειοψηφία αυτού του Σώματος- ό,τι επικαλεσθήκατε  καταθέτοντας δέκα , δώδεκα, δεκαέξι προτάσεις για εξεταστικές επιτροπές, τις οποίες είτε όλα τα κόμματα πλην της Νέας Δημοκρατίας, είτε μόνο η πλειοψηφία του ΠΑ.ΣΟ.Κ. δεν είχε δεχθεί, εάν πιστεύατε και πιστεύετε ακόμα όσα καταγγέλλατε τότε, οφείλετε, γιατί προκληθήκατε και ως Κυβέρνηση και προσωπικά ο Πρωθυπουργός από τον ομιλούντα αυτήν τη στιγμή, να επαναφέρετε και με την Πλειοψηφία σας να συγκροτήσετε επιτροπές και να καθαρίσετε την κόπρο του Αυγείου, που προφανώς άνευ στοιχείων συσσωρεύσατε εσείς για να δημιουργηθεί αυτή η εικόνα σήμερα στη χώρα και να μην τολμά κάποιος από τους τριακόσιους εκπροσώπους του ελληνικού λαού, να εμφανιστεί με καθαρό μέτωπο στον ελληνικό λαό. 
      Ξέρετε τι πιστεύουν οι Έλληνες πολίτες; Είναι έτοιμοι να δεχθούν και τη βαρύτερη συκοφαντία εναντίον οποιουδήποτε από εμάς εδώ και την ευθύνη κατά κύριο λόγο την έχετε εσείς, διότι συνεχίζετε ακόμα και σήμερα να λασπολογείτε, διότι ό,τι δεν αποδεικνύει κάποιος αποτελεί λάσπη. Και όταν έχει το καθήκον ως Πλειοψηφία στο Κοινοβούλιο,  όταν ισχυρίζεται ότι ο λαός του έδωσε την εντολή να κυβερνήσει, ακριβώς διότι ήθελε να απαλλαγεί από την εποχή των σκανδάλων και της παρακμής, το ελάχιστο που μπορεί να δεχθεί κάποιος για μια τέτοια πλειοψηφία και μια τέτοια Κυβέρνηση, είναι ότι εν όψει των δικών της σκανδάλων, κρατά οτιδήποτε άλλο για συμψηφισμό. Αυτό είναι προσβολή εναντίον όλων μας εδώ  και αφορά την Κυβέρνηση και τον Πρωθυπουργό σας αυτή η καταγγελία. Μόλις δέκα συνάδελφοι από τους εκατόν πενήντα της Νέας Δημοκρατίας πήραν το λόγο να μιλήσουν γι’ αυτήν την υπόθεση του ξεπουλήματος του Ο.Τ.Ε. στη «DEUTSCHE TELEKOM». Γιατί;  
      Κύριε Υπουργέ, κύριε Πρόεδρε, είναι πεπεισμένη σήμερα η κοινή γνώμη ότι εδώ δεν πρόκειται για μια στρατηγική συνεργασία και εμμέσως την απάντηση την έδωσε ο κύριος Υπουργός ότι το ΠΑ.ΣΟ.Κ. δεν κατόρθωσε να βρει ένα στρατηγικό επενδυτή. Προφανώς, κύριε Υπουργέ, διότι ζητούσε στρατηγικό επενδυτή, δεν ζητούσε κάποιον για να ξεπουλήσει τον Ο.Τ.Ε., όπως κάνετε σήμερα εσείς. Και όσοι δεν έχουν πλήρως πειστεί και προφανώς είναι οι συνάδελφοι εκείνοι της Πλειοψηφίας, οι οποίοι δεν παίρνουν το λόγο κατ’ εμέ, έτσι νομίζω, εν πάση περιπτώσει, αυτό που μπορεί να πει κάποιος είναι ότι για όσους δεν έχουν πειστεί, υπάρχει μέσα τους ένα τεράστιο, ένα πελώριο «γιατί» και στο «γιατί» αυτό ούτε στην Επιτροπή Οικονομικών Υποθέσεων, -τις συνεδριάσεις της οποίας παρακολούθησα από την αναμετάδοση από το κανάλι της Βουλής- ούτε ο Υπουργός σας, ούτε ο κ. Βουρλούμης, κανείς δεν έδωσε μία λογικώς στοιχειώδη απάντηση σ’ αυτό το  τεράστιο «γιατί». 
      Γι’ αυτό, κύριε Υπουργέ, σας είπε ο κ. Παπανδρέου και σας λέγω προσωπικώς ότι, εάν είμαι Βουλευτής στην επόμενη Βουλή, δεν θα συνεχίσω να είμαι σ’ αυτήν την Αίθουσα, εάν το ΠΑ.ΣΟ.Κ. αυτήν την υπόθεση δεν την διερευνήσει μέσω της Βουλής και δεν οδηγηθεί επιτέλους -μία υπόθεση πρέπει να οδηγηθεί κάποτε- στο Ειδικό Δικαστήριο χωρίς αναστολές. Κάποιοι εκόπτοντο εδώ ότι δεν ήθελαν αναστολές, αλλά, όταν έγιναν πλειοψηφία, δεν ανεκάλεσαν την απόφαση της Βουλής. Αναφέρομαι στις τηλεφωνικές υποκλοπές, στην υπόθεση «ΤΙΤΑΝ ΗΡΑΚΛΗΣ», αφού θέλετε να μιλάμε για το παρελθόν.
      Αλλά πρέπει να μας ενδιαφέρει το παρόν και το μέλλον, κύριε Πρόεδρε. Δεν μπορεί να συνεχίσει ο δημόσιος βίος να κινείται σε πλαίσια, εικόνα και συνθήκες  χοιροστασίου. Δεν είναι δυνατόν, να ισχυρίζεται ο πρώτος τη τάξει Υπουργός εδώ ότι η δικαιοσύνη κάνει το καθήκον της. Είστε δικηγόρος. Όταν ο εισαγγελέας πηγαίνει και διαπιστώνει σώματα εγκλήματος, τι κάνει, κύριε Υπουργέ; Τα αφήνει εκεί; Όταν ο εισαγγελέας γνωρίζει πρόσωπα, σε δίκες που διεξάγονται ήδη από διαδικασίες που άρχισαν πριν από τρία χρόνια στη Γερμανία και εδώ κοιμόμαστε, πρόσωπα κυκλοφορούν ελεύθερα, τα γράφουν κάθε μέρα οι εφημερίδες, τα λένε τα κανάλια. Αυτοί δεν είναι ύποπτοι φυγής; Αυτοί δεν μπορεί να εξαφανίσουν στοιχεία του εγκλήματος, όπως αυτά που βρήκε στα γραφεία της «SIEMENS» και δεν τα κατέσχε ο εισαγγελέας; Λειτουργεί η δικαιοσύνη, λειτουργεί. Ένα θύμα του φαλλοκρατικού, αυταρχικού συστήματος είναι στις φυλακές, για να μην εξαφανίσει στοιχεία του εγκλήματός της. Καταστήσατε ηρωίδα στον απλό κόσμο αυτήν την κυρία, που ασφαλώς είχε και τις δικές της ευθύνες, κυρίως, για τον τρόπο με τον οποίο θέλησε να εκδικηθεί το θύτη της. 
      Κύριε Πρόεδρε, είναι ζήτημα, κατά τη γνώμη μου, ζωής για το πολιτικό μας σύστημα αυτό που είπε ο κ. Παπανδρέου, η εξεταστική, που προσποιούμενος ο κύριος Υπουργός ότι δεν κατάλαβε, ενώ ανεφέρετο ο κ. Παπανδρέου στις δηλώσεις της κ. Μπακογιάννη, η οποία είπε για την υπόθεση «SIEMENS»: «Δεν θα είχαμε αντίρρηση να γίνει εξεταστική», ίσως διότι γνωρίζει ότι και γι’ αυτά τα θέματα, δεν έχετε καν μεταξύ σας μέσα στην Κυβέρνηση μία καθαρή σχέση. Βάλλετε κατ’ αλλήλων, αλλά αυτό δεν μας ενδιαφέρει. Ενδιαφέρει ότι αυτή η εικόνα, αυτή η βαρύτατη αποφορά, βαρύνει ολόκληρη την ελληνική κοινωνία. Επιτέλους, συνέλθετε.
      Κύριε Πρόεδρε, είναι δυνατόν να κάθεστε εκεί εσείς και εμείς εδώ μέσα και η υπόθεση «SIEMENS» για χρόνια πιο πριν, μέχρι τώρα, μέχρι αυτό το καλοκαίρι, μέχρι αυτήν την άνοιξη, να διασυρόμαστε σε όλο τον κόσμο και εμείς εδώ να κάνουμε σαν την στρουθοκάμηλο ότι δεν βλέπουμε, να προσποιούμεθα ότι δεν ακούμε; Και η υπεύθυνη Κυβέρνηση, αντί να κάνει το καθήκον της με την Πλειοψηφία που έχει, χειραγωγεί τη δικαιοσύνη προς την αντίθετη κατεύθυνση. Αυτό κάνει, κύριε Πρόεδρε. Και επειδή εδώ είμαστε αρκετοί δικηγόροι, ξέρουμε ότι από έναν αντιεισαγγελεάκο, έναν πρωτοδικάκο, μπορεί να βγει η αλήθεια και να λειτουργήσει η δικαιοσύνη. Όσο πιο ψηλά πάμε, οι προσδοκίες για ανέλιξη είναι ισχυρότερες. Ίσως, η υπόθεση των υποκλοπών δεν θα έφθανε εκεί που έφτασε, αν άφηναν τον πρωτοδίκη, που την είχε ξεκινήσει και δεν προσποιείτο η Κυβέρνηση ότι τάχα αποδέχεται πρόταση της Αντιπολίτευσης να πάει σε εφέτη, σε εφέτη, που δεν είμαι βέβαιος, αλλά ο κανόνας σ’ αυτές τις υποθέσεις είναι να γίνεται έπειτα από λίγο αρεοπαγίτης. Είναι σκάνδαλο μέγα και οι δημοκρατικοί θεσμοί δεν στέκονται καλά στα πόδια τους, όταν ο πολίτης έχει την αίσθηση -και λυπάμαι να πω ότι η αίσθηση αυτή ανταποκρίνεται στα πράγματα- ότι η δικαιοσύνη χειραγωγείται. 
      Κλείνω και ζητώ συγγνώμη, κύριε Πρόεδρε, αλλά χρειάζεται ο κύριος Υπουργός και αυτήν την απάντηση, διότι κάποτε πρέπει ό,τι και αν ρίχνουν στα άδεια κεφάλια αυτών που κάθονται στους καναπέδες τα μέσα ενημέρωσης, κάποτε, έστω και για την ιστορία, πρέπει να γράφονται κάποια πράγματα.
    Πού ήταν το βέτο, κύριε Υπουργέ, το βέτο που ακούμε κάθε μέρα στα κανάλια, το βέτο που γράφεται στις εφημερίδες; Εγώ θυμάμαι, ήμουν μαθητής στο σχολείο τον Βισίνσκι να λέει στο Συμβούλιο Ασφαλείας σε ψηφοφορία νιέτ, βέτο. Είναι κανόνας στην Ευρωπαϊκή Ένωση, κύριε Υπουργέ, και το ξέρετε. Αυτοί οι  κανόνες εφαρμόζονται και στα συμβούλια υπουργών και πρωθυπουργών του ΝΑΤΟ. Υπάρχει η συζήτηση που προηγείται, αν ένα θέμα είναι ώριμο για συζήτηση, αν υπάρχουν επιφυλάξεις.
    Εσείς αυτήν την σωστή, πράγματι, θέση στην οποία οδηγηθήκατε έπειτα από την καθαρή θέση ολόκληρης της Αντιπολίτευσης για την κόκκινη γραμμή, δεν μπορούσατε να την ξεπεράσετε. Αυτήν τη σωστή θέση, την καταστήσατε επικοινωνιακό όπλο. Αυτό σας είπε ο Παπανδρέου. Και ολόκληρος ο ελληνικός λαός έχει την ψευδαίσθηση ότι υπήρξε κάποια ψηφοφορία, στην οποία σηκώθηκε ο Πρωθυπουργός της Ελλάδας και είπε όχι. Αυτό είναι ψευδέστατο. Και θα δούμε αν αυτήν τη θέση την εννοούσατε, από το τι θα ακολουθήσει, διότι είναι απορίας άξιον ότι ο Πρόεδρος των Η.Π.Α. ή πολύ αφελής πρέπει να είναι, ή παγιδευμένος, για να λέει στο Βουκουρέστι ότι τα Σκόπια θα μπούν. Κάποια διαβεβαίωση είχε για το «Νέα Μακεδονία» το οποίο τελευταία στιγμή δεν το δέχθηκαν οι ίδιοι οι Σκοπιανοί. 
    Να πείτε κάποτε επιτέλους την αλήθεια στον ελληνικό λαό.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σεβόμενος την επιχειρηματολογία του κ. Κακλαμάνη, είμαι υποχρεωμένος να απαντήσω. Γιατί αν δεν απαντήσω, σημαίνει ότι ή αποδέχομαι αυτά που λέει ή αγνοώ έναν άνθρωπο μ’ αυτήν την εμπειρία μέσα στο Κοινοβούλιο. Επειδή ούτε τον αγνοώ και σέβομαι τον άνθρωπο και αυτά που λέει, είμαι υποχρεωμένος να απαντήσω. 
    Όμως, δεν μπορεί από τη μια πλευρά να ακούς τον Αρχηγό της Αξιωματικής Αντιπολίτευσης να λέει, «έχεις μια Κυβέρνηση η οποία παράγει σκάνδαλα και παρακμή», να έρχεσαι να του απαντάς και να του λες, μα δεν έχεις τεκμηριώσει τίποτα από όλα αυτά τα πράγματα και ανάγεις κάθε ζήτημα σε σκάνδαλο και αυτό να θεωρείται από το σεβαστό πρόεδρο τον κ. Κακλαμάνη ότι ευτελίζει τον πολιτικό κόσμο. Όταν μάλιστα ο ίδιος έρχεται στη συνέχεια και εμμένει σ’ αυτά τα αστήρικτα με πρώτη και καλύτερη τη θέση ότι αυτό που κυρώνουμε σήμερα είναι σκάνδαλο. Γιατί; Επειδή έτσι το θέλει το ΠΑ.ΣΟ.Κ.. Έτσι απεφάνθη. Κάθε φορά το ΠΑ.ΣΟ.Κ. αποφαίνεται ότι αυτό είναι σκάνδαλο και πρέπει να μείνει σκάνδαλο.
    Και να τονίσω ότι όταν η δικαιοσύνη δεν πάει με τα νερά του ΠΑ.ΣΟ.Κ. γιατί δεν βρίσκει σκάνδαλα, τότε φταίει η δικαιοσύνη! Και σεβόμαστε τη δικαιοσύνη, όταν καταφερόμαστε με αυτόν τον τρόπο εναντίον της; Είναι μόνιμη αυτή η στάση από την πλευρά του ΠΑ.ΣΟ.Κ., όταν είναι στην Αντιπολίτευση, εναντίον της δικαιοσύνης.
    ΑΠΟΣΤΟΛΟΣ ΚΑΚΛΑΜΑΝΗΣ: Καταφερόμαστε εναντίον των επιόρκων. 
    Υπάρχουν επίορκοι και το ξέρετε γιατί τους χρησιμοποιείτε.
      ΠΡΟΕΔΡΕΥΩΝ (Αναστάσιος Νεράντζης): Κύριε πρόεδρε, σας παρακαλώ μη διακόπτετε τον Υπουργό. Δεν σας διέκοψε κανένας.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Είναι δυνατόν να μιλήσει ποτέ κάποιος για σεβασμό της δικαιοσύνης υπ’ αυτούς τους όρους; 
    Ύστερα απευθύνεται στους συναδέλφους και λέει ο κ. Κακλαμάνης, τόσοι λίγοι μίλησαν από πλευράς συναδέλφων γι’ αυτό το θέμα. Μα με συγχωρείτε πολύ, όταν οι συνάδελφοι δεν μιλούν ή μιλούν αρκετοί μεν αλλά όχι τόσοι όσοι νομίζει ο κ. Κακλαμάνης αυτό είναι προς ψόγον; Ή θα πρέπει να δει κάποιος ότι, εν πάση περιπτώσει, την ατζέντα των συναδέλφων και της Βουλής δεν μπορεί να την καθορίζει το ΠΑ.ΣΟ.Κ. ανάλογα με τις δικές του αμηχανίες; Κάθε Βουλευτής ξέρει πολύ καλά τι συμβαίνει. Δεν μπορεί, λοιπόν, επειδή το ΠΑ.ΣΟ.Κ. δεν μπορεί να τραβήξει τα φώτα της δημοσιότητας, ή το ενδιαφέρον, αφού δεν έχει κανένα επιχείρημα, να λέει ότι οι Βουλευτές φοβούνται και γι’ αυτό δεν μιλάνε.
ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα ότι φοβούνται. Αμφιβάλλουν.
ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Πέστε το έτσι.  Λέτε αμφιβάλλουν. Το αποτέλεσμα θα το κρίνει η σημερινή ψηφοφορία. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ μη διακόπτετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Να μου δώσετε το λόγο γιατί διαστρέφει αυτά που είπα. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Και κάτι άλλο στο οποίο, επιτέλους, μην κατηγορείτε την Κυβέρνηση και την κυβερνητική Πλειοψηφία. 
    Εσείς ήρθατε και διορθώσατε τον Αρχηγό σας, έμπειρος πολιτικός, γιατί ο κ. Παπανδρέου, για επικοινωνιακή πολιτική μίλησε για το βέτο. ‘Ένα βέτο που δεν τόλμησε ποτέ το ΠΑ.ΣΟ.Κ. να βάλει. Βεβαίως βοήθησε και όλη η Αντιπολίτευση. Αλλά, αν η Κυβέρνηση δεν είχε τα κότσια να το κάνει, καμμιά αντιπολίτευση δεν μπορεί να το κάνει. Όπως δεν μπορούσαμε να βοηθήσουμε εμείς εκείνη την εποχή. Άλλες είναι τώρα οι εποχές για να παίρνεις τέτοιες αποφάσεις όπως είναι το «ΟΧΙ» στο σχέδιο Ανάν, σας αρέσει δεν σας αρέσει. Αλλά ήταν «ΟΧΙ» και το ξέρετε πολύ καλά.
    (Χειροκροτήματα από την πτέρυγα της Νέας Δημοκρατίας)
    Γιατί και όλος ο προσανατολισμός στην ενεργειακή πολιτική, μπορεί να ξεκίνησε από τον Σάκη Πεπονή, αλλά άλλοι δεν τον συνέχισαν. Και το βέτο, επί ημερών Καραμανλή ελέχθη. Αυτό σας πονάει και το ξέρετε. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο επί του Κανονισμού.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Αλλά, τουλάχιστον, αφού σας αναλογεί πραγματικά το μερίδιο της στήριξης, γιατί δεν το διεκδικείτε, γι’ αυτό το βέτο; 
    Και κάτι άλλο που είπατε. Ο κ. Παπανδρέου είπε –και εδώ είναι τα Πρακτικά- «νομίζω ότι ο κ. Καραμανλής μπορεί να αποδεχθεί προανακριτική». Έτσι είπε. Εσείς το διορθώσατε. Αλλά εγώ άλλο τόνιζα. ‘Ότι δεν ξεκαθάρισε εκείνη την ώρα. Λογικό είναι καμμιά φορά, εν τη ρύμη του λόγου να το λέμε. Τώρα σ’ εκείνο που λέτε ότι βάλλουμε εναντίον αλλήλων και ότι έχουμε εσωκομματικό πρόβλημα στην Νέα Δημοκρατία. Το να το λέει το ΠΑ.ΣΟ.Κ. αυτήν τη στιγμή –δεν θέλω να μπω στα εσωτερικά σας, δεν είναι δουλειά μου δεν αρμόζει και μακάρι να βρείτε το δρόμο σας το συντομότερο δυνατό- σ’ αυτούς που μας ακούν και μας βλέπουν σ’ αυτήν τη συγκυρία ότι έχουμε πρόβλημα εμείς και ρίχνουμε τα βάρη ο ένας στον άλλο μέσα στο χώρο του ΠΑ.ΣΟ.Κ., σας παρακαλώ πολύ σκεφθείτε ξανά, αν αυτό το πράγμα στέκει σε καμμία λογική και αν στέκει πραγματικά, να μπορεί να το πει κάποιος ότι είναι επιχείρημα.
    Τέλος, θα ήθελα να επισημάνω για μια ακόμη φορά όσον αφορά στο ζήτημα για το οποίο μιλάμε, δηλαδή το ζήτημα της «SIEMENS» και της εξεταστικής επιτροπής ότι ποτέ σε μια ιστορία η οποία είναι εδώ και καιρό -και το ξέρετε- δεν είχε γίνει και δεν γίνεται τόσο ενδελεχής έλεγχος όπως γίνεται τώρα. Και ποτέ κυβέρνηση στο παρελθόν, δεν είχε αξιοποιήσει τόσο πολύ το όπλο της δικαστικής συνδρομής, για να φθάσουμε εδώ που φθάσαμε. Καθένας όμως θα βγάλει τα συμπεράσματά του. Ό,τι και αν λέμε εδώ και ότι και αν ισχυρίζεται ο καθένας, ο ελληνικός λαός καταλαβαίνει. Ξέρει πότε και ποια κυβέρνηση, είναι εκείνη η οποία θέλει να ρίξει άπλετο φως παντού όπου χρειάζεται να ριχτεί, γιατί μόνον τότε μπορούμε να υπερασπιστούμε τον πολιτικό κόσμο. Τον πολιτικό κόσμο τον υπερασπιζόμαστε και με το παράδειγμά μας και κυρίως με τις πράξεις μας.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης):  Ο πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός, έδωσε, τουλάχιστον, σε δύο σημεία της ομιλίας μου, διαφορετική εντελώς έννοια απ’ αυτήν που ακούγοντας ολόκληρη η Βουλή την ομιλία μου, είμαι βέβαιος ότι αντελήφθην. Πρώτον, γιατί είναι και ζήτημα τάξεως για εμένα με την πολύχρονη θητεία μου στο Κοινοβούλιο, δεν είπα ότι οι Βουλευτές της Νέας  Δημοκρατίας είναι αδιάβαστοι. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):   Δεν είπα τέτοιο πράγμα.
      ΠΡΟΕΔΡΕΥΩΝ (Αναστάσιος Νεράντζης): Όντως δεν είπατε τέτοιο πράγμα, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Ξέρετε ότι πάντα, αν κάνω λάθος το παραδέχομαι. Είπατε κάτι βαρύτερο. 
    (Θόρυβος στην Αίθουσα)
    Είπατε ότι είπα εγώ ότι φοβούνται. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Και το πήρα πίσω. 
    ΑΠΟΣΤΟΛΟΣ ΚΑΚΛΑΜΑΝΗΣ: Επαναλαμβάνω ότι δεν είπα και πολύ περισσότερο δεν εννόησα ότι φοβούνται. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Το πήρα πίσω.
    ΑΠΟΣΤΟΛΟΣ ΚΑΚΛΑΜΑΝΗΣ: Εάν έχετε το θάρρος να καταλαβαίνετε τα λάθη σας, οφείλετε να το παραδεχθείτε. 
      ΠΡΟΕΔΡΕΥΩΝ (Αναστάσιος Νεράντζης): Η διευκρίνιση είναι σαφής. Δεν το είπατε όντως, κύριε πρόεδρε. Το επιβεβαιώνω και εγώ και ο κύριος Υπουργός. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεύτερον, κύριε Πρόεδρε, εγώ τιμώ όλους τους εκπροσώπους του ελληνικού λαού. 
      (Θόρυβος από την πτέρυγα της Νέας Δημοκρατίας)
      Να πω ότι είστε αναιδής, δεν κάνει να σας το πω. 
      ΠΡΟΕΔΡΕΥΩΝ (Αναστάσιος Νεράντζης): Κύριε Φωτιάδη, καθίστε. 
      Υπάρχει ομιλητής στο Βήμα.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επαναλαμβάνω ότι τιμώ τους εκπροσώπους του ελληνικού λαού και σαφέστατα είπα ότι όσοι δεν λαμβάνουν το λόγο, υποθέτω ότι έχουν ασφαλώς ένα «γιατί» μέσα τους. Είναι η βασική μου επιχειρηματολογία. Διότι κι αν ακόμη δεν ισχύουν τα περί σκανδάλου, περί ληστείας ουσιαστικής, ένα πελώριο «γιατί» υπάρχει σ’ ολόκληρο τον ελληνικό λαό. 
      ΠΡΟΕΔΡΕΥΩΝ (Αναστάσιος Νεράντζης): Η διευκρίνιση είναι σαφής. Καταγράφεται, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Και τρίτον –και κλείνω, κύριε Πρόεδρε- σε ό,τι αφορά τη δικαιοσύνη τουλάχιστον όσοι την έχουμε θεραπεύσει -και ορισμένοι συνάδελφοι θα την θεραπεύουν από εδώ και πέρα με την άρση του ασυμβιβάστου- είμεθα σε θέση να διακρίνουμε. Αν τυχόν υπάρξει κάποιος επίορκος εδώ, αλίμονο αν ισχυριστεί κάποιος ότι όποιος το επισημαίνει, αυτό αποτελεί προσβολή στη δικαιοσύνη. 
      ΠΡΟΕΔΡΕΥΩΝ (Αναστάσιος Νεράντζης): Είστε σαφής, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχουν επίορκοι. Το διαβάζουμε, το βλέπουμε, το καταλαβαίνουμε και θα είμαστε ανάξιοι της εντολής που μας έδωσε ο λαός, αν δεν το επισημαίναμε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πρόεδρε. 
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Χαλβατζής για επτά λεπτά. 
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, υψώνονται συνεχώς οι τόνοι. Ανεβαίνουν οι φωνές και τα ντεσιμπέλ. Και όλα αυτά για διαδικαστικά ζητήματα. Επί της ουσίας, κύριε Πρόεδρε, υπάρχει απόλυτη συμφωνία στην απελευθέρωση. Και η Νέα Δημοκρατία και το ΠΑ.ΣΟ.Κ. συμφωνούν. Εν πάση περιπτώσει, τι κάνουμε; Απλά να κουβεντιάζουμε; Σήμερα εκχωρείται ολοκληρωτικά πλέον ο Ο.Τ.Ε. στους Γερμανούς. 
      Ειπώθηκε προηγουμένως από την πλευρά της Κυβέρνησης ότι ο Ο.Τ.Ε. θα ανοίξει τα φτερά του για νέους ουρανούς, για νέους ορίζοντες. Τα φτερά αυτά θα είναι γερμανικά, τα φτερά αυτά θα είναι προς όφελος των μονοπωλίων, προς όφελος της πλουτοκρατίας. Δεν έχει να κερδίσει τίποτα, απολύτως τίποτα ο ελληνικός λαός, οι εργαζόμενοι, τα λαϊκά στρώματα. Αυτό είναι το πρώτο που θέλουμε να επισημάνουμε. Οι κοκορομαχίες και ο θόρυβος που σηκώνεται, γίνονται για να κρύψουν τη συμφωνία . 
      Δεύτερον, ο κ. Παναγιωτόπουλος επανέλαβε δυο φορές, σαν να διάβαζε το ίδιο κείμενο, τα ίδια φληναφήματα για τις πρώην σοσιαλιστικές χώρες. Μίλησε για ιδεοληψίες, μίλησε για δογματισμούς, για δεκαετίες του ’70 και του ’80. Ναι, κύριε Παναγιωτόπουλε, στη Ρωσία οι καπιταλιστικές σχέσεις αναπτύσσονται, ενισχύονται, εδραιώνονται. Τα δεινά για τα οποία μιλήσατε ότι υφίσταται ο  λαός, είναι αποτέλεσμα και συνέπεια αυτών των καπιταλιστικών σχέσεων. Αυτή είναι η πραγματικότητα. Και βεβαίως το τέλος, το οποίο υπαινιχθήκατε, δεν γράφτηκε και ούτε θα γραφτεί. Από τις αρχές της δεκαετίας του ’90, ήσαν πολλοί εκείνοι οι οποίοι έλεγαν ότι θα αναπτυχθεί η δημοκρατία, θα αναπτυχθεί η ισοπολιτεία, θα επικρατήσει η ειρήνη. Κι όταν το Κομμουνιστικό Κόμμα Ελλάδος υποστήριζε ότι θα ενισχυθούν οι ενδοϊμπεριαλιστικοί ανταγωνισμοί, ότι θα πολλαπλασιαστούν οι πολεμικές παρεμβάσεις, μερικοί μας έλεγαν ότι είχαμε το σύνδρομο της Κασσάνδρας. Η πραγματικότητα δυστυχώς μας επιβεβαίωσε και σ’ ό,τι αφορά τις ιμπεριαλιστικές αντιθέσεις και σ’ ό,τι αφορά τις ιμπεριαλιστικές επεμβάσεις και σ’ ό,τι αφορά την καταστροφή λαών και χωρών. Πάντως μέρα με τη μέρα, κύριε Παναγιωτόπουλε, αναθεωρούν όλοι αυτές τις απόψεις ότι ήρθε το τέλος της ιστορίας. Το εργατικό κίνημα, το κομμουνιστικό κίνημα ανασυντάσσεται, ανασυγκροτείται, αναπτύσσεται και ενισχύεται σ’ όλο τον κόσμο και δίνει μάχες με επιτυχίες. 
      Και τρίτον, πολύ συχνά γίνεται λόγος για τη δικαιοσύνη, μια δικαιοσύνη τυφλή, μια δικαιοσύνη, η οποία δεν βλέπει τίποτα και περπατάει στον ίσιο δρόμο. Δηλώσαμε και δηλώνουμε για μια ακόμη φορά ότι το Κομμουνιστικό Κόμμα Ελλάδας, ηνία ανοιχτό για κάθε διαδικασία η οποία θα ερευνήσει μέσα από τις κοινοβουλευτικές διαδικασίες τα οποιαδήποτε σκάνδαλα, τις οποιεσδήποτε καταγγελίες. 
      Η δικαιοσύνη την οποία επικαλείστε πολύ συχνά και η Νέα Δημοκρατία και το ΠΑ.ΣΟ.Κ., μέχρι σήμερα δεν έφθασε σε καμμία άκρη, δεν έφθασε σε καμμία ουσία, δεν ανέδειξε κανένα πραγματικό πρόβλημα και φυσικά δεν τιμωρήθηκε κανένας. Άλλωστε ο λαός μας λέει «κόρακας κοράκου μάτι δεν βγάζει». Πάντα υπάρχουν οι συμψηφισμοί, πάντα υπάρχουν οι συναινέσεις. Να γίνουν οι έλεγχοι, αλλά εμείς θέλουμε να το δηλώσουμε απ’ την αρχή ότι δεν έχουμε καμμία αυταπάτη ότι θα βγει κάτι προς όφελος της εργατικής τάξης, των πλατιών λαϊκών στρωμάτων, της πλειοψηφίας του ελληνικού λαού. Επαναλαμβάνουμε για τρίτη φορά ότι η σημερινή ψηφοφορία, αυτή που θα γίνει ύστερα από μία ώρα, κινείται στην ίδια λογική που υπαγορεύει η Συνθήκη του Μάαστριχτ, η απελευθέρωση και των τηλεπικοινωνιών και της ενέργειας και των λιμανιών, των μεταφορών κ.λπ.. Εμείς καταγγέλλουμε και καταδικάζουμε αυτήν την απελευθέρωση. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Χαλβατζή. 
      Έχει ζητήσει το λόγο για μια τρίλεπτη παρέμβαση ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος. 
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα ήθελα, κύριε Πρόεδρε, να κάνω μια παρατήρηση επί της διαδικασίας και θα είναι μόνο για δέκα δευτερόλεπτα. Σκεφθείτε το και συνεννοηθείτε, επειδή πάρα πολλοί συνάδελφοι δεν έχουν μιλήσει, αν μπορεί να γίνει αυτό που έγινε και χθες, δηλαδή πεντάλεπτα και στο τέλος τρίλεπτα, αν συμφωνούν και όλοι. Σκεφθείτε το.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Πρόεδρε. Επιτέλους να επανέλθουμε στον κατάλογο. 
       Κύριε Σαχινίδη, εν μέσω τόσων δυσχερειών επιτέλους ήρθε η σειρά σας. 
      Ορίστε έχετε το λόγο. 
      ΠΕΤΡΟΣ ΕΥΘΥΜΙΟΥ: Καλό είναι, κύριε Πρόεδρε, να μιλήσουν οι Βουλευτές μόνο. Και να γίνουν πεντάλεπτα. 
      ΠΡΟΕΔΡΕΥΩΝ (Αναστάσιος Νεράντζης): Αν το Σώμα θέλει πεντάλεπτα δεν έχω καμμία αντίρρηση. 
      ΦΙΛΙΠΠΟΣ ΣΑΧΙΝΙΔΗΣ: Μετά από μένα ,κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Αλλά μετά από τον κ. Σαχινίδη το χάος.
      ΑΠΟΣΤΟΛΟΣ ΚΑΚΛΑΜΑΝΗΣ: Μετά τον κ. Σαχινίδη. 
      ΠΡΟΕΔΡΕΥΩΝ (Αναστάσιος Νεράντζης): Συντάσσομαι με τον κ. Κακλαμάνη. Μετά τον κ. Σαχινίδη. 
      ΦΙΛΙΠΠΟΣ ΣΑΧΙΝΙΔΗΣ: Ωραία. Σας ευχαριστώ, κύριε Πρόεδρε. 
      Θα ήθελα να συγχαρώ το Θεσσαλό Υπουργό, ο οποίος σήμερα πραγματικά έχει καθίσει σ’ αυτήν τη θέση χωρίς να μετακινηθεί, ακούγοντας όλους εμάς να καταθέτουμε τις απόψεις μας.
      ΠΡΟΕΔΡΕΥΩΝ (Αναστάσιος Νεράντζης): Είναι γενικώς αμετακίνητος! 
      ΦΙΛΙΠΠΟΣ ΣΑΧΙΝΙΔΗΣ: Βεβαίως. 
      Έφυγε ο Υπουργός κ. Αλογοσκούφης. Πριν φύγει όμως κατέθετε για πολλή ώρα τις απόψεις του για την πορεία της ελληνικής οικονομίας. Θα ήθελα αν μας παρακολουθεί από την τηλεόραση, να του καταθέσω ένα απλό ερώτημα και περιμένω μια απλή απάντηση. Εάν η Ελλάδα ήταν προς αξιολόγηση για την Ο.Ν.Ε., με βάση το κριτήριο του πληθωρισμού τους τελευταίους μήνες, θα το πληρούσε ή όχι; Διότι μας έχει πει ότι έχουμε λύσει όλα μας τα οικονομικά προβλήματα. Και όχι μόνο αυξάνεται ο πληθωρισμός στην Ελλάδα ταχύτερα απ’ ό,τι αυξάνεται στις υπόλοιπες χώρες, αλλά αν σήμερα η Ελλάδα έπρεπε να αξιολογηθεί ως προς το κριτήριο αυτό, ουσιαστικά δεν θα μπορούσε να γίνει μέλος της ΟΝΕ.  Καταθέτω τα σχετικά στατιστικά στοιχεία που δείχνουν ότι η Ελλάδα έχει τον τρίτο υψηλότερο πληθωρισμό μεταξύ των χωρών της Ευρωζώνης. 
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, η σημερινή ημέρα είναι μια ξεχωριστή μέρα για την πολιτική ζωή του τόπου, διότι εκατόν πενήντα δυο Βουλευτές της Νέας Δημοκρατίας θα προσυπογράψουν για πρώτη φορά μετά το 1950, την απώλεια ελέγχου από το δημόσιο μιας επιχείρησης στρατηγικού χαρακτήρα, όπως είναι ο Ο.Τ.Ε.. 
     Ελπίζω να αντιλαμβάνονται οι συνάδελφοι της Πλειοψηφίας, τι ακριβώς αποφασίζουμε σήμερα. Κάνω αυτήν την επισήμανση, για να μην έχουμε μελλοντικά απόπειρες αποστασιοποίησης από τη σημερινή τους επιλογή. Και για να μην υπάρχουν παρανοήσεις –γιατί ακούμε καινοφανείς απόψεις και μάλιστα από συναδέλφους, που θα έπρεπε εξ επαγγέλματος να γνωρίζουν για τι μιλάμε- να ξεκαθαρίσουμε τι αποφασίζουμε σήμερα. 
      Κυρίες και κύριοι συνάδελφοι, σήμερα αποφασίζουμε, εάν θα περάσει ο Ο.Τ.Ε. υπό τον έλεγχο της «DEUTSCHE TELEKOM», διότι σαφέστατα δεν πρόκειται για μία συμμαχία, όπως ισχυρίζεστε. Συμμαχία θα ήταν, για παράδειγμα, μία μειοψηφική συμμετοχή στο μετοχικό κεφάλαιο ή μία συνεργασία για προσφορά τεχνογνωσίας ή μία συναλλαγή μετοχών ή μία συνεργασία, για από κοινού εξαγορά εταιρειών ή επέκταση σε νέες αγορές. Συμμαχία είναι, για παράδειγμα, η συγχώνευση των τηλεπικοινωνιακών οργανισμών της Σουηδίας και της Φινλανδίας σε μία εταιρεία, την «TELIA SONERA», η οποία όμως και πάλι ελέγχεται και από τις δύο κυβερνήσεις. 
      Τίποτα, όμως, απ’ όλα αυτά δεν συμβαίνει στην περίπτωση του Ο.Τ.Ε.. Από την επόμενη ημέρα της συμφωνίας, ο Ο.Τ.Ε. θα εμφανίζεται ως απλή θυγατρική της «DEUTSCHE TELEKOM», που θα έχει την ευθύνη για όλες τις αποφάσεις. Τα οικονομικά αποτελέσματα του Ο.Τ.Ε. θα εμφανίζονται στα αποτελέσματα του ομίλου της «DEUTSCHE TELEKOM» και όχι το αντίθετο. 
      Κανένας, κυρίες και κύριοι συνάδελφοι της Νέας Δημοκρατίας, δεν σας υποχρέωσε σ’ αυτήν την επιλογή. Είναι συνειδητή επιλογή και των εκατόν πενήντα δύο Βουλευτών της Νέας Δημοκρατίας. Εκτός αν συμβαίνει κάτι άλλο, δηλαδή αν ομολογείτε δημόσια ότι φθάσατε στο σημείο αυτό από εγκληματική σας αμέλεια, ότι ανοίξατε την πόρτα καταργώντας τις ασφαλιστικές δικλίδες που είχε βάλει το ΠΑ.ΣΟ.Κ., για να βρείτε στρατηγικό εταίρο και στο μεταξύ, μπήκε απρόσκλητος κάποιος ιδιώτης στον Ο.Τ.Ε.. Και αντιμέτωποι με το ενδεχόμενο να πάρει τον έλεγχο του Ο.Τ.Ε. εταιρικό σχήμα που δεν κρίνατε κατάλληλο, δεχθήκατε την πρόταση που σας έκανε ο ιδιώτης, για να προχωρήσετε στη συγκεκριμένη συμφωνία. 
      Αν αυτό πραγματικά συνέβη, τότε η Κυβέρνηση δικαιούται τον τίτλο της «Ωραίας Κοιμωμένης». Όμως, ό,τι και αν συνέβη, μην προσπαθείτε να εξαπατήσετε τους πολίτες λέγοντας ότι ο έλεγχος του Ο.Τ.Ε. είχε χαθεί προ πολλού. Γιατί το ΠΑ.ΣΟ.Κ. σας παρέδωσε πρακτικά το 48% και όχι το 33%. Διαβάστε την αιτιολογική έκθεση. 
      Και να ξεκαθαρίσουμε κάτι. Το ΠΑ.ΣΟ.Κ. είχε θωρακίσει τον έλεγχο του  δημοσίου στον Ο.Τ.Ε., θέτοντας την ελάχιστη συμμετοχή του δημοσίου στο 33% του μετοχικού κεφαλαίου. Ταυτόχρονα, περιόρισε το δικαίωμα ψήφου στο 5% για οποιονδήποτε άλλο μέτοχο του Ο.Τ.Ε., που είχε μετοχές πάνω από το 5% του μετοχικού κεφαλαίου. 
      Ερωτώ, κύριε Υπουργέ, το εξής: Είναι τυχαίο ή συνέπεια της κατάργησης αυτών των δύο διατάξεων ότι με το που καταργήθηκαν οι ρυθμίσεις αυτές, εμφανίστηκε αμέσως ιδιώτης, που εξαγόρασε το 20% του Ο.Τ.Ε.; Γιατί δεν εμφανιζόταν την περίοδο που το ΠΑ.ΣΟ.Κ. ήταν στην εξουσία; Εσείς εδώ μέσα ισχυρίζεστε καινοφανή πράγματα. Ισχυρίζεστε, δηλαδή, ότι μία επιχείρηση, άρα και ο Ο.Τ.Ε., κινδυνεύει από επιθετική εξαγορά αν πέσει ο έλεγχος του κύριου μετόχου κάτω από το 50%. Και μάλιστα, εμφανίζονται στην Αίθουσα αυτή να τα υπερασπίζονται αυτά, καθηγητές των οικονομικών! 
      Κύριοι, σ’ όλον τον κόσμο, μεγάλες πολυμετοχικές επιχειρήσεις ελέγχονται με ποσοστά πολύ κάτω από το 20% και δεν κινδυνεύουν από επιθετική εξαγορά, λόγω του πολυμετοχικού χαρακτήρα τους και του υψηλού κόστους που συνεπάγεται η εξαγορά τους. Στη Γαλλία η «FRANCE TELECOM», ελέγχεται από την κυβέρνηση με μόλις το 27,3% των μετοχών, ενώ στην Αυστρία, η κυβέρνηση ελέγχει την «TELEΚOM AUSTRIA» με το 27,37%. 
      Κύριε Υπουργέ, ο κίνδυνος εξαγοράς όσο το δημόσιο κατείχε πάνω από το 33%, ήταν ανύπαρκτος. Γι’ αυτό δεν υπήρξε ποτέ ούτε υποψία κινδύνου επιθετικής εξαγοράς του Ο.Τ.Ε. στο παρελθόν. 
      Όμως, να σας πω και κάτι άλλο. Αν εφαρμόζατε την κοινοτική οδηγία που προβλέπει υποχρεωτική υποβολή προσφοράς για την εξαγορά των μετοχών των μετόχων μειοψηφίας, θα τολμούσε η «DEUTSCHE TELEKOM»να προχωρήσει στην εξαγορά του Ο.Τ.Ε.; Για δοκιμάστε το να δούμε. Για δοκιμάστε να πείτε στην DEUTSCHE TELEΚOM να υποβάλει δημόσια προσφορά προς τους μετόχους. Θα ήταν έτοιμη να βγάλει 6.000.000.000 ευρώ από την τσέπη της, για να εξαγοράσει τον Ο.Τ.Ε.	; 
      Προφανώς, επειδή δεν εφαρμόζετε τη νομοθεσία για τους μικρομετόχους και επειδή καταργήσατε τις ασφαλιστικές δικλείδες, γι’ αυτό σήμερα ο Ο.Τ.Ε. εξαγοράζεται από την «DEUTSCHE TELEKOM». 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ας συζητήσουμε τώρα τα παραπλανητικά σας επιχειρήματα για τα οικονομικά αποτελέσματα. 
      ΠΡΟΕΔΡΕΥΩΝ (Αναστάσιος Νεράντζης): Έχετε υπ' όψιν σας, κύριε συνάδελφε, ότι ήδη εσήμανε ο κώδων. Παρακαλώ μην παραβιάσετε και εσείς το χρόνο. 
      ΦΙΛΙΠΠΟΣ ΣΑΧΙΝΙΔΗΣ: Παραπλανάτε τους πολίτες, όταν λέτε ότι θα ενισχυθεί ο ανταγωνισμός. Η «DEUTSCHE TELEKOM»είναι μία πανίσχυρη επιχείρηση και με την παρουσία της στην Ελλάδα δεν θα ενισχυθεί ο ανταγωνισμός, αλλά θα μειωθεί. Τους παραπλανάτε όταν λέτε ότι θα βελτιωθούν οι τιμές, η ποιότητα και η ποικιλία των παρεχόμενων υπηρεσιών. 
      Θέλετε να δείτε τη βελτίωση που είχαν οι καταναλωτές των υπηρεσιών τηλεπικοινωνίας; Σας καταθέτω στατιστικό στοιχείο, που δείχνει πόσο αυξήθηκε ο πληθωρισμός από το 1999 μέχρι και σήμερα και πόσο μειώθηκαν οι τιμές των υπηρεσιών επικοινωνίας. 
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτός είναι ο πήχυς. Εσείς μπορείτε να εγγυηθείτε στους Έλληνες καταναλωτές ότι αυτός εδώ πέρα ο πήχυς θα βελτιωθεί, εάν η «DEUTSCHE TELEKOM» πάρει τον Ο.Τ.Ε.; 
      Υπάρχει και ένα άλλο θέμα. Η «DEUTSCHE TELEKOM» κατηγορείται σήμερα για συστηματική παράβαση των κανόνων...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Κάνετε υπέρβαση και ξέρετε το γιατί. Σας παρακαλώ πολύ να το σεβαστείτε. Το έχετε υποστεί ήδη επί τόση ώρα. Τώρα αρχίζετε έναν καινούργιο συλλογισμό. Μην το κάνετε αυτό. Ολοκληρώστε τώρα, αν έχετε την καλοσύνη. 
      ΦΙΛΙΠΠΟΣ ΣΑΧΙΝΙΔΗΣ: Εντάξει, κύριε Πρόεδρε. 
      Κυρίες και κύριοι συνάδελφοι, αυτά για την ιστορία του πολύπαθου Ο.Τ.Ε., μιας επιχείρησης που στοχοποιήσατε από τη δεκαετία του 1990 και γυρίσατε ξανά σήμερα, το 2008, στον τόπο του εγκλήματος, για να την οδηγήσατε στον ιδιωτικό τομέα. 
      Είναι δική σας η ευθύνη, είναι δική σας η πρωτοβουλία. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ. 
      Ο κ. Κατσιφάρας έχει το λόγο. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι της Κυβέρνησης, αγαπητοί συνάδελφοι, ουσιαστικά σήμερα, μ’ αυτήν την καθυστέρηση των δεκαοκτώ χρόνων, ολοκληρώνετε ένα παλιό σας όνειρο, λες και το είχατε απωθημένο. Πραγματικά, δείχνετε μια μνημειώδη δογματική προσήλωση στην τότε στόχευσή σας. Ξεπουλάτε, παραχωρείτε έναν κολοσσό και τον μετατρέπετε σε μία θυγατρική εταιρεία. 
      Νομίζετε ότι μέσα από αυτήν την τακτική προσφέρετε στη χώρα και ότι μακροπρόθεσμα υπηρετείτε τα εθνικά συμφέροντα, όταν δεν διστάζετε να λειτουργείτε με αδιαφάνεια και προκλητικά, χωρίς εσείς οι ίδιοι να τηρήσετε και να σεβαστείτε το θεσμικό και νομικό πλαίσιο της χώρας, χωρίς να βγείτε στη διεθνή αγορά και να δείτε αυτό που, πραγματικά, είναι μακροπρόθεσμα προς τον συμφέρον της χώρας; 
      Αγνοώντας όλα αυτά, εσείς, πραγματικά, ξεπουλάτε έναν κερδοφόρο όμιλο –γιατί η χώρα μας έχει λίγους ομίλους και ιδιαίτερα σ’ αυτούς τους ευαίσθητους τομείς- αλλά και με μεγάλη προοπτική για τη χώρα, έναν όμιλο, που δουλεύουν πάνω από τριάντα χιλιάδες εργαζόμενοι, έναν όμιλο, με δεσπόζουσα θέση στην ευρύτερη περιοχή των Βαλκανίων, με οικονομική διείσδυση, που επηρεάζει την παραγωγική διαδικασία ευρύτερα στην Βαλκανική. 
      Ο Ο.Τ.Ε., πέρα από τον αναπτυξιακό και κοινωνικό του ρόλο –το γνωρίζετε καλύτερα εσείς- έχει σημαντικό ρόλο και ευθύνη στα εθνικά θέματα, στη δημόσια ασφάλεια, στην άμυνα, αλλά και στην καθημερινή ζωή των πολιτών. Γιατί το κάνετε; Το κάνετε για ιδεολογικούς λόγους, για διαχειριστικούς; Το κάνετε, γιατί έχετε σοβαρά ελλείμματα από την αποτυχία της πολιτικής σας; 
      Ωραία, τα κάνετε όλα αυτά. Τι παίρνετε; Παίρνετε 431.000.000 ευρώ που θα εισπράξει το ελληνικό δημόσιο από την πώληση του 4% των μετοχών. Ξέρετε πόσα χρωστάτε, αγαπητοί της Κυβέρνησης, στο Τ.Α.Π.-Ο.Τ.Ε.; Χρωστάτε 390.000.000 ευρώ από την εθελουσία έξοδο. Πουλάτε ουσιαστικά αυτά που χρωστάτε στο Τ.Α.Π.-Ο.Τ.Ε.. Και τι μένει για το δημόσιο ταμείο; Μένουν μόνο τα 141.000.000 ευρώ από το υπερτίμημα. 
      Ποιοι διευκολύνονται μέσα από αυτήν την αγοραπωλησία; Διευκολύνεται ένας και μοναδικός, η «ΜΙG», η οποία βάζει άμεσα στο ταμείο της πολλαπλάσια από αυτά που κερδίζει το ελληνικό δημόσιο, αφού ξεπουλάει, παραδίδει τον έλεγχο, παραδίδει την απόφαση σε ξένα ανταγωνιστικά συμφέροντα. Θα μπορούσαμε να πούμε ότι το κάνετε για λόγους επενδύσεων. Αλήθεια, αυτή είναι η λογική σας στην προσέγγιση των επενδύσεων; Μα ο δείκτης των άμεσων ξένων επενδύσεων στη χώρα μας, έχει κατρακυλήσει τα τελευταία τρία χρόνια. Γνωρίζετε -και γνωρίζουν οι του οικονομικού επιτελείου πάρα πολύ καλά- ότι στη χώρα μας πέρυσι ήρθαν για να επενδυθούν μόνο 1,4 δισεκατομμύρια ευρώ. Αντίθετα, 3,9 δισεκατομμύρια ευρώ ελληνικά χρήματα από ελληνικές επιχειρήσεις, έφυγαν στο εξωτερικό. Ουσιαστικά, αυτό που κάνετε είναι να αφελληνίζετε μία κερδοφόρα ελληνική, δημόσια επιχείρηση. 
      Επίσης μακροπρόθεσμα η χώρα μας, χάνει στις καθολικές υπηρεσίες που παίζουν σημαντικό ρόλο στην περιφέρεια και στο δικαίωμα του ελληνικού λαού για ίσα δικαιώματα στην ανάπτυξη. Οι εργαζόμενοι, δεν έχουν κανένα δικαίωμα στην εγγύηση, γιατί μέσα από τη σύμβαση, ανοίγεται και το παραθυράκι για τις επόμενες εθελουσίες εξόδους, αλλά ταυτόχρονα λέτε με πολύ μεγάλη σαφήνεια ότι θα μπορεί ο επιχειρηματίας να διώξει το πλεονάζον προσωπικό. Και διευκολύνετε τον επιχειρηματία γι’ αυτό. 
      Οι επενδύσεις του Ο.Τ.Ε. στο εξωτερικό, θα βρίσκονται στον αέρα και πάνω από όλα η Ελλάδα θα χάσει ένα σοβαρό, οικονομικό διπλωμάτη. 
      Κύριε Υπουργέ, όταν ξέρατε ότι θα πουλήσετε, γιατί αγοράσατε; Υπάρχουν τρία «γιατί», τα οποία παραμένουν αναπάντητα ακόμη και τώρα. 
      Πρώτον, γιατί αγοράσατε την εταιρεία «ΓΕΡΜΑΝΟΣ»; Ποιον εξυπηρετήσατε μέσα από εκεί, αφού η στρατηγική σας ήταν να πουλήσετε; Ποιον διευκολύνατε; Δεν έχετε δώσει πειστικές απαντήσεις. Αντίθετα, έχετε προσθέσει σκιές στο πολιτικό σύστημα και σκιές σ’ αυτό που λέμε δημοκρατική νομιμοποίηση των αποφάσεων. Επίσης, μετά από τον κύκλο που κάνατε με τις πρώτες εθελουσίες –με τις οποίες κακώς μπήκαν στο τσεπάκι και, πραγματικά, εργαζόμενοι- βάλατε τους εργαζόμενους στο λούκι, τους στύψατε σαν λεμονόκουπα και φορτώσατε τη δική σας βούληση για το ξεπούλημα σε τρίτους.
      Επίσης, υπάρχει και ένα μεγάλο «γιατί», που αφορά το γιατί δώσατε το δικαίωμα -ανοίγοντας εσείς ως προπομπός το θεσμικό πλαίσιο- σ’ έναν Έλληνα ιδιώτη επενδυτή, να αξιοποιήσει βήμα-βήμα την ευκαιρία και να βρεθεί σήμερα να κερδίζει τόσα πολλά χρήματα. Παρακολουθούσε εσάς, παρακολουθούσε τα βήματα της Κυβέρνησης. Και εσείς βήμα-βήμα, ανοίξατε πρώτα το παράθυρο, μετά ανοίξατε την πόρτα και δώσατε αυτό το δικαίωμα. Υπάρχουν τρία μεγάλα αναπάντητα γιατί. 
      Και πάνω απ’ όλα, κύριε Πρόεδρε, υπάρχει ένα ζήτημα, που αφορά την αναπτυξιακή διαδικασία της χώρας. Η χώρα μας χάνει. Χάνει ευκαιρίες, χάνει δυνατότητες σε πολύ ευαίσθητους τομείς. Ο Ο.Τ.Ε., είχε παίξει πολύ σημαντικό ρόλο στη χώρα μας, όχι μόνο στην έρευνα, στις νέες τεχνολογίες και στην υψηλή τεχνολογία –κάτι που μας διαφοροποιεί και ως χώρα και μπορεί να μας δώσει μια πιο ανταγωνιστική οικονομία με διευρυμένη παραγωγική βάση, εναλλακτική οικονομία και ισχυρή στον διεθνή ανταγωνισμό- αλλά ισχυροποιούσε αυτή τη δυνατότητα ενός εθνικού οργανισμού να στηρίξει την ελληνική μικρή και μεσαία επιχείρηση, αυτό που ήταν το αδύναμο σημείο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ουσιαστικά, μέσα απ’ αυτήν τη στρατηγική σας, υπονομεύετε μακροπρόθεσμα το δημόσιο συμφέρον της χώρας. Με τον τρόπο που ξεπουλάτε, υπονομεύετε την αναπτυξιακή δυνατότητα στην παραγωγική διαδικασία, που ανοίγεται ως ένας ευρύτερος, αν θέλετε, δυνητικός προορισμός και ουσιαστικά τον παραχωρείτε σε ξένα συμφέροντα. Είναι κάτι που θα το κουβαλάτε συνέχεια.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Κλείνω, αγαπητέ κύριε Πρόεδρε.
      Και ήλπιζα κύριε Πρόεδρε –και κλείνω μ’ αυτό- ότι ο Υπουργός Οικονομίας θα απαντούσε με σαφήνεια χωρίς να αφήσει κανένα στοιχείο, καμμία γκρίζα περιοχή γι’ αυτά που κατέθεσε ο συνάδελφός μου κ. Καρχιμάκης. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ολοκληρώστε.
      ΑΠΟΣΤΟΛΟΣ ΚΑΤΣΙΦΑΡΑΣ: Αντί να απαντήσει με σαφήνεια, προσπάθησε να κάνει μια αήθη επίθεση προς τον Πρόεδρο του ΠΑ.ΣΟ.Κ., ο οποίος με αίσθημα ευθύνης σε όλα τα επίπεδα μιλάει για τη διαφάνεια της πολιτικής, μιλάει για πολιτικές και πρωτοβουλίες, για την υποβάθμιση του πολιτικού μας συστήματος.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώσατε επιτέλους, κύριε συνάδελφε.
      Το λόγο έχει ο κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, κύριε Πρόεδρε, ομολογώ ότι εάν δεν είχε παρεμβληθεί η τοποθέτηση του κ. Κακλαμάνη, θα ήταν τελείως διαφορετική η ομιλία μου και το ύφος της. Όμως, είμαι υποχρεωμένος, εξαιτίας της ομιλίας του κυρίου Προέδρου, να κάνω κάποιες επισημάνσεις.
      Κύριε Πρόεδρε, θα συμφωνούσα μαζί σας απόλυτα και θα έλεγα ότι η τοποθέτησή σας ήταν ιδανική αν παραμένατε σ’ αυτήν τη διαπίστωση που αρχικά είχατε κάνει, ότι δηλαδή έχουμε συμβάλει όλοι μας με τη συμπεριφορά μας στο να αυξάνει μέρα με την ημέρα η απαξίωση των πολιτικών και της πολιτικής στη συνείδηση του ελληνικού λαού. Αυτή είναι μια αλήθεια την οποία θα πρέπει επιτέλους όλοι μας να καταλάβουμε. Θα πρέπει, δηλαδή, να καταλάβουμε ότι με υπερβολές δεν ωφελούμεθα ούτε εμείς, αλλά, ούτε και μπορούμε να πλήξουμε τον οποιοδήποτε αντίπαλό μας.
      Όμως, κύριε Πρόεδρε, ειλικρινά με στενοχωρήσατε για τις προειδοποιητικές βολές, όπως εγώ τις εκτιμώ, εναντίον της δικαιοσύνης η οποία ερευνά σήμερα την υπόθεση της «SIEMENS». Η δικαιοσύνη κάνει τη δουλειά της πάρα πολύ σωστά και βλέπουμε ότι ημέρα με την ημέρα έχουμε αποκαλύψεις. Ελπίζω, εκτιμώ και εύχομαι η δικαιοσύνη να μπορέσει μέχρι τέλους να βγάλει την αλήθεια. Εύχομαι να μην ευθύνεται κανείς πολιτικός, αλλά εάν ευθύνεται, θα πρέπει να αποκαλυφθεί και να του αποδώσουμε τα εύσημα των πράξεών του.
      Όταν όμως εκ των προτέρων προσπαθούμε να αποδείξουμε ότι είναι πολύ πιθανόν η δικαιοσύνη να μην κάνει τη δουλειά της, τότε, κύριε Πρόεδρε, επιτρέψτε μου αυτό να το χαρακτηρίσω ως πιθανή ανησυχία. Και δεν εννοώ προσωπική, αλλά πιθανή πολιτική ανησυχία. 
      Δραττόμενος από την τοποθέτησή σας …
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε μια διακοπή;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Όχι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Πρόεδρε, μη διακόπτετε.
      ΑΠΟΣΤΟΛΟΣ ΚΑΚΛΑΜΑΝΗΣ: Εάν μου επιτρέπει ο κύριος συνάδελφος…
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εάν έχω το χρόνο, κύριε Πρόεδρε, πολύ ευχαρίστως.
      ΑΠΟΣΤΟΛΟΣ ΚΑΚΛΑΜΑΝΗΣ: Εάν εσείς…
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, δεν σας επέτρεψε όμως. 
      ΑΠΟΣΤΟΛΟΣ ΚΑΚΛΑΜΑΝΗΣ: Εάν εσείς ως εισαγγελέας πηγαίνοντας και διαπιστώνοντας ότι υπάρχουν κάποια διακυβεύματα, δεν θα τα παίρνατε μαζί σας;
      ΠΡΟΕΔΡΕΥΩΝ (Αναστάσιος Νεράντζης): Συνεχίστε, κύριε Μαρκογιαννάκη.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, εγώ δεν έχω υπ’ όψιν μου το περιεχόμενο της δικογραφίας και δεν μπορώ να ασκήσω την οποιαδήποτε κριτική.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, αυτά είναι βάσιμα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εσείς, κύριε Πρόεδρε, που έχετε το περιεχόμενο, μπορείτε να λέτε οτιδήποτε θέλετε!
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, σας παρακαλώ μη διακόπτετε τον κ. Μαρκογιαννάκη.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, ο κύριος Πρόεδρος με έφερε περίπου δεκαεπτά χρόνια πίσω, τότε που κινούνταν μία διαδικασία αποκρατικοποίησης της «ΑΓΕΤ ΗΡΑΚΛΗΣ».
      Αγαπητοί συνάδελφοι, υπάρχει η ίδια φρασεολογία, τα ίδια επιχειρήματα, οι ίδιες απειλές. Μία επιχείρηση η οποία έτεινε να γίνει προβληματική και που με την αποκρατικοποίηση ουσιαστικά σώθηκε. Σήμερα, έχει αυξήσει κατά πολύ τον κύκλο εργασιών και υπάρχουν πολλοί περισσότεροι εργαζόμενοι, ενώ εάν είχε παραμείνει στο κράτος, ήταν δεδομένο ότι θα σπεύδαμε να προστατεύουμε εκείνους οι οποίοι θα απολύονταν λόγω του ότι πιθανότατα θα έκλεινε ή θα την «αιμοδοτούσε» το κράτος. 
      Και τότε, κύριε Πρόεδρε και αγαπητοί συνάδελφοι, οι ίδιες απειλές ότι θα στείλουμε τους υπεύθυνους στη φυλακή, οι ίδιοι χαρακτηρισμοί, οι ίδιες απειλές ότι θα ακυρώσουμε τη σύμβαση όταν θα γίνουμε κυβέρνηση.
      ΝΙΚΟΛΑΟΣ ΓΚΑΤΖΗΣ: Αυτό δεν είναι αλήθεια, κύριε Μαρκογιαννάκη!
      ΠΡΟΕΔΡΕΥΩΝ (Αναστάσιος Νεράντζης): Γιατί διακόπτετε κύριε συνάδελφε; Σας παρακαλώ πολύ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Συστήθηκαν εξεταστική και προανακριτική επιτροπή, έγιναν παραπομπές στα ειδικά δικαστήρια και ανακρούσαμε στη συνέχεια πρύμνα ανακαλώντας τις κατηγορίες κ.λπ.. 
      Και τώρα τα θυμόμαστε όλα, κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Ανεστάλη!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τα θυμόμαστε πάρα πολύ καλά. Και μη με διακόπτετε, σας παρακαλώ. Αυτή είναι η αλήθεια.
      ΠΡΟΕΔΡΕΥΩΝ (Αναστάσιος Νεράντζης): Αφήστε, σας παρακαλώ, τον ομιλητή να ολοκληρώσει.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, διαπιστώνω το εξής πράγμα. Κάθε φορά που ανεβαίνω στο Βήμα, δέχομαι απίστευτες διακοπές. Σας παρακαλώ πάρα πολύ να συστήσετε στους συναδέλφους να με αφήσουν να κάνω τη δουλειά μου.
      ΓΕΩΡΓΙΟΣ ΝΙΚΗΤΙΑΔΗΣ: Είστε ελκυστικός, κύριε συνάδελφε!
    	ΠΡΟΕΔΡΕΥΩΝ (Αναστάσιος Νεράντζης): Δεν έχουμε τρόπο αστυνομικό να επιβάλουμε τις απόψεις του Προεδρείου. Δυστυχώς. Επαφιέμεθα στην αυτοσυγκράτηση όλων μας. Άμα όλοι δεν αυτοσυγκρατούμεθα, δεν μπορούμε να κάνουμε τίποτα περισσότερο!
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα σταθώ σ’ έναν από τους χαρακτηρισμούς που ακούστηκε: Ξεπούλημα. 
    Για να έχουμε ξεπούλημα, αγαπητοί συνάδελφοι, πρέπει να έχουμε πώληση. Η πώληση του Ο.Τ.Ε. έχει γίνει προ πολλού. Έχει γίνει από τότε που η μία χρυσή μετοχή, όπως λέγατε, θρυμματίστηκε και άρχισε να πωλείται. Από τότε που το 66% των μετοχών του Ο.Τ.Ε. βγήκε στην αγορά και είχε τη δυνατότητα ο οποιοσδήποτε ήθελε να κάνει επιθετική πολιτική εξαγοράς να αποκτήσει όσο ποσοστό μετοχών ήθελε, με αποτέλεσμα αυτό που είδαμε, δηλαδή ο κ. Βγενόπουλος και η MIG να έχει ήδη πάρει ένα ποσοστό της τάξεως του 20%. 
    Εάν αφήναμε αυτήν την κατάσταση να συνεχιστεί, δύο τινά θα μπορούσαν να συμβούν: Είτε να καταντήσει ο Ο.Τ.Ε. ΟΛΥΜΠΙΑΚΗ –γιατί εκεί θα καταντούσε ο Ο.Τ.Ε.- είτε να φθάσει στα χέρια των ιδιωτών με καμμία εξασφάλιση των δικαιωμάτων του δημοσίου, όπως επιτυγχάνεται σήμερα. 
    Κύριοι συνάδελφοι, ο κ. Παπανδρέου προηγουμένως, μιλώντας, έκανε μία αποτύπωση της περιουσίας του Ο.Τ.Ε.. Εγώ θα κάνω μια μικρή αναδρομή στην ιστορία του Ο.Τ.Ε. 
    Πράγματι, ο Ο.Τ.Ε. είναι μια κρατική επιχείρηση, μεγάλη, που ελέγχεται από το δημόσιο. Όμως, έχει δύο χαρακτηριστικά και δύο πλεονεκτήματα, που κανείς δεν ανέφερε στην Αίθουσα αυτή: 
    Πρώτον είναι ότι έχει το μονοπώλιο μέχρι τώρα, το μονοπώλιο που του επέτρεπε να κάνει πολιτική που στο μέλλον δεν μπορεί να κάνει. 
    Δεύτερον είναι ότι ετύγχανε του κρατικού προστατευτισμού, πράγμα που δεν θα μπορεί από εδώ και πέρα. 
    Δεν θα πρέπει, όμως, να μας διαφεύγει της προσοχής ότι υπήρχαν περίοδο στη ζωή του Ο.Τ.Ε., όπου είχε στηθεί ένα μεγάλο πάρτι από μιζαδόρους, από προμηθευτές, από επίορκα κομματικά και συνδικαλιστικά στελέχη, από κάποιους κύριους «Γκρομίκο» και πάσης φύσεως τρωκτικά, τα οποία, με βουλιμία, ροκάνιζαν την περιουσία του Ο.Τ.Ε.. Αυτοί προσδιόριζαν την πολιτική, αυτοί προσδιόριζαν την ανάπτυξή του. Μην τα ξεχνούμε, αγαπητοί συνάδελφοι, αυτά! 
    Η δεκαετία 1994-2004 αποτελεί το μαύρο παρελθόν και μην επιχειρείτε να ωραιοποιήσετε τα πράγματα, διότι κινδυνεύετε να σας καταλογίσουν ότι αναπολείτε με νοσταλγία αυτήν την περίοδο, την περίοδο που οι κρατικές επιχειρήσεις, οι ελεγχόμενες από το δημόσιο, εκτός από το πάρτι και τα τρωκτικά, είχαν και ένα άλλο χαρακτηριστικό: Ήταν το φυτώριο των στελεχών, αρχικά συνδικαλιστικών, στη συνέχεια στην κεντρική επιτροπή και στη συνέχεια στην κεντρική πολιτική σκηνή. Αν αυτό θέλετε να ξανάρθει, αν θέλετε να γυρίσουμε πίσω, τότε ας γυρίσουμε. Όμως, εμείς δεν το θέλουμε αυτό το πράγμα. 
    	Για μας το διακύβευμα είναι ένα: Ή θα ανοίξει τα φτερά του ο Ο.Τ.Ε. και θα πετάξει, θα γίνει, δηλαδή, μια ανταγωνιστική επιχείρηση, θα γίνει μια επιχείρηση που θα μπορέσει να σταθεί ή θα πρέπει να ξαναγίνει ένα «κακορίζικο μικρομάγαζο», μέσα στο οποίο οι ακρίδες και τα τρωκτικά θα συνεχίζουν να κάνουν το πάρτι! Εμείς επιλέξαμε το πρώτο. Μη φθάσετε στο σημείο να σας κατηγορήσουν ότι εσείς νοσταλγείτε το δεύτερο! 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, ο κώδων εσήμανε για τον κ. Κακλαμάνη πολλάκις. Επιτρέψτε μου ένα-δύο λεπτά ακόμη. 
    ΑΠΟΣΤΟΛΟΣ ΚΑΚΛΑΜΑΝΗΣ: Αξίζω περισσότερο, κύριε συνάδελφε!
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, θα κάνω και μια άλλη αναφορά στην κ. Αλαβάνο. Απουσιάζει, αλλά οφείλω να το κάνω. 
    Είπε ο κ. Αλαβάνος: Μα, είναι ποτέ δυνατόν το ελληνικό δημόσιο να κάνει συμφωνία με τη «DEUTSCHE TELEKOM», η οποία είναι πελάτης της «SIEMENS»;
    Κύριοι συνάδελφοι, η «SIEMENS» είναι μια πολυεθνική εταιρεία, η οποία με τρόπο ανορθόδοξο, ενδεχομένως, εγκληματικό, ίσως, επιδιώκει αύξηση των κερδών της. Είναι πρόβλημά της και πρόβλημα της κάθε δικαιοσύνης να αντιμετωπίσει τις έκνομες ενέργειες. 
    Το ζήτημα δεν είναι, αγαπητοί συνάδελφοι, η «SIEMENS». Το ζήτημα είναι αυτοί που συναλλάσσονται με τη «SIEMENS», εκείνοι οι οποίοι κουβεντιάζουν με τη «SIEMENS», δέχονται τις μίζες και λειτουργούν κατά τρόπο επιβλαβή για εκείνους τα συμφέροντα των οποίων εκπροσωπούν; Αυτό είναι το ζητούμενο και το ζήτημα. 
    ΠΑΝΑΓΙΩΤΗΣ ΑΔΡΑΚΤΑΣ: Δωράκια!
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Ε, αυτό, εμείς δεν θέλουμε να συμβαίνει από εδώ και πέρα. Θέλουμε τη διαφάνεια. Θέλουμε να πάει μπροστά ο Ο.Τ.Ε.. Θέλουμε να γίνει μια επιχείρηση για την οποία θα καμαρώνουμε. Είναι προφανές ότι η ελληνική Κυβέρνηση έχει κάνει το σωστό, έχει κάνει εκείνο που πρέπει, έχει κάνει εκείνο που και εσείς είχατε βάλει στο πρόγραμμά σας. Την αναζήτηση στρατηγικού επενδυτή. Εμείς το είχαμε στο πρόγραμμά μας και το υλοποιούμε. Εσείς το είχατε βάλει και έρχεστε σήμερα και ρίχνετε κατάρες. Ας κρίνει ο ελληνικός λαός τη συνέπεια. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Κι εγώ σας ευχαριστώ. 
    Το λόγο έχει ο Βουλευτής του ΠΑ.ΣΟ.Κ. κ. Ζωίδης. 
    ΝΙΚΟΛΑΟΣ ΖΩΙΔΗΣ: Ευχαριστώ, κύριε Πρόεδρε. 
    Οφείλω για την ιστορία να θυμίσω στον μόλις κατελθόντα του Βήματος συνάδελφο ότι ο Ο.Τ.Ε. μεγαλούργησε υπό συνθήκες ανταγωνισμού. Προϋπήρξε μάλιστα η «PANAFON», όταν δημιουργήθηκε η «COSMOTE», η οποία έφερε την άνθιση στον Ο.Τ.Ε.  κι όλα αυτά που ακολούθησαν. 
    Κύριε Υπουργέ, κυρίες και κύριοι συνάδελφοι, συζητήσαμε απόψε τη νομοθετική κύρωση μιας συμφωνίας η οποία περιέχει πενήντα τρεις διορθώσεις-νομοθετικές προσθήκες στο κείμενό της και ισάριθμες παραλείψεις της αρχικής μετάφρασης, όπως για παράδειγμα η υποπερίπτωση του άρθρου 5.5.3, που προβλέπει ότι σε περίπτωση ισοψηφίας στην εκτελεστική επιτροπή, υπερισχύει η ψήφος του διευθύνοντα συμβούλου. Αυτός είναι ο οριζόμενος από τους Γερμανούς. 
    Παρακολούθησα με ιδιαίτερη προσοχή τις δύο εισηγήσεις του Υπουργού Οικονομίας και Οικονομικών, τη μία το πρωί και την άλλη τώρα το απόγευμα. Τώρα το απόγευμα προσπάθησε να μας πείσει και για την πορεία της εθνικής μας οικονομίας και για τα πολύ μεγάλα κέρδη που θα αποκομίσουμε από τη συμφωνία, της οποίας η κύρωση ζητείται από τη Βουλή σήμερα. 
    Το πρωί μάς εξέθεσε πάρα πολύ αναλυτικά τα πραγματικά περιστατικά δι’ εγγράφων. Μας εξήγησε λεπτομερέστατα πώς έγιναν τα πράγματα, πώς φθάσαμε ως εδώ, εν είδει απολογίας προς το Σώμα. Ακούγοντάς τον συνειδητοποίησα πως αυτή η απολογία αποτελεί μια συνειδητή ή ασυνείδητη, ασυναίσθητη, πάντως ορθή επιλογή. 
    Πώς αλλιώς θα ήταν δυνατόν να προσεγγίσει κάποιος το γεγονός ότι με την παρούσα συμφωνία πουλήθηκε στους Γερμανούς, όσο κι αν δεν μας αρέσει η λέξη, ο έλεγχος του Ο.Τ.Ε. σε τιμή πολύ μικρότερη απ’ αυτήν με την οποία αγοράστηκε από τον Ο.Τ.Ε. η εταιρεία «ΓΕΡΜΑΝΟΣ», μόλις όσα τα κέρδη δυόμισι μηνών του Ο.Τ.Ε.. 
    Όπως μας είπε –και βρίσκεται άλλωστε και στο site της «DEUTSCHE TELEKOM»- στις 17 Μαρτίου 2008 η «DEUTSCHE TELEKOM»προέβη σε δημόσια ανακοίνωση της πρότασης εξαγοράς του ποσοστού της MARFIN στον Ο.Τ.Ε., υπό τη διπλή προϋπόθεση η ελληνική Κυβέρνηση να την αφήσει, πρώτον, να αυξήσει το μετοχικό της κεφάλαιο πέραν του 20% και, δεύτερον, να αποκτήσει τον έλεγχο του management του Ο.Τ.Ε.. 
    Κυκλοφόρησε η πληροφόρηση ότι παρόμοια πρόταση είχε κάνει η «TELEKOM AUSTRIA» πριν από ένα χρόνο, την οποία είχε απορρίψει η Κυβέρνηση. Κρίσιμη ημερομηνία: ο Ιούλιος του 2007. Τότε πουλήθηκε το 8% από τις μετοχές που είχε το ελληνικό δημόσιο για λόγους, που, παρά το ότι πολλάκις ετέθη το ερώτημα στην Αίθουσα σήμερα, δεν απαντήθηκε ποτέ. Δεν απαντήθηκε γιατί από το ποσοστό του Ο.Τ.Ε. τον Ιούλιο του 2007 πουλήθηκε το 8%. Γιατί θυμίζω ότι τότε ξεκίνησε η MIG, η MARFIN τη δική της τακτική, η οποία μας οδήγησε εκεί που φθάσαμε σήμερα. Κρίσιμο το ερώτημα, αλλά απάντηση δεν δόθηκε. 
    Κυκλοφόρησε, επίσης, η άποψη ότι με τη συμφωνία αυτή όχι μόνο μεταφέρουμε την πραγματική έδρα του Ο.Τ.Ε. στη Γερμανία, αλλά ότι την παραδώσαμε στη «DEUTSCHE TELEKOM», που διώκεται αυτήν τη στιγμή για υποθέσεις υποκλοπών ιδιαιτέρως σοβαρές. Δεν μπορώ να τις αξιολογήσω. Όμως, ακούστηκε στην Αίθουσα και είμαστε υποχρεωμένοι να τις λάβουμε υπ’ όψιν μας. 
    Ως βασικό προμηθευτή, βέβαια, η «DEUTSCHE TELEKOM» έχει τη «SIEMENS». Αλήθεια, ποιος ήταν ο αληθινός χρόνος σύναψης αυτής της συμφωνίας; Πώς διασφαλίζεται η δεσπόζουσα θέση μας στην αγορά της Νοτιανατολικής Ευρώπης; Συναινέσαμε ήδη στη διάλυση των δικών μας θυγατρικών κινητής τηλεφωνίας στα Σκόπια και στο Μαυροβούνι. Η νέα διοίκηση έχει, εκ των πραγμάτων, τη δυνατότητα να αναδείξει νέους ανταγωνιστές, θυγατρικές της κάθε εθνικότητας που ευνοούν τη μητρική θυγατρική εταιρεία, προφανώς, εφόσον έχει τον πρώτο λόγο. 
    Η παρούσα σύμβαση, κυρίες και κύριοι συνάδελφοι, δεν εξασφαλίζει την ανάπτυξη σύγχρονων επικοινωνιών σε περιοχές της χώρας, όπου η επένδυση δεν εγγυάται άμεσα και βραχυχρόνια κέρδη. Και είναι λογικό: Όχι  μόνο δεν διασφαλίζεται η υποχρέωση παροχής καθολικής υπηρεσίας, αλλά και μεγαλώνει την αναπτυξιακή απόσταση των αστικών κέντρων με την περιφέρεια, τα νησιά και τις ορεινές περιοχές. 
Δεν διασφαλίζεται ότι στον Ο.Τ.Ε. διατηρούνται οι θέσεις εργασίας. Αυτό θα μπορούσε να προβλεφθεί στην ίδια τη σύμβαση. Δεν αναφέρεται πουθενά η υποχρέωση του Ο.Τ.Ε. για διασφάλιση του απορρήτου των τηλεπικοινωνιών. 
     Σύμφωνα με τις τελευταίες δημοσκοπήσεις –κι αυτό κυκλοφόρησε- το 68% των Ελλήνων πολιτών εξακολουθεί να έχει αρνητική γνώμη για τη συμφωνία, από τους οποίους το 41% ανήκει στην εκλογική βάση της Νέας Δημοκρατίας.
     Κυρίες και κύριοι συνάδελφοι, φαίνεται ότι η διαδικασία των μεταρρυθμίσεων που έχουν έναν κοινό παρανομαστή -καμμία απ’ αυτές τις μεταρρυθμίσεις δεν αρέσει σ’ αυτούς υπέρ των οποίων υποτίθεται ότι γίνονται- δεν ακολουθήθηκε στην περίπτωση του Ο.Τ.Ε.. Φαίνεται ότι η Κυβέρνηση εδώ κινήθηκε με το πιστόλι στον κρόταφο. Όταν έχασε τον έλεγχο, όταν αναγκάστηκε μετά τον Ιούλιο του 2007 να κάνει το απονενοημένο διάβημα του νομοθετικού φρεναρίσματος της διαδικασίας που φαινόταν ότι έπεται –αναγκάστηκε, γιατί προφανώς δεν της άρεσε, ίσως δεν ήταν στην αισθητική της, και δεν βάζω εισαγωγικά στη λέξη, η MIG- προτίμησε ένα πιο βαρύγδουπο όνομα. Δεν έκανε αυτό που έγινε με τα λιμάνια, όπου πρώτα βρήκαμε τους πελάτες, πρώτα βρήκαμε τους ενδιαφερόμενους και μετά νομοθετήσαμε, δημιουργήσαμε ένα νομοθετικό πλαίσιο τέτοιο που να καλύπτει τις απαιτήσεις των ενδιαφερομένων. Και όλοι ξέραμε ότι η «COSCO» θα πάρει το λιμάνι του Πειραιά και όλοι ξέρουμε και περιμένουμε να τελειώσει ο διαγωνισμός για να πάρει η «DUBAI PORTS» το λιμάνι της Θεσσαλονίκης. 
     Κυρίες και κύριοι συνάδελφοι, το μοντέλο ανάπτυξης που προβάλλεται στη χώρα μας μακράν απέχει απ’ αυτό ενός ισχυρού κράτους, με ισχυρή οικονομία που προσελκύει ξένα κεφάλαια για νέες παραγωγικές επενδύσεις και εκσυγχρονισμό των υποδομών του. Αντ’ αυτού ξεπουλάτε καθημερινά τα πιο κερδοφόρα κεφάλαια της ελληνικής οικονομίας αποδυναμώνοντας ολοένα το κοινωνικό κράτος δικαίου, την εθνική άμυνα και την οικονομία.
     Σας καλούμε έστω και τώρα να αποσύρετε την πρόταση και να προβείτε σε εκ νέου διαπραγμάτευση διασφαλίζοντας τα συμφέροντα της χώρας και των Ελλήνων μετόχων του Ο.Τ.Ε.. Άλλως με τη νομοθετική κύρωση της συμφωνίας, οι Γερμανοί ξανάρχονται κι αυτή τη φορά δεν συναντούν καΜμία απολύτως αντίσταση.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
    Ο κ. Ευθυμίου έχει το λόγο.
    Πολλοί συνάδελφοι επιμένουν στον περιορισμό του χρόνου. Επαναφέρω, λοιπόν, την πρόταση. Μετά τον ομιλητή, ο οποίος ανέρχεται τώρα στο Βήμα, θέλετε να περιορίσουμε το χρόνο σε πέντε λεπτά, ούτως ώστε να καταστεί δυνατόν να μιλήσουν και περισσότεροι συνάδελφοι;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Αναστάσιος Νεράντζης): Συνεπώς μετά τον ομιλητή θα ισχύσει πλέον το πεντάλεπτο για τους υπολοίπους.
    Ορίστε, κύριε Ευθυμίου.
    ΠΕΤΡΟΣ ΕΥΘΥΜΙΟΥ: Ευχαριστώ, κύριε Πρόεδρε.
    Κυρίες και κύριοι συνάδελφοι, σήμερα 18 Ιουνίου είναι στα χέρια των εκατόν πενήντα δύο Βουλευτών της Νέας Δημοκρατίας πώς αυτή η ημερομηνία θα καταγραφεί στην οικονομική, κοινωνική και πολιτική ιστορία του τόπου, αν θα είναι μια μέρα οδύνης ή αν θα είναι μια μέρα αξιοπρέπειας. Είναι στο χέρι σας αν θα αποφασίσετε σήμερα να ολοκληρωθεί το έγκλημα που ξεκίνησε πριν δεκαπέντε χρόνια από την Κυβέρνηση Μητσοτάκη, με τους ίδιους τότε πρωταγωνιστές, σε άλλους, σήμερα, ρόλους. Διότι ο κ. Αλογοσκούφης ήταν τότε ο επικεφαλής του Συμβουλίου Οικονομικών Εμπειρογνωμόνων, επικεφαλής της ομάδας των golden boys, των «χρυσών παιδιών» της Θάτσερ. Eίναι η ίδια ομάδα των ομολόγων που σχεδίασε την πώληση του Ο.Τ.Ε. το 1993 έναντι 500.000.000 δολαρίων. Και ήταν η αντίδραση του λαού αλλά και η αντίδραση η δική σας τότε που ανέκοψε το έγκλημα. 
    Και είναι έγκλημα, αγαπητοί συνάδελφοι, γιατί αν η σύζυγος του κ. Αλογοσκούφη δεν ασχολείτο με το real estate και ήταν δασκάλα, νηπιαγωγός ή καθηγήτρια, θα ενημέρωνε, όπως ξέρει κάθε παιδαγωγός, ότι εκείνο το παιδί που χρησιμοποιεί το ψέμα είναι στη θέση του αδυνάμου. Εδώ μέσα σήμερα κυριάρχησε το ψέμα στο σύνολο των ομιλητών του οικονομικού επιτελείου. Ψέμα δε στα στοιχειώδη. 
    Διότι, κύριε Μαρκογιαννάκη, που είστε ο τελευταίος σ’ αυτήν την αλυσίδα, αυτός ο Ο.Τ.Ε. που θα πούλαγε ο κ. Μητσοτάκης και ο κ. Αλογοσκούφης το 1993 έναντι 500.000.000 δολαρίων, αυτός ο Ο.Τ.Ε. με τις πολιτικές του δημοσίου ελέγχου, αλλά και της ένταξης στον ανταγωνισμό, δημιούργησε το γίγαντα που έδωσε στο ελληνικό δημόσιο τη δεκαετία 1994-2004 υγιή, καθαρά έσοδα από τα μερίσματα των κερδών του, 9.000.000.000 ευρώ, τα οποία όλα κατευθύνθηκαν στην άσκηση κοινωνικής πολιτικής. Τι κέρδισε η πατρίδα; Κέρδισε τα 9.000.000.000 ευρώ. Κέρδισε ρόλο στα Βαλκάνια. Κέρδισε υπόσταση, δύναμη, τεχνογνωσία κι αυτό θα το πουλάγατε έναντι 500.000.000 δολαρίων. 
    Μπορείτε σήμερα μετά από δεκαπέντε χρόνια να ισχυριστείτε ότι βελτιώσατε την τιμή, διότι σήμερα ο Ο.Τ.Ε. πωλείται στην πραγματικότητα από τη Νέα Δημοκρατία έναντι 431.000.000 ευρώ. Είναι γεγονός ότι τα 431.000.000 ευρώ είναι ελαφρώς βελτιωμένη εκδοχή από τα 500.000.000 δολάρια. 
    Ψέμα, λοιπόν, πρώτο, ουσίας. 
    Δεύτερο ψέμα, που κατά κόρον ακούστηκε εδώ. Τον Αύγουστο του 2005 το ελληνικό δημόσιο είχε στην κατοχή του το 48,6% των μετοχών του Ο.Τ.Ε. και είχε δύο νομοθετικές θωρακίσεις. Μία ότι το δημόσιο θα έχει πάντα το 1/3 των μετοχών και μία δεύτερη ότι ουδείς ιδιώτης θα έχει δικαίωμα άνω του 5%. 
    Αυτό το κεκτημένο το σπάσανε οι οικονομικοί εγκέφαλοι της Νέας Δημοκρατίας με δύο τρόπους: Πρώτον, με τη σταθερή απαξίωση του Ο.Τ.Ε., του οποίου η κενή έδρα του κ. Βουρλούμη, είναι υπεύθυνη για την τεχνική όψη του θέματος, η συνειδητή απαξίωση του γίγαντα. Δεύτερον, πουλήσατε εσείς με δική σας υπογραφή από αυτό το 48,6% δύο πακέτα των 10%, ένα το Σεπτέμβριο του 2005 και ένα τον Ιούνιο του 2007. 
    Αλλά και τρίτο ψέμα και είναι όνειδος να επαναλαμβάνεται η πολιτική ζωή της χώρας στηριγμένη σε αυτονόητα ψεύδη, είναι ότι εδώ φέρατε εσείς…
    (Θόρυβος στην Αίθουσα)
    Κύριε Μπούρα, μήπως δεν θέλετε τον υγιή διάλογο; Αν θέλετε μπορούμε να φωνάξουμε περισσότερο. Αλλά πιστεύω ότι πρέπει να σεβαστούμε ο ένας τον άλλο.
     ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ. Καθίστε και μη διακόπτετε τον ομιλητή.
    ΠΕΤΡΟΣ ΕΥΘΥΜΙΟΥ: Θα ήταν, λοιπόν, σκόπιμο να θυμηθούμε ότι εδώ σ’ αυτήν την Αίθουσα το Δεκέμβρη του 2006 με τροπολογία που ήρθε την Παρασκευή τροπολογία ακριβώς είκοσι δύο λέξεων, ο κ. Αλογοσκούφης κατήργησε την πανοπλία του ελληνικού δημοσίου. Με μια τροπολογία είκοσι δύο λέξεων κατήργησε το νόμο για το 33% και κατήργησε το νόμο για το 5%. 
    Και έχουμε το δεύτερο ανεπανάληπτο φαινόμενο, που θα παρακαλούσα οποιοδήποτε συνάδελφο Βουλευτή της Νέας Δημοκρατίας να πει αν ποτέ το έχει εφαρμόσει σε ιδιωτική δικαιοπραξία, αν έχει ακούσει οποιοσδήποτε ιδιώτης να έχει προχωρήσει στη συναλλαγή που προχώρησε ο κ. Αλογοσκούφης και ο κ. Καραμανλής για την κοινή περιουσία του ελληνικού λαού, που είναι ο Ο.Τ.Ε. Πότε ακούστηκε ποτέ μεσίτης να παίρνει περισσότερα από τον ιδιοκτήτη; Πότε ακούστηκε ο κ. Βγενόπουλος να αντλεί από τον κόπο, τον ιδρώτα του ελληνικού λαού που είναι αποτυπωμένος μέσα στον Ο.Τ.Ε., 600.000.000 έως 800.000.000 ευρώ ως μεσίτης, την ώρα που ο ιδιοκτήτης, το ελληνικό κράτος, δηλαδή, ο ελληνικός λαός, λαμβάνει ως υπερτίμημα 141.000.000 ευρώ; Αν βρεθεί πολίτης Έλληνας και Βουλευτής της Νέας Δημοκρατίας που να έχει κάνει ιδιωτική δικαιοπραξία παρόμοιου επιπέδου, θα είναι πράγματι, όπως είπε ο κ. Αλογοσκούφης, πρότυπη συμφωνία και πρωτόγνωρη.
    Αυτό συνέβη. Είναι πρότυπη και πρωτόγνωρη ευρωπαϊκά, όπως το είπε ο κ. Αλογοσκούφης, γιατί δεν υπάρχει πουθενά στην Ευρώπη. Όπως δεν υπάρχει πουθενά στην Ελλάδα παρόμοια εκποίηση δημόσιας περιουσίας, όπως φυσικά δεν θα γινόταν ποτέ σε ιδιωτική περιουσία.
    Κυρίες και κύριοι συνάδελφοι, αυτό που συμβαίνει σήμερα είναι στα χέρια της Βουλής να αποφασίσει αν θα ολοκληρωθεί. Και δεν επιτρέπεται να ολοκληρωθεί για ένα μείζονα λόγο. Διότι αυτό που σήμερα θα διαπραχθεί είναι η εκχώρηση του ενός από τα δύο βάθρα των τελευταίων κινητήριων δυνάμεων της ελληνικής οικονομίας.  
Το ένα βάθρο είναι ο Ο.Τ.Ε. και το άλλο είναι η Δ.Ε.Η., οι τηλεπικοινωνίες και η ενέργεια. Αυτή τη στιγμή θα ακρωτηριαστεί το ένα βάθρο που δίνει τη δυναμική της ελληνικής οικονομίας και θα οδηγήσετε απόλυτα συνειδητά στον αφελληνισμό της. Όλα αυτά συνιστούν μια κορυφαία πράξη απιστίας στην κυριολεξία του όρου. Συνιστούν μια παράβαση της βασικής αρχής που πρέπει να διέπει κάθε κυβέρνηση, ότι διαφυλάσσει το δημόσιο πλούτο, τον χειρίζεται με απόλυτο σεβασμό έως το τελευταίο ευρώ.
      Κι εσείς, αγαπητοί κύριοι, του οικονομικού επιτελείου, θα έπρεπε να δείτε την ιστορία από την άλλη μεριά. Θα έπρεπε να προσέξετε ότι πριν ένα μήνα στη γενική συνέλευση της «DEUTSCHE TELEKOM», που έγινε με όρους ρωμαϊκού θριάμβου, να θυμηθείτε τη στιγμή –ζητήστε από τα ξένα κανάλια αν δεν  την είδατε- όπου βγαίνει ο εκπρόσωπος των μετόχων και λέει στον κ. Όπερμαν «συγχαρητήρια, αγοράσαμε σε μια μικρή χώρα, με χαμηλό τίμημα, ένα μεγάλο οργανισμό». 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, κύριε Ευθυμίου.
      ΠΕΤΡΟΣ ΕΥΘΥΜΙΟΥ: Αυτό διαπράξατε. Τραυματίσατε τη χώρα, τραυματίσατε το εθνικό συμφέρον, τραυματίσατε το συμφέρον του ελληνικού λαού. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ!
      ΠΕΤΡΟΣ ΕΥΘΥΜΙΟΥ: Και αυτό είναι δέσμευση και υποχρέωση του ΠΑ.ΣΟ.Κ. να το αποκαταστήσει, όταν σήμερα υπογράφετε την αρχή του τέλους αυτής της διακυβέρνησης, αν ψηφίσετε αυτόν το νόμο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο κ. Τσούκαλης έχει το λόγο για πέντε λεπτά.
      ΝΙΚΟΛΑΟΣ ΤΣΟΥΚΑΛΗΣ: Κύριε Πρόεδρε, λίγα λεπτά πριν την ονομαστική ψηφοφορία απευθυνόμαστε στους συναδέλφους της Νέας Δημοκρατίας και τους υποβάλλουμε το αίτημα έστω και τώρα «να μην επικυρώσετε», «να μη δώσετε την ψήφο σας», για την επικύρωση αυτής της συμφωνίας. 
      Τελειώνοντας η συζήτηση, κυρίες και κύριοι συνάδελφοι, δύο ερωτήματα παραμένουν στην Αίθουσα αυτή, δύο ερωτήματα αναπάντητα και πολύ σοβαρά.
      Πρώτον, γιατί ο κ. Αλογοσκούφης και η Κυβέρνηση έφερε μια κοινή συμφωνία ιδιωτικού δικαίου προς ψήφιση στην Ολομέλεια της Βουλής; 
      Και δεύτερον, γιατί εξακολουθεί να εμμένει σ’ αυτήν τη συγκεκριμένη συμφωνία; 
      Ο κ. Αλογοσκούφης και η Κυβέρνηση υποστηρίζει ότι έφερε τη συγκεκριμένη συμφωνία προκειμένου να τύχει τη βάσανο της Βουλής, να τύχει της επεξεργασίας των Βουλευτών, ούτως ώστε να αποκτήσει μεγαλύτερο κύρος και μεγαλύτερο βάρος.
      Κυρίες και κύριοι συνάδελφοι, στο λίγο χρόνο που έχω και για όσους γνωρίζουν νομικά, η ψήφος η σημερινή η δική σας είναι μια ψήφος εν λευκώ προς την Κυβέρνηση για διαμόρφωση οποιασδήποτε συμφωνίας από εδώ και πέρα με την «DEUTSCHE TELEKOM». 
      Διαβάζω το άρθρο 21 και καλό θα είναι να αποτυπωθεί στη μνήμη σας πριν ψηφίσετε: «Καμμιά τροποποίηση ή διαφοροποίηση ή παραίτηση από την παρούσα συμφωνία ή οποιαδήποτε διάταξη της παρούσας δεν θα ισχύει, εκτός αν γίνεται εγγράφως και υπογράφεται προσηκόντως». Αυτό σημαίνει οποιαδήποτε τροποποίηση της συγκεκριμένης σύμβασης δεν θα περνάει από τη βάσανο και τον έλεγχο της Βουλής. Είναι αποκλειστική αρμοδιότητα πλέον και εν λευκώ του εκάστοτε Υπουργού Οικονομίας και της Κυβέρνησης. Εάν δώσετε τέτοια εξουσιοδότηση θα είστε υπόλογοι για οτιδήποτε συμβεί από εδώ και πέρα.
      Δεύτερον, ο κ. Αλογοσκούφης είπε ότι διαφυλάσσονται όλα τα συμφέροντα του ελληνικού δημοσίου και επικαλείται το δικαίωμα αρνησικυρίας. Για όσους επίσης γνωρίζουν νομικά, κυρίες και κύριοι συνάδελφοι, άρθρο 8 παράγραφος 2 περιπτώσεις β΄ και γ΄, στη μεν περίπτωση που ο πρόεδρος του διοικητικού συμβουλίου και ο διευθύνων σύμβουλος είναι διαφορετικά πρόσωπα, εκεί ρυθμίζεται σαφέστατα το τι προβλέπεται στην περίπτωση αρνησικυρίας. Στην περίπτωση γ΄, όμως, λέει: «σε περίπτωση που η θέση του διευθύνοντος συμβούλου και του προέδρου του διοικητικού συμβουλίου του Ο.Τ.Ε. κατέχονται από το ίδιο πρόσωπο σύμφωνα με το άρθρο 4, το ελληνικό δημόσιο και η «DEUTSCHE TELEKOM» θα ασκούν τα δικαιώματα ψήφου τους κατά τη διακριτική τους ευχέρεια». Ένα πρόσωπο που εκπροσωπεί και τους δύο κατά τη διακριτική τους ευχέρεια!
      Υπάρχει η δικαιολογία εκ μέρους του κ. Αλογοσκούφη και της Κυβέρνησης ότι αυτό προβλέπεται στο νόμο 2190 περί ανωνύμων εταιρειών. Ναι, αλλά όμως, η προηγούμενη περίπτωση η οποία είναι κατ’ εξαίρεση, προβλέπεται. Στη συγκεκριμένη περίπτωση γιατί δεν υπάρχει διαφοροποίηση ούτως ώστε να διαφυλαχθεί το δικαίωμα αρνησικυρίας για το δημόσιο; Τίποτα απ’ αυτό δεν συμβαίνει.
      Κυρίες και κύριοι συνάδελφοι, είναι προφανές ότι χρησιμοποιείται η Βουλή ως φύλλο συκής, προκειμένου η Κυβέρνηση να είναι κατοχυρωμένη απέναντι σε οτιδήποτε προκύψει από εδώ και πέρα, όσον αφορά την υλοποίηση της συγκεκριμένης σύμβασης. Είναι προφανές ότι αυτό το οποίο συμβαίνει εδώ στη Βουλή, απαιτήθηκε από τη «DEUTSCHE TELEKOM» να περάσει από τη διαδικασία της Βουλής, προκειμένου να έχει και η ίδια κατοχυρωμένα όλα της τα δικαιώματα. 
      Κυρίες και κύριοι συνάδελφοι της Νέας Δημοκρατίας, σκεφτείτε το σοβαρά γιατί το ψέμα έχει κοντά ποδάρια. Να είστε βέβαιοι ότι είναι κοντά ο καιρός που θα μετανιώσετε γι’ αυτό που κάνετε. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Αναστάσιος Νεράντζης): Ο κ. Τιμοσίδης έχει το λόγο, για πέντε λεπτά.
      Θα μιλήσει ένας ακόμη, ο επόμενος ομιλητής και θα διακόψουμε πλέον.
      Ορίστε, κύριε Τιμοσίδη.
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, μιας και ζούμε μέρες ποδοσφαίρου, σήμερα ακούγοντας τον Υπουργό Οικονομίας και τις δύο φορές, μου έδωσε την εντύπωση παίκτη που ενώ χάνει η ομάδα του, αντί να επιτεθεί για να αλλάξει το αποτέλεσμα, αμύνεται. Γιατί και στις δύο τοποθετήσεις του δεν έδωσε καμμία νέα απάντηση πειστική για ποιο λόγο σήμερα συζητούμε εδώ στην Αίθουσα της Βουλής για μια σύμβαση που στην ουσία είναι ένας τρόπος λεηλασίας της δημόσιας περιουσίας. Μια σύμβαση αποικιοκρατικού χαρακτήρα, όπως πολλοί συνάδελφοι εύστοχα την είπαν, γιατί ξεπουλιέται ο Ο.Τ.Ε. στη «DEUTSCHE TELEKOM». 
      Και τίθεται το ερώτημα: έχουμε το δικαίωμα να χαρίζουμε την περιουσία του ελληνικού λαού; Ποιος μας έχει εξουσιοδοτήσει για κάτι τέτοιο; Και πότε; Την ίδια στιγμή σ’ ολόκληρο τον κόσμο και ιδιαίτερα στην Ευρώπη, συντελούνται ραγδαίες αλλαγές και στον οικονομικό και  στον παραγωγικό καταμερισμό. Σε μια περίοδο που όλες οι χώρες διεκδικούν νέους ρόλους σ’ αυτούς τους τομείς, η Κυβέρνηση της Νέας Δημοκρατίας βυθίζει τη χώρα και τους πολίτες σε μια πολύπλευρη κρίση. 
      Αμφιβάλλει κανείς, μήπως, ότι το συγκριτικό πλεονέκτημα των χωρών σήμερα είναι η ανάπτυξη των υπηρεσιών στις επικοινωνίες, στις μεταφορές, στην εκπαίδευση, στον πολιτισμό, στον τουρισμό, στην υγεία; Δεν θα έπρεπε αυτό να είναι ένας σύγχρονος εθνικός στόχος για την Ελλάδα; Η Ελλάδα, με τη θέση που κατέχει, με το φυσικό πλούτο και ιδιαίτερα το ανθρώπινο δυναμικό, έχει έναν Ο.Τ.Ε. ο οποίος μπορεί να είναι ένα πραγματικό εργαλείο ανάπτυξης, ο οποίος μπορεί να δώσει βιώσιμη ανάπτυξη επενδύοντας στην έρευνα, την καινοτομία, την τεχνολογία και την τεχνογνωσία. Ένας Ο.Τ.Ε. που είναι περιουσία του ίδιου του ελληνικού λαού με ισχυρή παρουσία στα Βαλκάνια, με ειδικευμένο ανθρώπινο δυναμικό, πάνω από τριάντα χιλιάδες στην Ελλάδα και το εξωτερικό, με ετήσια κέρδη και στην «COSMOTE» που ξεπερνούν για το 2007 τα 663.000.000 ευρώ. Ένας Ο.Τ.Ε. που συγκαταλέγεται σ’ έναν από τους δέκα μεγαλύτερους τηλεπικοινωνιακούς οργανισμούς της Ευρώπης. 
      Κυρίες και κύριοι συνάδελφοι, η εκποίηση του Ο.Τ.Ε., της περιουσίας δηλαδή, του ελληνικού λαού, αποτελεί εκποίηση του ίδιου του μέλλοντος της χώρας. Με την κύρωση αυτής της σύμβασης, η χώρα μας παραχωρεί ένα από τα ισχυρότερα όπλα της για την έρευνα, την ανάπτυξη και τη διάνοιξη των νέων τεχνολογιών.
      Θα ήθελα να επισημάνω τρεις βασικές καταστροφικές συνέπειες αυτής της σύμβασης. Πρώτον, οι εργαζόμενοι και ιδιαίτερα οι νέοι των 600 ευρώ και οι νέοι της ανεργίας θα πληρώσουν με πολύ υψηλά τιμολόγια τις τηλεπικοινωνιακές υπηρεσίες και το internet που θα επιβάλλει η «DEUTSCHE TELEKOM». Δεύτερον, παρά την εμπειρία …
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ, κύριοι συνάδελφοι!
      ΜΙΧΑΗΛ ΤΙΜΟΣΙΔΗΣ: … η Κυβέρνηση ξεπουλάει τον Ο.Τ.Ε. σε πολυεθνική εταιρεία άλλης χώρας και τον αφήνει έξω από κάθε ουσιαστικά κοινοβουλευτικό ή πολιτικό έλεγχο. Οι συνέπειες για την εθνική κυριαρχία θα είναι καταστροφικές, αφού τα επικοινωνιακά κυκλώματα των Ενόπλων Δυνάμεων διασυνδέονται άμεσα ή έμμεσα με το τηλεπικοινωνιακό δίκτυο του Ο.Τ.Ε.. Και τρίτον, οι εργασιακές σχέσεις στον Ο.Τ.Ε. κατεδαφίζονται. Μετά το χωρισμό νέων και παλαιών εργαζόμενων το 2005, η Κυβέρνηση της Νέας Δημοκρατίας ανέτρεψε το 2006 τις συλλογικές συμβάσεις εργασίας με τις οποίες είχε συμφωνηθεί ο κανονισμός εργασίας που ίσχυε σ’ αυτήν την επιχείρηση. Έτσι λοιπόν, κυρίες και κύριοι συνάδελφοι, ένας οργανισμός με μία εξωστρεφή κερδοφόρο επιχειρηματικότητα αυτήν τη στιγμή πωλείται αντί πινακίου φακής. Το ΠΑ.ΣΟ.Κ. δεν αποκρούει απλά το ξεπούλημα του Ο.Τ.Ε., αλλά δηλώνει πως θα κινηθεί για την επανάκτηση του δημόσιου χαρακτήρα του και ότι τον Ο.Τ.Ε., που είναι περιουσία του ελληνικού λαού, έχουμε όλοι χρέος να τον παραδώσουμε στις επόμενες γενιές. Γι’ αυτό λοιπόν καταψηφίζουμε αυτήν τη συμφωνία. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
      Αγαπητοί συνάδελφοι, στο λίγο χρόνο που έχω, ακούστε τι λέγατε όλα αυτά τα χρόνια, για να δείτε πόσο εκτεθειμένοι είστε σήμερα με αυτά που είπατε, τη δημαγωγία που ασκήσατε, το λαϊκισμό, τις διαστρεβλώσεις και όλα τα συναφή. Ακούστε τι έλεγε ο  κ. Σημίτης στις 5 Δεκεμβρίου του 2000  στο Ελληνοαμερικανικό Επιμελητήριο; Υμνεί το φιλελευθερισμό. Δεν διαβάζω από μέσα, σας λέω μόνο ότι ο κ. Σημίτης με όλη του την ομιλία γράφει και έχει αποκορύφωμα τις αγορές και κυρίως τον Ο.Τ.Ε.. Με άλλα λόγια ο κ. Σημίτης …
                     (Θόρυβος στην Αίθουσα από την πτέρυγα του ΠΑ.ΣΟ.Κ.) 
      Επειδή φωνασκείτε, αγαπητοί συνάδελφοι, θέλω να σας πω ότι και σήμερα κυκλοφορεί η φήμη, μιας και το θέλετε έτσι, ότι μετά το ασφαλιστικό και τη Λισαβόνα ο Συνασπισμός θα ζητήσει δημοψήφισμα για τον Ο.Τ.Ε. και θα ρωτήσουν οι κύριοι συνάδελφοι τον κ. Σημίτη αν το ΠΑ.ΣΟ.Κ. θα κάνει το ίδιο. Δεν ξέρω αν είναι αλήθεια αυτό το πράγμα.
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      Επειδή φωνασκείτε, θα σας τα πω όλα. Ακούστε τι έλεγε σε δύο γραμμές ο κ. Χριστοδουλάκης στις 12.9.2000, για να δείτε πόσο εκτεθειμένοι είστε. «Αν ο Ο.Τ.Ε. δεν αποκτήσει έγκαιρα έναν ισχυρό και αξιόπιστο στρατηγικό σύμμαχο …», δεν συνεχίζω παρακάτω.
      ΠΡΟΕΔΡΕΥΩΝ (Αναστάσιος Νεράντζης):  Κύριε Καλλιώρα, δεν απευθύνεστε στους συναδέλφους. Στο Προεδρείο απευθύνεστε. 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, στις 17 Οκτωβρίου του 2000 …
      (Χειροκροτήματα από την πτέρυγα της Νέας Δημοκρατίας)
      …στη Διϋπουργική Επιτροπή Αποκρατικοποιήσεων, επαναλαμβάνω, Παπαντωνίου, Χριστοδουλάκης και Βερελής υπογράφουν. Ποιο θέμα; Σε μία γραμμή «τη διερεύνηση της διεθνούς αγοράς για την εξεύρεση στρατηγικού συμμάχου για τον Ο.Τ.Ε.». Εκτίθεστε. 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      Επίσης,  όλο το ΠΑ.ΣΟ.Κ. ψήφισε τον προϋπολογισμό του 2001. Τι ψήφισε; «Ότι εισέρχεται, σύμφωνα με τα στοιχεία, στην τελική φάση η σύναψη της στρατηγικής συμμαχίας του Ο.Τ.Ε.» Το ψηφίσατε όλοι.  Ακούστε τι έλεγαν οι συνεργάτες του κ. Παπανδρέου  στο Ι.ΣΤ.Α.ΜΕ. το 2006: «Προκύπτουν κάποια σοβαρά ερωτήματα για το κατά πόσο ο Ο.Τ.Ε. με ελεγχόμενη από το κράτος διοίκηση μπορεί να αντεπεξέλθει στις νέες προκλήσεις κ.λπ.». Ακούστε τι λέγατε στον προϋπολογισμό σας και τι λέγατε επίσης την ίδια χρονιά στο πρόγραμμα του ΠΑ.ΣΟ.Κ.: «Στον Ο.Τ.Ε. υπάρχει  μόνο χρυσή και μία μόνο μετοχή και ότι η μετοχή αυτή δεν διαιρείται και δεν πωλείται». Αυτά λέγατε για μία μετοχή, όχι 25%.
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Διαθέσατε το 66% του Ο.Τ.Ε…. Σας πονάει. Χοροπηδάει η ενοχή και ο πόνος ο πολιτικός.
      ΠΡΟΕΔΡΟΣ (Δημήτριος Σιούφας): Κύριε Καλλιώρα, παρακαλώ να απευθύνεστε στο Προεδρείο.
      ΗΛΙΑΣ ΚΑΛΛΙΩΡΑΣ: Επαναλαμβάνω ότι το ΠΑ.ΣΟ.Κ. που σήμερα μας εγκαλεί και μας λοιδορεί, έδωσε με τις διαδικασίες που ξέρει, μόνο και μόνο για να εισπράξει χρήματα, χωρίς να κάνει καμμία μεταρρύθμιση ή αλλαγή -και το ξέρετε, μόνο για ταμειακούς λόγους-  το 66% και πέρασαν τρία χρόνια, χωρίς να κάνετε τίποτα, δήθεν ψάχνοντας για στρατηγικό επενδυτή. Και η ουσία είναι ότι το 20% του κ. Βγενόπουλου που αγόρασε, το αγόρασε από τις μετοχές που το ΠΑ.ΣΟ.Κ. έδωσε.
      Θέλω να πω -και τελειώνω μ’ αυτό- ότι εμείς δώσαμε το 3% και αναρωτιέμαι τι ποσοστό θα δίνατε, κύριοι συνάδελφοι. Θα δίνατε 2%, 1%; Τι συμφωνία θα κάνατε για στρατηγική συμμαχία με τη μεγαλύτερη εταιρεία της Ευρώπης; Μη λέτε ψέματα στο λαό. Έχει κοντά ποδάρια το ψέμα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση επί του σχεδίου νόμου του Υπουργείου Οικονομίας και  Οικονομικών «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της «DEUTSCHE TELEKOM ΑG».
      Έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί του ανωτέρω σχεδίου νόμου του Υπουργείου Οικονομίας και Οικονομικών, της οποίας το κείμενο έχει ως εξής:
      «ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί του σχεδίου νόμου, του Υπουργείου Οικονομίας και Οικονομικών «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της «DEUTSCHE TELEKOM AG».
      Οι Βουλευτές:
      Πάγκαλος Θεόδωρος
      Βερελής Χρίστος
      Τσιόκας Χάρης
      Γείτονας Κώστας
      Κατσέλη Λούκα
      Κουσελάς Δημήτριος.
      Κουβέλης Σπύρος
      Έξαρχος Βασίλειος
      Τσιρώνης Δημήτριος
      Διαμαντίδης Ιωάννης
      Αργύρης Ευάγγελος
      Περλεπέ-Σηφουνάκη Αικατερίνη
      Σηφουνάκης Νικόλαος
      Σκουλάκης Μανώλης
      Κατρίνης Μιχαήλ
      Παπανδρέου Βάσω
      Χάιδος Χρήστος
      Σκραφνάκη Μαρία
      Νασιώκας Έκτορας
      Λαμπίρης Ηλίας
      Σπηλιόπουλος Κώστας
      Ζήση Ροδούλα
      Ντόλιος Γιάννης
      Μαγκριώτης Γιάννης
      Σιδηρόπουλος Αναστάσιος
      Ρήγας Παναγιώτης
      Καρχιμάκης Μιχάλης 
      Σαχινίδης Φίλιππος
      Καρτάλης Κώστας
      Χυτήρης Τηλέμαχος
      Αθανασιάδης Αλέξανδρος
      Νικητιάδης Γιώργος
      Μπεγλίτης Παναγιώτης
      Δριβελέγκας Γιάννης
      Αράπογλου Χρύσα
      Ζωΐδης Νικόλαος
      Νιώτης Γρηγόριος»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Πάγκαλος Θεόδωρος. Παρών.
      Ο κ. Βερελής Χρίστος. Παρών.
      Ο κ. Τσιόκας Χάρης. Παρών.
      Ο κ. Γείτονας Κώστας. Παρών.
      Η κ. Κατσέλη Λούκα. Παρούσα.
      Ο κ. Κουσελάς Δημήτριος. Παρών. 
      Ο κ. Κουβέλης Σπύρος. Παρών.
      Ο κ. Έξαρχος Βασίλειος. Παρών.
      Ο κ. Τσιρώνης Δημήτριος. Παρών. 
      Ο κ. Διαμαντίδης Ιωάννης. Παρών.
      Ο κ. Αργύρης Ευάγγελος. Παρών.
      Η κ. Περλεπέ-Σηφουνάκη Αικατερίνη. Παρούσα.
      Ο κ. Σηφουνάκης Νικόλαος. Παρών.
      Ο κ. Σκουλάκης Μανώλης. Παρών.
      Ο κ. Κατρίνης Μιχαήλ. Παρών.
      Η κ. Παπανδρέου Βάσω. Παρούσα. 
      Ο κ. Χάιδος Χρήστος. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
      Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Θα διεξαχθεί ονομαστική ψηφοφορία επί της αρχής του σχεδίου νόμου του Υπουργείου Οικονομίας και Οικονομικών.
      Οι αποδεχόμενοι επί της αρχής το σχέδιο νόμου  λέγουν «ΝΑΙ».
      Οι μη αποδεχόμενοι επί της αρχής το σχέδιο νόμου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Κωνσταντίνος Τσιάρας από τη Νέα Δημοκρατία και ο κ. Φίλιππος Σαχινίδης από το ΠΑ.ΣΟ.Κ..
      Σας ενημερώνω ότι έχουν έλθει στο Προεδρείο τηλεομοιοτυπίες φαξ συναδέλφων, σύμφωνα με το άρθρο 70Α του Κανονισμού της Βουλής, με τις οποίες γνωστοποιούν την ψήφο τους επί του νομοσχεδίου. Οι ψήφοι αυτοί θα ανακοινωθούν και θα συνυπολογιστούν στην καταμέτρηση η οποία θα ακολουθήσει. 
      Παρακαλώ να αρχίσει η ανάγνωση του καταλόγου. 
      (ΨΗΦΟΦΟΡΙΑ)
      (Διαρκούσης της ψηφοφορίας εισέρχεται στην Αίθουσα του Κοινοβουλίου ο Πρόεδρος της Κυβέρνησης κ. Κωνσταντίνος Καραμανλής, χειροκροτούμενος από τους Βουλευτές της Νέας Δημοκρατίας)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος, ο οποίος δεν άκουσε το όνομά του; Κανείς.
      Οι επιστολές, οι οποίες απεστάλησαν στο Προεδρείο από τους συναδέλφους, σύμφωνα με το άρθρο 70Α του Κανονισμού της Βουλής, καταχωρίζονται στα Πρακτικά και έχουν ως εξής:
      ( Να φωτογραφηθούν οι σελ. 299-307 )
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, οι επιστολές, οι οποίες απεστάλησαν στο Προεδρείο από τους συναδέλφους και εκφράζουν πρόθεση ψήφου, καταχωρίζονται στα Πρακτικά και έχουν ως εξής:
      ( Να φωτογραφηθούν οι σελ. 309-312)
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και  παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 295 Βουλευτές. 
      Υπέρ της αρχής του νομοσχεδίου, δηλαδή «ΝΑΙ» ψήφισαν 151 Βουλευτές.
      Κατά της αρχής του νομοσχεδίου, δηλαδή «ΟΧΙ» ψήφισαν 144 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
«Ονομαστική ψηφοφορία επί της αρχής του σχεδίου νόμου του Υπουργείου Οικονομίας και ΟικονομικώνEΠIKPATEIAΣNAIOXIΈβερτ Μιλτιάδης	+Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	+Ραγκούσης Ιωάννης	+Δραγώνα Θάλεια	+Κουβέλης Σπυρίδων	+Καζάκος Κωνσταντίνος	+Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία - Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	+Καφαντάρη Ευθαλία (Λίλα)	+Φιλίνη Άννα	+Κοροβέσης Περικλής - Ηλίας	+Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	+Γιακουμάτος Γεράσιμος	+Ζαγορίτης Ελευθέριος (Λευτέρης)	+Λιάπης Μιχάλης -Γιώργος	+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη 	+Καμμένος Παναγιώτης (Πάνος)	+Ντινόπουλος Αργύριος	+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)+Σταθάκης Αριστοτέλης (Άρης)	+Κασίμης Θεόδωρος 	+Παπαθανασίου Γιάννης	+Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	+Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	+Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	+Χαλβατζής Σπυρίδων	+Μαυρίκος Γεώργιος	+Πρωτούλης Ιωάννης	+Μελά Παναγιώτα - Εύα	+Κουβέλης Φώτιος-Φανούριος	+Δραγασάκης Ιωάννης 	+Παπαγιαννάκης Μιχαήλ	+Ψαριανός Γρηγόριος	Γεωργιάδης Σπυρίδων - Άδωνις	+Αϊβαλιώτης Κωνσταντίνος 	+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	+Βερελής Χρήστος	+Γιαννακά Σοφία	+Μωραΐτης Νικόλαος	+	ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	+Λυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	+Γκιόκας Ιωάννης+Λεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	+Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	+Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	+ΝΟΜΟΣ ΕΥΡΥΤΑΝΙΑΣ Καρανίκας Ηλίας	ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	+Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	+ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	+Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος - Ιωάννης	+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	+Καλαντίδου Σοφία	+Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	+NOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	+ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Παρασκευή	+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	+ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	+Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	+Σαχινίδης Φίλιππος	+Σκυλλάκος Αντώνιος+Ροντούλης Αστέριος	+ΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	+Σκοπελίτης Σταύρος	+ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	+ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	Μανωλάκου Διαμάντω+Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	+ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	+Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	+				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	+ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΓΕΝΙΚΟ ΣΥΝΟΛΟ: «ΝΑΙ»		151
……”…….”………: «ΟΧΙ»		144
ΣΥΝΟΛΟ ΨΗΦΙΣΑΝΤΩΝ		295
Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Συνεπώς το σχέδιο νόμου του Υπουργείου Οικονομίας και Οικονομικών: «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της  «Deutsche Telekom AG»  έγινε δεκτό επί της αρχής κατά πλειοψηφία. 
      Εισερχόμαστε στην ψήφιση επί των άρθρων. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΦΙΛΙΠΠΟΣ ΣΑΧΙΝΙΔΗΣ:  Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 1, έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΦΙΛΙΠΠΟΣ ΣΑΧΙΝΙΔΗΣ:  Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 2, έγινε δεκτό ως έχει κατά πλειοψηφία.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΦΙΛΙΠΠΟΣ ΣΑΧΙΝΙΔΗΣ:  Κατά πλειοψηφία.
      ΠΡΟΕΔΡΟΣ (Δημήτριος Σιούφας): Το ακροτελεύτιο άρθρο έγινε δεκτό κατά πλειοψηφία.
      Συνεπώς το σχέδιο νόμου του Υπουργείου Οικονομίας και Οικονομικών: «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της  «Deutsche Telekom AG»  έγινε δεκτό επί της αρχής και επί των άρθρων κατά πλειοψηφία. 
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΦΙΛΙΠΠΟΣ ΣΑΧΙΝΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το σχέδιο νόμου του Υπουργείου Οικονομίας και Οικονομικών «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της  «Deutsche Telekom AG»  έγινε δεκτό σε μόνη συζήτηση επί της αρχής, επί των άρθρων και στο σύνολο, κατά πλειοψηφία και έχει ως εξής:
      
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως ως προς την ψήφιση στο σύνολο του ανωτέρω σχεδίου νόμου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.35΄ λύεται η συνεδρίαση για σήμερα ημέρα Πέμπτη 19 Ιουνίου 2008 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο συζήτηση επικαίρων ερωτήσεων και β) συζήτηση, σύμφωνα με τα άρθρα 45, 51, παρ. 4 και 137 του Κανονισμού της Βουλής επί της Εκθέσεως της Διακομματικής Επιτροπής, της συσταθείσης με ομόφωνη απόφαση της Ολομέλειας της Βουλής, «Για την αντιμετώπιση των προβλημάτων που απασχολούν τα άτομα με αναπηρία», σύμφωνα με την ειδική ημερήσια διάταξη που έχει διανεμηθεί, καθώς επίσης και οι εκθέσεις, που έχουν υποβάλει στη Βουλή οι Ομοσπονδίες των ατόμων με αναπηρία.
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



1


Τελευταία Αποθήκευση:	24/6/2008 9:56:00 μμ	Από:	A.zoudiari
Εκτυπώθηκε:	24/6/2008 11:54:00 πμ

