      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΑ΄
      Τρίτη 27 Απριλίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Νικολόπουλου, σελ.
      3. Ανακοινώνεται ότι τη συνεδρίαση παρακολουθούν μαθητές από τα Γυμνάσια Αντίσσας και Ερεσού Νομού Λέσβου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 27 Απριλίου 2004, σελ.
      4.Συζήτηση επικαίρων ερωτήσεων.
      α) Προς τον Υπουργό Ανάπτυξης σχετικά με την κάλυψη των αναγκών της χώρας σε ηλεκτρική ενέργεια, σελ.
      β) Προς τον Υπουργό Δικαιοσύνης, σχετικά με την παύση των αγωγών του Οργανισμού Σιδηροδρόμων Ελλάδος κατά των αγροτών για αδικήματα που φέρονταν ότι εκτέλεσαν κατά τις αγροτικές κινητοποιήσεις, σελ.
      γ) Προς τον Υπουργό Εξωτερικών, i) σχετικά με τα την προστασία των Προσωπικών Δεδομένων των Ευρωπαϊκών Πολιτών που ταξιδεύουν αεροπορικώς στις Ηνωμένες Πολιτείες της Αμερικής, σελ.
      ii) σχετικά με την έκτιση του υπολοίπου της ποινής στην Ελλάδα, Έλληνα κρατούμενου στις αιγυπτιακές φυλακές, σελ.
      δ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πορεία υλοποίησης των μεγάλων συγκοινωνιακών έργων στη Θεσσαλονίκη, σελ.
      ε) Προς τους Υπουργούς Απασχόλησης και Κοινωνικής Προστασίας, σχετικά με την κατάργηση από τις συντάξεις της ειδικής εισφοράς υπέρ του λογαριασμού Αλληλεγγύης Φορέων Κοινωνικής Ασφάλισης (ΛΑΦΚΑ), σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου. Ο Πρωθυπουργός και ο Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας Θράκης, Αιγαίου και Νησιωτικής Πολιτικής, Επικρατείας και Τουρισμού, κατέθεσαν σχέδιο νόμου «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ», σελ.
      2.Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Απόφασης του Συμβουλίου της Ευρωπαϊκής Ένωσης συνερχομένου σε επίπεδο Αρχηγών Κρατών ή Κυβερνήσεων, της 21ης Μαρτίου 2003 «περί τροποποιήσεως του άρθρου 10.2 του Καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας», σελ.
      3) Ψήφιση επί της αρχής των άρθρων και του συνόλου των σχεδίων νόμων του Υπουργείου Εξωτερικών:
      α) «Κύρωση της Ευρωμεσογειακής Συμφωνίας Σύνδεσης μεταξύ της Ευρωπαϊκής Κοινότητας και των Κρατών-Μελών της αφενός και της Δημοκρατίας του Λιβάνου αφετέρου, μετά της Τελικής Πράξης αυτής», σελ.
      β) «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών της αφενός και της Λαϊκής Δημοκρατίας της Αλγερίας αφετέρου μετά της Τελικής Πράξης αυτής», σελ.
      ΟΜΙΛΗΤΕΣ
      Α. Επί των επικαίρων ερωτήσεων
      ΑΛΑΒΑΝΟΣ ΑΛΕΞΑΝΔΡΟΣ, σελ.
      ΒΑΛΗΝΑΚΗΣ ΙΩΑΝΝΗΣ, σελ.
      ΚΟΥΒΕΛΗΣ ΦΩΤΗΣ, σελ.
      ΜΑΓΚΡΙΩΤΗΣ ΙΩΑΝΝΗΣ, σελ.
      ΠΑΝΑΓΙΩΤΟΠΟΥΛΟΣ ΠΑΝΑΓΙΩΤΗΣ, σελ.
      ΠΑΠΑΛΗΓΟΥΡΑΣ ΑΝΑΣΤΑΣΙΟΣ, σελ.
      ΠΑΤΣΙΛΙΝΑΚΟΣ ΙΩΑΝΝΗΣ, σελ.
      ΠΙΠΕΡΓΙΑΣ ΔΗΜΗΤΡΙΟΣ, σελ.
      ΣΑΛΑΓΚΟΥΔΗΣ ΓΕΩΡΓΙΟΣ, σελ.
      ΣΚΥΛΛΑΚΟΣ ΑΝΤΩΝΙΟΣ, σελ.
      ΣΟΥΦΛΙΑΣ ΓΙΩΡΓΟΣ, σελ.
      Β. Επί του σχεδίου νόμου του Υπουργείου Οικονομίας και Οικονομικών
      ΑΛΑΒΑΝΟΣ ΑΛΕΞΑΝΔΡΟΣ, σελ.
      ΑΛΟΓΟΣΚΟΥΦΗΣ ΓΕΩΡΓΙΟΣ, σελ.
      ΒΕΝΙΖΕΛΟΣ ΕΥΑΓΓΕΛΟΣ, σελ.
      ΚΑΣΤΑΝΙΔΗΣ ΧΑΡΑΛΑΜΠΟΣ, σελ.
      ΚΟΣΙΩΝΗΣ ΠΑΝΑΓΙΩΤΗΣ, σελ.

      
      ΠΡΑΚΤΙΚΑ  ΒΟΥΛΗΣ
      ΙA’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α’
      ΣΥΝΕΔΡΙΑΣΗ  ΙΑ’
      Τρίτη 27 Απριλίου 2004
      
      Αθήνα, σήμερα στις 27 Απριλίου 2004, ημέρα Τρίτη  και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ.  ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Κουτσούκο, Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία τα Εργατοϋπαλληλικά Κέντρα Κορίνθου και Κιάτου ζητούν την αύξηση μισθών και ημερομισθίων.
      2) Ο Βουλευτής  Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Φώτης Τσίγκας, Πυρηνικός ιατρός, ζητεί να καταργηθεί το πλαφόν για τους ασφαλισμένους του ΙΚΑ για όλα τα σπινθηρογραφήματα και για όλες τις εξετάσεις αίματος RIA, όπως ήδη συμβαίνει σε Διαγνωστικά Κέντρα στη Θεσσαλονίκη.
      3) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Στάθης Ζαφειρόπουλος αναφέρεται στις συνθήκες  θανάτου του πατέρα του μετά από τροχαίο ατύχημα.
      4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Συντονιστική Επιτροπή Γονέων Αποφοίτων και Φοιτητών Ιατρικής Πανεπιστημίων Εξωτερικού πλην Ε.Ε. ζητεί την επίλυση αιτημάτων που τους απασχολούν.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κορθίου Άνδρου ζητεί την αναβάθμιση και στελέχωση του Περιφερειακού Ιατρείου Κορθίου.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επίλυση ιδιοκτησιακού προβλήματος που αφορά στο Δημόσιο κτήμα ΒΚ 451.
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου ζητεί τη βελτίωση της ακτοπλοϊκής συγκοινωνίας του νησιού.
      8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επίλυση προβλήματος μικροιδιοκτητών στο Ακρωτήρι της Θήρας σχετικά με τη δέσμευση περιουσιών τους από την Αρχαιολογική Υπηρεσία.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί τη χρηματοδότηση βασικών έργων υποδομής για το νησί όπως: την αποχέτευση, επεξεργασία λυμάτων και τον εκσυγχρονισμό του δικτύου ύδρευσης.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί την εκτέλεση έργων αναβάθμισης στο λιμάνι της Αντιπάρου, όπως: την επιμήκυνση και διαπλάτυνση του προβλήτα και την κατασκευή αλιευτικού καταφυγίου.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί την ίδρυση Ενιαίου Λυκείου στην Αντίπαρο.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί χρηματοδότηση για το έργο της αποχέτευσης, επεξεργασίας και βιολογικού καθαρισμού λυμάτων του νησιού.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί να δοθούν οριστικά παραχωρητήρια στους ιδιοκτήτες Μετασεισμικών οικιών (θόλων) στη Σαντορίνη.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Μήλου ζητεί τη λήψη μέτρων για την αντιμετώπιση του προβλήματος της ανεπάρκειας πόσιμου ύδατος που αντιμετωπίζει η Μήλος.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης ζητεί τη βελτίωση της ακτοπλοϊκής συγκοινωνίας της νήσου.
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Οργανισμός Δήμου Νάξου ζητεί οικονομική ενίσχυση για τη συνέχιση των θεσπισμένων εκδηλώσεων «ΔΙΟΝΥΣΙΑ 2004».
      17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη βελτίωση της ακτοπλοϊκής συγκοινωνίας των νησιών της Επαρχίας Θήρας.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί την πρόσληψη οικονομολόγου για τη διαχείριση των οικονομικών της.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση πτήσεων της Ο.Α. για την εξυπηρέτηση των αυξημένων αναγκών της φετινής περιόδου, λόγω των Ολυμπιακών Αγώνων.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ακτοπλοϊκή σύνδεση της Σαντορίνης με το Βόλο.
      21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμαρχος Ηρακλείου Κρήτης ζητεί την επίλυση ζητήματος που αφορά στην εφαρμογή του Ν. 3146/2003.
      22) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην έλλειψη πληροφόρησης των τουριστών στο Ηράκλειο Κρήτης.
      23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Λογιστών διαμαρτύρεται για τη σύλληψη, την καταδίκη και την απόπειρα έκδοσης στη Γερμανία του Τούρκου αγωνιστή της δημοκρατίας Σινάν Μποσκούρτ – Ταϊλάν.
      24) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Μουρεσίου Μαγνησίας ζητεί να ιδρυθεί Πολυδύναμο Αγροτικό Ιατρείο στο Δήμο.
      25) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Μουρεσίου Μαγνησίας ζητεί να αναβαθμιστεί ο Αστυνομικός Σταθμός Τσαγκαράδας.
      26) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Μουρεσίου Μαγνησίας ζητεί να δημιουργηθεί Πυροσβεστικός Σταθμός  στο Δήμο του .
      27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί να γίνουν όλες οι απαραίτητες ενέργειες ώστε να καταργηθεί η σχετική νομοθεσία που επιβάλει την υποχρεωτική εισφορά στον ειδικό λογαριασμό αρωγής ορφανών τέκνων.
      28) Οι Βουλευτές κύριοι ΑΛΕΞΑΝΔΡΟΣ ΑΛΑΒΑΝΟΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Εργαζόμενοι στο Εργαστήριο Ποιότητας Νερού στην Παγανή Μυτιλήνης ζητούν την άμεση ανανέωση των συμβάσεών τους για  την ομαλή συνέχιση της λειτουργίας του Εργαστηρίου.
      29) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Εργαζομένων Καζίνο – Ξενοδοχείου και Τελεφερίκ Πάρνηθας ζητεί την αποκατάσταση της νομιμότητας στην επιχείρηση και την επαναπρόσληψη των εργαζομένων που συμμετείχαν στην απεργία της ΓΣΕΕ.
      30) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Εργατοϋπαλληλικό Κέντρο Μεσολογγίου ζητεί τη διάσωση της εταιρείας ΙΧΘΥΚΑ Α.Ε. που είναι ο μοναδικός φορέας πάνω σε θέματα υδατοκαλλιέργειας και διαχείρισης παράκτιων οικοσυστημάτων.
      31) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Εργολάβων Ηλεκτρικών Έργων Αττικής ζητεί την εξυγίανση του κλάδου του και τον επανέλεγχο όλων των παλαιών ηλεκτρολογικών εγκαταστάσεων.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στον τζόγο μέσω τηλε-παιχνιδιών.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά προμήθεια στο Π.Π.Ν.Π.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά αιτήματα των πολυτέκνων.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έρευνα για ατύχημα στο χείμαρρο Διακονιάρη.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση της επισκευής της βίλας Λαδόπουλου στην Πάτρα.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανεξέλεγκτη χρήση αυτοσχέδιων κροτίδων το βράδυ της Ανάστασης στην Πάτρα.
      38) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία ο Δήμαρχος Αγίας Βαρβάρας διαμαρτύρεται για τη διαχείριση των Ολυμπιακών κονδυλίων, όσον αφορά στο μηχανολογικό εξοπλισμό της καθαριότητας των Δήμων της Αττικής.
      39) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία ο Δήμαρχος Νέας Σμύρνης ζητεί να αποτραπεί η διεξαγωγή του τελικού του κυπέλλου Ελλάδος στη Νέα Σμύρνη.
      40) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Ερεσσού – Αντίσσης Λέσβου ζητεί την τοποθέτηση στύλων φωτισμού της ΔΕΗ στο Δ.Δ. Σιγρίου.
      41) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Κοινότητα Αγίου Ευστρατίου Λέσβου ζητεί την αποκατάσταση της ακτοπλοϊκής συγκοινωνίας του νησιού με το Λαύριο και την Καβάλα.
      42) Ο Βουλευτής Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Δήμαρχος Νέας Σμύρνης ζητεί να αποτραπεί η διεξαγωγή του Τελικού του Κυπέλλου Ελλάδος, στη Νέα Σμύρνη.
      43) Ο Βουλευτής Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Δήμαρχος Αγίας Βαρβάρας διαμαρτύρεται για τις ρυθμίσεις που αφορούν στη διαχείριση των Ολυμπιακών κονδυλίων για το μηχανολογικό εξοπλισμό της καθαριότητας των Δήμων της Αττικής.
      44) Ο Βουλευτής Αιτωλ/νίας κ. ΧΡΗΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί τον διορισμό εκτός ΑΣΕΠ των πολύτεκνων γονέων εκπαιδευτικών.
      45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη δημιουργία Λιμενικού Ταμείου στο Δήμο Σητείας.
      46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί πληροφορίες σχετικά με τη δημιουργία δημοτικής αστυνομίας στους ΟΤΑ.
      47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί πληροφορίες σχετικά με την πρόθεση παραχώρησης κρατικών ακινήτων στους ΟΤΑ.
      48) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη δημοπράτηση του έργου κατασκευής του ΒΟΑΚ.
      49) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη συνέχιση της κρατικής επιχορήγησης για τη λειτουργία του ΚΕΠ Σητείας.
      50) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη χρηματοδότηση των εξόδων λειτουργίας του κλιμακίου της πυροσβεστικής της περιοχής του.
      51) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη χρηματοδότηση της επισκευής και ανάδειξης του ενετικού φρουρίου ΚΑΖΑΡΜΑΣ.
      52) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Ελαιοκομικών Δήμων Κρήτης, υποβάλλει προτάσεις του για τη βελτίωση του κλάδου της ελαιοκομίας.
      53) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι εσπεριδοπαραγωγοί του Δήμου Ιάρδανου Ηλείας ζητούν την καταβολή αποζημιώσεων για τη ζημία που έπαθε η παραγωγή τους από τις υπερβολικές βροχοπτώσεις των ετών 2002 – 2003.
      54) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αγροτικός Σύλλογος Δεσκάτης Γρεβενών διαμαρτύρεται για την αναθεώρηση της ΚΑΠ και τα γνωστά προτεινόμενα μέτρα κατά της καπνοκαλλιέργειας.
      55) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία η Πανελλήνια Ένωση Κατώτερων Πληρωμάτων Μηχανής Ε.Ν. «Ο ΣΤΕΦΕΝΣΩΝ» διαμαρτύρεται για το σχέδιο «Ανάν».
      56) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Αγροτικός Σύλλογος Πύργου – Τριφυλίας του Δήμου Γαργαλιάνων Μεσσηνίας «ΜΑΡΙΝΟΣ ΑΝΤΥΠΑΣ» ζητεί την ενίσχυση των παραγωγών της περιοχής, για τις ζημιές που υπέστησαν τα ελαιόδεντρα λόγω του παγετού.
      57) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Νομαρχιακό Συμβούλιο Ξάνθης ζητεί την ανάληψη πρωτοβουλιών σε ευρωπαϊκό επίπεδο, ώστε να αποτραπεί η εισαγωγή και καλλιέργεια των μεταλλαγμένων προϊόντων στην Ευρώπη.
      58) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ένωση Αστυνομικών Λάρισας ζητεί την «Ανέγερση νέου Αστυνομικού κτιρίου στην Α.Δ. Λάρισας».
      59) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία η Ένωση Συνταξιούχων Ναυτικών Σύρου ζητεί την επίλυση συνταξιοδοτικών αιτημάτων και προβλημάτων υγειονομικής περίθαλψης.
      60) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Διπλωματούχων Μηχανικών Κοζάνης ζητεί να γίνει μία ουσιαστική αποκέντρωση και ανάπτυξη της υπό ερήμωση περιφέρειας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 21/30-3-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 21364/21-4-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Η Περιφέρεια Στερεάς Ελλάδας, προκειμένου να συμβάλει στην αποκατάσταση των ζημιών του οδικού δικτύου της Ν. Σκύρου, προέβη στη σύνταξη μελέτης που αφορά την κατασκευή παρακαμπτηρίου οδού, δια μέσου των περιοχών «Σλήνα», «Παλαιά Σφαγεία», ποταμός «Κηφισσός» και «Μανωλιά» και αναμένεται να υπογραφεί η σύμβαση ανάθεσης του έργου προκειμένου να γίνει άμεσα έναρξη των εργασιών. Επίσης, συντάσσει μελέτη για τη βελτίωση της οδού από Γυμνάσιο προς «Μαγαζιά».
      	Ακόμη, από τη Ν.Α Ευβοίας εκτελούνται εργασίες βελτίωσης βατότητας του δρόμου Χώρα - Ατσίτσα.
      Μετά από σχετικό αίτημα του Δήμου, το ΥΠ.ΕΣ.Δ.Δ.Α θα προβεί σε επιχορήγηση για το αίτημα του μέσα στα πλαίσια των δυνατοτήτων του.
      	Τέλος, όσον αφορά την αποκατάσταση των κτιρίων αρμόδιο να απαντήσει είναι το συνερωτώμενο υπουργείο ΠΕΧΩΔΕ.
      Ο Υφυπουργός
      Α. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 32/31-3-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ. 90022/8829/438/22-4-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση που κατατέθηκε στη Βουλή από τη Βουλευτή κα Μ. Δαμανάκη, σχετικά με το ανωτέρω θέμα, σας γνωρίζουμε τα εξής:
      Σύμφωνα με τα μέχρι σήμερα ισχύοντα στον τομέα των αναπηρικών συντάξεων, οι συντάξεις αυτές δεν χορηγούνται επ΄ αόριστον. Και τούτο διότι η κατάσταση της υγείας των ασφαλισμένων, με την πάροδο του χρόνου, παρουσιάζει είτε βελτίωση είτε επιδείνωση, επομένως και τα καθοριζόμενα εκάστοτε ποσοστά αναπηρίας από τις αρμόδιες Υγειονομικές Επιτροπές επιδέχονται περαιτέρω τροποποιήσεων και μεταβολών. Σύμφωνα άλλωστε με τις κείμενες διατάξεις (άρθρο 29 του Κανονισμού ασφαλιστικής αρμοδιότητας) η διαπίστωση της διάρκειας της αναπηρίας είναι έργο των αρμόδιων Υγειονομικών Επιτροπών.
      Ωστόσο η Διοίκηση του ΙΚΑ, με στόχο να απαλλάξει τους βαριά αναπήρους ασφαλισμένους από την ταλαιπωρία των συνεχών επανεξετάσεων από τις Υγειονομικές Επιτροπές, προέβη στην κατάρτιση πίνακα παθήσεων που επιφέρουν στους πάσχοντες απ' αυτές, βαριές και μη αναστρέψιμες βλάβες και για τις οποίες η κρίση των Υγειονομικών Επιτροπών, υπό ορισμένες χρονικές προϋποθέσεις, δύναται να καθορίζεται επ΄ αόριστον. (Σχετικό γενικό έγγραφο Διοίκησης ΙΚΑ αρ.Π51/25/263/10.4.02).
      Μετά τα παραπάνω, μεγάλος αριθμός βαριά αναπήρων ασφαλισμένων εξετάστηκε από τις Υγειονομικές Επιτροπές οι οποίες καθόρισαν αναπηρία επ' αόριστον και οι σχετικές συντάξεις αναπηρίας καθώς και τα επιδόματα απόλυτης αναπηρίας και παραπληγίας οριστικοποιήθηκαν. Η διαδικασία αυτή συνεχίζεται μέχρι σήμερα.
      Για τους υπόλοιπους ασφαλισμένους η οριστικοποίηση της σύνταξης γίνεται από τα αρμόδια ασφαλιστικά όργανα, σύμφωνα με τις προϋποθέσεις που ορίζονται από το άρθρο 18 του Κανονισμού Ασφαλιστικής Αρμοδιότητας και συγκεκριμένα, όταν ο συνταξιούχος εναλλακτικά α) έχει συμπληρώσει το 55ο έτος της ηλικίας του και επταετή συνεχή χρόνο συνταξιοδότησης, κατά τη διάρκεια του οποίου υποβλήθηκε σε τρεις τουλάχιστον εξετάσεις από τις οικίες υγειονομικές επιτροπές, β) έχει συμπληρώσει το 60ο έτος της ηλικίας του και πενταετή συνεχή χρόνο συνταξιοδότησης, κατά τη διάρκεια του οποίου υποβλήθηκε σε δύο τουλάχιστον εξετάσεις από τις οικίες υγειονομικές επιτροπές, γ) συνταξιοδοτείται επί 12 συνεχή έτη, ανεξαρτήτως ορίου ηλικίας και δ) συνταξιοδοτείται επί 20 έτη διακεκομμένα, από τα οποία τα τρία τελευταία συνεχώς, ανεξαρτήτως ορίου ηλικίας.
      Παρ' όλα όσα αναφέρθηκαν ανωτέρω, το όλο θέμα εξακολουθεί να απασχολεί την Πολιτική Ηγεσία του Υπουργείου μας, η οποία, σε συνεργασία με τη Διοίκηση του ΙΚΑ, θα εξετάσει πάλι τη διαδικασία χορήγησης συντάξεων αναπηρίας και θα προσπαθήσει να επιφέρει τις απαιτούμενες βελτιώσεις προς όφελος των ασφαλισμένων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 27/31-3-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ. 90022/9019/537/23-4-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ανωτέρω σχετική ερώτηση, που κατατέθηκε στη Βουλή από το βουλευτή κ. Φώτη Κουβέλη, αναφορικά με το παραπάνω θέμα, σας γνωρίζουμε τα ακόλουθα:
      1. Από τη σχετική αλληλογραφία με τους ασφαλιστικούς οργανισμούς αρμοδιότητας Γ.Γ.Κ.Α., προέκυψε ότι η πλειονότητα των ασφαλιστικών οργανισμών, δεν έχει οικονομικές εκκρεμότητες προς τα μεταμοσχευτικά κέντρα του εξωτερικού, με εξαίρεση τον Οργανισμό Γεωργικών Ασφαλίσεων (Ο.Γ.Α.) και το Ταμείο Συντάξεως και Αυτασφαλίσεως Υγειονομικών (Τ.Σ.Α.Υ.) προς το μεταμοσχευτικό κέντρο εθελοντών δοτών μυελού των οστών στη Γερμανία.
      Ειδικότερα, για τον Ο.Γ.Α., εκκρεμής οφειλή προς το Μεταμοσχευτικό Κέντρο της Γερμανίας, ποσού 2.343,46 €, έχει ήδη εκκαθαριστεί και θα αποδοθεί άμεσα.
      Για το Τ.Σ.Α.Υ. οφειλή ποσού 6.868,21 €, προς το ίδιο κέντρο, βρίσκεται στο τελικό στάδιο εκκαθάρισής της.
      Οφειλές προς το Μεταμοσχευτικό Κέντρο του Καναδά, σύμφωνα με τα δοθέντα στοιχεία, δεν υπάρχουν.
      Συμπληρωματικά σας γνωρίζουμε ότι, έχουν δοθεί οδηγίες στους ασφαλιστικούς οργανισμούς αρμοδιότητας μας, ώστε να προβαίνουν στην άμεση τακτοποίηση των εκκρεμοτήτων τους προς τα Μεταμοσχευτικά Κέντρα του εξωτερικού με τα οποία συνεργάζεται ο Ε.Ο.Μ.
      2. Όσον αφορά το θέμα της ευαισθητοποίησης των ασφαλισμένων σχετικά με τη δωρεά οργάνων, σας γνωρίζουμε ότι οι ασφαλιστικοί οργανισμοί, συμβάλλοντας στο έργο του Ε.Ο.Μ. διαθέτουν στους ασφαλισμένους τους, τόσο σχετικά ενημερωτικά έντυπα του Οργανισμού, όσο και έντυπη δήλωση επιθυμίας να γίνουν δωρητές οργάνων.
      Στα πλαίσια της στενής συνεργασίας με τον οργανισμό, έχει ορισθεί αρμόδιος υπάλληλος για τη λήψη των σχετικών δηλώσεων των ασφαλισμένων, ο οποίος βρίσκεται σε άμεση επικοινωνία και συνεργασία με τον Ε.Ο.Μ.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 39/1-4-04 ερώτηση του Βουλευτή κ. Ιωάννη Γιαννέλλη-Θεοδοσιάδη δόθηκε με το υπ’ αριθμ. ΓΠ/32761/21-4-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 39/1-4-2004 ερώτηση που κατατέθηκε στη Βουλή από τον Βουλευτή κ. Γ. Γιαννέλλη σχετικά με απουσία ιατρού στο Περιφερειακό Ιατρείο Ατσικής Λήμνου, σας γνωρίζουμε τα παρακάτω:
      Στις 17-2-2004 έληξε η θητεία του αγροτικού ιατρού κ. Αλλαγιάννη Θεόδωρου. Στις 18-2-2004 ορκίστηκε και ανέλαβε υπηρεσία η Γενική Ιατρός κλάδου ιατρών ΕΣΥ, κ. Κιουπκιολή Ευαγγελία, η οποία την επομένη ημέρα έλαβε αναρρωτική άδεια λόγω πρoβλημάτων κύησης. Μετά τη λήξη της ανωτέρω άδειας και με τις διατάξεις του άρθρου 52, παρ. 3 του Ν. 2683/99, της χορηγήθηκε κανονική άδεια κυοφορίας μετά από βεβαίωση του θεράποντος ιατρού και του Διευθυντή της Γυναικολογικής-Μαιευτικής Κλινικής του Γ.Ν.-Κ.Υ. Λήμνου.
      Ωστόσο για να μην μένει το Π.Ι. Ατσικής χωρίς ιατρική κάλυψη εκπονήθηκε πρόγραμμα κάλυψης από τους αγροτικούς ιατρούς του Κέντρου Υγείας, το οποίο και εφαρμόζεται ανελλιπώς.
      Ο Υφυπουργός
      ΑΘΑΝΑΣΙΟΣ. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 14/29-3-2004 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 30959/21-4-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 14/29.03.2004 ερώτηση που κατατέθηκε στη Βουλή από την Βουλευτή κα Μ. Δαμανάκη, σχετικά με τον προγραμματισμό ανάπτυξης των μονάδων Υποκατάστασης για την θεραπευτική αντιμετώπιση των εξαρτημένων ατόμων, σας γνωρίζουμε τα εξής:
      Επιδίωξη του Υπουργείου Υγείας και Κοινωνικής Αλληλεγγύης είναι η δημιουργία ενός ευρύτερου ολοκληρωμένου δικτύου παροχής υπηρεσιών, ώστε να καλύψει όλες τις υγειονομικές περιφέρειες της χώρας, για την θεραπευτική αντιμετώπιση των εξαρτημένων ατόμων, όσον αφορά την ψυχική και τη σωματική τους υγεία όπως για οποιονδήποτε άλλον ασθενή.
      Επισημαίνεται ότι, άμεση προτεραιότητα αποτελεί η μείωση της λίστας αναμονής για θεραπεία, στο ελάχιστο δυνατό.
      Ακόμη, η αλλαγή της νοοτροπίας της κοινωνίας και το ξεπέρασμα των προκαταλήψεων απέναντι στα εξαρτημένα άτομα με δράσεις ενημέρωσης και ευαισθητοποίησης της κοινής γνώμης σχετικά με την εξάρτηση, ώστε και με την υποστήριξη των κοινωνικών φορέων να πλησιάσουμε το στόχο μας.
      Απώτερος στόχος του Υπουργείου Υγείας και Κοινωνικής Αλληλεγγύης είναι η ανάπτυξη της πρωτογενούς πρόληψης που είναι το κλειδί της αποτελεσματικότερης πολιτικής ενάντια στα ναρκωτικά για το αύριο.
      Οι διαδικασίες για την ανάπτυξη των μονάδων Υποκατάστασης, είτε στα πλαίσια του Ε.Σ.Υ., είτε εκτός θα συνεχιστούν με σκοπό την καλύτερη δυνατή κατανομή των υπηρεσιών σε όλη τη χώρα και την κάλυψη των αναγκών.
      Συγκεκριμένος προγραμματισμός (χρονικός και χωροταξικός) θα γίνει από το Υπουργείο Υγείας και Κοινωνικής Αλληλεγγύης, με την μελέτη και την εκτίμηση των αναγκών και δυνατοτήτων.
      Ο Υφυπουργός
      ΑΘΑΝΑΣΙΟΣ. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 45/1-4-04 ερώτηση των Βουλευτών κυρίων Δημητρίου Τσιόγκα, Νικολάου Γκατζή Αντώνη Σκυλλάκου δόθηκε με το υπ’ αριθμ. 7739/22-4-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 45/2004 ερώτηση, που κατατέθηκε στη Βουλή από τους Βουλευτές κυρίους Τ. Τσιόγκα, Ν. Γκατζή και Α. Σκυλλάκο, για τα θιγόμενα σ' αυτή θέματα, σας πληροφορούμε τα εξής:
      Α. Το αρμόδιο Τμήμα Κοινωνικής Επιθεώρησης Εύβοιας προκειμένου να εξετάσει τις καταγγελλίες, σχετικά με τις απολύσεις εργαζομένων τις οποίες πραγματοποιεί η ανωτέρω επιχείρηση, διενήργησε έρευνα από την οποία διαπιστώθηκαν τα κάτωθι:
      1. Με την αριθ. 604/29-03-2004 απόφαση του Νομάρχη Εύβοιας καταχωρήθηκε στο Μητρώο Ανωνύμων Εταιρειών το αριθμ. 22/17-3-2004 πρακτικό της Έκτακτης Γενικής Συνέλευσης των Μετόχων της Ανώνυμης Εταιρείας με την επωνυμία «ΙΝΤΕΑΛ ΠΥΡΙΜΑΧΑ ΑΝΩΝΥΜΟΣ ΒΙΟΜΗΧΑΝΙΚΗ ΕΤΑΙΡΕΙΑ» και διακριτικό τίτλο «ΙDΕΑL REFRACTORIES S.A.I.», σύμφωνα με το οποίο αποφασίσθηκε η λύση της εταιρείας και η θέση αυτής σε εκκαθάριση με εκκαθαριστές τους κ.κ. Κωνσταντίνο ΣΙΔΕΡΗ του Δημητρίου και Γεώργιο Γαλανό του Κωνσταντίνου.
      2. Η εταιρεία προέβη στις παρακάτω απολύσεις εργαζομένων:
      α. στις 26-03-2004 απολύθηκαν (4) τέσσερις εργαζόμενοι
      β. στις 29-03-2004 απολύθηκαν (2) δύο εργαζόμενοι
      γ. στις 31-03-2004 απολύθηκαν (4) τέσσερις εργαζόμενοι
      δ. στις 02-04-2004 απολύθηκε (1) ένας εργαζόμενος
      ε. στις 08-04-2004 πέντε (5) εργαζόμενοι και
      στ. στις 13-04-2004 επτά (7) εργαζόμενοι
      Στους ανωτέρω είκοσι τρεις (23) πρώην εργαζόμενους χορηγήθηκαν έγγραφες καταγγελίες της σύμβασης εργασίας τους και τους καταβλήθηκαν οι νόμιμες αποζημιώσεις.
      Σήμερα εξακολουθούν και εργάζονται 46 εργαζόμενοι, από τους οποίους οι ένδεκα (11) πρόκειται να απολυθούν στις 23-04-2004 και οι λοιποί στις 30-04-2004.
      Κατά δήλωση της εταιρείας, αιτίες των απολύσεων είναι οι συσσωρευμένες ζημιές της επιχείρησης, που από το έτος 1994 ανέρχονται στο ποσό των 12.000.000 €, καθώς και η έλλειψη παραγγελιών.
      Β. Στη συνέχεια, μετά από σχετικό αίτημα του Ε.Κ. Εύβοιας στις 15-4-2004 πραγματοποιήθηκε, βάσει του άρθρου 13 του Ν.1876/90, στην Κεντρική Υπηρεσία του Υπουργείου Απασχόλησης και Κοινωνικής Προστασίας σύσκεψη συμφιλίωσης, υπό την προεδρία του κ. Υφυπουργού Γεράσιμου Γιακουμάτου, με αντικείμενο συζήτησης «Την διακοπή της λειτουργίας του εργοστασίου ΙDΕΑL Πυρίμαχα-Απολύσεις εργαζομένων..»
      Από πλευράς εργαζομένων παρέστησαν οι κ.κ. Γεώργιος ΚΑΡΑΜΠΕΛΑΣ, Πρόεδρος της Ομοσπονδίας Εργατοτεχνιτών Κεραμικής και Συναφών Επαγγελμάτων Ελλάδος, Ηλίας ΓΟΥΛΑΣ, Πρόεδρος Σωματείου Εργαζομένων και Γραμματέας της Ομοσπονδίας, Δημήτριος ΚΟΥΚΟΥΡΑΒΑΣ και Γεώργιος ΠΟΥΡΗΣ, μέλη του Σωματείου Εργαζομένων. Από την πλευρά της Γ.Σ.Ε.Ε. παρέστη ο κ. Κολλάς, ενώ από την πλευρά της εταιρίας δεν παραβρέθηκε κανένας.
      Ύστερα από διαλογική συζήτηση, ο Πρόεδρος της Ομοσπονδίας δήλωσε ότι: «Η Εταιρεία κλείνει και ζητάμε από την πολιτική ηγεσία, οι εργαζόμενοι να υποστηριχθούν μέσα από προγράμματα συνταξιοδότησης και απασχόλησης και σε περίπτωση που πωληθεί το εργοστάσιο, να προσληφθούν οι απολυθέντες». Εκ μέρους της Γ.Σ.Ε.Ε. ο κ. Κολλάς δήλωσε ότι: «Προτείνουμε οι μεγάλοι σε ηλικία απολυθέντες να συνταξιοδοτηθούν, οι λοιποί απολυθέντες να χρηματοδοτηθούν μέσω κάποιων προγραμμάτων και να επαναπροσληφθούν σε περίπτωση επαναλειτουργίας της Επιχείρησης» .
      Ο κ. Υφυπουργός, ζήτησε να προσκομισθούν στην αρμόδια Υπηρεσία του Υπουργείου μας, στοιχεία από τους εργαζόμενους, (ηλικία, χρόνος απασχόλησης. κ.λ.π.). προκειμένου να εξετασθεί από το Υπουργείο μας, σε συνεργασία με τα συναρμόδια Υπουργεία, η ικανοποίηση των ως άνω αιτημάτων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 34/31-3-04 ερώτηση του Βουλευτή κ. Αλεξάνδρου Αλαβάνου δόθηκε με το υπ’ αριθμ. Τ.Κ.Ε./Φ2/8646/22-4-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 34/31-3-2004 ερώτησης που κατέθεσε στη Βουλή ο βουλευτής κ. Αλέξανδρος Αλαβάνος, αναφορικά με την ανανέωση των συμβάσεων μίσθωσης έργου στα ΚΕΠ, σας ενημερώνουμε τα ακόλουθα:
      Σύμφωνα με τις διατάξεις του άρθρου 6 του Ν.2527/97 (ΦΕΚ 206 Α΄) παράταση ή ανανέωση της σύμβασης μίσθωσης έργου απαγορεύεται και είναι αυτοδικαίως άκυρη. Για τη σύναψη νέας σύμβασης μίσθωσης έργου απαιτείται η εγκριτική απόφαση της τριμελούς εξ υπουργών Επιτροπής σύμφωνα με τις ισχύουσες διατάξεις.
      Εξάλλου, κατά την παρ. 4 του ίδιου άρθρου, προϊστάμενοι υπηρεσιών ή άλλα αρμόδια υπηρεσιακά όργανα που ενεργούν κατά παράβαση των διατάξεων των προηγούμενων παραγράφων, παραπέμπονται υποχρεωτικώς στην αρμόδια πειθαρχική δικαιοδοσία κατά τις οικείες διατάξεις και διώκονται αυτεπαγγέλτως ή κατ' έγκληση οποιουδήποτε πολίτη για παράβαση καθήκοντος κατά το άρθρο 259 του ποινικού κώδικα.
      Σύμφωνα με τις προαναφερθείσες διατάξεις, εκδόθηκε η αριθμ. ΔΙΠΠ/Φ.ΕΓΚΡ.1/2/769/22-1-2004 απόφαση, με την οποία εγκρίθηκε η ανάθεση έργου σε 690 άτομα για χρονικό διάστημα έως δέκα οκτώ (18) μήνες και σε 1502 άτομα για χρονικό διάστημα έως έξι (6) μήνες, στους ΟΤΑ α΄ και β΄ βαθμού και στα νησιωτικά επαρχεία για την οργάνωση και λειτουργία των ΚΕΠ. Ακολούθως, δόθηκαν οδηγίες προς τις αρμόδιες υπηρεσίες των Περιφερειών για τα ΚΕΠ με το αριθμ. 30-01-2004 έγγραφο της Ομάδας Διοίκησης Έργου του ΥΠ.ΕΣ.Δ.Δ.Α.
      Μετά την έκδοση της ανωτέρω εγκριτικής απόφασης και την αποστολή οδηγιών προς τους συντονιστές των ΟΔΕ των ΚΕΠ στις Περιφέρειες, ακολουθεί η υπογραφή των συμβάσεων μίσθωσης έργου ανάμεσα στους συμβαλλόμενους και τους ΟΤΑ α΄ και β΄ βαθμού στους οποίους λειτουργούν τα ΚΕΠ.
      Η πρωτοβουλία για την επιλογή των προσώπων και την υπογραφή των εν λόγω συμβάσεων αποτελεί αρμοδιότητα των ΟΤΑ, οι οποίοι θα πρέπει να έχουν ως γνώμονα την ομαλή λειτουργία των ΚΕΠ.
      Εξάλλου, ο ρόλος του ΥΠ.ΕΣ.Δ.Δ.Α είναι να παρακολουθεί την πιστή εφαρμογή της διαδικασίας υπογραφής των συμβάσεων και να διασφαλίζει την επιλεξιμότητα των δαπανών και την εν γένει εύρυθμη λειτουργία των ΚΕΠ, χωρίς παρέμβαση στη διαδικασία επιλογής.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 28/31-3-04 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. Β-249/22-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης 28/31-3-04 και της αναφοράς ΠΑΒ 50/2-4-04, που κατέθεσαν στη Βουλή οι Βουλευτές κ.κ. Νίκος Γκατζής, Τάκης Τσιόγκας και Γεώργιος Σούρλας, αντίστοιχα, σύμφωνα και με το έγγραφο αριθμ. ΥΠΑ/Δ13/Α/15476/549/20-4-04 της Υπηρεσίας Πολιτικής Αεροπορίας (Υ.Π.Α.), σας πληροφορούμε τα παρακάτω:
      1. Η μελέτη του έργου «Επέκταση δαπέδου στάθμευσης αεροσκαφών, νέος συνδετήριος τροχιόδρομος, μικρή επέκταση διαδρόμου αεροδρομίου Σκιάθου» ευρίσκεται σε φάση αποπερατώσεως και η εν συνεχεία δημοπράτηση του έργου προβλέπεται για τον μήνα Νοέμβριο 2004 από την ΕΥΔΕ Αεροδρομίων Ν. Ελλάδας του ΥΠΕΧΩΔΕ..
      2. Η ανωτέρω μελέτη προβλέπει επιμήκυνση του διαδρόμου κατά 110 μέτρα. Η δε επιμήκυνση αυτή θα χρησιμοποιηθεί για την μετατόπιση κατωφλίου, ώστε να δημιουργηθεί λωρίδα ασφαλείας προς Νότον, παρά την παραλιακή οδό. Όταν, με μέριμνα του Δήμου Σκιάθου, θα έχει περατωθεί και το έργο μετατοπίσεως της εν λόγω οδού, η κατά 110 μέτρα επιμήκυνση θα συμβάλει στην αύξηση του μήκους του διαδρόμου από 1.610 σε 1.720 μέτρα.
      3. Σε εξέλιξη ευρίσκεται, επίσης, και η απαλλοτρίωση της εκτάσεως, που απαιτείται για την εκτέλεση του υπόψη έργου.
      4. Ήδη από το έτος 1999, έχει εκπονηθεί η μελέτη περιβαλλοντικών επιπτώσεων για όλο έργο και έχουν εκδοθεί οι σχετικοί περιβαλλοντικοί όροι. Επίκειται δε η ανάθεση μιας επί πλέον μελέτης, που αφορά σε βοηθητικά - συμπληρωματικά έργα κ.λπ., τα οποία, ωστόσο, δεν επηρεάζουν την εξέλιξη των αναπτυξιακών του αεροδρομίου έργων.
      5. Αφού ληφθούν υπ’ όψιν όλα τα δεδομένα του συνολικού κατά τα ανωτέρω μελετηθέντος έργου, εκτιμάται ότι αυτό θα έχει περατωθεί τον Ιούνιο του 2006.
      6. Σημειώνεται ότι η λύση του προβλήματος της μετατόπισης της παραλιακής οδού Σκιάθου-Ξανέμου εκφεύγει των αρμοδιοτήτων του Υπουργείου Μεταφορών και Επικοινωνιών. Το έργο αυτό με μέριμνα του Δήμου Σκιάθου, θα αντιμετωπιστεί από τους αρμόδιους φορείς.
      Ο Υπουργός
      ΜΙΧΑΛΗΣ ΛΙΑΠΗΣ»
      9. Στην με αριθμό 48/1.4.2004 ερώτηση των Βουλευτών κυρίων Νίκου Γκατζή και Δημητρίου Τσιόγκα δόθηκε με το υπ’ αριθμ. ΥΠΠΟ/ΓΡ.ΑΝ/ ΥΠ./ΚΕ/4/22-4-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 48/01.04.2004 ερώτηση των Βουλευτών κ.κ. Νίκου Γκατζή και Τάκη Τσιόγκα, σας γνωρίζουμε τα εξής:
      Το έργο του Κλειστού Κολυμβητηρίου Νέας Ιωνίας Βόλου έχει προϋπολογισμό 2.917.213,23€ και χρηματοδοτείται από το Πρόγραμμα «ΕΛΛΑΔΑ 2004». Η Γενική Γραμματεία Ολυμπιακών Αγώνων ουδέποτε έδωσε σύμφωνη γνώμη για ένταξη του έργου του Καταδυτηρίου Νέας Ιωνίας Βόλου.
      Μετά από έλεγχο της μελέτης και των τευχών δημοπράτησης τόσο του Κολυμβητηρίου, όσο και του Καταδυτηρίου, διαπιστώθηκε, ότι υπήρχε πρόβλεψη για κοινή κατασκευή και για τα δύο έργα. Ωστόσο τα δύο έργα πήραν χωριστές άδειες δημοπράτησης από την Περιφέρεια Θεσσαλίας και δημοπρατήθηκαν χωριστά. Η δέσμευση χρηματοδότησης από το Πρόγραμμα «ΕΛΛΑΔΑ 2004» αφορά μόνον στο έργο του Κολυμβητηρίου. Ως προς την προώθηση του έργου στην επιτροπή του άρθρου 13 παρ. 6 του Ν. 2539/97 και τη δημοπράτησή του, θα πρέπει να ερωτηθεί η Περιφέρεια Θεσσαλίας.
      Η Γενική Γραμματεία Ολυμπιακών Αγώνων του Υπουργείου Πολιτισμού, λαμβάνοντας υπόψη την ανάγκη αποπεράτωσης του Κλειστού Κολυμβητηρίου εν όψει των Ολυμπιακών Αγώνων του 2004, μετά και από αίτημα του Δήμου Νέας Ιωνίας Βόλου, έχει ζητήσει από το Υπουργείο Οικονομίας και Οικονομικών χρηματοδότηση που αφορά στην ολοκλήρωση του έργου του κλειστού κολυμβητηρίου ανεξάρτητα από το έργο του Καταδυτήριου.
      Μετά το πέρας των Ολυμπιακών Αγώνων του 2004, πρόκειται να εξεταστεί εκ νέου η κατασκευή Καταδυτηρίου στη Μαγνησία.
      Η Αναπληρωτής Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      10. Στην με αριθμό 36/31-3-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1033858/4/28-4-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή ο Βουλευτής κ. Α Δ. Μακρυπίδης, με θέμα «Αλλαγές στο Φορολογικό Ελεγκτικό Μηχανισμό του Υπουργείου Οικονομίας και Οικονομικών - Κατάργηση Τ.Ε.Κ. και ΣΔΟΕ», σας γνωρίζουμε ότι:
      1. Η πορεία των εσόδων το μήνα Μάρτιο του 2004 κινήθηκε με ρυθμό 7,54% έναντι του στόχου 6,2%, το δε πρώτο τρίμηνο του 2004 αυξήθηκε κατά 6,3% έναντι του στόχου 6,2%.
      2.	Δεν έχει οριστικοποιηθεί ακόμη η τελική μορφή των οργανωτικών μεταβολών για τις φορολογικές ελεγκτικές Υπηρεσίες (ΣΔΟΕ, ΤΕΚ κλπ.), ούτε έχει καθοριστεί το ακριβές χρονοδιάγραμμα αυτών.
      3.	Με τις σχετικές διατάξεις που θα προωθηθούν, θα ρυθμιστούν και τα θέματα των οργανικών θέσεων προσωπικού. των παραπάνω Υπηρεσιών.
      4. Μέχρι την ολοκλήρωση των παραπάνω μεταβολών, οι Υπηρεσίες αυτές λειτουργούν σύμφωνα με τις υφιστάμενες διατάξεις που διέπουν την οργάνωση και λειτουργία αυτών, καθώς και τις σχετικές οδηγίες που τους έχουν δοθεί.
      Ο Υφυπουργός
      ΑΔΑΜ ΡΕΖΚΟΥΖΑΣ»
      11. Στην με αριθμό 19/29-3-2004 ερώτηση του Βουλευτή Μιχάλη Καρχιμάκη  δόθηκε με το υπ’ αριθμ. Β-236/22-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 19/29-3-2004, που κατέθεσαν στη Βουλή ο Βουλευτής κ. Μιχάλης Καρχιμάκης, σύμφωνα και με το έγγραφο αριθμ. Υ.Π.Α/Δ13/Α/13871/505/6-4-04 της Υπηρεσίας Πολιτικής Αεροπορίας (Υ.Π.Α), σας πληροφορούμε τα παρακάτω:
      1. Η μελέτη των νέων κτιριακών εγκαταστάσεων του αεροδρομίου Σητείας έχει περατωθεί και αποσταλεί από την Υ.Π.Α στην ΕΥΔΕ αεροδρομίων Ν. Ελλάδας του ΥΠΕΧΩΔΕ, προς δημοπράτηση. Το υπόψη Υπουργείο ως αρμόδιο και συνερωτώμενο θα απαντήσει για την πορεία του έργου αυτού.
      2. Σε ό,τι αφορά την προμήθεια επίγειου εξοπλισμού - του μηχανολογικού και λοιπού, δηλαδή, εξοπλισμού, που απαιτείται για την εξυπηρέτηση επιβατών και αεροσκαφών στο έδαφος, πληροφορούμε ότι ο Φορέας επίγειας εξυπηρέτησης, ήτοι η Ολυμπιακή Αεροπορία- Υπηρεσίες ΑΕ. εξυπηρετεί ήδη με τον απαραίτητο εξοπλισμό και τα αναγκαία εφόδια αεροσκάφη και επιβάτες στον υπόψη αεροσταθμό.
      Σύμφωνα και με το αριθμ. ΠΔΣ&ΔΣ/226/13-4-94 έγγραφο της Εταιρείας, μέχρι σήμερα δεν έχει υποβληθεί κανένα επίσημο αίτημα αεροπορικών εταιρειών προς εξυπηρέτηση νέων ή πρόσθετων πτήσεων. Αν τέτοιο αίτημα υπάρξει η Ο.Α θα προβεί σε άμεση εξέταση του, και σε όλες τις δέουσες ενέργειες ώστε ο απαραίτητος αυτός εξοπλισμός να υφίσταται εγκαίρως διαθέσιμος στο αεροδρόμιο.
      Τους εν προκειμένω χειρισμούς της Εταιρείας παρακολουθεί η Υ.Π.Α στο πλαίσιο του εποπτικού και ρυθμιστικού της ρόλου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      12. Στην με αριθμό 27/31.3.04 ερώτησητ ου Βουλευτή κ. Φώτη Κουβέλη δόθηκε με το υπ’ αριθμ. ΓΠ/32755/23.4.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στη με αρ. 27/31-3-2004 ερώτηση που κατατέθηκε στη Βουλή από τον Βουλευτή Κ. Φ. Κουβέλη αναφορικά με τη μη καταβολή οφειλόμενωννοσηλίων σε Μεταμοσχευτικά Κέντρα του εξωτερικού από τους Ασφαλιστικούς Οργανισμούς και ευαισθητοποίηση της κοινής γνώμης, για την αύξηση του αριθμού των δωρεάν δοτών μυελού οστών στη χώρα μας, σας γνωρίζουμε τα παρακάτω:
      Γενικά η ευθύνη της αναζήτησης συμβατών δοτών στα αρχεία άλλων χωρών της Ευρωπαϊκής Ένωσης για ασθενείς της χώρας μας, όπως επίσης και το αντίστροφο, διεκπεραιώνεται από τον Εθνικό Οργανισμό Μεταμοσχεύσεων (ΕΟΜ).
      Μέχρι στιγμής έχουν απαντηθεί αιτήματα ξένων οργανισμών προ τον δικό μας για 237 ασθενείς άλλων χωρών και έχουν αναζητηθεί στις ξένες δεξαμενές συμβατoί δότες για 76 Έλληνες ασθενείς. Από αυτή τη διαδικασία μπόρεσαν να βρεθoύν συμβατoί δότες και εν συνεχεία να μεταμοσχευτούν 14 Έλληνες ασθενείς, ενώ για πρώτη φορά η χώρα μας έδωσε μόσχευμα μυελού για έναν Ιταλό ασθενή. Τη στιγμή αυτή αναζητούνται σε ξένες δεξαμενές συμ_ατoί δότες για 18 ασθενείς του Μεταμοσχευτικού Κέντρου του Νοσοκομείου "ΠΑΠΑΝΙΚΟΛΑΟΥ'" 21 ασθενείς του Μεταμοσχευτικού Κέντρου του Νοσοκομείου "ΕΥ ΑΓΓΕΛΙΣΜΟΣ" και 9 ασθενείς του Νοσοκομείου «ΑΓΙΑ ΣΟΦΙΑ».
      Στο πρώτο ερώτημα των χρεών προς τις χώρες Γερμανία και Καναδά, σύμφωνα με τα στοιχεία του ΕΟΜ, υπάρχουν οφειλές των ταμείων προς τη Γερμανία συνολικού ποσού 198.603 ευρώ, προς δε τον Καναδά το ποσό των 2.000 καναδικών δολαρίων.
      Εκτός από το πρόγραμμα ευαισθητοποίησης του κοινού που βρίσκεται σε εφαρμογή (ομιλίες, τηλεοπτικά και ραδιοφωνικά μηνύματα, κλπ), υπάρχει πρόταση του ΕΟΜ προς το Υπουργείο Υγείας και Κοινωνικής Αλληλεγγύης που σχετίζεται με τον κανονισμό λειτουργίας του συστήματος μεταμοσχεύσεων αρχεγόνων αιμοποιητικών κυττάρων από μη συγγενείς δότες. Ο κανονισμός αυτός πρoβλέπει τη συνεργασία με τις μονάδες αιμοδοσίας της χώρας, προτείνοντας λύσεις σε θέματα λειτουργικότητας της διαδικασίας εγγραφής εθελοντών δοτών.
      Τα παραπάνω θέματα εξετάζονται από το Υπουργείο Υγείας και Κοινωνικής Αλληλεγγύης.
      Ο Υπουργός
      Ν. ΚΑΚΛΑΜΑΝΗΣ»
      13. Στην με αριθμό 63/2.4.04 ερώτηση των Βουλευτών κυρίων Δημήτριο Τσιόγκα Αντώνη Σκυλλάκο και Ιωάννη Πατσιλινάκο δόθηκε με το υπ’ αριθμ. Β-235 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 63/2-4-04, που κατέθεσαν στη Βουλή οι Βουλευτές κ.κ. Τάκης Τσιόγκας, Αντώνης Σκυλλάκος και Γιάννης Πατσιλινάκος, σύμφωνα και με το έγγραφο αριθμ. ΠΔΣ&ΔΣ/223/13-4-04 της Ολυμπιακής Αεροπορίας-Υπηρεσίες Α.Ε., σας πληροφορούμε τα παρακάτω:
      Είναι γνωστό ότι το θέμα στο οποίο αναφέρεται η ερώτηση, ευρίσκεται στα χέρια της Ελληνικής δικαιοσύνης, ως απόρροια των γεγονότων της 20ης Οκτωβρίου 2003 και μετά την από 22/10/2003 κατάθεση μηνυτήριος αναφοράς.
      Καθόσον η ποινική διαδικασία ευρίσκεται σε εξέλιξη, δεν καθίσταται δυνατή η λήψη απόφασης από τη Διοίκηση της Εταιρείας.
      	Για το ζήτημα αυτό, υπήρξε εκτενής συζήτηση κατά τη συνεδρίαση του Διοικητικού Συμβουλίου της εταιρείας, την 3/3/2004, ζητήθηκε δε η άποψη 	των Νομικών Υπηρεσιών επί του θέματος.
      Ο Υπουργός
      ΜΙΧΑΛΗΣ ΛΙΑΠΗΣ»
      Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 46/1.4.04 ερώτηση του των Βουλευτών κυρών Παναγιώτη Κοσιώνη, Άγγελο Τζέκη, Σταύρο Σκοπελίτη δόθηκε με το υπ’ αριθμ. 1/19.4.04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης που κατέθεσαν οι Βουλευτές κ.κ. Π. Κοσιώνης, Α. Τζέκης και Σ. Σκοπελίτης,σχετικά με την ποινική δίωξη αδικημάτων που φέρεται ότι τελέσθηκαν κατά τη διάρκεια αγροτικών κινητοποιήσεων, σας γνωρίζουμε ότι η περιφρούρηση και προστασία των συνταγματικώς κατοχυρωμένων ατομικών δικαιωμάτων και ελευθεριών των πολιτών αποτελεί, αυτονόητα, θεμελιώδη προτεραιότητα του Υπουργείου Δικαιοσύνης. Βέβαια, σε όλες τις δημοκρατικές κοινωνίες θεωρείται δεδομένο ότι η ελευθερία των μαζικών εκδηλώσεων δεν πρέπει να αποβαίνει εις βάρος των δικαιωμάτων του κοινωνικού συνόλου, με πράξεις βίας και αυθαιρεσίας που διαταράσσουν την ομαλή κοινωνική και οικονομική ζωή.
      Με την εν λόγω ερώτηση φαίνεται να επιζητείται ευθεία παρέμβαση της εκτελεστικής εξουσίας στο έργο της ανεξάρτητης δικαιοσύνης. Σας επισημαίνουμε ότι δεν πρόκειται να υιοθετήσουμε νομοθετικές παρεμβάσεις, οι οποίες υποτάσσουν την απονομή της δικαιοσύνης στη νομοθετική εξουσία, με αποτέλεσμα οι αποφάσεις των δικαστηρίων να ισχύουν και να εκτελούνται, εάν και όταν επιδοκιμάζονται ή γίνονται ανεκτές από κομματικές πλειοψηφίες. Άλλωστε, βασική αρχή του κράτους δικαίου είναι η διάκριση των λειτουργιών του, έτσι ώστε η μεν του «νομοθέτη κρίσις ου κατά μέρος, αλλά περί μελλόντων και καθόλου» να εκφέρεται, «ο δ’ εκκλησιαστής και δικαστής ήδη περί παρόντων και αφωρισμένων» να κρίνουν (Αριστοτέλους, Ρητορική 1-13546). Το Υπουργείο μας προτίθεται να υπερασπιστεί τις βασικές λειτουργίες του κράτους δικαίου και να επιμείνει στην τήρηση των κείμενων νόμων.
      Εντούτοις, αναγνωρίζουμε ότι μπορεί να υπάρξουν εντελώς εξαιρετικές περιπτώσεις, όπου η ενδεχόμενη δημιουργία ευρείας κοινωνικής αναταραχής ως απάντηση σε προκλητική στάση της πολιτείας, θα πρέπει ".α αντιμετωπίζεται με ιδιαίτερη δημοκρατική ευαισθησία και κοινωνική υπευθυνότητα.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      15. Στην με αριθμό 51/1/4/04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Δ10/Β/Φ29.21/6121/1677/22.4.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή των Ελλήνων ο Βουλευτής κ. Φ. Κουβέλης, αναφορικά με το αντικείμενο του θέματος σας πληροφορούμε τα εξής:
      Όπως μας γνωστοποίησε με το υπ' αρ. ΕΜΝΕιΦ.11.3.20Λ1/1422/13-4-2004 έγγραφό της η αρμόδια, για τον έλεγχο λειτουργίας των λατομείων, Υπηρεσία του Υπουργείου Ανάπτυξης Επιθεώρηση Μεταλλείων Νοτίου Ελλάδος το αναφερόμενο στο θέμα λατομείο λειτουργούσε βάσει των υπ' αρ18807/07-01-1987 και 334/28-52002 αποφάσεων της Νομαρχιακής Αυτδ/σης Κυκλάδων περί χορηγήσεως αδείας εκμεταλλεύσεως, η ισχύς των οποίων έληξε στις 31-12-2002.
      Κατά την λειτουργία του εν λόγω λατομείου διεξήγοντο έλεγχοι και εδίδοντο εντολές τόσο για θέματα ασφάλειας περιοίκων όσο και προστασίας του περιβάλλοντος. Από τους πλέον πρόσφατου ς ελέγχους του 2002 και 2003 διαπιστώθηκε ότι η εξορυκτική δραστηριότητα του υπόψη λατομείου έχει διακοπεί πλήρως και η Επιθεώρηση Μεταλλείων Νοτίου Ελλάδος με την υπ' αρ. ΕΜΝΕ/Φ11.3πρ.20Ν5409π.ε.l24-1-2003 απόφασή της επέβαλλε στην εκμεταλλεύτρια εταιρεία χρηματική ποινή για μη τήρηση των περιβαλλοντικών όρων.
      Από τα στοιχεία που διαθέτουμε, η εκμεταλλεύτρια εταιρεία έχει υποβάλει για έγκριση Ειδική Περιβαλλοντική μελέτη αποκατάστασης για την αποκατάσταση του λατομικού χώρου σύμφωνα με τις διατάξεις του Νόμου 2837/2000: Αρμόδιος για την έγκριση της εν λόγω μελέτης είναι ο Γενικός Γραμματέας Περιφέρειας Νοτίου Αιγαίου.
      Ωστόσο, μέσα στο επόμενο διάστημα πρόκειται, με εντολή των υπηρεσιών του Υπουργείου Ανάπτυξης, να διεξαχθεί έλεγχος στο υπόψη λατομείο από την Επιθεώρηση Μεταλλείων "Νοτίου Ελλάδος και σε περίπτωση που διαπιστωθούν παραβάσεις της λατομικής νομοθεσίας ,θα επιβληθούν ,οι προβλεπόμενες κυρώσεις.
      Ο Υφυπουργός
      Γ. ΣΑΛΑΓΚΟΥΔΗΣ»
      16. Στην με αριθμό 10/26.3.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΓΠ 30954/15.4.04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10/26-3-2004 ερώτηση που κατατέθηκε στη Βουλή από τον Βουλευτή κ. Μ. Καρχιμάκη σχετικά με δημοσίευμα εφημερίδας που αναφέρεται στις ανάγκες του Θεραπευτηρίου Χρονίων Παθήσεων Λασιθίου, σας γνωρίζουμε τα παρακάτω:
      1. Όσον αφορά το προσωπικό, το Υπουργείο Υγείας και Κοινωνικής Αλληλεγγύης, στο πλαίσιο της κάλυψης αναγκών σε προσωπικό και σύμφωνα με την ΔΙΠΠ/Φ.ΕΓΚΡ.8/233/9686/24-6-2003 Εγκριτική Απόφαση του Υπουργείου Εσωτερικών, Δημ. Διοίκησης και Αποκέντρωσης, προωθεί μέσω του ΑΣΕΠ έκδοση προκήρυξης πλήρωσης εκατόν ενενήντα (190) θέσεων προσωπικού στις αποκεντρωμένες μονάδες κοινωνικής φροντίδας των ΠΕΣΥΠ όλης της χώρας. Συγκεκριμένα, για το Θεραπ_ι,6ρjΟ Χρονίων Παθήσεων Λασιθίου του ΠΕΣΥΠ Κρήτης έχουν συμπεριληφθεί στην εν λόγω προκήρυξη μία (1) θέση κλάδου ΥΕ Βοηθ. Προσωπικού Μαγειρείου και μία (1) θέση κλάδου ΤΕ Νοσηλευτικής.
      2. Σχετικά με την κατασκευή του έργου:
      Στο έγγραφο 2Δ1181/1 12-2003 του Γ.Ν.  Αγίου Νικολάου αναφέρεται ότι μετά τη σύσκεψη που έγινε- στις .27-11-2003 από τους αρμόδιους εμπλεκόμενους φορείς αποφασίστηκε ότι η Δ ΤΥ της Νομαρχιακής Αυτοδιοίκησης Λασιθίου θα είναι η Προϊστάμενη Αρχή και το Τμήμα Εκτέλεσης Έργων θα είναι η Διευθύνουσα Υπηρεσία, σύμφωνα με το άρθρο 2 του Π.Δ 102/87, αφού τα έργα του ΝΠΔΔ ΠΕΣΥΠ Κρήτης εκτελούνται στη χωρική αρμοδιότητα της Νομαρχιακής Αυτοδιοίκησης Λασιθίου.
      Με το ΟΙΚ.114/20-1-2004 το Θεραπευτήριο Χρονίων Παθήσεων Λασιθίου ζήτησε από τη ΔΤΥ της Νομαρχιακής Αυτοδιοίκησης Λασιθίου τον ορισμό τεχνικών υπαλλήλων της για την επίβλεψη του έργου.
      Με το 3556/523/29-1-2004 έγγραφο η ΔΤΥ της Νομαρχιακής Αυτοδιοίκησης Λασιθίου γνωρίζει στο ίδρυμα ότι, λόγω φόρτου εργασίας και της φύσης του έργου, αδυνατεί να αναλάβει  την επίβλεψη του έργου. Με το ΟΙΚ.221/9-2-2004 το Θεραπευτήριο Χρονίων Παθήσεων Λασιθίου παρακαλεί, λόγω αρμοδιότητας, το ΠΕΣΥΠ Κρήτης να ορίσει επιβλέποντα Μηχανικό, σύμφωνα με τις διατάξεις της παρ. 2 του άρθρου 2 του Π.Δ 102/87 ή σύμφωνα με τις διατάξεις του άρθρου 18 του Ν. 3209/2003.
      3. Η αρμόδια υπηρεσία του Υπουργείου Υγείας και Κοινωνικής Αλληλεγγύης, μετά την εκδήλωση αδυναμίας ορισμού επιβλέποντος Μηχανικού από τη Νομαρχιακή Αυτοδιοίκηση Λασιθίου έχει τη γνώμη να διατεθεί εκ μέρους των Τεχνικών Υπηρεσιών της Περιφέρειας επιβλέπων Μηχανικός ή να ορισθεί φορέας κατασκευής οι Τεχνικές Υπηρεσίες της Περιφέρειας Κρήτης, σύμφωνα με τις διατάξεις του άρθρου 18 του Ν. 3209/2003 (ΦΕΚ 304/ Α/2003).
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      17. Στην με αριθμό 13/29/3/2004 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 5285/2004/19.4.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από τη Βουλευτή Επικρατείας κ. Μ. Δαμανάκη και αφορά στο αντικείμενο του θέματος, σας γνωρίζουμε, κατά λόγο αρμοδιότητας τα εξής:
      Όσον αφορά στο πρώτο ερώτημα, με το Α.Π. 4262/31.03.2004 έγγραφό μας προς το Υπουργείο Δημόσιας Τάξης ζητήσαμε να εξεταστεί η δυνατότητα επανεισόδου στην Ελληνική Επικράτεια των νομίμως διαμενόντων αλλοδαπών που επιθυμούν να επισκεφτούν τις χώρες καταγωγής τους κατά τη διάρκεια του Πάσχα. Νομίμως διαμένοντες θεωρούνται οι αλλοδαποί που έχουν καταθέσει αίτηση ανανέωσης της άδειας εργασίας ή άδειας διαμονής, πριν τη λήξη '(ης προηγούμενης άδειας διαμονής και μέχρι να αποφανθεί η διοίκηση με απόφασή της επί του αιτήματός τους (άρθρο 32, παρ. 12 του ν.3202/2003).
      Ο Υπουργός Δημόσιας Τάξης με την από 1/4/2004 απόφαση του επέτρεψε την επανείσοδο των ανωτέρω αλλοδαπών στη Χώρα κατά το από 05-04-2004 μέχρι 20-04-2004 χρονικό διάστημα, εφ' όσον είναι κάτοχοι βεβαίωσης για έγκαιρη κατάθεση αίτησης ανανέωσης της άδειας διαμονής ή εργασίας, ταξιδιωτικού εγγράφου σε ισχύ και ληγμένης άδειας διαμονής και εφ' όσον βεβαίως πληρούνται από πλευράς τους και οι λοιπές κατά νόμο ,προβλεπόμενες προϋποθέσεις εισόδου. Η ανωτέρω απόφαση έχει κοινοποιηθεί στις Αστυνομικές Δ/νσεις της Χώρας, στις Υποδ/νσεις Αλλοδαπών Αττικής - Θεσσαλονίκης και στις Υπηρεσίες ελέγχου διαβατηρίων.
      Όσον αφορά στο δεύτερο ερώτημα, τα κράτη-μέλη της Ε.Ε. δεσμεύονται να ενσωματώσουν στο εθνικό τους δίκαιο, θέτοντας σε ισχύ τις αναγκαίες νομοθετικές, κανονιστικές και διοικητικές διατάξεις, τις ακόλουθες οδηγίες ως εξής:
      Την οδηγία 2003/86/ΕΚ του Συμβουλίου, της 22 Σεπτεμβρίου 2003, σχετικά με το δικαίωμα οικογενειακής επανένωσης, το αργότερο μέχρι την 3η Οκτωβρίου 2005.
      Την οδηγία 2003/109/ΕΚ του Συμβουλίου, της 25ης Νοεμβρίου 2003, σχετικά με το καθεστώς υπηκόων τρίτων χωρών οι οποίοι είναι επί μακρόν διαμένοντες, το αργότερο μέχρι την 23η Ιανουαρίου 2006.
      Ο Υφυπουργός
      Α. ΝΑΚΟΣ»
      Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 42/1.4.04 ερώτηση του βουλευτή κ. Ιωάννη Γιαννέλη δόθηκε με το υπ’ αριθμ. Υ/1Α/15.4.04 έγγραφο από τον Υπουργό Επικρατείας η ακόλουθη απάντηση:
      «Σε απάντηση της παραπάνω ερώτησης, σας γνωστοποιώ, στο πλαίσιο της αρμοδιότητάς μου και σύμφωνα με τα σχετικά στοιχεία που έθεσε υπόψη μου η ΕΡΤ-Α.Ε., τα εξής:
      Η ΕΡΤ-Α.Ε. καταβάλλει κάθε δυνατή προσπάθεια για πλήρη τηλεοπτική κάλυψη, με τα προγράμματά της, όλου του Ελλαδικού χώρου- επεκτείνοντας συνεχώς, όπου τούτο είναι αναγκαίο, το δίκτυό της.
      Στο πλαίσιο αυτό, σημειώνεται ότι στο Νομό Λέσβου λειτουργούν πομποί και αναμεταδότες, τοποθετημένοι σε κατάλληλες θέσεις, που εκπέμπουν τα προγράμματά της και καλύπτουν όλο το Νομό.
      Συγκεκριμένα, λειτουργούν 43 πομποί και αναμεταδότες για τα προγράμματα της ΕΤ-1, 39 πομποί και αναμεταδότες για τα προγράμματα της ΝΕΤ και 12 πομποί και αναμεταδότες για τα προγράμματα της ΕΤ-3.
      Ένδεκα (11) από τους αναμεταδότες που προαναφέρθηκαν, τοποθετήθηκαν το τελευταίο χρονικό διάστημα για να καλύψουν απομακρυσμένα Δημοτικά Διαμερίσματα του Νομού.
      Εάν παρ’ όλα αυτά υπάρχουν ακόμη κάποιες περιοχές που δεν καλύπτονται τηλεοπτικά, παρακαλούμε να γνωστοποιηθούν συγκεκριμένα (ονομαστικά) στην ΕΡΤ-Α.Ε., προκειμένου να εξετασθεί η δυνατότητα αντιμετώπισής τους.
      Ο Υπουργός
      Θ. ΡΟΥΣΟΠΟΥΛΟΣ
      18. Στην με αριθμό 19/29.3.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 15793/ΕΥΣ 1964/19.4.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση με αρ. πρωτ. 19/29-03-04 του Βουλευτή κ. Μ. Καρχιμάκη, σας γνωρίζουμε ότι:
      Σε εξέλιξη βρίσκεται η διαδικασία Ενδιάμεσης Αναθεώρησης των ΠΕΠ, ΕΠ και του ΚΠΣ 2000-2006.
      Σύμφωνα με το γενικό Κανονισμό 1260/1999, έχει εγκριθεί από την Ε.Ε. η κατανομή του Αποθεματικού Επίδοσης, το οποίο για το ΠΕΠ Κρήτης ανέρχεται σε 41.788.604 € Κοινοτικής Συμμετοχής και με το οποίο θα ενισχυθούν Μέτρα του Προγράμματος
      Τα τελικά κείμενα των προς Αναθεώρηση Επ. Προγραμμάτων, λαμβάνοντας υπόψη τα συμπεράσματα των Ενδιάμεσων Αξιολογήσεων των Προγραμμάτων και του ΚΠΣ, θα υποβληθούν για έγκριση στην Ε.Ε. το προσεχές διάστημα.
      Η διαδικασία ένταξης πράξεων στα Αναθεωρημένα Προγράμματα θα είναι η ισχύουσα για τα αρχικώς εγκεκριμένα, ήτοι: Τα έργα, πρέπει να προταθούν, κατόπιν της προβλεπόμενης δημοσιοποίησης και προκήρυξης των μέτρων στη Διαχειριστική Αρχή του Προγράμματος, συνοδευόμενα από τα αντίστοιχα Τεχνικά Δελτία Έργων, η δε ανωτέρω Υπηρεσία μετά από τους προβλεπόμενους σχετικούς ελέγχους, προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
      Όσον αφορά τα Ολοκληρωμένα Προγράμματα Ανάπτυξης Ορεινών Όγκων του ΠΕΠ Κρήτης, μεταξύ των οποίων και της ζώνης που αφορά τους Δήμους lτάνου-Λεύκης- Μ. Γιαλού και Σητείας, σας ενημερώνουμε ότι εγκρίθηκαν στις 04-07-2003. Κατόπιν των Προσκλήσεων στα σχετικά Μέτρα του ΠΕΠ, έχουν υποβληθεί προτάσεις οι οποίες στη συνέχεια αξιολογούνται.
      Το έργο "Νέο κτίριο για τη στέγαση του Τμήματος ΤΕΙ Σητείας διατροφής και Διαιτολογίας" έχει προταθεί για ένταξη στο ΠΕΠ Κρήτης και βρίσκεται σε διαδικασία αξιολόγησης από την Διαχειριστική Αρχή του Προγράμματος.
      Πληροφορίες για τα μέχρι σήμερα ενταγμένα έργα στα Επιχειρησιακά Προγράμματα, που αφορούν το Νομό Λασσιθίου, δημοσιεύονται στο site www.hellaskps.gr.
      Κατά τα λοιπά, πληροφορίες μπορούν να δοθούν από τα συνερωτώμενα Υπουργεία ΠΕΧΩΔΕ, ΕΣ.Δ.Δ.Α, Μεταφορών και Αγροτικής Ανάπτυξης 
      Ο Υφυπουργός
      ΧΡΗΣΤΟΣ ΦΩΛΙΑΣ»
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 44/26-4-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Υπουργό Εξωτερικών, σχετικώς με την πρόσφατη Σύνοδο των Υπουργών Εξωτερικών της Ευρωπαϊκής Ένωσης στην Ιρλανδία, τη συμμετοχή της χώρας μας κλπ.
      2. – Η με αριθμό 51/26-4-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης, Απασχόλησης και Κοινωνικής Προστασίας, σχετικώς με την επίλυση του προβλήματος των συμβασιούχων κλπ. 
      3.- Η με αριθμό 49/26-4-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικώς με την εφαρμογή της οδηγίας της Ευρωπαϊκής Ένωσης 1999/70 για τη μονιμοποίηση των συμβασιούχων και για τους αναπληρωτές εκπαιδευτικούς κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 43/26-4-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικώς με τις προθέσεις του Υπουργείου να προχωρήσει σε αλλαγές των εργασιακών σχέσεων των γιατρών του Εθνικού Συστήματος Υγείας. 
      2.- Η με αριθμό 50/26-4-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικώς με την καταβολή των προστίμων ανέγερσης και διατήρησης αυθαιρέτων κτισμάτων κλπ.
      3.- Η με αριθμό 48/26-4-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Αγροτικής Ανάπτυξης και Τροφίμων, Περιβάλλοντος, Χωροταξίας και Δημοσίων Έργων, σχετικώς με την εισαγωγή μεταλλαγμένων προϊόντων, τη λήψη μέτρων προστασίας των καταναλωτών κλπ. 
      Κυρίες και κύριοι συνάδελφοι, έχω  την τιμή να ανακοινώσω στο Σώμα πως ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής ΄Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας -Θράκης, Αιγαίου και Νησιωτικής Πολιτικής, Επικρατείας και Τουρισμού, κατέθεσαν σχέδιο νόμου: «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ».
      Παραπέμπεται στην αρμόδια Διαρκή Επιτροπή.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 19/19.4.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με την κάλυψη των αναγκών της χώρας σε ηλεκτρική ενέργεια.
      Η επίκαιρη ερώτηση του κ. Πιπεργιά σε περίληψη έχει ως εξής:
      «Θέμα: Κάλυψη των αναγκών της χώρας σε ηλεκτρική ενέργεια»
      Κάτω από τις καλύτερες προϋποθέσεις για να ολοκληρωθεί μια επένδυση θερμοηλεκτρικού σταθμού χρειάζεται τριάντα έξι μήνες.
      Οι εκτιμήσεις για την εξέλιξη της ζήτησης ηλεκτρικής ενέργειας αναφέρουν ότι από το τρέχον έτος θα χρειάζεται, προκειμένου να καλυφθούν οι ανάγκες της χώρας, μια νέα θερμοηλεκτρική μονάδα 400 MW κάθε χρόνο.
      Η απροθυμία των επενδυτών που ήδη έχουν λάβει άδεια παραγωγής να ξεκινήσουν τις προβλεπόμενες επενδύσεις συνεχίζεται, ενώ ακόμη δεν εφαρμόστηκε η διάταξη του ν. 3175/2003 που προβλέπει διενέργεια διαγωνισμού για συμβάσεις διαθεσιμότητας ισχύος μέχρι 1300 MW. Η κατάσταση που δημιουργείται εγκυμονεί κινδύνους για έλλειψη ηλεκτρικού ρεύματος από το 2005 και μετά.
      Παράλληλα η ΔΕΗ δεν έχει προβεί ακόμα σε καμία δραστική ενέργεια προκειμένου να ασκήσει το προβλεπόμενο από τον ίδιο νόμο δικαίωμά της για την ανανέωση και αντικατάσταση των παλαιών της μονάδων, συνολικής ισχύος 1600 MW.
      Ερωτάται ο αρμόδιος Υπουργός:
      Πώς προβλέπεται να καλυφθούν οι μετά το 2005 ανάγκες της χώρας σε ηλεκτρική ενέργεια;
      Πότε και με ποιον τρόπο θα τεθεί σε εφαρμογή η διάταξη του ν. 3175/2003 για τις συμβάσεις Διαθεσιμότητας Ισχύος 1300 MW και σε ποιες ενέργειες θα προβεί προκειμένου η ΔΕΗ σε σύντομο χρονικό διάστημα να ασκήσει το δικαίωμα και να αντικαταστήσει τις παλαιές μονάδες ηλεκτροπαραγωγής με σύγχρονες και ανταγωνιστικές;».
      Ο Υφυπουργός Ανάπτυξης κ. Σαλαγκούδης έχει το λόγο για τρία λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, ευχαριστώ το συνάδελφο κ. Πιπεργιά, γιατί με την ερώτησή του μου δίνει τη δυνατότητα να διαβεβαιώσω την Εθνική Αντιπροσωπεία και διά μέσου αυτής τον ελληνικό λαό, όπως και η ερώτηση εξάλλου δείχνει, ότι για το 2004 έχει διασφαλιστεί  στη χώρα μας πλήρης επάρκεια ισχύος και επίσης πλήρης ασφάλεια τροφοδοσίας με ενέργειες τις οποίες το μικρό αυτό χρονικό διάστημα έχει πραγματοποιήσει η Κυβέρνηση και το Υπουργείο Ανάπτυξης.
      Το 2005 πράγματι θα έχουμε πρόβλημα ηλεκτρικής ενέργειας εάν ακολουθούσαμε την παλιά συνηθισμένη τακτική. Όμως και το 2005 θα φροντίσουμε έτσι ώστε όπως φέτος διατηρήσαμε τους ταμιευτήρες πλήρεις, να τους διατηρήσουμε μέχρι τις ημέρες εκείνες όπου εμφανίζεται η αιχμή της ισχύος και φυσικά όλες τις διαθέσιμες δυνατότητες εισαγωγής ηλεκτρικής ενέργειας θα τις έχουμε συμβολαιοποιήσει, όπως κάναμε και φέτος, έγκαιρα και έτσι νομίζω ότι θα μπορέσουμε να ξεπεράσουμε αυτό το πρόβλημα το 2005 όπου πράγματι υπάρχει, δεδομένου ότι καμία επιπλέον μονάδα δεν προβλέπεται να ενταχθεί αυτό το χρονικό διάστημα και φυσικά δεν είναι ευθύνη της δικής μας Κυβέρνησης.
      Πιστεύουμε όμως ότι από το 2006 πλέον εντάσσονται δύο μονάδες ισχύος 800 MW και αυτές οι μονάδες -όπου η μία είναι της ΔΕΗ και η άλλη είναι των ΕΛΠΕ στη Θεσσαλονίκη- θα διασφαλίσουν την επάρκεια ηλεκτρικού ρεύματος και ισχύος για το 2006 και το 2007.
      Μέχρι τότε πιστεύω ότι θα έχουν ενεργοποιηθεί οι ιδιωτικές επενδύσεις στην ηλεκτροπαραγωγή, ούτως ώστε τα επόμενα χρόνια να υπάρχει πλήρης επάρκεια και ισχύος και ηλεκτρικού ρεύματος για τη χώρα μας. 
      Ο ν. 3175/2003 πράγματι προέβλεπε τους κώδικες διαχείρισης και συναλλαγών, οι οποίοι είναι έτοιμοι κατά τη Ρυθμιστική Αρχή Ενέργειας από το Νοέμβριο του 2003. Δυστυχώς για να τεθούν σε εφαρμογή χρειάζεται υπουργική απόφαση, η οποία δεν ελήφθη από την προηγούμενη κυβέρνηση, γιατί είναι γεγονός ότι η ΡΑΕ αποτελούσε μια ξεχωριστή αρχή.  Η η  Η Δημόσια Επιχείρηση Ηλεκτρισμού διαφωνούσε με τους κώδικες που είχε συντάξει η ΡΑΕ. Ο ΔΕΣΜΗΕ ισχυριζόταν ότι έπρεπε ο ίδιος να τους συντάξει και είχε προβεί μάλιστα στην έναρξη της σύνταξης των νέων κωδίκων. 
      Πολύ σύντομα, όταν θα ολοκληρωθεί και η διοίκηση του διαχειριστή του συστήματος ηλεκτρικής ενέργειας, και οι τρεις μαζί θα συσκεφθούμε σχετικά με τους κώδικες που ήδη έχει συντάξει η ΡΑΕ, θα ρυθμίσουμε τις διαφορές που υπάρχουν μέχρι τώρα και τις παρατηρήσεις επ’ αυτών τόσο από τη ΔΕΗ όσο και από το διαχειριστή του συστήματος μεταφοράς. Ευελπιστούμε ότι τον Ιούνιο θα έχει ολοκληρωθεί και θα υπογραφεί η υπουργική απόφαση, ώστε να τεθούν σε εφαρμογή οι κώδικες διαχείρισης και συναλλαγών ηλεκτρικής ενέργειας. 
      Κατά τους ισχυρισμούς της ΡΑΕ, τις πιθανότητες και τις ελπίδες της πολιτικής ηγεσίας του Υπουργείου Ανάπτυξης, πιθανόν να δημιουργηθεί από τους κώδικες με τα πιστοποιητικά διαθεσιμότητας ισχύος και η δυνατότητα για την έναρξη της διαδικασίας των διαγωνισμών για τις ιδιωτικές επενδύσεις. Εάν αυτό δεν συμβεί μέχρι το τέλος του χρόνου, τότε η Κυβέρνηση είναι αποφασισμένη να προχωρήσει και σε νομοθετική ρύθμιση, ώστε να είναι δυνατή πλέον και η είσοδος ιδιωτών παραγωγών στην ηλεκτρική ενέργεια στη χώρα μας προσαρμοσμένη απόλυτα προς την οδηγία 54 του 2003 της Ευρωπαϊκής Ένωσης, που προεδρεύουσα η χώρα μας υπέγραψε. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο Βουλευτής του Πανελλήνιου Σοσιαλιστικού Κινήματος κ. Πιπεργιάς για δύο λεπτά. 
      ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κύριε Πρόεδρε. 
      Πιστεύω ότι υπάρχει μια υπέρμετρη αισιοδοξία ότι οι ιδιώτες θα ενεργοποιηθούν και μέχρι τέλος του χρόνου θα προκύψουν επενδύσεις. Και λέω «υπέρμετρη αισιοδοξία», διότι έχουν περάσει ήδη πενήντα μέρες από τότε που αναλάβατε και ακόμη, όπως είπατε, κύριε Υπουργέ, δεν τους είδατε τους κώδικες. Πρόκειται για ένα θέμα που πραγματικά επείγει. Και, βέβαια, πιστεύω ότι δεν μπορούμε να φορτώσουμε τα πράγματα στα νερά, διότι η απάντηση που μου δώσατε είναι ότι θα αφήσουμε τους ταμιευτήρες γεμάτους και αν προκύψει ανάγκη, θα λειτουργήσουμε τα υδροηλεκτρικά. 
      Ξέρετε πολύ καλά ότι θα προκύψει πρόβλημα ισχύος και αν μια θερμοηλεκτρική μονάδα τεθεί εκτός λειτουργίας, δεν έχουμε ισχυρές εφεδρείες, προκειμένου να καλύψουμε τις ανάγκες του συστήματος. Ξέρετε, επίσης, πολύ καλά –διότι μπορεί να είστε νέος Υπουργός, δεν είστε, όμως, νέος περί την ενέργεια, αφού έχετε ασχοληθεί πολλά χρόνια με αυτήν ως πρόεδρος της ΟΚΕ- ότι αν υπάρχει έλλειψη εφεδρείας ισχύος, μπορεί όλο το σύστημα να συμπαρασυρθεί και να έχουμε το φαινόμενο του μπλακ άουτ. 
      Κύριε Υπουργέ, πιστεύω ότι πρέπει να επιταχύνετε τις διαδικασίες και δεν πιστεύω ότι το πρόβλημα θα λυθεί με τους κώδικες, όπως επίσης ότι για το καλό της χώρας πρέπει να μη δικαιώσετε την εκτίμηση ότι είστε Κυβέρνηση μειωμένων προσδοκιών αλλά και μειωμένων αντανακλαστικών. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Πιπεργιά. Σας ευχαριστώ και για την καλή χρήση του χρόνου. 
      	Ο Υφυπουργός Ανάπτυξης κ. Σαλαγκούδης έχει το λόγο για δύο λεπτά. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, με σειρά ερωτήσεων και επερωτήσεων επέκρινα την προηγούμενη κυβέρνηση ακριβώς για τις καθυστερήσεις προς την κατεύθυνση απελευθέρωσης της αγοράς ηλεκτρικής ενέργειας. Ταυτόχρονα της επεσήμανα τον κίνδυνο της έλλειψης ηλεκτρικής ενέργειας και της έλλειψης ισχύος και κατά τα έτη 2004-2005. 
      Και αν φέτος έχουμε πλήρη εξασφάλιση, είναι γιατί ακριβώς προβήκαμε σε συμβολαιοποιήσεις ηλεκτρικής ενέργειας για εισαγωγές αξιοποιώντας ακόμα και τα 500 ΜW από την Ιταλία. Και δεν ήταν απλή αυτή η συμβολαιοποίηση μέχρι τώρα. Επίσης δεν ήταν απλή και η διατήρηση των ταμιευτήρων μέχρι υπερχείλισης, που ακριβώς σε αυτά τα επίπεδα βρίσκονται σήμερα.
      Βεβαίως, κύριε Πιπεργιά, γνωρίζετε ότι η διαθέσιμη ισχύς είναι 10.700 MW και γνωρίζετε επίσης ότι η αιχμή της ισχύος ήταν 9.200 MW πέρσι τον Ιούλιο. Έχουμε, λοιπόν, ένα περίσσευμα από εκεί, συν τα 1.000 MW, που έχουμε από τις εισαγωγές, συν ακόμη τα 150 MW, που μπαίνουν τώρα από τη μονάδα εκείνη της Θίσβης της Βοιωτίας. Και εκεί δυστυχώς καθυστερήσαμε δύο μήνες στην υπογραφή της σύμβασης και ο ανάδοχος τώρα μας ζητάει και παράταση αυτών των δύο μηνών, βεβαίως προς το τέλος του Ιουνίου –πιστεύουμε- και όχι, όπως λέει το συμβόλαιο, την 1η Ιουνίου. Έτσι θα μπορέσει να μπει και αυτή σε λειτουργία και επομένως θα έχουμε την πλήρη εξασφάλιση για το 2004. 
      Όπως επεσήμανα, το 2005 πράγματι πρέπει να φροντίσουμε από νωρίς τόσο για να επισκευαστούν οι μονάδες μέχρι την περίοδο που θα χρειαζόμαστε την υψηλή τιμή ισχύος, δηλαδή μέχρι τον Ιούλιο, όσο και για να έχουμε όλες τις μονάδες σε ετοιμότητα πλέον, ώστε στην περίοδο της αυξημένης ζήτησης ισχύος να υπάρχει η απαιτούμενη ισχύς. Το 2005 θα είναι ένα κουραστικό έτος για μας. Το ξέρουμε. Δεν μπορούμε, όμως, να κάνουμε διαφορετικά. 
      Οι κώδικες διαχείρισης και συναλλαγών σας είπα ότι μέχρι τον Ιούνιο θα μπουν σε εφαρμογή. Η υπουργική απόφαση μπορούσε να έχει υπογραφεί από το Νοέμβριο, ήταν έτοιμη. Χρειαζόντουσαν, όμως, ένα-δύο μήνες για να μπορέσουν και οι υπόλοιποι να συμφωνήσουν και να γίνει κοινά αποδεκτό. Εγώ σας ζητάω ένα μήνα μόλις. Δεν έχουμε συμπληρώσει δύο μήνες που έχουμε αναλάβει. Είχαμε τόσες πολλές εκκρεμότητες να λύσουμε και το ξέρετε πολύ καλά. Για να μην αναφερθώ και στον Κορυδαλλό, στην Αργυρούπολη, στη Θεσσαλονίκη και να μην πω ότι αυτήν τη στιγμή στα Χανιά ακόμα έχουμε πρόβλημα με τα κέντρα διανομής, για να έχουμε την ευστάθεια του συστήματος σε όλη τη χώρα και στις ολυμπιακές πόλεις …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Φροντίζουμε και σας είπα ότι τον Ιούνιο οι κώδικες διαχείρισης και συναλλαγών θα είναι δεδομένοι και εφόσον δώσουν τη δυνατότητα με τα πιστοποιητικά διαθεσιμότητας ισχύος, θα προχωρήσουμε το φθινόπωρο σε διαγωνισμούς για ιδιωτικές επενδύσεις.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής της Νέας Δημοκρατίας κ. Νίκος Νικολόπουλος ζητεί άδεια απουσίας στο Στρασβούργο, για τη συμμετοχή του στο Συμβούλιο της Ευρώπης και επιθυμεί να απουσιάσει από τις εργασίες της Βουλής από τη Δευτέρα 26 Απριλίου 2004 έως την Παρασκευή 30 Απριλίου 2004.
      Το Σώμα εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα ενέκρινε, τη ζητηθείσα άδεια.
      Κυρίες και κύριοι συνάδελφοι, εισερχόμαστε στη συζήτηση της δεύτερης με αριθμό 35/20-4-2004 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Αγροτικής Ανάπτυξης και Τροφίμων, Δικαιοσύνης, σχετικώς με την παύση των αγωγών του Οργανισμού Σιδηροδρόμων Ελλάδος κατά των αγροτών για αδικήματα που φέρονταν ότι εκτέλεσαν κατά τις αγροτικές κινητοποιήσεις.
      Η επίκαιρη ερώτηση του κυρίου συναδέλφου έχει ως εξής:
      «Η προηγούμενη κυβέρνηση για να καταστείλει τις κινητοποιήσεις των αγροτών,  που αγωνίζονταν ενάντια στην αντιαγροτική πολιτική της Ευρωπαϊκής Ένωσης και της κυβέρνησης, ποινικοποίησε τους αγώνες της αγροτιάς με αποτέλεσμα χιλιάδες αγρότες να σέρνονται στα αγροτοδικεία και ο κρατικός ΟΣΕ να διεκδικεί τεράστιες αποζημιώσεις.
      Κάτω από τη γενική κατακραυγή αναγκάστηκε το 1999 με το άρθρο 25 του ν.2721/99 να εξαλείψει το αξιόποινο και να παύσει την ποινική δίωξη των αδικημάτων που φέρονταν ότι εκτέλεσαν κατά τις αγροτικές κινητοποιήσεις. Όμως σήμερα και πάλι μαζικά σέρνονται στα αγροτοδικεία οι αγρότες που συμμετείχαν σε κινητοποιήσεις μετά την ψήφιση του παραπάνω νόμου και ο ΟΣΕ ενεργοποίησε τις αγωγές κατά των αγροτών που είχε κάνει για τις κινητοποιήσεις πριν την ψήφιση του παραπάνω νόμου.
      Ερωτώνται οι κύριοι Υπουργοί:
      Τι ενέργειες θα κάνει η Κυβέρνηση για να σταματήσουν οι διώξεις και η ποινικοποίηση των αγώνων της αγροτιάς;
      Τι ενέργειες θα κάνει για να παύσει οριστικά και αμετάκλητα τις αγωγές του ΟΣΕ κατά των αγροτών;»
      Στην παραπάνω επίκαιρη ερώτηση θα απαντήσει ο Υπουργός Δικαιοσύνης κ. Αναστάσης Παπαληγούρας.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε συνάδελφε, ως προς το πρώτο ερώτημα, σχετικά με την ποινική δίωξη αδικημάτων που φέρεται ότι τελέστηκαν κατά τη διάρκεια των αγροτικών κινητοποιήσεων, σας υπενθυμίζω ότι η ρύθμιση του άρθρου 25, του ν. 2721/1999, θεσπίστηκε σύμφωνα με την εισηγητική έκθεση του σχεδίου νόμου –διαβάζω- «προκειμένου να τερματίσει τον καταλογισμό ποινικών ευθυνών στους αγρότες που τέλεσαν αδικήματα από πεπλανημένη αντίληψη περί ασκήσεως δικαιωμάτων και μετά από πολλαπλώς εκφρασθέν αίτημα συγγνώμης». 
      Μιλώ για μία πραγματικά μελανή περίοδο, όπου η τότε κυβέρνηση επιχείρησε, με νομοθετικές ρυθμίσεις, να άρει τα αποτελέσματα ποινικά κολάσιμων ενεργειών στις οποίες εξωθήθηκε ο αγροτικός μας κόσμος από τα ολέθρια λάθη της διακυβέρνησής της. 
      Με το ερώτημά σας αυτό, κύριε συνάδελφε, αναφέρεστε σε διώξεις και σε ποινικοποίηση των αγώνων της αγροτιάς, αλλά δεν μπορεί να επιζητάτε την ευθεία παρέμβαση της εκτελεστικής εξουσίας στο έργο της ανεξάρτητης δικαιοσύνης, με την ανάληψη νομοθετικών πρωτοβουλιών αμφισβητούμενης μάλιστα συνταγματικότητας, όταν υπάρχει τακτική διαδικασία σε εξέλιξη. 
      Η περιφρούρηση και η προστασία των συνταγματικά κατοχυρωμένων ατομικών δικαιωμάτων και των ελευθεριών των πολιτών αποτελεί αυτονόητα θεμελιώδη προτεραιότητα του Υπουργείου Δικαιοσύνης και της Κυβέρνησης συνολικά, θα έλεγα. Σε όλες όμως τις δημοκρατικές κοινωνίες, θεωρείται δεδομένο ότι η ελευθερία των μαζικών εκδηλώσεων και της συνδικαλιστικής δράσης γενικότερα, δεν μπορεί να αποβαίνει σε βάρος των δικαιωμάτων του κοινωνικού συνόλου με πράξεις βίας, με πράξεις αυθαιρεσίας, που διαταράσσουν την ομαλή κοινωνική και οικονομική ζωή. 
      Το Υπουργείο Δικαιοσύνης δεν διανοείται να ποινικοποιήσει τους αγώνες του αγροτικού κόσμου, οφείλει όμως παράλληλα να σεβαστεί τις βασικές αρχές του κράτους-δικαίου και την τήρηση, πρόδηλα, των κειμένων νόμων. 
      Αναγνωρίζουμε ότι μπορούν να υπάρξουν εντελώς εξαιρετικές περιπτώσεις, όπου η ενδεχόμενη δημιουργία ευρείας κοινωνικής αναταραχής, ως απάντηση σε προκλητική στάση της πολιτείας, θα πρέπει να αντιμετωπίζεται με ιδιαίτερη δημοκρατική ευαισθησία και με ιδιαίτερη κοινωνική υπευθυνότητα. Η βούληση όμως, της σημερινής Κυβέρνησης, είναι η χάραξη μιας αγροτικής πολιτικής που δεν θα οδηγήσει τους αγρότες σε παρόμοιες συμπεριφορές αδικηματικού χαρακτήρα. 
      Ως προς το δεύτερο ερώτημά σας, σχετικά με τις αγωγές του ΟΣΕ-Οργανισμού που εποπτεύεται από το Υπουργείο Μεταφορών και Επικοινωνιών- κατά των αγροτών, σας γνωρίζω ότι δεν υφίσταται ζήτημα συνέχισης των αστικών δικών που βρίσκονται σε εξέλιξη αλλά αναλυτικότερα θα αναφερθώ σ’ αυτό στη δευτερολογία μου, γιατί πέρασε η ώρα. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ.
      Το λόγο έχει ο Βουλευτής του Κομμουνιστικού Κόμματος Ελλάδος κ. Αντώνης Σκυλλάκος για δύο λεπτά.
      ΑΝΤΩΝΗΣ ΣΚΥΛΛΑΚΟΣ: Από τότε που γίνατε Κυβέρνηση, παίρνετε στροφή εκατόν ογδόντα μοιρών σε σχέση με τους αγώνες της αγροτιάς και γενικότερα με τους αγώνες του συνδικαλιστικού κινήματος. Στην απάντησή σας τους αγώνες των αγροτών εκείνων που τους στηρίζατε και εσείς πολιτικά τότε, τους ονομάζετε «ποινικώς κολάσιμες ενέργειες» και παρακάτω «πράξεις βίας και αυθαιρεσίας που διαταράσσουν την ομαλή κοινωνική και οικονομική ζωή». Είτε το λέτε ευθέως είτε εμμέσως. Και αντί για κράτος-δικαίου που θα δικαιώνει τα δίκαια αιτήματα της αγροτιάς και γενικότερα του συνδικαλιστικού κινήματος, πάμε στο κράτος του νόμου, για να μην πω στο κράτος του χωροφύλακα. Αυτή είναι η απάντησή σας ουσιαστικά. 
      Αυτό βγαίνει από το εξής: Υπάρχει νομοθετική ρύθμιση που ομόφωνα ψηφίστηκε στη Βουλή για να εξαλειφθεί το αξιόποινο εκείνων των ενεργειών. Πρωτοστατήσατε όπως και εμείς σαν αντιπολίτευση και το δέχθηκε τελικά η κυβέρνηση για τις δίκες που εκκρεμούσαν μέχρι το 1999. Από τότε όμως υπάρχουν δεκάδες δίκες, είναι σε εξέλιξη δεκάδες δίκες σε όλη τη χώρα. Τα δικαστήρια συνεχώς αναβάλλουν τις υποθέσεις περιμένοντας από την καινούργια Κυβέρνηση να δουν πώς θα χειριστεί το θέμα. Και μπαίνει το ερώτημα: Γιατί δεν επαναλαμβάνουμε την ίδια διάταξη για να κλείσει η υπόθεση των δικών μια και είσθε καινούργια Κυβέρνηση και θέλετε να κλείσετε το παρελθόν; 
      Για να πάω και παραπέρα, είναι φανερό ότι από δω και πέρα θα αντιμετωπίζονται οι δραστηριότητες έτσι όπως εκφράζονται συνδικαλιστικά από τους αγρότες και από άλλους με διώξεις. Αυτό λέτε στην απάντησή σας όταν λέτε ότι μόνο σε εξαιρετικές περιπτώσεις θα υπάρχει διαφορετική αντιμετώπιση και θα εφαρμόσετε φιλοαγροτική πολιτική, άρα δεν θα ξεσηκώνεται ο  κόσμος. Αν είναι δυνατόν! Γνωρίζουμε ποια είναι η πολιτική της Ευρωπαϊκής Ένωσης, πιστοί και εσείς όπως και το ΠΑΣΟΚ σ’ αυτήν την πολιτική. Θα δημιουργήσει σίγουρα κοινωνική διαμαρτυρία και κοινωνικές εκρήξεις –αυτό είναι 100% σίγουρο- τους προσεχείς μήνες. 
      Η δική μας, λοιπόν, άποψη, κύριε Υπουργέ, είναι, πρώτον, ότι πρέπει να επαναληφθεί η ίδια διάταξη μέχρι και σήμερα, ώστε να αμνηστευθούν ή, εν πάση περιπτώσει, να εξαλειφθεί το αξιόποινο για όλες τις αγροτικές υποθέσεις. 
      Δεύτερο ζήτημα. Έτσι όπως απαντάει ο πρόεδρος του ΟΣΕ και μάλιστα εσείς τονίζετε, επειδή δεν έχω το δικαίωμα να δευτερολογήσω απ’ αυτά που λέει στην ανακοίνωσή του ο πρόεδρος του ΟΣΕ, αφήνει να εννοηθεί ότι λόγω παραγραφής σταματάει να ζητάει δισεκατομμύρια από Πατάκη, Μπούτα κλπ. 
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Σκυλλάκο, σας παρακαλώ. 
      ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε. 
      Αν δεν είχαμε παραγραφή, μπορεί στο μέλλον ο ΟΣΕ και ο κάθε ΟΣΕ και τα ΚΤΕΛ να διεκδικούν εκατομμύρια από τους συνδικαλιστές αγρότες. 
      Η δική μας η άποψη και κλείνω μ’ αυτό, κύριε Πρόεδρε, είναι ότι όταν πρόκειται για συνδικαλιστική δράση κατακτημένη και δικαιωμένη στη συνείδηση του ελληνικού λαού, δεν πρέπει να ασκείται καθόλου δίωξη και είναι ζήτημα πολιτικής απόφασης αυτό του πώς συμπεριφέρεται και το Υπουργείο Δημόσιας Τάξης και το Υπουργείο Δικαιοσύνης και η Κυβέρνηση. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκυλλάκο, τελειώσατε. Έχετε υπερβεί κατά πολύ το χρόνο. 
      ΑΝΤΩΝΗΣ ΣΚΥΛΛΑΚΟΣ: Πρέπει να σταματήσει αυτή η υπόθεση. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο για δύο λεπτά. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Σκυλλάκο, δεν υπάρχει καμία μεταβολή της θέσης της Νέας Δημοκρατίας ούτε κατά μία μοίρα. Τότε υπήρξε πράγματι αποποινικοποίηση γιατί οι αγρότες εξωθήθηκαν σε πράξεις αδικηματικού χαρακτήρα από την ίδια την κυβέρνηση. Τώρα δεν υπάρχει τέτοιος νόμος. Εξακολουθεί να ισχύει ο ποινικός νόμος. Πώς να το κάνουμε;
      Γιατί δεν επαναλαμβάνεται μια τέτοια νομοθετική πρωτοβουλία, ρωτάτε την Κυβέρνηση. Μα, γιατί δεν μπορεί αυτό να γίνεται συνέχεια, γιατί έτσι δεν θα υπήρχε νόμος, κύριε Σκυλλάκο, γιατί έτσι δεν θα υπήρχε κράτος συντεταγμένο και ευνομούμενο. 
      Δεν είναι ακριβές ότι υπάρχουν αυτήν την ώρα διώξεις κατά των αγροτών. Σύμφωνα με την από 21-4-2004 έγγραφη απάντηση του Προέδρου και Διευθύνοντος Συμβούλου του ΟΣΕ, του κ. Γιαννακού, την οποία και επιθυμώ να καταθέσω στα Πρακτικά –διαβάζω- «η βούληση των διοικούντων τον ΟΣΕ, όπως αυτή εκφράστηκε με τις εκάστοτε από του έτους 1998 και εντεύθεν Διοικήσεις του, ήταν η μη συνέχιση των ανοιγεισών δικών, προκειμένου όπως ο Οργανισμός εναρμονισθεί με την εκφρασθείσα θέση του ελληνικού Κοινοβουλίου, το οποίο με τη διάταξη του άρθρου 25 του ν. 2721/99 προέβη στην εξάλειψη του αξιοποίνου των πράξεων των άρθρων 290, 291, 292 του Ποινικού Κώδικα που αφορούν στην παρακώλυση συγκοινωνιών». 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει  για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στο έγγραφό του ο διοικητής του ΟΣΕ αναφέρει: «Προκειμένου οι εκκρεμότητες των ανοιγεισών δικών να παύσουν οριστικώς, προκρίθηκε από τη Διοίκηση του Οργανισμού, όπως οι υποθέσεις αυτές επαναφερθούν μεν, με κλήση, ενώπιον των αρμοδίων δικαστηρίων, πλην όμως προ πάσης κοινοποιήσεως των κλήσεων αυτών στους εναγομένους, γίνει υπηρεσιακή εισήγηση προς το Διοικητικό Συμβούλιο του Οργανισμού, για να λάβει, εν όψει των ανωτέρω και της επικείμενης ορισθησομένης δικασίμου των υποθέσεων, απόφαση για να παραιτηθεί νομίμως από των δικογράφων και των δικαιωμάτων των ασκηθεισών αγωγών, σύμφωνα με τα άρθρα τάδε, τάδε του Κώδικα της Ποινικής Δικονομίας. 
      Ήδη, έχει δοθεί εντολή στις αρμόδιες υπηρεσίες του Οργανισμού για την υλοποίηση των παραπάνω και τη σύνταξη σχετικής εισήγησης προς το Διοικητικό Σσυμβούλιο του ΟΣΕ, χωρίς την προηγούμενη κατάθεση κλήσης προς συζήτηση αυτών».
      Και μόνο επικουρικά, κύριε συνάδελφε, στην επιστολή του ο Πρόεδρος και Διευθύνων Σύμβουλος του ΟΣΕ παραθέτει το επιχείρημα ότι «το σύνολο των εν λόγω αγωγικών αξιώσεων του ΟΣΕ, έχει ήδη υποπέσει σε παραγραφή». Δηλώνω λοιπόν κατηγορηματικά –δεν γίνεται κατηγορηματικότερα- ότι δεν υπάρχει θέμα αστικών δικών του ΟΣΕ κατά των αγροτών. 
      ΑΝΤΩΝΗΣ ΣΚΥΛΛΑΚΟΣ: Από εδώ και πέρα θα ζητάει λεφτά ο ΟΣΕ;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Πρόθεση της Κυβέρνησης είναι να εξεύρει τη χρυσή τομή μεταξύ αφ΄ ενός της απρόσκοπτης λειτουργίας της δικαιοσύνης σε εφαρμογή του ισχύοντος σήμερα νομικού πλαισίου και αφ΄ ετέρου εξασφάλισης καταλυτικής παρέμβασης όπου και όποτε εξαιρετικές περιπτώσεις το απαιτήσουν. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Τρίτη είναι η υπ’ αριθμόν 28/20-4-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εξωτερικών, σχετικώς με την προστασία των Προσωπικών Δεδομένων των Ευρωπαίων Πολιτών που ταξιδεύουν αεροπορικώς στις Ηνωμένες Πολιτείες της Αμερικής. 
      Η επίκαιρη ερώτηση του κυρίου συναδέλφου έχει ως εξής: 
      «Με ψήφισμά του, το Ευρωπαϊκό Κοινοβούλιο κρίνει ότι δεν είναι ικανοποιητική η προστασία των προσωπικών δεδομένων των Ευρωπαίων πολιτών που ταξιδεύουν προς τις ΗΠΑ. Ταυτόχρονα καλεί την Κομισιόν να ζητήσει περαιτέρω εγγυήσεις για το ποιος και με τι τρόπο επεξεργάζεται τα στοιχεία που διαβιβάζουν υποχρεωτικά οι αεροπορικές εταιρείες στις ΗΠΑ.
      Υπενθυμίζεται ότι η συμφωνία Ευρωπαϊκής Ένωσης και ΗΠΑ εκτός από τα βιομετρικά στοιχεία, αφορά και σε (34) τριάντα τέσσερα προσωπικά στοιχεία (αριθμός πιστωτικής κάρτας, αριθμός τηλεφώνου, είδος φαγητού, κ.α.) τα οποία γνωστοποιούνται στις αμερικανικές υπηρεσίες.
      Επειδή δεν έχει δοθεί στη δημοσιότητα το οριστικό κείμενο της συμφωνίας ΗΠΑ και Ευρωπαϊκής Ένωσης και η διαβίβαση στοιχείων στις αμερικανικές αρχές έρχεται σε σύγκρουση με τις κοινοτικές οδηγίες για την προστασία των προσωπικών δεδομένων. 
      Ερωτάται ο κύριος Υπουργός:
      Ποια είναι η θέση της ελληνικής Κυβέρνησης για το ζήτημα αυτό, σε σχέση με τις σχετικές αποφάσεις της Αρχής Προστασίας Προσωπικών Δεδομένων της χώρας μας; 
      Γνωρίζει αν οι αεροπορικές εταιρείες στο αεροδρόμιο «Ελευθέριος Βενιζέλος» στέλνουν προσωπικά στοιχεία των Ελλήνων πολιτών στις αμερικανικές αρχές και ποιες είναι οι αμερικανικές υπηρεσίες που θα διαχειρίζονται τα προσωπικά δεδομένα όσων πολιτών ταξιδεύουν προς τις ΗΠΑ;
      Ο Υφυπουργός Εξωτερικών κ. Βαληνάκης έχει το λόγο για τρία λεπτά. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Ευχαριστώ, κύριε Πρόεδρε. 
      Κυρίες και κύριοι συνάδελφοι, όπως γνωρίζετε, μετά το τρομοκρατικό χτύπημα της 11ης Σεπτεμβρίου στους «δίδυμους πύργους», η Κυβέρνηση των Ηνωμένων Πολιτειών προχώρησε σε μια σειρά από μέτρα στην προσπάθεια αντιμετώπισης της τρομοκρατίας. 
      Ανάμεσα σ΄ αυτά τα μέτρα ήταν και η θέσπιση μιας αυστηρότερης νομοθεσίας γενικώς, αλλά και ειδικότερα ως προς την πρόσβαση των τελωνειακών αρχών των Ηνωμένων Πολιτειών στα προσωπικά δεδομένα των ταξιδιωτών, που χρησιμοποιούν αεροπορικές εταιρείες για να εισέλθουν στο έδαφος των Ηνωμένων Πολιτειών. 
      Αυτή η εφαρμογή των αμερικανικών απαιτήσεων -που αφορά ένα σύνολο δεδομένων, με αριθμό τριαντατέσσερα σήμερα, και ξεκινούν από τα προσωπικά, τα καθημερινά δεδομένα μέχρι και τις προτιμήσεις ως προς τον τομέα του φαγητού- συνάντησε τις αντιδράσεις των Ευρωπαίων και θεωρήθηκε ιδιαίτερα ότι δεν συνάδουν με την κοινοτική νομοθεσία. 
      Για αυτό υπήρξαν στη συνέχεια από τη μία μεριά αναβολή των εφαρμογών των αποφάσεων αυτών και από την άλλη διαπραγματεύσεις ανάμεσα στην Ευρωπαϊκή Επιτροπή και τις Ηνωμένες Πολιτείες, τις αμερικανικές αρχές, προκειμένου να υπάρξει μια συμφωνία επί του θέματος αυτού που να είναι αμοιβαία αποδεκτή και λειτουργική, σύμφωνη με τους κανόνες της νομιμότητας. 
      Οι διαπραγματεύσεις αυτές εκκρεμούν ακόμη. Υπάρχει μια πρόταση της Ευρωπαϊκής Επιτροπής για υιοθέτηση αποφάσεως του Συμβουλίου της Ευρωπαϊκής Ένωσης για τη σύναψη της σχετικής συμφωνίας. Είχαμε προ ημερών μια τελευταία εξέλιξη με την παρέμβαση του Ευρωπαϊκού Κοινοβουλίου το οποίο ερωτηθέν, για να δώσει τη σύμφωνη γνώμη του θεώρησε καλό να ασκήσει το θεσμικό του δικαίωμα και να ζητήσει γνωμοδότηση του δικαστηρίου των Ευρωπαϊκών Κοινοτήτων, κατά πόσο δηλαδή το σχέδιο αυτό της συμφωνίας Ηνωμένων Πολιτειών –Ευρωπαϊκής Ένωσης συνάδει με την κοινοτική νομοθεσία. 
      Όσον αφορά στο πρώτο σκέλος του ερωτήματός σας, μπορώ να σας πω ότι η ελληνική Κυβέρνηση συμμετέχει ενεργά στις συζητήσεις αυτές και τις εργασίες των κοινοτικών οργάνων και των κρατών-μελών της Ευρωπαϊκής Ένωσης για την επίλυση του ζητήματος μέσα από την υιοθέτηση μιας κοινής ευρωπαϊκής αντιμετώπισης. Η Κυβέρνησή μας, όπως ξέρετε, έχει ιδιαίτερη ευαισθησία στα θέματα της προστασίας των προσωπικών δεδομένων και των ατομικών δικαιωμάτων των πολιτών και συντασσόμαστε, στο πλαίσιο αυτών των διαπραγματεύσεων Ευρωπαϊκής Ένωσης- Ηνωμένων Πολιτειών, με τις χώρες εκείνες που ζητούν τις μεγαλύτερες δυνατές δεσμεύσεις από πλευράς των Ηνωμένων Πολιτειών για την προστασία αυτή. Θεωρούμε ότι οι συμφωνίες Ευρωπαϊκής Ένωσης- Ηνωμένων Πολιτειών θα εμπεριέχουν τελικώς τις αναγκαίες εγγυήσεις που θα διασφαλίζουν επαρκές επίπεδο προστασίας.
      Ως προς το δεύτερο ερώτημα θα ήθελα να πω ότι οι περισσότερες από τις αεροπορικές εταιρείες παρέχουν πρόσβαση στα δεδομένα αυτά, αλλά με βάση μια προσωρινή έγκριση που έχει δοθεί από τις εθνικές αρχές προστασίας δεδομένων. Την ίδια πρακτική ακολουθούν και οι Ολυμπιακές Αερογραμμές βάσει μιας απόφασης, της υπ’ αριθμόν 4/2004, με την οποία η Ελληνική Αρχή Προστασίας Δεδομένων παρέχει μια προσωρινή άδεια τριών μηνών.
      Τώρα, για την αρμόδια Αρχή των Ηνωμένων Πολιτειών: είναι το Ομοσπονδιακό Υπουργείο Εσωτερικής Ασφάλειας και ειδικότερα η Υπηρεσία Τελωνείων και Προστασίας των Συνόρων. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, είμαι βέβαιος ότι το ελληνικό Κοινοβούλιο γνωρίζει την ιστορία του όλου θέματος. Βεβαίως δεν έβλαψε το γεγονός ότι ο Υπουργός κ. Βαληνάκης αναφέρθηκε σ’ αυτό το ενδιαφέρον ιστορικό. ΄Ομως τα ερωτήματά μου, κύριε Βαληνάκη, είναι πάρα πολύ συγκεκριμένα: με ποιες θέσεις προσέρχεται η ελληνική Κυβέρνηση σε αυτήν τη συζήτηση για τα προσωπικά δεδομένα; Σας βεβαιώνω ότι δεν αρκεί σ’ εμένα -νομίζω ότι δεν αρκεί στον κάθε καλόπιστο συνάδελφο- η διαβεβαίωσή σας ότι προσέρχεστε με την αναγκαία ευαισθησία για την προστασία των προσωπικών δεδομένων. Ποια είναι αυτή; Πόσο χρόνο, για παράδειγμα, θα παραμένουν τα προσωπικά δεδομένα διαθέσιμα για επεξεργασία; Σε ποια επεξεργασία θα υπόκεινται; 
      Και το δεύτερο και πιο σημαντικό: είστε σύμφωνος να διατίθενται αυτά τα στοιχεία και μάλιστα χωρίς τον αναγκαίο όρο αμοιβαιότητας; Σκέπτεστε, για παράδειγμα, στο πλαίσιο της αμοιβαιότητας η ελληνική Κυβέρνηση να ζητήσει από την Αμερική για κάθε έναν που ταξιδεύει από εκείνη τη χώρα προς την Ελλάδα να πράττει το ίδιο ως ελάχιστη εκδήλωση αμοιβαιότητας και θα έλεγα και εθνικής αξιοπρέπειας; Και σας βεβαιώνω ότι δεν επιλέγω ποτέ τον υπερβολικό λόγο.
      Δεν μου απαντάτε, όμως, συγκεκριμένα με ποιες δεσμεύσεις η ελληνική Κυβέρνηση μετέχει στην Ευρωπαϊκή Ένωση, τι καταθέτει στη σχετική συζήτηση, αν συμφωνεί ή δεν συμφωνεί, ποιος θα τα επεξεργάζεται, για ποιους σκοπούς, πότε θα καταστρέφονται τα προσωπικά δεδομένα, όταν είμαι βέβαιος ότι γνωρίζετε, και εκ της άλλης ιδιότητάς σας, ότι ο χρόνος διατήρησης των προσωπικών δεδομένων είναι το κρίσιμο μέγεθος. Δίνετε στοιχεία, κύριε Υπουργέ, κι  εγώ λυπάμαι που δίνετε στοιχεία στην Αμερική σήμερα, χωρίς να υπάρχει νόμος που να το επιτρέπει. 
      Θα σας παρακαλέσω πάρα πολύ, εάν μιλάμε για κράτος δικαίου, εάν μιλάμε για εγγυήσεις των ατομικών ελευθεριών, να μην οχυρώνεσθε πίσω από την Αρχή Προστασίας Προσωπικών Δεδομένων, αλλά να μου πείτε ευθέως ποιος νόμος επιτρέπει τη χορήγηση αυτών των στοιχείων και ποιο ελληνικό Σύνταγμα. Και αν το πράττει η Αρχή Προστασίας Προσωπικών Δεδομένων, κακώς και αυτή το κάνει.
      	Βεβαίως στη δευτερολογία σας, σας παρακαλώ πέστε μου -η ελληνική Κυβέρνηση δεν αρκεί να εναρμονίζεται με κάποιες χώρες γενικώς και αορίστως μέσα στην Ευρωπαϊκή Ένωση, όπως μου είπατε- εμείς ως Ελλάδα, εσείς ως Κυβέρνηση τι συγκεκριμένη θέση παίρνετε. Διότι εδώ βρισκόμαστε, κύριε Υπουργέ, μπροστά σε μια κατάσταση. Διολισθαίνουμε κάθε μέρα και περισσότερο στο να υπονομεύονται οι ατομικές ελευθερίες και κάποια στιγμή θα βρεθούμε –βρισκόμαστε κατά τη γνώμη μου ήδη- σε μια εξαιρετικά σημαντική, όσο και αόρατη αιχμαλωσία των προσώπων. 
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      	Ο κύριος Υπουργός έχει το λόγο για δύο λεπτά. 
      	ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Όπως σας είπα και προηγουμένως, οι βασικές αρχές με τις οποίες κινούμεθα είναι βεβαίως η συμμετοχή μας στο διεθνή αγώνα της συνεργασίας κατά του οργανωμένου εγκλήματος και της τρομοκρατίας και βεβαίως η γενικότερη αρχή της προστασίας των ατομικών δικαιωμάτων, που είναι κατοχυρωμένα στο θεσμικό πλαίσιο της Ευρωπαϊκής Ένωσης.
      	Ξέρετε πολύ καλά το εκτενές πλαίσιο προστασίας που υπάρχει και βεβαίως πέραν της εθνικής νομοθεσίας σε ευρωπαϊκό επίπεδο και γνωρίζετε βεβαίως –γιατί δεν είναι κρυφά όλα αυτά- ότι οι Ηνωμένες Πολιτείες έχουν επιδοθεί σε μία πολύ μεγάλη εκστρατεία σε αυτόν τον τομέα. Θεωρούν ότι αυτό το οποίο συνέβη στις Ηνωμένες Πολιτείες είναι κάτι το οποίο βλέπουμε δυστυχώς να επεκτείνεται και στην ευρωπαϊκή ήπειρο και ότι αυτή η μάχη κατά της τρομοκρατίας δεν μπορεί παρά να κερδιθεί μέσα από ορισμένες συγκεκριμένες ενέργειες, όπως είναι αυτή της παροχής των στοιχείων που ζητούν.
      	Από την άλλη πλευρά, όπως σας είπα, οι ευρωπαϊκές αρχές αντιστέκονται σε αυτήν τη λογική. Εμείς θεωρούμε ότι δεν υπάρχει επαρκής προστασία σήμερα εκεί που βρίσκονται οι διαπραγματεύσεις, αλλά οφείλουμε από την άλλη μεριά να κινηθούμε -χάρη και των ταξιδιωτών που θέλουν να πάνε στις Ηνωμένες Πολιτείες- μέσα στο πλαίσιο της λογικής. Και βάσει, λοιπόν, της αρχής της αδείας που έχει παράσχει η Αρχή Προστασίας Δεδομένων με προσωρινή, όπως σας είπα, ισχύ τριών μηνών, κινούμεθα σήμερα και ελπίζουμε ότι σύντομα θα υπάρχει αυτή η συμφωνία και μέσα σ’ αυτήν τη συμφωνία θα κατοχυρωθούν τα δικαιώματα τα οποία επιθυμούμε. 
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      	Εισερχόμαστε στις επίκαιρες ερωτήσεις δεύτερου κύκλου. 
      Πρώτη είναι η με αριθμό 31/20.4.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την πορεία υλοποίησης των μεγάλων συγκοινωνιακών έργων στη Θεσσαλονίκη. 
      Το ειδικότερο περιεχόμενο της επίκαιρης ερώτησης του κ. Μαγκριώτη έχει ως εξής: 
      «Κατά την ανάγνωση των προγραμματικών δηλώσεων της Κυβέρνησης στη Βουλή δεν ακούσαμε τις δεσμεύσεις σας για την ανάπτυξη της περιφέρειάς μας. Καμία αναφορά δεν έγινε τόσο από τον κύριο Πρωθυπουργό όσο και από εσάς και τον Υπουργό Μεταφορών, καθ’ ύλην αρμόδιους Υπουργούς, για τα συγκοινωνιακά έργα της Θεσσαλονίκης (μετρό, υποθαλάσσια, Εγνατία Οδό κλπ.).
      Σας ερωτώ για ποιους λόγους δεν συμπεριλάβατε στις Προγραμματικές Δηλώσεις σας τα έργα αυτά όπως και τις προτεραιότητες της Κυβέρνησής σας για την περιφέρειά μας».
      Ο Υπουργός Περιβάλλοντος, Χωροταξίας και Δημοσίων Έργων κ. Σουφλιάς έχει το λόγο για τρία λεπτά. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, 
      Χαίρομαι που γίνεται αυτή η επίκαιρη ερώτηση του συναδέλφου κ. Μαγκριώτη, για να φανεί, έστω και σε αυτό τον περιορισμένο χρόνο της επίκαιρης ερώτησης, η διαφορά ανάμεσα στην πολιτική της σημερινής Κυβέρνησης και την πολιτική της προηγούμενης, της Κυβέρνησης των απραγματοποίητων υποσχέσεων, αλλά και της ευνοϊκής μεταχείρισης του Κέντρου σε βάρος της Περιφέρειας.
      Τα τελευταία δέκα χρόνια η Θεσσαλονίκη αποτελούσε τον φτωχό συγγενή στα έργα. Η σημερινή Κυβέρνηση είναι αποφασισμένη να αποκαταστήσει αυτήν την αδικία. Για τη σημερινή Κυβέρνηση αποτελούν προτεραιότητα οι κατασκευές αυτών των απαραίτητων υποδομών της Θεσσαλονίκης, που σηματοδοτούν ταυτόχρονα και την αλλαγή της πολιτικής σε ό,τι αφορά την περιφερειακή ανάπτυξη. 
      Η σημασία και η προτεραιότητα στην περιφερειακή ανάπτυξη αποτελούν βασική συνιστώσα της πολιτικής μας, όπως αυτή περιγράφηκε στις προγραμματικές δηλώσεις, όπου, βέβαια, δεν ήταν δυνατόν να γίνουν πιο συγκεκριμένες οι αναφορές σε έργα.
      Αναφέρομαι, λοιπόν, στα έργα για τη Θεσσαλονίκη. Πρώτα-πρώτα το πολεοδομικό συγκρότημα της Θεσσαλονίκης είναι το σταυροδρόμι των δύο μεγαλυτέρων εθνικών οδών, της ΠΑΘΕ και της Εγνατίας. Πέρασαν τόσα χρόνια, εκτελέστηκαν δυόμισι Κοινοτικά Πλαίσια Στήριξης και τα έργα αυτά δεν έγιναν. Θυμίζω βέβαια την υπόσχεση του κ. Σημίτη ότι η Εγνατία Οδός θα είναι έτοιμη το 2004.
      Είμαστε στο 2004 και θα κάνουμε πολύ μεγάλες προσπάθειες για να είναι  έτοιμη η Εγνατία Οδός το 2008. Θα ήθελα εδώ να σημειώσω ότι η ολοκλήρωση αυτών των οδών θα δώσει σημαντική, αν θέλετε, αναπτυξιακή ώθηση στην ευρύτερη περιφέρεια της Θεσσαλονίκης, αλλά και σε ολόκληρη τη βόρεια Ελλάδα. Η κατασκευή δε των κάθετων οδών προς την Εγνατία Οδό θα καταστήσει τη Θεσσαλονίκη εμπορικό κέντρο των Βαλκανίων. 
      Όσον αφορά στο δεύτερο έργο, την αναβάθμιση του αεροδρομίου Μακεδονία: μέσα στην προσεχή διετία θα έχουν ολοκληρωθεί τα έργα εκσυγχρονισμού του, αλλά και η επέκταση του παλιού επιβατικού σταθμού με τριπλασιασμό των θέσεων στάθμευσης αεροσκαφών από εννέα σε είκοσι επτά. Βρίσκεται σε εξέλιξη διαγωνισμός για την επέκταση των αεροδιαδρόμων προς τη θάλασσα και ελπίζουμε ότι μέσα σε έξι μήνες θα έχει αναδειχθεί ο ανάδοχος κατασκευής αυτής της επέκτασης. 
      Για το Μετρό Θεσσαλονίκης. Θυμίζω απλώς ότι ο κ. Σημίτης το 1998 έλεγε στην Διεθνή Έκθεση : «Τις επόμενες εβδομάδες θα έχει υπογραφεί η σύμβαση για την κατασκευή του μετρό για να έρθει προς κύρωση στη Βουλή». Το 2000 έλεγε: «Το 2004 όταν θα είναι έτοιμο το μετρό θα αλλάξει η ζωή της Θεσσαλονίκης». Στο 2004 είμαστε ήδη και δεν έχει αρχίσει, βεβαίως, το Μετρό. Βρισκόμαστε σε εξέλιξη ενός διαγωνισμού. Η νέα πολιτική ηγεσία προχωρεί στη βελτίωση της χάραξης, αλλά και των τεχνικών χαρακτηριστικών της γραμμής του Μετρό. Προωθούμε όσο μπορούμε περισσότερο τις διαδικασίες, έτσι ώστε να μπορέσουμε στο τέλος αυτού του έτους ή στις αρχές του επόμενου να έχουμε αναδείξει ανάδοχο και αυτός να έχει εγκατασταθεί.
      Για την αρτηρία διαμπερούς κυκλοφορίας, δηλαδή την υποθαλάσσια αρτηρία: το έργο αυτό έχει δημοπρατηθεί με τη μέθοδο της σύμβασης παραχώρησης. Έχει πολλά τεχνικά αλλά και λειτουργικά κενά. Επιδιώκουμε να τα αντιμετωπίσουμε. Και εδώ η προσπάθεια της νέας πολιτικής ηγεσίας είναι να προχωρήσουν οι διαδικασίες, έτσι ώστε μέχρι τέλος του έτους να έχει αναδεχθεί ο ανάδοχος. 
      Για τις οδικές παρεμβάσεις, η εξωτερική περιφερειακή της Θεσσαλονίκης που αποτελεί και τμήμα της εθνικής, το τμήμα από τον κόμβο 1 μέχρι τον κόμβο 5…
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε το χρόνο του κυρίου Υπουργού.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχει υπερβεί κατά πολύ το χρόνο του.
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελειώνω κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Δείχνω σε όλους κάποια ανοχή κύριοι συνάδελφοι. Αν παρατηρήσατε σε όλες τις ερωτήσεις δείχνω στους ομιλητές μια ανοχή. Θέλετε να εφαρμόσω σκληρά τον Κανονισμό; Ευχαρίστως. 
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν πειράζει, κύριε Πρόεδρε. Τελείωσα.
      Τα υπόλοιπα, κύριε Γείτονα, θα τα ακούσετε στη δευτερολογία μου. Εκτός αν διαμαρτύρεστε διότι σας υπενθυμίζω τις απραγματοποίητες υποσχέσεις σας, αυτές που είπα και πολλές άλλες!
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, μην αναφέρεστε σε μένα. Εγώ μίλησα στο Προεδρείο για το χρόνο σας. Αυτά αν θέλετε τα λέμε άλλη ώρα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γείτονα, σας παρακαλώ δεν έχετε το λόγο!
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε πρώτον πρέπει να ευχαριστήσω τον κύριο Υπουργό που είχε την καλοσύνη να έρθει να απαντήσει στην ερώτηση. 
      Το δεύτερο που θέλω να πω είναι ότι αυτά που μας διάβασε ο κ. Σουφλιάς είναι τα έγγραφα των υπηρεσιών τα οποία θα διάβαζαν –είμαι βέβαιος- και οι Υπουργοί του ΠΑΣΟΚ και τα έχουν διαβάσει σε αντίστοιχες ερωτήσεις της Νέας Δημοκρατίας. Συνεπώς εγώ δεν διέγνωσα καμία επιτάχυνση στις πενήντα μέρες που είναι η Νέα Δημοκρατία Κυβέρνηση. 
      Τρίτον το μόνο που άκουσα ήταν η κριτική προς τις κυβερνήσεις του ΠΑΣΟΚ. Δεν θα είχα και πολλές διαφωνίες για την κριτική που ασκήσατε αν την επεκτείνατε λίγο –δεν την ξεκινούσατε δηλαδή από το 1994- και την πηγαίνατε πιο πίσω γιατί το δράμα της Θεσσαλονίκης ξεκινά από την προηγούμενη κυβέρνηση, τη δική σας κυβέρνηση, κύριε Σουφλιά, και συνεχίζεται βεβαίως και με τις κυβερνήσεις του ΠΑΣΟΚ όσον αφορά τα μεγάλα συγκοινωνιακά έργα. 
      Η δική μου ερώτηση προέκυψε, κύριε Πρόεδρε, από το γεγονός ότι κατά την ανάγνωση των Προγραμματικών Δηλώσεων σε κανένα σημείο της ομιλίας τους τόσο ο κύριος Πρωθυπουργός, όσο και οι αρμόδιοι Υπουργοί δεν συμπεριέλαβαν τις λέξεις «Θεσσαλονίκη», Μακεδονία και Θράκη, Βόρεια Ελλάδα γενικότερα. Μία γενικότητα υπήρχε στην αναφορά της ανάπτυξης της ελληνικής περιφέρειας.
      Θα δεχθώ την παρατήρηση του κ. Σουφλιά ότι κατά την ανάγνωση και τη συζήτηση των Προγραμματικών Δηλώσεων δεν μπορούμε να μπούμε σε λεπτομέρειες. Βεβαίως, δεν ξέρω αν ενοχλούνται οι συνάδελφοι της Θεσσαλονίκης και της βόρειας Ελλάδας της Συμπολίτευσης, αν είναι «λεπτομέρειες» η Εγνατία Οδός, τα μεγάλα αναπτυξιακά έργα και οι προτεραιότητες για την περιφέρεια, διότι όταν ευρίσκονται οι Υπουργοί και οι νέοι Υπουργοί στη Θεσσαλονίκη ομιλούν περί εθνικών στόχων και οραμάτων. Εδώ, όμως, έγιναν λεπτομέρειες.
      Όμως, έχω εδώ τα Πρακτικά της Βουλής την ομιλία τόσο του κ. Σουφλιά, ο οποίος αναλυτικότατα αναφέρθηκε -βεβαίως η ολυμπιακή διαδρομή είναι στο έργο του Μαραθώνος- όσο και του κ. Λιάπη, ο οποίος στη δική του παρέμβαση όχι μόνο δεν προχωρά σε λεπτομερείς αναφορές για την Αττική, αλλά κοιτάξτε τι μας είπε ως μεγάλες προγραμματικές δεσμεύσεις της Κυβέρνησης. Μας είπε πως αυξάνει σε δύο χιλιάδες πεντακόσια τα λεωφορεία που εκτελούν καθημερινά δρομολόγια στην Αθήνα, καθιερώνει ενιαίο εισιτήριο απεριορίστων διαδρομών με όλα τα μέσα μαζικής μεταφοράς, προωθεί τη δημιουργία δεκαέξι σταθμών μετεπιβίβασης από τα Ι.Χ. στο μετρό και δημιουργεί δέκα χιλιάδες νέες θέσεις στάθμευσης δικύκλων.
      Σε αυτά, λοιπόν, η Κυβέρνηση είχε την ευαισθησία –και καλώς, γιατί υπάρχει το πρόβλημα στην Αθήνα- να αναφερθεί στις Προγραμματικές Δηλώσεις. Την Εγνατία Οδό ή το μετρό ή την υποθαλάσσια αρτηρία, όλα αυτά τα θέματα της περιφέρειας δεν είχε την ευαισθησία να συμπεριλάβει στις Προγραμματικές Δηλώσεις. Από εκεί κινήθηκε, αν θέλετε, η δική μου επιθυμία να ζητήσω τις δεσμεύσεις της Κυβέρνησης.
      Ευχαριστώ τον κ. Σουφλιά και πάλι που προσήλθε και ανέπτυξε τις δεσμεύσεις, αλλά είναι ακριβώς οι χρονικές δεσμεύσεις στις οποίες έχει προβεί και η προηγούμενη Κυβέρνηση. Τίποτα, λοιπόν, το καινούργιο. 
      Θα παρακολουθούμε, λοιπόν, κύριε Υπουργέ, την επιτάχυνση που θα δώσετε και θα είμαστε κοντά σας να στηρίξουμε κάθε βήμα επιτάχυνσης των μεγάλων έργων της Θεσσαλονίκης και της ελληνικής περιφέρειας.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη.
      Ο Υπουργός Περιβάλλοντος, Χωροταξίας και Δημοσίων Έργων, κ. Σουφλιάς, έχει το λόγο για δύο λεπτά.
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Εργων): Καλά κάνετε και το επισημαίνετε, κύριε Πρόεδρε.
      Κύριε Μαγκριώτη, δεν μπορούμε εμείς να επινοήσουμε καινούργια έργα ώστε να έχουμε την πρωτιά στην εξαγγελία των έργων. Τα έργα που έχει ανάγκη η Θεσσαλονίκη είναι δεδομένα. Και επειδή είπατε ότι αναφερόμαστε στα έργα που ανέφεραν και οι Υπουργοί του ΠΑΣΟΚ, θέλετε να σας θυμίσω ότι η δημοπράτηση για το Μετρό, παραδείγματος χάρη, έγινε το 1992 από τη Νέα Δημοκρατία; 
      ΙΩΑΝΝΗΣ ΜΑΓΚΡΙΩΤΗΣ: Αυτό είναι το έγκλημα.
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μήπως θέλετε να σας θυμίσω ότι η υποθαλάσσια αρτηρία ήταν ιδέα του τότε Δημάρχου Θεσσαλονίκης, του κ. Κούβελα, και ήταν και στο πρόγραμμα της Νέας Δημοκρατίας από τότε;
      Το θέμα είναι αν πραγματοποιήθηκαν και πότε θα πραγματοποιηθούν. Ε, λοιπόν, εσείς μόνο υποσχέσεις δίνατε. Αν θέλετε, μπορώ να δεχθώ ότι ήταν παράλειψη που δεν αναφέρθηκε η Εγνατία, διότι είναι ο μεγαλύτερος εθνικός δρόμος μαζί με την ΠΑΘΕ. Αυτό, όμως, δεν διαγράφει τις δικές σας ευθύνες και δεν διαγράφει ταυτόχρονα το δικό μας προγραμματισμό, ο οποίος είναι αυτός που σας είπα.
      Επειδή δεν πρόλαβα προηγουμένως να σας αναφέρω και ορισμένα άλλα για τη Θεσσαλονίκη, είναι ευκαιρία, λοιπόν, να σας αναφέρω και αυτά. 
      Το ΥΠΕΧΩΔΕ έχει ήδη δημοπρατήσει τέσσερις χώρους στάθμευσης στα όρια της Παλιάς Πόλης, ώστε να αποκτήσει η Θεσσαλονίκη επαρκή αριθμό θέσεων στάθμευσης μέσα στα επόμενα τρία χρόνια. Όπως είναι δε γνωστόν, η Θεσσαλονίκη διεκδικεί να της ανατεθεί η ΕΧΡΟ 2008. Βεβαίως, στα πλαίσια αυτά προγραμματίζονται πάρα πολλά έργα, αλλά ανεξάρτητα από αυτό προγραμματίζουμε ταυτόχρονα και την αναβάθμιση των υποβαθμισμένων δυτικών περιοχών της Θεσσαλονίκης.
      Το θέμα -και κλείνω στα δύο λεπτά- δεν είναι ποιος λέει τα περισσότερα λόγια, αλλά το θέμα είναι ποιος κάνει πράξη και εμείς θα το αποδείξουμε αυτό, ότι κάνουμε έργα. Εσείς έχετε αποδείξει ότι είσθε καλοί στα λόγια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα» τριάντα επτά μαθητές και τρεις καθηγητές των Γυμνασίων Άντισσας και Ερεσού Νομού Λέσβου.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Δεύτερη είναι η με αριθμό 34/20-4-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Απασχόλησης και Κοινωνικής Προστασίας, Οικονομίας και Οικονομικών, σχετικώς με την κατάργηση από τις συντάξεις της ειδικής εισφοράς υπέρ του Λογαριασμού Αλληλεγγύης Φορέων Κοινωνικής Ασφάλισης (ΛΑΦΚΑ).
      Η επίκαιρη ερώτηση του κ. Πατσιλινάκου έχει ως εξής:
      «Η κατάργηση της ειδικής εισφοράς υπέρ του Λογαριασμού Αλληλεγγύης Φορέων Κοινωνικής Ασφάλισης (ΛΑΦΚΑ) που αποτελεί «χαράτσι» στις έτσι ή αλλιώς πενιχρές συντάξεις, αποτελούσε και αποτελεί βασικό αίτημα των συνταξιούχων της χώρας μας από το 1992 όταν επιβλήθηκε για πρώτη φορά από το διαβόητο «νόμο Σιούφα» (ν. 2084/92). Τεράστιες είναι οι ευθύνες των κυβερνήσεων της Νέας Δημοκρατίας που τον επέβαλε, αλλά και του ΠΑΣΟΚ που «φρόντισε» να ανανεώσει την ισχύ αυτής της διάταξης αρχικά μέχρι το 2001 και στη συνέχεια μέχρι το 2008!
      Ωστόσο, με την 27/19-1-2004 Πράξη του Ελεγκτικού Συνεδρίου, η διάταξη αυτή κρίθηκε άκυρη και συνεπώς σχετικές κρατήσεις 1% -5% από τις συντάξεις γίνονται «παρά το νόμο». Μάλιστα το Ελεγκτικό Συνέδριο ορίζει ότι οι κρατήσεις που έγιναν από 1-1-2001 πρέπει να επιστραφούν.
      Ερωτώνται οι κύριοι Υπουργοί: 
      Ποια μέτρα πρόκειται να πάρει η Κυβέρνηση και πότε, ώστε να σταματήσει αμέσως η κράτηση υπέρ του ΛΑΦΚΑ από τις συντάξεις και να επιστραφούν στους δικαιούχους όλες οι κρατήσεις από τις συντάξεις που έχουν γίνει μέχρι τώρα παράνομα, για να μην αναγκαστούν οι εκατοντάδες χιλιάδες συνταξιούχοι να καταθέσουν ο καθένας ξεχωριστά αγωγές».
      Ο Υπουργός Απασχόλησης και Κοινωνικής Προστασίας έχει το λόγο για τρία λεπτά.
      Ορίστε, κύριε Υπουργέ, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Θέλω να ευχαριστήσω το συνάδελφο κ. Πατσιλινάκο, για τον οποίο πρέπει να πω ότι παρακολουθώ τη δραστηριότητά του στο χώρο της Τοπικής Αυτοδιοίκησης αρκετά χρόνια πίσω. Θέλω, λοιπόν, να τον ευχαριστήσω γιατί το θέμα που θίγει, το θέμα δηλαδή της κατάργησης της κράτησης υπέρ του Λογαριασμού Αλληλεγγύης Φορέων Κοινωνικής Ασφάλισης, αποτελεί ένα κεντρικό ζήτημα, μία κεντρική δέσμευση των Προγραμματικών Δηλώσεων της Κυβέρνησης και του Πρωθυπουργού κ. Κώστα Καραμανλή.
      Όμως, ας πάρουμε τα πράγματα με τη σειρά τους. Είναι αλήθεια ότι η κράτηση υπέρ του ΛΑΦΚΑ θεσμοθετήθηκε με το ν. 2084/1992. Ωστόσο, κυρίες και κύριοι συνάδελφοι, αυτός ο νόμος προέβλεπε ότι αυτή η κράτηση θα σταματούσε να ισχύει στις 31 Δεκεμβρίου 1997. Γιατί ο «νόμος Σιούφα» προέβλεψε αυτήν την κράτηση; Την προέβλεψε ως ένα μηχανισμό εξισορρόπησης ανισοτήτων στο συνταξιοδοτικό σύστημα και αυτός ο μηχανισμός λειτούργησε διότι σ’ αυτό το διάστημα υπήρξαν φτωχά ταμεία τα οποία άντλησαν σημαντικούς πόρους απ’ αυτόν τον κουμπαρά που δημιουργήθηκε από τον οβολό όλων των συνταξιούχων.
      Ο «νόμος Σιούφα» λοιπόν, προέβλεπε τη λήξη αυτής της κράτησης στα τέλη του 1997. Όμως, η διάταξη επαναφέρθηκε εν ισχύ και διατηρήθηκε μέχρι και των ημερών μας. Ισχύει σήμερα με δύο αλλεπάλληλα νομοθετήματα των κυβερνήσεων του ΠΑΣΟΚ. Το ένα ήταν η παράγραφος 3 του άρθρου 26 του ν. 2592/1998 που επέβαλε από την 1-1-1998 την ειδική μηνιαία εισφορά υπέρ του δημοσίου, ορίζοντας ποσοστιαία για κάθε τμήμα της σύνταξης το ύψος της παρακράτησης.
      Θέλω να σημειώσω –γιατί ο χρόνος δεν επαρκεί να σας δώσω όλο το ιστορικό της υπόθεσης- ότι δεν έφθαναν αυτά, αλλά ήρθε και πρόσφατος νόμος του 2004 με τον οποίο προβλέφθηκε η παράταση αυτής της παρακράτησης μέχρι τα τέλη του 2007. Στο μεταξύ είχαμε την απόφαση του Ελεγκτικού Συνεδρίου. Προσέφυγε δικαιούχος, κατέθεσε ένσταση και δικαιώθηκε πρωτοδίκως. 
      Η Κυβέρνηση χωρίς να περιμένει την εξέλιξη της υπόθεσης στους υπολοίπους δικαιοδοτικούς βαθμούς, επιδεικνύοντας πρωτόγνωρη ευαισθησία, έσπευσε αμέσως να συμμορφωθεί και συμπεριέλαβε τη σχετική δέσμευση στις Προγραμματικές Δηλώσεις του κυρίου Πρωθυπουργού.
      Έτσι έχω την τιμή, κύριε Πρόεδρε, κυρίες και κύριοι συνάδελφοι, να ενημερώσω την Εθνική Αντιπροσωπεία ότι με διάταξη νόμου, η οποία προωθείται εντός των προσεχών ημερών στη Βουλή, καταργείται από 1ης Ιουλίου 2004 η ειδική εισφορά υπέρ του λογαριασμού ΛΑΦΚΑ, γεγονός το οποίο θα ανακουφίσει δεκάδες χιλιάδες χαμηλοσυνταξιούχους, θα ενισχύσει την οικονομική τους κατάσταση και την αγοραστική τους δύναμη.
      Είναι σαφής η απάντηση. Αποτελεί ένα μέτρο ενίσχυσης της κοινωνικής συνοχής και της κοινωνικής αλληλεγγύης. Είναι ένα μέτρο αποφασιστικό, το οποίο προέρχεται ακριβώς από τη φαρέτρα των μέτρων κοινωνικής προστασίας και αλληλεγγύης της Κυβέρνησης Καραμανλή.
      Σε ό,τι αφορά τώρα την αναδρομική ισχύ, πολύ θα θέλαμε, κυρίες και κύριοι συνάδελφοι, να ικανοποιήσουμε και αυτό το αίτημα, πλην όμως, όπως ξέρετε, η Κυβέρνηση Καραμανλή που προέκυψε από τη λαϊκή ετυμηγορία της 7ης Μαρτίου εκτελεί έναν προϋπολογισμό που κατήρτισαν άλλοι. Από τη στιγμή, λοιπόν, που δεν υπάρχει σχετική πρόβλεψη στον προϋπολογισμό, αυτήν τη στιγμή δεν μπορώ να σας πω τίποτα νεότερο για τα αναδρομικά. Επιφυλασσόμεθα και θα ενημερώσουμε την Εθνική Αντιπροσωπεία πολύ σύντομα. Ευχαριστώ, κύριε Πρόεδρε.
       ΠΡΟΕΔΡΕΥΩΝ (Γεώργιος Σούρλας):  Ο κ. Πατσιλινάκος έχει το λόγο για δύο λεπτά.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Πιστεύω ότι είναι πραγματικά πολύ λυπηρό, οι κυβερνήσεις και του ΠΑΣΟΚ και της Νέας Δημοκρατίας επί δώδεκα χρόνια να χαρατσώνουν ακόμα και τις πενιχρές συντάξεις. Εκείνο, όμως, στο οποίο δυστυχώς δεν απαντά ο Υπουργός σήμερα είναι τα αναδρομικά. Γιατί  και οι εξαγγελίες που έγιναν, έγιναν μετά το Ελεγκτικό Συνέδριο και μετά τη δικαίωση των συνταξιούχων.
      Τα αναδρομικά, λοιπόν, είναι εκείνα τα οποία πρέπει να ρυθμίσει άμεσα η Κυβέρνηση και ας μην έχει άμεση πληρωμή σ’ αυτόν τον προϋπολογισμό. Πιστεύω ότι το χρωστάμε στους συνταξιούχους. Το χρωστάμε σαν Βουλή, σαν Κυβέρνηση, σαν κοινωνία. 
      Ακόμα όλοι μας βλέπουμε ότι πέφτει καθημερινά η αγοραστική δύναμη των συνταξιούχων και στα ρεπορτάζ που γίνονται αυτές τις μέρες για την αύξηση της τιμής των φαρμάκων βλέπουμε ηλικιωμένους να λένε, ότι δεν μπορούν να καταβάλουν τη συμμετοχή τους στα φάρμακα.
      Πιστεύω, λοιπόν, ότι το Κομμουνιστικό Κόμμα Ελλάδος και το κίνημα των συνταξιούχων θα συνεχίσει τον αγώνα για να επιστραφούν και τα παρακρατηθέντα, έτσι ώστε να δικαιωθούν οι αγώνες των συνταξιούχων επί τόσα χρόνια, για να σταματήσει αυτό το χαράτσωμα. 
      Δεν πρέπει, κύριε Υπουργέ, να έχουμε συνέχιση αυτής της αδικίας με παρακράτηση των παρακρατημένων. Πρέπει να αποδοθούν.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Παναγιωτόπουλος έχει το λόγο για δύο λεπτά για να δευτερολογήσει.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θα συμφωνήσω μαζί σας κ. Πατσιλινάκο -και νομίζω ότι αποτελεί διαπίστωση όλων των πτερύγων της Εθνικής Αντιπροσωπείας- ότι η κατάσταση της καθημερινότητας πολλών δεκάδων χιλιάδων χαμηλοσυνταξιούχων στη χώρα μας είναι επιεικώς απαράδεκτη.
      Η Κυβέρνηση Καραμανλή, δείχνοντας έμπρακτα την κοινωνική της ευαισθησία και όχι στα λόγια -γιατί νομίζω ότι θα συμφωνήσουμε όλοι ότι το ποιος είναι  προοδευτικός και το ποιος έχει πραγματικά κοινωνική ευαισθησία δεν είναι θέμα λόγων, είναι θέμα έργων και η Κυβέρνηση αυτή το αποδεικνύει από τις πρώτες βδομάδες της κυβερνητικής της θητείας- προχωρεί άμεσα σ’ αυτήν τη ρύθμιση, με  αποτέλεσμα –και να προσέξουμε αυτό το πρακτικό αποτέλεσμα- από την 1η Ιουλίου του 2004, δηλαδή σε λίγες εβδομάδες, οι χαμηλοσυνταξιούχοι να δουν στις τσέπες τους περισσότερα ζεστά ευρώ, από 15-20 ευρώ έως και 120 ευρώ, ανάλογα με την κλίμακα των κρατήσεων. Αύξηση, λοιπόν, σε ζεστό χρήμα των συντάξεων των χαμηλοσυνταξιούχων, σύμφωνα με τις Προγραμματικές Δηλώσεις της Κυβέρνησης Καραμανλή που υλοποιούνται λίγες βδομάδες μετά την παρουσία της Κυβέρνησης στη Βουλή και από την ανάληψη των κυβερνητικών καθηκόντων.
      Όσον αφορά τα αναδρομικά, θα ήθελα να πω ότι θέλουμε και σε αυτό το θέμα να είμαστε δίκαιοι.
      Όμως, όταν κανείς έχει να αντιμετωπίσει την κατάσταση που παραλάβαμε με έκρηξη των δημοσιονομικών ελλειμμάτων, με τα ταμεία να παρουσιάζουν αυτήν την εικόνα, αντιλαμβάνεστε ότι πρέπει με υπευθυνότητα να διαχειριστεί το δημόσιο χρήμα και να προσπαθήσει με τον προϋπολογισμό που έχουν ψηφίσει άλλοι και με πέραν των τριακοσίων ειδικών λογαριασμών –και δεν θέλω να περισσότερα, γιατί βλέπετε τους ελέγχους που γίνονται από την EUROSTAT- να ικανοποιήσει τις ανάγκες των πολλών με τα ολίγα, τα οποία αφέθηκαν στα ταμεία του κράτους.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θα συζητηθεί η τρίτη και τελευταία με αριθμό 36/20-4-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εξωτερικών, σχετικώς με την έκτιση του υπολοίπου της ποινής στην Ελλάδα, Έλληνα κρατουμένου στις αιγυπτιακές φυλακές.
      Η επίκαιρη ερώτηση του κυρίου συναδέλφου έχει ως εξής:
      «Μετά την επιστροφή των Ελλήνων ναυτικών από το Πακιστάν, υπενθυμίζουμε ότι ένας άλλος Έλληνας ναυτικός ο Κώστας Καστανιάς είναι κρατούμενος από το 1989 σε αιγυπτιακές φυλακές, εκτίοντας ποινή ισόβιας κάθειρξης με καταναγκαστικά έργα για την υπόθεση του μότορσιπ «Θανάσης». Λόγω των απάνθρωπων συνθηκών φυλάκισής του, η υγεία του έχει κλονισθεί ανεπανόρθωτα και έχει χάσει την όρασή του. Την τελευταία ημέρα συνεδρίασης της προηγούμενης Βουλής υπήρξαν ρητές δεσμεύσεις κατά την κύρωση του Συμφώνου Συνεργασίας ΕΕ-Αιγύπτου από τη Βουλή για επιστροφή του Κώστα Καστανιά στην Ελλάδα και τη συνέχιση της φυλάκισης του στις ελληνικές φυλακές
      Ερωτάται ο κύριος Υπουργός:
      Τι προτίθεται να πράξει η Κυβέρνηση, ώστε να καταστεί δυνατή η άμεση επιστροφή του Κώστα Καστανιά στην Ελλάδα, όπου θα συνεχίσει την έκτιση της ποινής του στις ελληνικές φυλακές;»
      Θα απαντήσει ο Υφυπουργός Εξωτερικών ο κ. Βαληνάκης.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Ευχαριστώ, κύριε Πρόεδρε.
      Κύριε Αλαβάνε, θα ήθελα να σας ευχαριστήσω για την ευκαιρία που μου δίνετε, να θυμίσω την προσπάθεια που καταβάλλει η Κυβέρνησή μας για τους Έλληνες ναυτικούς στο εξωτερικό που υφίστανται αυτήν τη στιγμή ή υφίσταντο μέχρι πρόσφατα διάφορα δεινά.
      Επίσης θα ήθελα να σας διαβεβαιώσω, με αφορμή την αναφορά σας στην απελευθέρωση των ναυτικών μας από το Πακιστάν, ότι δεν ήταν καθόλου εύκολη υπόθεση και ότι η απελευθέρωσή τους δεν συνέβη, επειδή έφθασε το πλήρωμα του χρόνου στους εννέα μήνες. Έπρεπε να γίνουν συντονισμένες και λεπτές κινήσεις, οι οποίες τελικά καρποφόρησαν και οδήγησαν σε αυτό το ευτυχές γεγονός.
      Πέραν των ναυτικών μας που επέστρεψαν από το Πακιστάν, υπάρχει ακόμη ένα πρόβλημα με τον Έλληνα πλοίαρχο που κρατείται στην Ισπανία και βεβαίως υπάρχει και η υπόθεση, στην οποία αναφέρεσθε με την ερώτησή σας, δηλαδή του ναυτικού κ. Καστανιά. Ο κ. Καστανιάς κρατείται στις αιγυπτιακές φυλακές του Κανάτερ για την υπόθεση του πλοίου «Θανάσης», το οποίο το 1989 συνελήφθη από τις αιγυπτιακές αρχές να μεταφέρει επτάμισι τόνους χασίς. Δηλαδή κατηγορήθηκαν για λαθραία εισαγωγή και εμπορία στην Αίγυπτο επτάμισι τόνων χασίς. Τότε στους τρεις ναυτικούς μας που επέβαιναν στο πλοίο επεβλήθη η θανατική ποινή, η οποία χάρη στις προσπάθειες του Υπουργείου Εξωτερικών λίγο αργότερα μετετράπη σε ισόβια κάθειρξη.
      Αυτή, λοιπόν, είναι μία υπόθεση που μας ταλαιπωρεί και ιδίως ταλαιπωρεί τον εναπομείναντα Έλληνα ναυτικό τον κ. Καστανιά από το 1989. Πρέπει να σας διαβεβαιώσω ότι έχουν γίνει αλλεπάλληλες ενέργειες από την πλευρά του Υπουργείου Εξωτερικών, με τη βοήθεια της Ευρωπαϊκής Ένωσης και γενικότερα φίλων κρατών της Ευρώπης. Χαρακτηριστικά σας αναφέρω ότι το 2002, ο τότε προεδρεύων Ισπανός Υπουργός Εξωτερικών υποσχέθηκε να παρέμβει, με αφορμή την Ισπανική Προεδρία, υπέρ του κ. Καστανιά.
      Επίσης, το Ευρωπαϊκό Κοινοβούλιο, με ψήφισμά του στις 9 Απριλίου 2003, ζήτησε για ανθρωπιστικούς λόγους τη μεταφορά του κ. Καστανιά στην Ελλάδα. 
      Επιπλέον έχουν αποσταλεί γι’ αυτόν το λόγο επιστολές από τον Υπουργό Εξωτερικών και από τον Υπουργό Δικαιοσύνης της Ελλάδος, τον παρελθόντα Νοέμβριο και Φεβρουάριο αντίστοιχα, στους Αιγυπτίους ομολόγους, τους ζητώντας την παρέμβασή τους υπέρ του κ. Καστανιά. Δηλαδή ζητούμε να έρθει στην Ελλάδα και να εκτίσει το υπόλοιπο της ποινής του.
      Αυτές οι ενέργειες, όμως, δεν φαίνεται να έχουν οδηγήσει μέχρι σήμερα στο επιθυμητό αποτέλεσμα. Πρέπει να σας πω, για να κατανοήσετε τις δυσκολίες που υφίστανται στο θέμα αυτό, ότι στη σχετική νομοθεσία της Αιγύπτου οι υποθέσεις διακινήσεως ναρκωτικών, θεωρούνται πολύ σοβαρές είναι θέμα εθνικής ασφάλειας- και εξαιρούνται γι’ αυτό ρητώς από τη διμερή συμφωνία περί μεταφοράς κρατουμένων.
      Γίνονται, λοιπόν, συντονισμένες ενέργειες. Πολύ πρόσφατα θέσαμε ξανά -τον Μάρτιο του 2004- το θέμα στις αιγυπτιακές αρχές. Έχουμε διαβεβαιώσεις -μιλάω για τις 30 Μαρτίου- από τον βοηθό Υπουργό Δικαιοσύνης της Αιγύπτου στον Έλληνα πρέσβυ στο Κάιρο ότι θα εξελιχθεί ομαλά και εξετάζεται ευνοϊκά η υπόθεση του κ. Καστανιά.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ)
      Συζητούμε βεβαίως για ρύθμιση της υπόθεσης σε καθαρά ανθρωπιστική βάση, δεδομένου ότι οι αιγυπτιακές αρχές επικαλούνται την πίεση των Μέσων Ενημέρωσης και της δικής τους εθνικής αντιπροσωπείας στο θέμα αυτό. Κάνουμε ενέργειες και μέσω της πρεσβείας μας στο Κάιρο και ελπίζουμε να έχουμε σύντομα αποτέλεσμα. Εάν αυτό δεν υπάρξει, θα αναλάβουμε και άλλες συντονισμένες ενέργειες με το Υπουργείο Δικαιοσύνης.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ.Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κυρία Πρόεδρε. 
      Εγώ θα ήθελα να συγχαρώ και τον κύριο Υπουργό και την Κυβέρνηση για τη δυνατότητα αυτή που δόθηκε να επιστρέψουν οι πέντε ναυτικοί του Πακιστάν. Θα ήθελα να σημειώσω, όμως, ότι υπήρξαν και άλλοι παράγοντες, τους οποίους σωστά αξιοποίησε η Κυβέρνηση, όπως ότι πριν από δύο βδομάδες, το Ευρωπαϊκό Κοινοβούλιο προειδοποίησε την Κυβέρνηση του Πακιστάν ότι δεν θα εγκρίνει την οικονομική-εμπορική συμφωνία, μεταξύ Πακιστάν και Ευρωπαϊκής Ένωσης, αν μέσα σε πολύ λίγους όρους που έθετε, δεν απελευθερωνόντουσαν και οι πέντε ναυτικοί να επιστρέψουν στη χώρα τους.
      Το λέω αυτό, γιατί πιστεύω ότι έγινε ένα πολύ μεγάλο ολίσθημα. Ήταν νομίζω η τελευταία ψηφοφορία που έγινε στην προηγούμενη Βουλή και έχει σοβαρές ευθύνες η προηγούμενη κυβέρνηση. Δηλαδή δεχθήκαμε και επικυρώσαμε την ευρωμεσογειακή συμφωνία, μεταξύ Ευρωπαϊκής Ένωσης, Αιγύπτου, χωρίς να θέσουμε ουσιαστικά αυτό το θέμα προς τις αιγυπτιακές αρχές και χάσαμε ένα σημαντικό όπλο. Παρ’ όλα αυτά, είναι μια ακραία κατάσταση. Είναι δεκαπέντε χρόνια. Οι δύο από τους ναυτικούς που είχαν καταδικαστεί πέθαναν. Κάτω από το βάρος αυτό, καταλαβαίνουμε τι σημαίνει αιγυπτιακές φυλακές. Ο Κώστας ο Καστανιάς, είναι σχεδόν τυφλός και γυρνά μ’ ένα μπαστουνάκι. Όπως ανεπίσημα είχε ειπωθεί, έχουμε κάποιες δηλώσεις και δεσμεύσεις του κ. Μπούτρος Μπούτρος Γκάλι, ότι ο ίδιος θα παρέμβει για να λυθεί αυτό το ζήτημα, προκειμένου να επικυρώσουμε τη συμφωνία και θα ήθελα να παρακαλέσω την Κυβέρνηση να αξιοποιήσει τις πιο σημαντικές, ουσιαστικές και έντονες παρεμβάσεις προς την αιγυπτιακή πλευρά που δεν ξέρω αν είναι το ίδιο ευαίσθητη στα ζητήματα των δικαιωμάτων, όπως είναι ορισμένες τουλάχιστον χώρες της Ευρωπαϊκής Ένωσης.
      Τελειώνοντας, θα ήθελα να παρακαλέσω και την Πρόεδρο της Βουλής να εξετάσουμε το ενδεχόμενο να μεταβεί στην Αίγυπτο γι’ αυτό το ζήτημα μια διακομματική αντιπροσωπεία. Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κύριος Υφυπουργός.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε Αλαβάνο, σας ευχαριστώ για τα καλά σας λόγια, για την απελευθέρωση των ναυτικών στο Πακιστάν. Πράγματι ήταν μεγάλη η συμβολή και του Ευρωπαϊκού Κοινοβουλίου και πολλών άλλων παραγόντων. Νομίζω ότι βοήθησαν και οι ενέργειες της προηγούμενης κυβέρνησης και γενικότερα οι φίλες χώρες της Ευρωπαϊκής Ένωσης, οι οποίες με παρεμβάσεις τους βοήθησαν να κρατηθεί ζωντανό το θέμα αυτό για τόσους μήνες και βεβαίως και στην τελική φάση, παρακολουθώντας πάντα το ζήτημα από κοντά.
      Θέλω επίσης να σας διαβεβαιώσω για τα δύο αυτά θέματα  που έχουμε -τον πλοίαρχό μας στην Ισπανία και τον κ. Καστανιά- ότι έχω προγραμματίσει προσωπικά τη συνάντησή μου με τον Υπουργό Εξωτερικών της Αιγύπτου, εντός των επομένων δέκα ημερών σε τρίτο έδαφος, προκειμένου να του εκθέσω και προσωπικά το ζήτημα αυτό και να ζητήσω την κατανόησή του και την επίσπευση των σχετικών διαδικασιών. Το ίδιο έκανα και χθες, παρά το φόρτο, λόγω κυπριακού και με τον Υπουργό Εξωτερικών της Ισπανίας, για το θέμα του κ. Μαγκούρα, του πλοιάρχου που βρίσκεται ακόμα στην Ισπανία.
      	Συμφωνώ μαζί σας ότι χάθηκε η ευκαιρία, στο πλαίσιο της κύρωσης της Eυρωμεσογειακής Συμφωνίας με την Αίγυπτο, παρόλο που ασφαλώς οι δυνατότητες πίεσης απέναντι στην Αίγυπτο δεν είναι πάντα ίδιες με οποιαδήποτε άλλη χώρα. Εγώ όμως θέλω να σας διαβεβαιώσω ότι θα κάνουμε παν το δυνατό    -και σας είπα και δύο συγκεκριμένες ενέργειες- έτσι ώστε στις προσεχείς ημέρες ή εβδομάδες να έχουμε τουλάχιστον μια θετική εξέλιξη. 
      ΠΡΟΕΔΡΟΣ ( Άννα Μπενάκη - Ψαρούδα): Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Απόφασης του Συμβουλίου της Ευρωπαϊκής ‘Ενωσης συνερχομένου σε επίπεδο Αρχηγών Κρατών ή Κυβερνήσεων, της 21ης Μαρτίου 2003 «περί τροποποιήσεως του άρθρου 10.2 του Καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας».
      Θα συζητηθεί στη συνέχεια. 
      Υπουργείου Εξωτερικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών-Μελών της αφ’ ενός και της Δημοκρατίας του Λιβάνου αφ’ ετέρου μετά της Τελικής Πράξης αυτής».
      Θα συζητηθεί στη συνέχεια. 
      Του ιδίου Υπουργείου.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών-Μελών της αφ’ ενός και της Λαϊκής Δημοκρατίας της Αλγερίας αφ’ ετέρου μετά της Τελικής Πράξης αυτής».
      Θα συζητηθεί στη συνέχεια. 
      Η συζήτηση των παραπάνω νομοσχεδίων εισάγεται σύμφωνα με το άρθρο 108 του Κανονισμού της Βουλής και το λόγο λαμβάνουν οι  Βουλευτές οι οποίοι αντιλέγουν στις κυρώσεις των συμβάσεων, δηλαδή έχουν αντίθετη γνώμη και την καταψηφίζουν. 
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Απόφασης του Συμβουλίου της Ευρωπαϊκής ‘Ενωσης συνερχομένου σε επίπεδο Αρχηγών Κρατών ή Κυβερνήσεων, της 21ης Μαρτίου 2003 «περί τροποποιήσεως του άρθρου 10.2 του Καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας».
      Ο κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κυρία Πρόεδρε.
      Θέλω να πω ότι έγινε μία πιο εκτεταμένη, απ’ όσο πιστεύαμε, συζήτηση χθες στην επιτροπή  Εξωτερικών Υποθέσεων και Οικονομικών που συζήτησε αυτό το θέμα.
      Το νομοσχέδιο αφορά την κύρωση της αλλαγής του άρθρου 10.2 του Καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας και συγκεκριμένα τον τρόπο που ψηφίζει το ΔΣ
      Εμφανίζεται αρχικά ότι είναι μια τυπική μεταβολή, στην οποία δεν χρειάζεται να δώσουμε πολύ σημασία και η οποία δικαιολογείται από το γεγονός ότι αυξάνονται οι χώρες που συμμετέχουν στην Ευρωπαϊκή Ένωση μ’ αυτήν και με τις επόμενες διευρύνσεις, καθώς επίσης και οι χώρες που συμμετέχουν στη ζώνη του ευρώ με την ενδεχόμενη ένταξη νέων χωρών στη ζώνη του ευρώ. 
      Τι έλεγε παλιά το άρθρο 10.2 για το πώς ψηφίζει το Δ.Σ; Στο ΔΣ συμμετέχει η εκτελεστική επιτροπή, δηλαδή αυτοί που είναι μόνιμα μέλη της διοίκησης  και οι διοικητές των κεντρικών τραπεζών των δέκα πέντε Μελών. Έλεγε «κάθε μέλος, μία ψήφος». Έρχεται η τροποποίηση του άρθρου 10.2 και καταργεί αυτήν την αρχή. Έτσι τα μεν μέλη της εκτελεστικής επιτροπής έχουν κάθε μέλος μία ψήφο, αλλά στους διοικητές των κεντρικών τραπεζών των δεκαπέντε μπαίνει μία περιοδικότητα. Δηλαδή από τη στιγμή που αυξάνονται, όταν φθάσουν μέχρι τα είκοσι δύο μέλη χωρίζονται σε δύο ομάδες, σε μια ομάδα των ισχυρών χωρών, που έχει μια μεγαλύτερη συχνότητα συμμετοχής και σε μια ομάδα των σχετικά ανίσχυρων χωρών οικονομικά, που έχει μικρότερη συχνότητα και αν περάσουμε και τα είκοσι δύο μέλη χωρίζονται σε τρεις ομάδες.
      Τι στοιχεία μπορεί να βγάλει κανείς απ’ αυτήν την αλλαγή η οποία δεν είναι καθόλου τυπική; Το πρώτο στοιχείο είναι ότι γίνεται ένας διαχωρισμός ανάμεσα στα μέλη της εκτελεστικής επιτροπής που εκφράζουν, αν θέλετε, την κεντρική κοινοτική γραφειοκρατία και στους διοικητές των εθνικών κεντρικών τραπεζών. Τα μέλη της εκτελεστικής επιτροπής έχουν μεγαλύτερες πια εξουσίες, κάθε μέλος έχει μια ψήφο, ενώ οι διοικητές των κεντρικών τραπεζών των εθνικών χωρών έχουν μικρότερη και υποβαθμισμένη συμμετοχή. Αυτή είναι μια ενίσχυση -όπως μπορεί να πει κανείς- της κεντρικής γραφειοκρατίας η οποία έχει υποστεί πολύ σκληρή κριτική και μάλιστα της Ευρωπαϊκής Κεντρικής Τράπεζας μέσα στο μηχανισμό λειτουργίας της τραπέζης. 
      Δεύτερον, όταν φθάσουμε και στους διοικητές των κεντρικών εθνικών τραπεζών γίνεται κι εδώ μια διαφοροποίηση, δηλαδή διαφοροποιούνται με βάση το μέγεθος της οικονομίας τους ανάμεσα σ’ αυτούς που έχουν μεγαλύτερη συχνότητα στην παρουσία τους και στην ψηφοφορία και σ’ αυτούς που έχουν μικρότερη συχνότητα. 
      Το τρίτο που είναι το πιο ουσιαστικό και που νομίζω ότι κάνει αυτήν την εξέλιξη επικίνδυνη και ανησυχητική, ποιο είναι; Επί της Ελληνικής Προεδρίας συμφωνήθηκε αυτός ο συμβιβασμός που υπήρξε και η ελληνική προεδρία τον δέχθηκε Είναι ότι σε ένα από τα βασικά θεσμικά όργανα της Ευρωπαϊκής Ένωσης, που είναι η Ευρωπαϊκή Κεντρική Τράπεζα, εμείς αποδεχόμαστε την αρχή ότι δεν θα συμμετέχουν με ψήφο οι εκπρόσωποι όλων των χωρών μελών. Αυτό είναι ένα πάρα πολύ ανησυχητικό προηγούμενο για ένα από τα κεντρικά ζητήματα που αφορά σήμερα στο υπό διαμόρφωση Σύνταγμα της Ευρωπαϊκής Ένωσης, δηλαδή αν στη νέα ΚΟΜΙΣΙΟΝ, στην επιτροπή, από τώρα που θα ψηφιστεί, όταν θα εγκριθεί το Σύνταγμα ή μετά από κάποια περίοδο, δεν θα συμμετέχουν όλοι οι επίτροποι με δικαίωμα ψήφου. 
      Καταλαβαίνετε ότι αυτό είναι ένα εξαιρετικά σημαντικό θέμα. Εμείς ήδη καταλάβαμε αυτόν τον καιρό τι σημαίνει να έχουμε μέλος στην επιτροπή όταν είδαμε για παράδειγμα τις εξελίξεις γύρω από το σχέδιο Ανάν. Αυτό είναι ένα πάρα πολύ αρνητικό προηγούμενο. Εγώ σας λέω δυστυχώς ότι αν θέλουμε να υπερασπιστούμε τα συμφέροντα της χώρας μας, πρέπει να αρνηθούμε την κύρωση αυτής της συμφωνίας που έχει γίνει. 
      Σας ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Επομένως, κύριε συνάδελφε, καταψηφίζετε τη σύμβαση. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, θα ήθελα να λάβω το λόγο. 
      ΠΡΟΕΔΡΟΣ ( Άννα Μπενάκη - Ψαρούδα): Κύριε Βενιζέλο, προηγείται ο κ. Κοσιώνης.
      Ορίστε, κύριε Κοσιώνη, έχετε το λόγο. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ,  κυρία Πρόεδρε. Θα πω μια φράση μόνο. Η θέση μας παραμένει ίδια με αυτήν που παρουσιάσαμε στην επιτροπή. Δε χρειάζεται να επαναλάβω την επιχειρηματολογία μας. Καταψηφίζουμε αυτό το νομοσχέδιο.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Βενιζέλο, το καταψηφίζετε κι σεις; 
      ΕΥΑΓΓΕΛΟΣ ΒΕΝΙΖΕΛΟΣ: Έχω αντιρρήσεις, κυρία Πρόεδρε. Δε λέει ο Κανονισμός ότι λαμβάνουν το λόγο όποιοι καταψηφίζουν, γιατί προηγείται η συζήτηση. Έχω αντιρρήσεις τις οποίες θα σκεφθώ αν θα άρω, αφού ακούσω τον κύριο Υπουργό. 
      ΠΡΟΕΔΡΟΣ ( Άννα Μπενάκη - Ψαρούδα): Έχετε αντιρρήσεις επί της συμβάσεως η οποία συζητείται αυτήν τη στιγμή.
      ΕΥΑΓΓΕΛΟΣ ΒΕΝΙΖΕΛΟΣ: Μάλιστα έχω αντιρρήσεις επί του κυρωτικού νομοσχεδίου. Αυτό δε σημαίνει ότι θα το καταψηφίσω, αλλά θέλω να ολοκληρωθεί η συζήτηση για να προσδιορίσω την ψήφο μου. 
      ΠΡΟΕΔΡΟΣ ( Άννα Μπενάκη - Ψαρούδα): Κύριε Βενιζέλο, το λόγο λαμβάνουν εκείνοι οι οποίοι έχουν αντιρρήσεις επί του περιεχομένου της συμβάσεως. 
      ΕΥΑΓΓΕΛΟΣ ΒΕΝΙΖΕΛΟΣ: Μάλιστα έχω αντιρρήσεις. 
      ΠΡΟΕΔΡΟΣ ( Άννα Μπενάκη - Ψαρούδα): Διαφωνείτε με τη σύμβαση, επομένως σας δίνω το λόγο για πέντε λεπτά. 
      ΕΥΑΓΓΕΛΟΣ ΒΕΝΙΖΕΛΟΣ: Επαναλαμβάνω ότι έχω αντιρρήσεις και θα προσδιορίσω την ψήφο μου αφού ολοκληρωθεί η συζήτηση. 
      ΠΡΟΕΔΡΟΣ ( Άννα Μπενάκη - Ψαρούδα): Αυτό δεν γίνεται, κύριε Βενιζέλο, το ξέρετε πολύ καλά. Θα μου ξεκαθαρίσετε αν έχετε αντιρρήσεις επί του περιεχομένου της συμβάσεως για την οποία δεσμεύθηκε η Κυβέρνηση στην προηγούμενη προεδρία. Έχετε αντιρρήσεις επ’ αυτού; 
      ΕΥΑΓΓΕΛΟΣ ΒΕΝΙΖΕΛΟΣ: Μάλιστα, έχω αντιρρήσεις. 
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Βενιζέλο, έχετε το λόγο για πέντε λεπτά. 
      ΕΥΑΓΓΕΛΟΣ ΒΕΝΙΖΕΛΟΣ: Καταρχήν με την τροποποίηση του καταστατικού της Ευρωπαϊκής Κεντρικής Τράπεζας επέρχεται μια πολύ ουσιαστική μεταβολή στο πρωτογενές δίκαιο της Ευρωπαϊκής Ένωσης. Η Ευρωπαϊκή Κεντρική Τράπεζα ασκεί ουσιαστικότατες αρμοδιότητες, καθορίζει τη νομισματική πολιτική και παρακολουθούμε μια άλλοτε λανθάνουσα, άλλοτε ορατή αντίθεση μεταξύ των πολιτικών οργάνων της Ένωσης και κυρίως του Συμβουλίου Υπουργών Οικονομίας και Οικονομικών και της Ευρωπαϊκής Κεντρικής Τράπεζας.
      Σε αυτήν την αντιπαράθεση η βασική αρχή που νομίζω ότι πρέπει να μας διέπει είναι η διαφύλαξη των πολιτικών λειτουργιών της Ευρωπαϊκής Ένωσης. Πιστεύω ότι ανεξάρτητα από τον εκάστοτε επικρατούντα συσχετισμό δυνάμεων στα όργανα της Ένωσης, δηλαδή ανεξάρτητα από το αν κυριαρχεί μια συντηρητική ή μια σοσιαλιστική αντίληψη στη σύνθεση του Συμβουλίου Υπουργών, είναι προτιμότερο να έχουμε πολιτικές αποφάσεις για τα θέματα αυτά, παρά αποφάσεις οι οποίες δε διέπονται από κάποια ορατή πολιτική λογική. 
      Είναι προφανές ότι η Ελληνική Προεδρία κατέβαλε πολύ μεγάλες προσπάθειες για να διαγνωστεί αυτός ο συμβιβασμός και για να καταγραφεί στην απόφαση του Ευρωπαϊκού Συμβουλίου που έρχεται προς κύρωση. Αυτό όμως δεν πρέπει να επηρεάσει την τελική μορφή της Συνθήκης για το Ευρωπαϊκό Σύνταγμα. Δεν πρέπει δηλαδή πουθενά αλλού να διαρραγεί η αρχή της θεσμικής ισοτιμίας των κρατών – μελών στη συγκρότηση των οργάνων της Ένωσης. Και αυτό αφορά πρωτίστως την Ευρωπαϊκή Επιτροπή. 
      Δεν έχω καμία ψευδαίσθηση ότι αυτό που έγινε και θα κυρωθεί από όλα τα κράτη – μέλη θα αλλάξει με αφορμή τη Συνθήκη για το Ευρωπαϊκό Σύνταγμα. Εκείνο που νομίζω ότι μπορεί να γίνει και πρέπει να το επιχειρήσει και η χώρα μας είναι στην τελική μορφή της Συνθήκης για το Ευρωπαϊκό Σύνταγμα να είναι έτσι διαμορφωμένη η σχέση ανάμεσα στο Συμβούλιο Υπουργών, με τη σύνθεσή του, των Υπουργών Οικονομίας και Οικονομικών και τη διοίκηση της Ευρωπαϊκής Κεντρικής Τράπεζας, ώστε θέματα θεμελιώδη για την ανάπτυξη της ευρωπαϊκής οικονομίας, για την κοινωνική Ευρώπη, για την οικονομική πολιτική να μην αιχμαλωτίζονται από αποφάσεις τεχνοκρατικού -εντός ή εκτός εισαγωγικών- χαρακτήρα των οργάνων διοίκησης της Ευρωπαϊκής Κεντρικής Τράπεζας. Για παράδειγμα, δεν είναι πάντοτε ορατή δια γυμνού οφθαλμού η πολιτική λογική επιτοκίων που ακολουθεί η Ευρωπαϊκή Κεντρική Τράπεζα. Γι’ αυτό βλέπετε ότι σε όλες τις χώρες είναι αντικείμενο πολύ μεγάλου διαλόγου και στον Τύπο και μεταξύ των πολιτικών κομμάτων.
      Άρα προβληματίζομαι πραγματικά για το πώς θα μπορούσαμε να το διασφαλίσουμε αυτό όχι αρνούμενοι την κύρωση αυτής της απόφασης του Ευρωπαϊκού Συμβουλίου, αλλά στην τελική φάση της συζήτησης για το Ευρωπαϊκό Σύνταγμα.
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, με συγχωρείτε, δεν πήρατε το λόγο για να αναπτύξετε αυτές τις θέσεις. Έχετε αντίρρηση επί του περιεχομένου, επί αυτών που προβλέπει η Σύμβαση, επί της αλλαγής της ψηφοφορίας στο Κεντρικό Συμβούλιο…
      ΕΥΑΓΓΕΛΟΣ ΒΕΝΙΖΕΛΟΣ: Ναι και θα περιμένω την απάντηση του Υπουργού Οικονομίας και Οικονομικών και θα ψηφίσω αφού τον ακούσω.
      ΠΡΟΕΔΡΟΣ ( Άννα Μπενάκη - Ψαρούδα): Ναι, αλλά η ανάπτυξή σας δεν μπορεί να επεκταθεί πέραν του περιεχομένου της Συμβάσεως.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, εδώ καλούμεθα να κυρώσουμε μια απόφαση του Ευρωπαϊκού Συμβουλίου που ελήφθη επί Ελληνικής Προεδρίας, προεδρεύοντος μάλιστα του τότε Έλληνα Πρωθυπουργού κ. Σημίτη, η οποία αλλάζει πράγματι τον τρόπο με τον οποίο λαμβάνονται οι αποφάσεις της Ευρωπαϊκής Κεντρικής Τράπεζας. 
      Συγκεκριμένα προβλέπει, λόγω της αναμενόμενης διεύρυνσης του αριθμού των κρατών – μελών της Ευρωπαϊκής Ένωσης και των μελών της Ευρωζώνης σε μια μελλοντική ημερομηνία ότι από ένα σημείο και μετά δεν θα έχουν όλα τα μέλη σε κάθε συνεδρίαση της Ευρωπαϊκής Κεντρικής Τράπεζας δικαίωμα ψήφου. Όλα τα μέλη θα έχουν δικαίωμα ψήφου εκ περιτροπής. 
      Εισάγονται στην ουσία τρεις κατηγορίες μελών, τα πέντε κράτη με τις μεγάλες οικονομίες που θα έχουν δικαίωμα να ψηφίζουν στις τέσσερις από τις πέντε συνεδριάσεις που μετέχουν, μια δεύτερη κατηγορία στην οποία προβλέπεται να μετέχει και η Ελλάδα, θα έχει μικρότερη συχνότητα και η τρίτη κατηγορία που στην ουσία θα είναι οι χώρες της διεύρυνσης.
      Αυτό σύμφωνα με το σκεπτικό του Ευρωπαϊκού Συμβουλίου γίνεται προκειμένου να είναι μικρότερος ο αριθμός των μελών που θα είναι παρόντα στη συνεδρίαση και θα μετέχουν στη συζήτηση, ώστε να είναι ευκολότερη η λήψη των αποφάσεων.
      Δεν υπάρχει καμία αμφιβολία ότι είναι ουσιαστική η αλλαγή στον τρόπο ψηφοφορίας στην Ευρωπαϊκή Κεντρική Τράπεζα. Έχει γίνει δεκτή από το Συμβούλιο Υπουργών και δεν αλλάζει την ουσία του γεγονότος ότι όλα τα κράτη – μέλη έχουν εκχωρήσει ήδη στην Ευρωπαϊκή Κεντρική Τράπεζα το δικαίωμα να αποφασίζει για τα επιτόκια στην Ευρωζώνη. Αυτό έχει γίνει ήδη από το παρελθόν. Αλλάζει στην ουσία μόνο ο τρόπος λήψης των αποφάσεων μέσα στην Ευρωπαϊκή Κεντρική Τράπεζα. Αυτό σαφώς έχει και μειονεκτήματα. Δεν υπάρχει καμία αμφιβολία ότι αποτελεί ένα συμβιβασμό τον οποίο εδέχθη –αν δεν πρωτοστάτησε κιόλας- η Ελληνική Κυβέρνηση.
      Εμείς για λόγους συνέχειας του κράτους και διότι είμαστε η μόνη χώρα που δεν έχει επικυρώσει την απόφαση, ζητούμε να ψηφιστεί σήμερα, διότι από την 1η Μαΐου με τη διεύρυνση μπορεί να ξανανοίξει αυτό το θέμα και μπορεί να είναι πιο δύσκολο να υπάρξουν αποφάσεις.
      Θεωρούμε, λοιπόν, ότι πρέπει να ψηφιστεί αυτή η απόφαση παρότι δεν ήταν η δική μας Κυβέρνηση που την διαπραγματεύτηκε και πραγματικά εκπλήσσομαι από τις επιφυλάξεις που εξέφρασε ο κ. Βενιζέλος, διότι θεωρούσα ότι στήριζε την κυβέρνηση στην οποία μάλιστα μετείχε!
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, αν μου επιτρέπετε.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Καστανίδη, σ’ αυτήν τη διαδικασία δεν δίδεται ο λόγος στους Κοινοβουλευτικούς Εκπροσώπους.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα να κάνω μια πρόταση η οποία προέκυψε από την μέχρι στιγμής συζήτηση. 
      ΠΡΟΕΔΡΟΣ ( Άννα Μπενάκη - Ψαρούδα): Νομίζω ότι δεν προέκυψε καμία ανάγκη. Εν πάση περιπτώσει Κοινοβουλευτικός Εκπρόσωπος είσαστε. Θα σας ακούσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, εκφρασθείσης ευρύτατης πλειοψηφίας στην Κοινοβουλευτική Επιτροπή, νομίζω ότι ορθά εφαρμόσατε το άρθρο 108 και ζητήσατε να έχουν το λόγο μόνο όσοι έχουν σχετική αντίρρηση για το περιεχόμενο της συμβάσεως. Με δεδομένο όμως ότι εκφράστηκαν αντιρρήσεις που δεν οδηγούν με μαθηματική ακρίβεια και σε «ΟΧΙ» και με δεδομένο επίσης ότι τοποθετήθηκε ήδη η Κυβέρνηση, για την αναλογία των μέσων θα έλεγα να υπάρξει μια και μοναδική εξαίρεση προκειμένου να εκφραστεί και η άποψη της τότε κυβερνήσεως, δια του εισηγητού της.
      Θα παρακαλέσω, λοιπόν, για ελάχιστο χρόνο να ακουστεί και η άποψη του εισηγητή ο οποίος άλλωστε τότε ήταν και μέλος της κυβέρνησης.
      ΠΡΟΕΔΡΟΣ ( Άννα Μπενάκη - Ψαρούδα): Λυπούμαι, κύριε Καστανίδη, αλλά δεν μπορώ να παραβιάσω τη διαδικασία. Ο εισηγητής ακούστηκε στην Κοινοβουλευτική Επιτροπή, εξέθεσε τις απόψεις του κόμματός σας. Επομένως ήδη έχουμε κάνει κάποιες αποκλίσεις. Ας μη τις συνεχίσουμε. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Απόφασης του Συμβουλίου της Ευρωπαϊκής ‘Ενωσης συνερχομένου σε επίπεδο Αρχηγών Κρατών ή Κυβερνήσεων, της 21ης Μαρτίου 2003 «περί τροποποιήσεως του άρθρου 10.2 του Καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΛΕΞΑΝΔΡΟΣ ΑΛΑΒΑΝΟΣ: Κατά πλειοψηφία.
      ΠΡΟΕΔΡΟΣ ( Άννα Μπενάκη - Ψαρούδα): Συνεπώς το νομοσχέδιο του Υπουργείου Οικονομίας και Οικονομικών «Κύρωση της Απόφασης του Συμβουλίου της Ευρωπαϊκής Ένωσης συνερχομένου σε επίπεδο Αρχηγών Κρατών και Κυβερνήσεων, της 21ης Μαρτίου 2003 «περί τροποποιήσεως του άρθρου 10.2 του Καταστατικού του Ευρωπαϊκού Συστήματος Κεντρικών Τραπεζών και της Ευρωπαϊκής Κεντρικής Τράπεζας», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου ευρίσκεται στο τεύχος Πρακτικών της Βουλής)
      
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ ( Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών-Μελών της αφ’ ενός και της Δημοκρατίας του Λιβάνου αφ’ ετέρου, μετά της Τελικής Πράξης αυτής».
      Υπάρχει κανείς συνάδελφος που έχει αντίρρηση επί της Συμφωνίας και θέλει να λάβει το λόγο;
      Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Απλώς θέλω να δηλώσω, κυρία Πρόεδρε, ότι καταψηφίζουμε την εν λόγω Συμφωνία.
      ΠΡΟΕΔΡΟΣ ( Άννα Μπενάκη - Ψαρούδα): Κηρύσσεται περαιωμένη η συζήτηση επί του νομοσχεδίου αρμοδιότητος Υπουργείου Εξωτερικών  «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών-Μελών της αφενός και της Δημοκρατίας του Λιβάνου αφετέρου, μετά της Τελικής Πράξης αυτής».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΟΣ ( Άννα Μπενάκη - Ψαρούδα): Συνεπώς το νομοσχέδιο του Υπουργείου Εξωτερικών «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών-Μελών της αφενός και της Δημοκρατίας του Λιβάνου αφετέρου, μετά της Τελικής Πράξης αυτής», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου ευρίσκεται στο τεύχος Πρακτικών της Βουλής)
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς τη ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ ( Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών-Μελών της αφενός και της Λαϊκής Δημοκρατίας της Αλγερίας αφετέρου μετά της Τελικής Πράξης αυτής».
      Υπάρχει κανείς συνάδελφος που έχει αντίρρηση επί του περιεχομένου της Συμφωνίας:
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Απλώς και πάλι δηλώνουμε ότι καταψηφίζουμε και αυτή τη Συμφωνία.
      ΠΡΟΕΔΡΟΣ ( Άννα Μπενάκη - Ψαρούδα): Κηρύσσεται περαιωμένη η συζήτηση επί του νομοσχεδίου «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών-Μελών της αφενός και της Λαϊκής Δημοκρατίας της Αλγερίας αφετέρου μετά της Τελικής Πράξης αυτής».
      Ερωτάται το Σώμα: Γίνεται δεκτό το νομοσχέδιο:
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      	ΠΡΟΕΔΡΟΣ ( Άννα Μπενάκη - Ψαρούδα): Συνεπώς το νομοσχέδιο «Κύρωση της Ευρωμεσογειακής Συμφωνίας σύνδεσης μεταξύ της Ευρωπαϊκής Κοινότητας και των Κρατών – Μελών της αφ’ ενός και της Λαϊκής Δημοκρατίας της Αλγερίας αφ’ ετέρου μετά της Τελικής Πράξης αυτής», έγινε δεκτό σε μόνη συζήτηση επί της αρχής, των άρθρων και στο σύνολο κατά πλειοψηφία και έχει ως εξής:
      (Το κείμενο του νομοσχεδίου ευρίσκεται στο τεύχος Πρακτικών της Βουλής)
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα μάλιστα.
      ΠΡΟΕΔΡΟΣ ( Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 19.57΄ λύεται η συνεδρίαση για την Πέμπτη 29 Απριλίου 2004 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων, σύμφωνα με την ημερήσια διάταξη που έχει  διανεμηθεί.
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 27/4/03                ΣΕΛ.1

