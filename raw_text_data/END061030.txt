ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΙΑ΄
Δευτέρα 30 Οκτωβρίου 2006 


ΘΕΜΑΤΑ

Α) ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Άδεια απουσίας των Βουλευτών, κ. Ν. Τσιαρτσιώνη,  Α. Ακριβάκη, Κ. Γείτονα, και Σ. Μάνου. σελ.
3. Ανακοινώνεται ότι ο Βουλευτής κ. Ε. Πολύζος επανεντάσσεται στην Κοινοβουλευτική Ομάδα της Ν. Δημοκρατίας.σελ.

Β) ΚΟΙΝΟΒΟΥΛΕΥΤΙΚΟΣ ΕΛΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με τον τομέα της κτηνοτροφίας. σελ.

Γ) ΝΟΜΟΘΕΤΙΚΗ ΕΡΓΑΣΙΑ

1) ΚΑΤΑΘΕΣΗ ΕΚΘΕΣΕΩΣ ΔΙΑΡΚΟΥΣ ΕΠΙΤΡΟΠΗΣ
Η Διαρκής Επιτροπή Μορφωτικών Υποθέσεων καταθέτει την Έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ίδρυση Νομικού Προσώπου Ιδιωτικού Δικαίου (Ν.Π.Ι.Δ.) με την επωνυμία «Διαχειριστική Επιτροπή Ισλαμικού Τεμένους»».σελ.


2) ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης και Μεταφορών και Επικοινωνιών, κατέθεσαν σχέδιο νόμου: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».σελ.

ΟΜΙΛΗΤΕΣ
Επί της Επερώτησης:
ΑΡΓΥΡΗΣ Ε. σελ.
ΒΑΡΒΙΤΣΙΩΤΗΣ Μ. σελ.
ΓΕΡΑΝΙΔΗΣ Β. σελ.
ΚΟΝΤΟΣ Α. σελ.
ΜΑΝΩΛΙΑ Χ. σελ.
ΜΕΡΕΝΤΙΤΗ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΣΚΟΠΕΛΙΤΗΣ Σ. σελ.
ΧΑΤΖΗΜΙΧΑΛΗΣ Φ. σελ.
ΧΡΥΣΟΧΟΪΔΗΣ Μ. σελ.


      
      ΠΡΑΚΤΙΚΑ ΒΟΥΛΗΣ 
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΙΑ΄
      Δευτέρα 30 Οκτωβρίου 2006
      Αθήνα, σήμερα στις 30 Οκτωβρίου 2006, ημέρα Δευτέρα και ώρα 18.17΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25 Οκτωβρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Ι΄ συνεδριάσεώς του, της Τετάρτης 25 Οκτωβρίου 2006, σε ό,τι αφορά την ψήφιση στο σύνολο των σχεδίων νόμων:
      1.«Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών-μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν». 
      2.«Κύρωση του Μνημονίου Συμφωνίας για συνεργασία στον τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Διοίκησης και Εσωτερικών της Ρουμανίας».
      3.«Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)».
      4.«Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28.4.2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ».
      5.«Κύρωση της Συμφωνίας των κρατών-μελών της Ευρωπαϊκής Ένωσης σχετικά με τις αξιώσεις που εγείρονται από κράτος-μέλος κατά κράτους-μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια επιχείρησης της Ευρωπαϊκής Ένωσης για διαχείριση κρίσης, μετά της συνημμένης Δήλωσης των κρατών-μελών της Ευρωπαϊκής Ένωσης».
      6.«Κύρωση της Απόφασης των Αντιπροσώπων των Κυβερνήσεων των κρατών-μελών της Ευρωπαϊκής Ένωσης οι οποίοι συνήλθαν στο πλαίσιο του Συμβουλίου της 10.11.2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Γεώργιο Βλάχο, Βουλευτή Νομού Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ:
      1) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Τμήμα Δυτικής Κρήτης του Τεχνικού Επιμελητηρίου της Ελλάδος διαμαρτύρεται για την επιχειρούμενη νομοθετική κατοχύρωση επαγγελματικών δικαιωμάτων, στους αποφοίτους Τ.Ε.Ι. του κατασκευαστικού τομέα.
      2) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία Καθηγητές Φυσικής Αγωγής με εμπειρία στην Ολυμπιακή  Παιδεία ζητούν την πρόσληψή τους.
      3) Οι Βουλευτές Β΄ Αθηνών και Β΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ένωση Βιοτεχνών Λαϊκής Τέχνης και τα Σωματεία Καλλιτεχνικής Χειροτεχνίας και Βιοτεχνίας ζητούν να εξαιρεθεί το ΕΛΚΕΑ ΑΕ από τις διατάξεις του ν. 3429/2005.
      4) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία τα Σωματεία της Ναυπηγοεπισκευαστικής  Ζώνης ζητούν την αύξηση του εποχικού επιδόματος ανεργίας και την καταβολή του σ’ όλους τους εργαζόμενους στη Ναυπηγοεπισκευαστική Βιομηχανία.
      5) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Εργατικό Κέντρο Σάμου ζητεί να καλυφθεί με προσωπικό η Τοπική Υπηρεσία Σάμου του Ο.Α.Ε.Δ..
      6) Ο Βουλευτής Αχαίας και Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία τα Σωματεία ΤΑΞΙ και ΑΓΟΡΑΙΩΝ Ν. Κορινθίας διαμαρτύρονται για την επιχειρούμενη μεταφορά των εδρών ΤΑΞΙ.
      7) Οι Βουλευτές Β΄ Αθηνών και Β΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία τριάντα οκτώ εργαζόμενοι στην «Ε.ΘΕ.Λ. Α.Ε.» καταγγέλλουν την απόλυσή τους από την Εταιρεία.
      8) Οι Βουλευτές Α΄ και Β΄ Θεσσαλονίκης κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ αντίστοιχα κατέθεσαν αναφορά με την οποία η Μαθητική Κοινότητα Ενιαίου Λυκείου Αριδαίας Ν. Πέλλας ζητεί να αντιμετωπιστεί το κτηριακό πρόβλημα του σχολείου.
      9) Οι Βουλευτές Λέσβου και Α΄ Πειραιώς κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Κοινότητα Αγίου Ευστρατίου Ν. Λέσβου ζητεί την ακτοπλοϊκή σύνδεση του νησιού με τη Μυτιλήνη.
      10) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία τα Σωματεία της Ν/ΖΩΝΗΣ ζητούν τη διατήρηση του εποχικού επιδόματος ανεργίας για όλους του εργαζόμενους στη Ναυπηγοεπισκευαστική Βιομηχανία.
      11) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία ο Αλιευτικός Συνεταιρισμός Αλοννήσου Ν. Μαγνησίας ζητεί την ουσιαστική επιστημονική βοήθεια για την προστασία της μεσογειακής φώκιας.
      12) Ο Βουλευτής Αχαΐας και Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία τα Σωματεία ΤΑΞΙ Νομού Ηλείας ζητούν να παραμείνουν οι έδρες των ΤΑΞΙ και ΑΓΟΡΑΙΩΝ όπως έχουν.
      13) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία οι αγωνιστές της ΕΑΜικής Εθνικής Αντίστασης στο Νομό Σερρών ζητούν την ηθική και υλική αποκατάσταση των αγωνιστών της Εθνικής Αντίστασης κ.λπ.
      14) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Πανελλαδική Ομοσπονδία Εργατοϋπαλλήλων Ποτών  ζητεί την ικανοποίηση αιτημάτων των εργαζομένων στις επιχειρήσεις εμφιαλωμένων ποτών κ.λπ..
      15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ερασιτεχνών Αλιέων Δήμου Ιτάνου «οι Γράντες» ζητεί τη διατήρηση του δικαιώματος της αλιείας με παραγάδι και δίχτυ.
      16) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Νικόλαος Ουζούνογλου ζητεί την ψήφιση νόμου ο οποίος να προβλέπει το παράνομο της άρνησης αναγνωρισμένων γενοκτονιών.
      17) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε  αναφορά με την οποία η Ένωση Τεχνικών Ελληνικής Ραδιοφωνίας ζητεί την ένταξη των μελών της στο Ταμείο Συντάξεων Προσωπικού Εφημερίδων Αθηνών και Θεσσαλονίκης.
      18) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο κ. Οικονομίδης Σπυρίδων παραθέτει στοιχεία τα οποία εμφανίζουν ότι το δάσος Σχοινιά ποτέ δεν αναγνωρίστηκε από το ελληνικό δημόσιο ότι ανήκει σε ιδιώτες, αν και ζητήθηκε η αναγνώρισή του ως τσιφλικιού κ.λπ..
      19) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποίας η GREENPEACE ζητεί την άμεση απόσυρση και καταστροφή συγκεκριμένων παρτίδων μεταλλαγμένου ρυζιού της εταιρείας Rickmers Resimuhle – Bali καθώς και την πραγματοποίηση τακτικών ελέγχων, ώστε να διασφαλιστούν οι καταναλωτές ότι το παράνομο μεταλλαγμένο ρύζι δεν θα διακινηθεί στο μέλλον στην αγορά.
      20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί τη χρηματοδότηση έργων υποδομής στο Δήμο του.
      21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Διευθυντής του ΕΕΕΕΚ Αγίου Νικολάου ζητεί τη μεταστέγαση του εν λόγω σχολείου.
      22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ερασιτεχνών Αλιέων Ιεράπετρας ζητεί την προστασία της ερασιτεχνικής αλιείας.
      23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην έλλειψη καθηγητών φιλολόγων, από το Γυμνάσιο Νεάπολης.
      24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα δημιουργίας πεζογέφυρας μετά τα φανάρια  του Ξηροκάμπου στον Άγιο Νικόλαο Κρήτης.
      25) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις ελλείψεις του Τ.Ε.Ε. Νεάπολης.
      26) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Επιτροπή πρώην Εργαζομένων της ΤΣΙΠΛΑΚΟΣ ΒΙΟΠΑΛ Α.Ε. ζητεί την απαλλαγή των μελών της από διεκδικήσεις του Ο.Α.Ε.Δ..
      27) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Ναυτικός Όμιλος Βόλου και Αργοναύτες ζητούν τη χορήγηση οικονομικής ενίσχυσης για τη διοργάνωση του Πανελλήνιου Πρωταθλήματος Νεανίδων στο Βόλο.
      28) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην πώληση μεταλλαγμένου ρυζιού από τα σούπερ μάρκετ.
      29) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Πληροφορικών Ελλάδας ζητεί να θεσμοθετηθεί η κατοχή πτυχίου Πληροφορικής Α.Ε.Ι. ή Τ.Ε.Ι. ως προαπαιτούμενο για την κάλυψη θέσεων Σχολικών Συμβούλων Πληροφορικής.
      30) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Υπαλλήλων Φυλακής Αλικαρνασσού Ηρακλείου ζητεί την επανεξέταση του τόπου κατασκευής του καταστήματος κράτησης και του προσδιορισμού του σε χώρο εγγύτερα της πόλης του Ηρακλείου.
      31) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Υπαλλήλων Φυλακής Αλικαρνασσού Ηρακλείου ζητεί την επανεξέταση του τόπου κατασκευής του καταστήματος κράτησης και του προσδιορισμού του σε χώρο εγγύτερα της πόλης του Ηρακλείου.
      32) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Πανελλήνια Ομοσπονδία Συλλόγων Υπαλλήλων Περιφερειών ζητεί τη σύνταξη του Οργανισμού των Περιφερειών, την άρση των μισθολογικών ανισοτήτων των μελών της κ.λπ..
      33) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Παλαμά Καρδίτσας ζητεί χρηματοδότηση για την αποκατάσταση των ζημιών που προκάλεσε η θεομηνία σε βασικές υποδομές του Δήμου του.
      34) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι κ.κ. Καλαθάς Ηλίας και Κουτλής Γεώργιος, καπνοπαραγωγοί, ζητούν την αυτοτελή φορολόγηση των οικοτεχνικών μονάδων επεξεργασίας φυσικού καπνού.
      35) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Κέντρο Προστασίας Καταναλωτών καταγγέλλει χρεώσεις που έχουν επιβάλλει τράπεζες σε λογαριασμούς που παραμένουν ακίνητοι, πέρα των έξι μηνών.
      36) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών ζητεί την ανάκληση και νομοθετική ρύθμιση των περιοριστικών μέτρων και των καταδικαστικών αποφάσεων σε βάρος των μελών της.
      37) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Γονέων και Κηδεμόνων του 7ου Δημοτικού και Νηπιαγωγείου Παλλήνης ζητεί την επίλυση των προβλημάτων των δασκάλων και τη λήξη της απεργίας τους.
      38) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Προσωπικού Εργοστασίου Ζάχαρης Λάρισας ζητεί τη συνέχιση της λειτουργίας του Εργοστασίου Ζάχαρης Λάρισας κ.λπ.
      39) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η ΠΑ.Σ.Ε.ΓΕ.Σ. ζητεί την αύξηση κατά 5 λεπτά στο κιλό, της τιμής για το αγελαδινό και αιγοπρόβειο γάλα.
      40) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κίνηση για το Περιβάλλον διαμαρτύρεται για τη ρύπανση του περιβάλλοντος και την απάτη σε βάρος των συμφερόντων του Ο.Λ.Π. Α.Ε..
      41) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Επιτροπή του Συλλόγου Ναυτικών Νομού Ρεθύμνης ζητεί την κατασκευή νέου λιμένα στη θέση Κουμπέ Ρεθύμνου και την κατασκευή νέου Γενικού Πανεπιστημιακού Νοσοκομείου Ρεθύμνου στην περιοχή τριών Μοναστηριών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 13515/22-8-06 ερώτηση του Βουλευτή κ. Αναστάσιου Σιδηρόπουλου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./972/6-9-06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ΄ αριθμ. 13515/22.8.2006 ερώτηση του Βουλευτή κ. Αναστάσιου Σιδηρόπουλου, σας γνωρίζουμε τα εξής:
      Η αρμόδια για την περιοχή ΙΖ' Εφορεία Προϊστορικών και Κλασικών Αρχαιοτήτων από την ίδρυσή της, φροντίζει για τον καθαρισμό του χώρου από τη βλάστηση, ενώ σε συνεργασία με το Δήμο Αποστόλου Παύλου, κίνησε τη διαδικασία ανταλλαγής των ιδιόκτητων αγροτεμαχίων του ανασκαφικού χώρου. Πρόσφατα επιτεύχθηκε από το Δήμο η ανταλλαγή των ακινήτων.
      Το 2006, ο Δήμος Αποστόλου Παύλου διέθεσε το ποσό των 25.000 €, προκειμένου να αρχίσουν πάλι οι εργασίες στο χώρο.
      Η ΙΖ΄ ΕΠΚΑ άρχισε με τον ανασκαφικό καθαρισμό - αποχωμάτωση των παλιών τομών, προκειμένου να διαπιστωθεί η κατάσταση διατήρησης των καταλοίπων. Αποκαλύφθηκε τμήμα του οικισμού που είχε ανασκαφεί στο παρελθόν. Τα κατάλοιπα σώζονται σε κακή διατήρηση, λόγω της φύσης τους (πήλινες κατασκευές) και της κάλυψής τους για περίπου 40 χρόνια με χώμα.
      Παράλληλα ανατέθηκε σε αρχιτέκτονα η εκπόνηση μελέτης σύνδεσης του ανασκαφικού χώρου με δημοτικό αναψυκτήριο που θα ανεγερθεί σε γειτονικό με τον ανασκαφικό χώρο αγροτεμάχιο, σύμφωνα με εγκεκριμένη από το 1994 μελέτη διαμόρφωσης χώρου αναψυχής από την τότε ΚΘινότητα Νέας Νικομήδειας, καθώς και μελέτη κατασκευής περίφραξής και προστατευτικών στεγάστρων, για την ασφάλεια του ανασκαμμένου χώρου.
      Είναι προφανές ότι για να αρχίσει ένα σοβαρό αρχαιολογικό έργο στην περιοχή αυτή πρέπει αυτό να ενταχθεί σε ένα πρόγραμμα που θα εξασφαλίσει μια σταθερή χρηματοδότηση για τη διενέργεια αρχικά περαιτέρω ανασκαφικής έρευνας για να αποκαλυφθούν τα όρια του οικισμού και πιθανότατα καλύτερα σωζόμενες κατασκευές από αυτές που ξανάφερε στο φως ο ανασκαφικός καθαρισμός το 2006. Ο τρόπος προστασίας και ανάδειξης του οικισμού θα είναι το φυσικό επακόλουθο αυτής της έρευνας.
      Τέλος, σας γνωρίζουμε ότι αριθμός των ευρημάτων του οικισμού θα εκτεθεί για πρώτη φορά στη νέα έκθεση του υπό ανακαίνιση αρχαιολογικού Μουσείου της Βέροιας (Επιχειρησιακό Πρόγραμμα Πολιτισμός, Γ΄ Κ.Π.Σ., έργο «Οικοδομικές και Η/Μ εργασίες -επανέκθεση αρχαιολογικού Μουσείου Βέροιας»). Το έργο αυτό έχει δημοπρατηθεί από τη Διεύθυνση Εκτέλεσης έργων μουσείων και πολιτιστικών κτιρίων και αναμένεται η εγκατάσταση του εργολάβου, ενώ η μουσειολογική μελέτη έχει εγκριθεί από το Κεντρικό Αρχαιολογικό Συμβούλιο.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      2. Στην με αριθμό 13753/30-8-06 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. Β-1799/15-9-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 13753/30-8-2006 που κατέθεσε στη Βουλή ο Βουλευτής κ. Παν. Ρήγας, σχετικά με την επιχειρησιακή διαθεσιμότητα των ελικοδρομίων Αμοργού, Σχοινούσας, Δονούσας και Ηρακλειάς σύμφωνα και με το με αριθμό ΥΠΑ/Δ13/Α/33203 /1698/14-9-2006 έγγραφο της Υπηρεσίας Πολιτικής Αεροπορίας, σας πληροφορούμε τα πιο κάτω:
      1. Ελικοδρόμιο Αμοργού
      Το ελικοδρόμιο είναι σύμφωνο με τις προδιαγραφές του Διεθνούς Οργανισμού Πολιτικής Αεροπορίας (ICAO), για την εξυπηρέτηση πτήσεων καθ΄ όλο το 24ωρο, σε μετεωρολογικές συνθήκες εξ όψεως. Μετά την ανάληψη των αεροδιακομιδών ασθενών του ΕΚΑΒ από το ΓΕΑ, η αρμόδια Μονάδα, που εκτελεί τις αεροδιακομιδές, έθεσε υπ' όψιν της Υπηρεσίας μας επί πλέον παραμέτρους, οι οποίες έχουν σχέση με την πτητική λειτουργία των ελικοπτέρων Super Puma, κατά την εκτέλεση των νυκτερινών πτήσεων αεροδιακομιδής των ασθενών. Στο πλαίσιο της συνεργασίας ΥΠΑ και ΓΕΑ, έχουν γίνει παρεμβάσεις στο εν λόγω ελικοδρόμιο, προκειμένου να ικανοποιηθούν οι περαιτέρω απαιτήσεις του ΓΕΑ. Τα σχετικά έργα ευρίσκονται στην τελική φάση της ολοκληρώσεώς τους.
      2. Ελικοδρόμιο Δονούσας
      Το ελικοδρόμιο Δονούσας έχει ολοκληρωθεί και αδειοδοτηθεί με την υπό στοιχεία ΥΠΑ/Δ3/Α/31481/7742/31-8-2006 Απόφαση του Υπουργού Μεταφορών και Επικοινωνιών, η οποία έχει σταλεί για δημοσίευση στην Εφημερίδα της Κυβερνήσεως.
      3. Ελικοδρόμια Σχοινούσας και Ηρακλειάς
      Τα εν λόγω ελικοδρόμια έχουν επιθεωρηθεί και αναμένεται η αποκατάσταση των επισημανθεισών ελλείψεων και δυσλειτουργιών από την αρμόδια Νομαρχιακή Αυτοδιοίκηση Κυκλάδων, προκειμένου να χορηγηθούν οι σχετικές Άδειες ιδρύσεως και λειτουργίας.
      Καταλήγοντας, σημειώνουμε ότι πραγματοποιούνται σε τακτική βάση επιθεωρήσεις των ελικοδρομίων και τα σχετικά ευρήματα αποστέλλονται αρμοδίως στους κατά τόπο Οργανισμούς Τοπικής Αυτοδιοικήσεως, καθώς και στις αντίστοιχες Νομαρχιακές Αυτοδιοικήσεις, για την αποκατάσταση αυτών. Ειδικότερα, σε ό,τι αφορά τα υπόλοιπα ελικοδρόμια του Νομού Κυκλάδων, που ευρίσκονται στην τελική φάση της ολοκληρώσεώς τους, έχουν πραγματοποιηθεί οι σχετικές επιθεωρήσεις και έχουν αποσταλεί τα επισημανθέντα ευρήματα στην αρμόδια Τεχνική Υπηρεσία της Νομαρχίας Κυκλάδων, ώστε να προβεί σε ενέργειες για την αποκατάστασή τους. Εν συνέχεια, η Υ.Π.Α., εφ΄ όσον έχουν αποκατασταθεί τα ευρήματα, θα προβεί στην έκδοση των σχετικών Αδειών ιδρύσεως και λειτουργίας των ελικοδρομίων.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      3. Στην με αριθμό 13854/5-9-06 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. ΤΚΕ/Φ2/19914/11-9-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σχετικά με την ερώτηση, με αρ. 13854/5-9-06, της Βουλευτού κ. Σ. Μερεντίτη, που αναφέρεται στο κόστος συμμετοχής σε προκηρύξεις προσλήψεων προσωπικού στους διαγωνισμούς του ΑΣΕΠ, σας γνωρίζουμε ότι:
      1. Η επιβολή των σχετικών παραβόλων αίτησης στις διαδικασίες πρόσληψης του ν. 2190/94, κρίθηκε αναγκαία διότι στις εν λόγω διαδικασίες παρατηρήθηκε το φαινόμενο, πολλοί από τους υποψηφίους, ενώ υποβάλλουν αιτήσεις συμμετοχής, είτε να μην προσέρχονται τελικά στα εξεταστικά κέντρα, για διαφόρους ο καθένας λόγους, είτε στις λοιπές διαδικασίες να μην αποδέχονται εκ των υστέρων το διορισμό, με αποτέλεσμα να επιβαρύνεται ασκόπως το όλο σύστημα τόσο από άποψη δημοσιονομική όσο και από άποψη χρόνου.
      Όσον αφορά στο θέμα της επιβολής των παραβόλων για ενστάσεις, οι οποίες υποβάλλονται από τους υποψηφίους μετά την έκδοση των αποτελεσμάτων από το ΑΣΕΠ, έχει παρατηρηθεί σε μεγάλο μέρος τους αυτές να κρίνονται αβάσιμες νόμω και ουσία, προφανώς λόγω άγνοιας του όλου συστήματος προσλήψεων από τους υποψηφίους, με αποτέλεσμα την άσκοπη επιβάρυνση του συστήματος τόσο από άποψη χρόνου, όσο και κόστους.
      2. Όσον αφορά στον τρόπο υποβολής της αίτησης, σύμφωνα με το άρθρο 5 παρ. 4 της αριθμ. 42948/2003 απόφασης του Υπουργού Εσωτερικών, Δημόσιας Διοίκησης και Αποκέντρωσης, η υποβολή της αίτησης μπορεί να γίνεται α) ταχυδρομικώς επί αποδείξει, β) με ηλεκτρονικά μέσα γ) με κατάθεσή της σε ορισμένη υπηρεσία. Με την προκήρυξη πλήρωσης των θέσεων ορίζεται ο συγκεκριμένος τρόπος υποβολής της αίτησης, ένας ή περισσότεροι από τους ανωτέρω. Είναι προφανές ότι η κατάθεση της αίτησης, όταν αυτή γίνεται ταχυδρομικώς επί αποδείξει, σκοπό έχει στην προστασία του υποψηφίου εφοδιάζοντάς τον με αποδεικτικό στοιχείο για την εμπρόθεσμη κατάθεση της αίτησης υποψηφιότητάς του.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      4. Στην με αριθμό 13408/2-8-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. Φ90022/20200/3970/23-8-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ. αριθμ. 13408/02-08-2006 ερώτηση που κατατέθηκε στη Βουλή από τον Βουλευτή κ. Μανόλη Στρατάκη και η οποία αφορά τη σύναψη σύμβασης με ιατρούς στο Τ.Α.Ξ.Υ., σας πληροφορούμε τα ακόλουθα, όπως μας γνωστοποίησε το Τ.Α.Ξ.Υ.:
      Το Δ.Σ. του Τ.Α.Ξ.Υ. ομόφωνα αποφάσισε να περιορίσει τον αριθμό των συμβεβλημένων ιατρών. Στην απόφαση αυτή οδηγήθηκε κυρίως από τις ανησυχίες της Ομοσπονδίας Ξενοδοχοϋπάλληλων εξαιτίας της υπέρμετρης αύξησης των Ιατρικών και Φαρμακευτικών δαπανών που σε συνδυασμό με την αύξηση από 6 Ευρώ σε 20 Ευρώ των ιατρικών επισκέψεων θα οδηγήσουν το Τ.Α.Ξ.Υ. σε οικονομικό μαρασμό αν δεν ληφθούν άμεσα κάποια μέτρα.
      Η πιλοτική εφαρμογή στο Ηράκλειο Κρήτης της ελεύθερης επιλογής Ιατρού χωρίς πλαφόν και χωρίς περιορισμό των συμβεβλημένων ιατρών οδήγησε σε σημαντική αύξηση των δαπανών (για τον ίδιο αριθμό ασφαλισμένων) και δεν αφήνει περιθώρια σκέψης για επέκταση του συστήματος σε όλη την επικράτεια.
      Σε ότι αφορά τα κριτήρια επιλογής των ιατρών μέσα από τη σύσταση επιτροπής με ομόφωνη απόφαση του Δ.Σ. του Τ.Α.Ξ.Υ. καταβλήθηκε τεράστια προσπάθεια να δοθεί η δυνατότητα επιλογής όλων εκείνων των ιατρών που μέχρι σήμερα έδειξαν συνέπεια, πνεύμα συνεργασίας και σεβασμό στην περιουσία του Τ.Α.Ξ.Υ. Συγκεκριμένα, το Ταμείο λαμβάνοντας υπ’ όψιν τον αριθμό των ασφαλισμένων ανά περιοχή καθώς και την εγκεκριμένη μελέτη της επιστημονικής επιτροπής, η οποία συστάθηκε προκειμένου να αλλάξει σταδιακά ο τρόπος αμοιβής των ιατρών, αποφάσισε να συμβληθεί με συγκεκριμένο αριθμό ιατρών ανά περιοχή με αντίστοιχη επιλογή ειδικοτήτων.
      Στη συνέχεια το Τ.Α.Ξ.Υ. κατέβαλε προσπάθεια χωροταξικής διασποράς των προς επιλογή ιατρών και απέρριψε αιτήσεις ιατρών, οι οποίοι βάσει συγκεκριμένων στοιχείων που προκύπτουν τόσο από τους τοπικούς ελεγκτές όσον και από τον έλεγχο της Κεντρικής Υπηρεσίας έχουν προβεί σε σειρά παρατυπιών που δεν συνάδουν με την Ιατρική επιστήμη και δεοντολογία.
      Συμπληρωματικά σημειώνουμε ότι επειδή οι δαπάνες για ιατροφαρμακευτική περίθαλψη αυξάνονται υπέρμετρα, το Δ.Σ. του Τ.Α.Ξ.Υ., σε συνεργασία με το Υπουργείο εξετάζει το θέμα αλλαγής του τρόπου συνεργασίας των ιατρών με το Ταμείο (π.χ. σύμβαση έργου, ελεύθερη επιλογή). Επίσης, το Ταμείο προβαίνει σε ενίσχυση των ελεγκτικών μηχανισμών του, με στόχο των έλεγχο της συνταγογράφησης και την περιστολή της ανεξέλεγκτης και κατευθυνόμενης συνταγογράφησης, έτσι ώστε να περιφρουρήσει την περιουσία των ασφαλισμένων του οργανισμού.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      5. Στην με αριθμό 13177/24-7-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 76195/ΙΗ/17-8-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 13177/24-7-06 που κατέθεσε ο Βουλευτής κ. Λεβέντης Αθανάσιος, σχετικά με τη λειτουργία των σχολικών βιβλιοθηκών Α/θμιας και Β/θμιας Εκπ/σης, σας γνωρίζουμε τα ακόλουθα:
      Η λειτουργία των Σχολικών Βιβλιοθηκών διέπεται τόσο από τις διατάξεις του άρθρ.43 του Ν. 1566/85 (ΦΕΚ 167/τ.Α), όπως τροποποιήθηκε με το αρθρ.13, παρ.18 του Ν. 3149 (ΦΕΚ 141/τ..Α/2003-ΥΑ 51967/Γ2/2002) όσο και από το υπάρχον «Πλαίσιο Λειτουργίας Σχολικών Βιβλιοθηκών» (Υπ. Απόφ.128800/Γ7/19-11-03, ΦΕΚ 1784/τ.Β΄/ 2-12-2003, όπως τροποποιήθηκε στο ΦΕΚ 1384/τ.Β΄/9-9-04), στο οποίο, σχετικά με τη στελέχωση των Σχολικών Βιβλιοθηκών, προβλέπεται ότι οι Υπεύθυνοι σε αυτές μπορούν να είναι εκπαιδευτικοί ή και βιβλιοθηκονόμοι. Με βάση τα παραπάνω οι Σχολικές Βιβλιοθήκες στελεχώνονται σήμερα από επιμορφωμένους εκπαιδευτικούς μετά από αίτηση των τελευταίων, αξιολόγηση και επιλογή τους από τα αρμόδια ΠΥΣΔΕ. Οι εκπαιδευτικοί αυτοί ορίζονται ως υπεύθυνοι στις Σχολικές Βιβλιοθήκες μέσω των αντίστοιχων Υπουργικών Αποφάσεων. Σε περίπτωση που δεν υπάρχουν επιμορφωμένοι εκπαιδευτικοί, οι Σχολικές Βιβλιοθήκες στελεχώνονται με εκπαιδευτικούς που αναλαμβάνουν τη λειτουργία τους και επιμορφώνονται εσωτερικά. Ως εκ τούτου, σε αρκετές περιπτώσεις υλοποιούνται επιμορφωτικά σεμινάρια εγκεκριμένα από το ΥΠΕΠΘ σχετικά με τη λειτουργία των Σχολικών Βιβλιοθηκών, την υλοποίηση των οποίων αναλαμβάνουν επιμορφωμένοι υπεύθυνοι Σχολικών Βιβλιοθηκών στα πλαίσια της αλληλοδιδακτικής επιμόρφωσης των νέων συναδέλφων τους, όπως ορίζει το υπάρχον «Πλαίσιο Λειτουργίας Σχολικών Βιβλιοθηκών».
      Για το λόγο αυτό κρίνεται επιβεβλημένη εκ μέρους του ΥΠΕΠΘ η συνέχιση και ολοκλήρωση του κύκλου των επιμορφωτικών σεμιναρίων για τη διαχείριση των Σχολικών Βιβλιοθηκών με χρήση Τεχνολογιών, Πληροφορικής και Επικοινωνιών, τα οποία ξεκίνησαν τον Ιούνιο του 2006 από την Εκπαιδευτική Περιφέρεια της. Κεντρικής Μακεδονίας και επεκτείνονται σταδιακά σε όλες τις Εκπαιδευτικές Περιφέρειες της Επικράτειας. Οι εκπαιδευτικές αυτές δράσεις αφορούν τόσο τους υπευθύνους των Σχολικών Βιβλιοθηκών όσο και τους εκπαιδευτικούς και τα στελέχη της Δευτεροβάθμιας Εκπαίδευσης γενικότερα, ενώ δια μέσου αυτών οι εκπαιδευτικοί ενημερώνονται για το περιεχόμενο και τη σημασία του έργου των βιβλιοθηκονόμων και καθίστανται εναργέστερα τα όρια της συνεργασίας μεταξύ τους. Επιπλέον, από πλευράς του ΥΠΕΠΘ προωθείται νομοθετικά σε τελικό στάδιο η πρόσληψη 100 βιβλιοθηκονόμων (50 ΠΕ, 50 ΤΕ) στις Σχολικές Βιβλιοθήκές, πρόσληψη για την οποία το Διοικητικό Συμβούλιο της ΕΕΒΕΠ έχει ήδη ενημερωθεί από την Ειδική Γραμματέα του ΕΔΤ Θεμάτων Εποπτικών Μέσων Διδασκαλίας, Εκπαιδευτικής Ραδιοτηλεόρασης, Βιβλιοθηκών και Ιστορικών Αρχείων.
      Σχετικά με την ίδρυση νέων Σχολικών Βιβλιοθηκών σε σχολικές μονάδες της Δευτεροβάθμιας Εκπαίδευσης, σας γνωρίζουμε ότι έχουν εκδοθεί αποφάσεις ένταξης του έργου αυτού στα 10 Περιφερειακά Επιχειρησιακά Προγράμματα και το ΕΠΕΑΕΚ, που αφορούν συνολικά 266 Σχολικές Βιβλιοθήκες συνολικού προϋπολογισμού περίπου 42 εκ. ευρώ, εκ των οποίων περίπου 14 εκ. ευρώ αφορούν στην προμήθεια βιβλίων. Τέλος η αρμόδια Υπηρεσία του ΥΠΕΠΘ έχει καταθέσει στην Ε.Υ.Δ. του ΕΠΕΑΕΚ πρόταση για τη δυνατότητα ίδρυσης και χρηματοδότησης 25 Σχολικών Βιβλιοθηκών σε πιλοτική μορφή σε ισάριθμες συστεγαζόμενες σχολικές μονάδες Πρωτοβάθμιας Εκπαίδευσης του νομού Αττικής. Από το σχετικό έλεγχο που διενεργήθηκε από το ΥΠΕΠΘ σε συστεγαζόμενες σχολικές μονάδες του νομού Αττικής που εκδήλωσαν ενδιαφέρον για την ένταξή τους στο παραπάνω πιλοτικό πρόγραμμα, επελέγησαν τελικά 25 σχολικές μονάδες, στις οποίες οι προτεινόμενοι χώροι πληρούν τις προϋποθέσεις για την ίδρυση βιβλιοθηκών του ΕΠΕΑΕΚ σε αυτές.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 13234/25-7-06 ερώτηση της Βουλευτού  κ. Έλενας Ράπτη δόθηκε με το υπ’ αριθμ. 6466/18-8-06 έγγραφο από τον Υπουργό  Μακεδονίας Θράκης η ακόλουθη απάντηση:
      «Απαντώντας στην με αριθμό 13234/25-7-06 ερώτηση, που κατέθεσε στη Βουλή η Βουλευτής κ. Έλενα Ράπτη, σας θέτουμε υπόψη τα εξής:
      Το Διεθνές Εκθεσιακό Κέντρο Θεσσαλονίκης αποτελεί μια ιδιαίτερη περίπτωση, καθώς είναι χωροθετημένο σε μια ευαίσθητη περιοχή, τόσο οικιστικά όσο και κυκλοφοριακά και για τον λόγο αυτό η οποιαδήποτε απόφαση πρέπει να αποτελεί προϊόν σειράς μελετών και βεβαίως συναίνεσης και συνεργασίας όλων των εμπλεκομένων φορέων.
      Είναι κοινώς αποδεκτό και δεδομένο ότι το υφιστάμενο Διεθνές Εκθεσιακό Κέντρο Θεσσαλονίκης χρήζει σοβαρών επεμβάσεων και παρεμβάσεων προκειμένου να καταστεί πιο λειτουργικό και να αποκτήσει ανταγωνιστικό πλεονέκτημα στην ευρύτερη γεωγραφική περιοχή εντός και εκτός συνόρων. Για το λόγο αυτό εκπονούνται τεχνοοικονομικές μελέτες για τη διερεύνηση της βιωσιμότητας μιας επένδυσης πλήρους ανακατασκευής του Διεθνούς Εκθεσιακού Κέντρου Θεσσαλονίκης. Τα αποτελέσματα των μελετών, που θα ολοκληρωθούν τους προσεχείς μήνες, θα κοινοποιηθούν στην κυβέρνηση και στους φορείς της πόλης, ώστε να δρομολογηθούν από κοινού οι ενέργειες και να εξασφαλιστεί η προαπαιτούμενη συναίνεση για τα περαιτέρω βήματα.
      Τα τελευταία δύο χρόνια χωρίς επιδότηση από εθνικούς ή ευρωπαϊκούς πόρους και έχοντας να αντιμετωπίσει όχι μόνο τον εγχώριο αλλά κυρίως το διεθνή ανταγωνισμό υλοποιείται ένα πρόγραμμα σημαντικών επενδύσεων για τη βελτίωση των υποδομών του ΔΕΚΘ. Με το επόμενο επενδυτικό πρόγραμμα το οποίο αφορά σοβαρές παρεμβάσεις στις υλικοτεχνικές υποδομές το ΔΕΚΘ διαμορφώνεται σε Διεθνές Εκθεσιακό Κέντρο υψηλών τεχνικών προδιαγραφών και υψηλών λειτουργικών απαιτήσεων.
      Μέχρις ότου το σχέδιο βελτίωσης υποδομών και ανακατασκευών του ΔΕΚΘ να λάβει την τελική μορφή του και να εισέλθει σε στάδιο απόλυτης ωριμότητας δεν είναι σκόπιμο να εξελιχθεί καμία διαδικασία προσέλκυσης επενδυτών. Οι παράμετροι του σχεδίου είναι πολλές και η συναισθηματική σχέση της πόλης με την έκθεση μεγάλη και για τους λόγους αυτούς οποιαδήποτε βιαστική απόφαση μπορεί να προκαλέσει προβλήματα παρά την βούληση που υπάρχει για την επίλυση των υφιστάμενων.
      Μέχρι να δρομολογηθούν και να υλοποιηθούν οι όποιες αποφάσεις θα συνεχίσουν να φιλοξενούνται οι εκθέσεις στο σημερινό, το μεγαλύτερο και το καλύτερο εκθεσιακό κέντρο στην Ελλάδα. Βελτιώνοντας τις υποδομές του, η Θεσσαλονίκη θα συνεχίσει να υποδέχεται και να φιλοξενεί χιλιάδες επισκέπτες και να διευρύνει το διεθνές οικονομικό και αναπτυξιακό στίγμα της.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
      
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Βλάχο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας κ. Κώστας Καραμανλής με επιστολή του προς την Πρόεδρο της Βουλής γνωστοποιεί ότι ο Βουλευτής κ. Ευάγγελος Πολύζος επανεντάσσεται στην Κοινοβουλευτική Ομάδα της Νέας Δημοκρατίας.
      Η ανωτέρω επιστολή έχει ως εξής:
      (να φωτογραφηθεί η σελίδα 5)
      ΠΡΟΕΔΡΕΥΩΝ (Σωτήρης Χατζηγάκης): Επίσης έχω την τιμή να σας ανακοινώσω ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ίδρυση Νομικού Προσώπου Ιδιωτικού Δικαίου (Ν.Π.Ι.Δ.) με την επωνυμία «Διαχειριστική Επιτροπή Ισλαμικού Τεμένους»».
      Ο Βουλευτής κ. Νικόλαος Τσιαρτσώνης ζητεί άδεια ολιγοήμερης απουσίας στο εξωτερικό από 30.10.2006 έως 2.11.2006. Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο  Βουλευτής κ. Αλέξανδρος Ακριβάκης ζητεί άδεια ολιγοήμερης απουσίας στο εξωτερικό από 26.10.2006 έως 30.10.2006. Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο  Βουλευτής κ. Κωνσταντίνος Γείτονας ζητεί άδεια ολιγοήμερης απουσίας στο εξωτερικό από 1.11.2006 έως 5.11.2006. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 20/14/2-10-2006 επερώτηση των  Βουλευτών του ΠΑ.ΣΟ.Κ. κυρίων Μιχαήλ Χρυσοχοϊδη, Ευάγγελου Αργύρη Αθανασίου Παπαγεωργίου, Ιωάννη Κουτσούκου, Χρήστου Αηδόνη, Αντωνίας (Τόνιας) Αντωνίου, Γεωργίου Ανωμερίτη, Δημητρίου Βαρβαρίγου, Ιωάννη Βλατή, Βασιλείου Γερανίδη, Ιωάννη Διαμαντίδη, Άννας Διαμαντοπούλου, Ιωάννη Δριβελέγκα, Σάββα Εμινίδη, Βασιλείου Έξαρχου. Μιχαήλ Καρχιμάκη, Αποστόλου Κατσιφάρα, Βασιλείου Κεγκέρογλου, Θεόδωρου Κολιοπάνου, Δημητρίου Κουσελά, Ανδρέα Μακρυπίδη, Ιωάννη Μανιάτη, Άγγελου Μανωλάκη, Χρύσας Μανωλιά, Αθανασίας Μερεντίτη, Αριστείδη Μουσιώνη, Μάρκου Μπόλαρη, Εμμανουήλ Όθωνα, Γεωργίου Παπαγεωργίου, Ευάγγελου Παπαχρήστου, Δημητρίου Πιπεργιά, Χρήστου Πρωτόπαπα, Παναγιώτη Ρήγα, Κωνσταντίνου Ρόβλια, Νικολάου Σαλαγιάννη, Παναγιώτη Σγουρίδη, Αναστασίου Σιδηρόπουλου, Εμμανουήλ Σκουλάκη, Εμμανουήλ Στρατάκη, Θεοδώρας Τζάκρη, Στέφανου Τζουμάκα, Βασιλείου Τόγια, Ιωάννη Τσακλίδη, Θεοχάρη Τσιόκα, Ελπίδας Τσουρή, Εμμανουήλ Φραγκιαδουλάκη, Χρήστου Χαϊδου, Νικολάου-Φωτίου Χατζημιχάληλ, Αναστασίου Χωρέμη, και Θεοδώρου Παγκάλου, προς τον Υπουργό Αγροτικής Ανάπτυξης και Τροφίμων, σχετικά με τον τομέα της κτηνοτροφίας.
      Πριν δώσω το λόγο στον πρώτο επερωτώντα, θα σας ανακοινώσω  ότι με απόφαση του Γενικού Γραμματέως της Κοινοβουλευτικής Ομάδας της Νέας Δημοκρατίας, Κοινοβουλευτικός Εκπρόσωπος για το κόμμα της Νέας Δημοκρατίας ορίζεται ο Βουλευτής κ. Μιλτιάδης Βαρβιτσιώτης.
      Επίσης, με απόφαση του Γραμματέα του προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημητρίου Ρέππα, Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Μιχαήλ Χρυσοχοϊδης. 
      Επίσης, με απόφαση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου, Κοινοβουλευτική Εκπρόσωπος του Συνασπισμού ορίζεται η Βουλευτής κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών συνάδελφος κ. Φώτιος Χατζημιχάλης, Βουλευτής Λάρισας. 
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
      Ξεκινώντας εισαγωγικά, θα ήθελα να κάνω μία παρατήρηση, αν μου επιτρέπετε. Για μία ακόμη φορά βλέπουμε να απουσιάζει από την Αίθουσα του Κοινοβουλίου ο Υπουργός Αγροτικής  Ανάπτυξης και Τροφίμων. Δεν έχουμε τίποτα με τον κύριο Υφυπουργό, ξέρουμε ότι καταβάλλει άοκνες προσπάθειες για να αντιμετωπίσει τα θέματα των αρμοδιοτήτων του και να καλύψει τις αδυναμίες του Υπουργείου -δεν λέω του Υπουργού- αλλά θεωρούμε, κύριε Πρόεδρε, απαράδεκτο να βλέπουμε τον κύριο  Υπουργό Αγροτικής Ανάπτυξης και Τροφίμων  μόνο από τις εκπομπές τύπου Υ.ΕΝ.Ε.Δ.,  τις προπαγανδιστικές, οι οποίες προβάλλονται στα περιφερειακά κανάλια, ή στα κρατικά κανάλια της τηλεόρασης. Καλό θα είναι ο κύριος Υπουργός να έρχεται στη Βουλή  και να αναλαμβάνει τις ευθύνες του, να ακούει τους επερωτώντες Βουλευτές της Αντιπολίτευσης και να δίνει  συγκεκριμένες απαντήσεις.  Θεωρώ ότι δεν θα πρέπει να επαναληφθεί, αλλά αυτό είναι ευθύνη του  Υπουργού και όχι φυσικά δική μας.
      Κυρίες και κύριοι συνάδελφοι, προεκλογικά η Νέα Δημοκρατία είχε ασκήσει έντονη κριτική στα θέματα της αγροτικής ανάπτυξης, της φυτικής και ζωικής παραγωγής, που μερικές φορές ξεπερνούσε και τα όρια του λαϊκισμού.
      Ταυτόχρονα έδινε πολλές προεκλογικές υποσχέσεις για μεγάλες πολιτικές, για ανατροπές, για μεταρρυθμίσεις. Στη συνέχεια βλέπουμε -και με την πάροδο των χρόνων- ότι η ίδια η Νέα Δημοκρατία απέδειξε ότι η νέα διακυβέρνηση που επαγγέλθηκε είναι η ίδια γνωστή, παλιά, δεξιά διακυβέρνηση, ίσως με διαφορετική ρητορική για να καλύπτει το κέντρο, τον περίφημο «μεσαίο χώρο». 
      Τα αποτελέσματα της πολιτικής της, έτσι όπως μέχρι τώρα φάνηκαν και αναγνωρίζονται πια από τους πολίτες, εξυπηρέτησαν τους λίγους, τους ισχυρούς, οδήγησαν όμως τους Έλληνες πολίτες –την πλειοψηφία των Ελλήνων πολιτών- σε σημαντικά οικονομικά αδιέξοδα. 
      Θα μπορούσε κανείς να αναφερθεί στη γενικότερη κρίση της οικονομίας ή στην κρίση στην παιδεία, στην ανεργία ή στις αλχημείες της απογραφής και της αύξησης του Α.Ε.Π. κατά 25%. Θα μπορούσε κανείς να αναφερθεί σε πολλά θέματα εφαρμογής της κυβερνητικής πολιτικής. Εγώ θα μείνω στο θέμα της επερώτησης, κύριε Πρόεδρε, γιατί και εδώ αντιμετωπίζουμε την ίδια κατάσταση. 
      Δεν μπορώ όμως να μην αναρωτηθώ και εγώ μαζί με όλους τους Έλληνες πολίτες πώς έγινε, κύριε Υπουργέ, μέσα σε τόσο σύντομο χρονικό διάστημα, από τη διθυραμβική σύγκρουση με τους «νταβατζήδες» στον Μπαϊρακτάρη να φτάσουμε στο σκάνδαλο των κουμπάρων και του καρτέλ του γάλακτος. Αυτό το σκάνδαλο αποκάλυψε τη γύμνια της πολιτικής της Νέας Δημοκρατίας και την κρίση βέβαια στον τομέα της κτηνοτροφίας. 
      Σας το επισημάναμε πολλές φορές στη Βουλή, εδώ και αρκετά χρόνια. Επισημάναμε τα προβλήματα, επισημάναμε τις δυσκολίες που αντιμετώπιζαν οι Έλληνες παραγωγοί, οι Έλληνες κτηνοτρόφοι. Δεν θέλατε να ακούσετε. Τώρα τι μπορείτε να πείτε στους Έλληνες κτηνοτρόφους; Βλέπουμε ότι κινητοποιούνται, ιδιαίτερα, έντονα το τελευταίο διάστημα. Βλέπουμε ότι ασφυκτιούν από τα αποτελέσματα της κυβερνητικής πολιτικής. Τους έχετε αφήσει απροστάτευτους, κύριε Υπουργέ. 
      Η τιμή πώλησης –και αποκαλύφθηκε έντονα στο σύνολο των Ελλήνων πολιτών- η τιμή παραγωγού στο αγελαδινό γάλα κατρακύλησε από τα 38 λεπτά το λίτρο στα 30, τώρα και στα 28 λεπτά, κύριε Υπουργέ. Μιλάμε για τιμές κάτω από το κόστος παραγωγής. Πώς μπορείτε να το βλέπετε και να μην αντιδράτε; Γιατί δεν αντιδράσατε;
      Οι επιδοτήσεις στο αγελαδινό γάλα -4 δραχμές το κιλό για το 2005, 8 δραχμές το κιλό για το 2006 και το 2007- έχουν απορροφηθεί από τη βιομηχανία ενώ ανήκαν στους παραγωγούς, ήταν περιουσιακό δικαίωμα των ίδιων. Το βλέπετε και δεν αντιδράτε. Οι παραγωγοί γνωρίζετε πολύ καλά ότι είναι δέσμιοι των βιομηχανιών. Δεν μπορούν να αλλάξουν βιομηχανία στην οποία παραδίδουν το γάλα τους, γιατί καμία δεν τους δέχεται. Είναι δέσμιοι εξαρτημένοι. Το ξέρετε; Είμαι σίγουρος ότι το ξέρετε. Δεν αντιδράτε. 
      Η χώρα μας τα προηγούμενα χρόνια διεκδίκησε και κέρδισε, στα πλαίσια των συμφωνιών για τη νέα Κοινή Αγροτική Πολιτική, εκατόν είκοσι χιλιάδες τόνους αγελαδινό γάλα ποσόστωση, για να καλύψουμε τις ανάγκες της εγχώριας παραγωγής, τις απαιτήσεις της ζήτησης για ελληνικό αγελαδινό γάλα. 
      Η κατανομή αυτών των εκατόν είκοσι χιλιάδων τόνων έγινε με ένα σκανδαλώδη κατά τη γνώμη μας τρόπο για να εξυπηρετηθούν μόνο οι μεγάλες μονάδες. Από τους περίπου οκτώ χιλιάδες δικαιούχους καλύψατε μόνο τους δυόμιση χιλιάδες. Αφήσατε εκτός όλες τις μικρές και μεσαίες εκμεταλλεύσεις. Ασφυκτιούν και δεν αντιδράτε. Το χειρότερο είναι ότι και αυτή η ποσόστωση σε επίπεδα παραγωγής δεν καλύφθηκε. Παρ’ όλα αυτά η ζήτηση ξεπερνά κατά πολύ τους οκτακόσιους είκοσι χιλιάδες τόνους ποσόστωσης που έχει δικαίωμα η χώρα μας να παράγει. 
      Οι παράνομες εισαγωγές στο γάλα είναι κοινό μυστικό. Μπροστά σ’ αυτήν την κατάσταση, στα προβλήματα των Ελλήνων αγελαδοτρόφων γαλακτοπαραγωγής, εσείς απαντάτε με μία πρόταση του Υφυπουργού Εμπορίου –για την ακρίβεια- του κ. Παπαθανασίου για την επέκταση κυκλοφορίας του φρέσκου γάλακτος στις δέκα ημέρες. 
      Το διαψεύσατε, κύριε Υφυπουργέ, σε προηγούμενη συνεδρίαση. Δεν είναι όμως δέσμευση της Κυβέρνησης. Γιατί ο κ. Παπαθανασίου σ’ αυτό επιμένει και μάλιστα σε απαντήσεις ερωτήσεων συναδέλφων Βουλευτών λέει ότι θα πρέπει να σκεφθείτε σοβαρά και εσείς, δηλαδή το Υπουργείο Αγροτικής Ανάπτυξης και Τροφίμων, την πιθανότητα να επεκταθεί η κυκλοφορία του φρέσκου γάλακτος στις δέκα ημέρες. Εμείς θα λέγαμε ότι δεν πρέπει να τολμήσετε να κάνετε μια τέτοια αλλαγή, γιατί αυτό θα επιφέρει καταστροφή στις μικρές και μεσαίες εκμεταλλεύσεις.
      Οι τιμές στα γαλακτοκομικά προϊόντα εκτινάχθηκαν στα ύψη. Οι ταλαίπωροι καταναλωτές πληρώνουν, για να κερδίζουν κάποιοι συγκεκριμένοι και πολύ λίγοι. Το ελληνικό γιαούρτι πουλιέται στη Γερμανία –και το ξέρετε, κύριε Υφυπουργέ- φθηνότερα απ’ ό,τι πουλιέται στην Ελλάδα. Το ελληνικό γιαούρτι! Ακόμη και το μουχλιασμένο, για να θυμηθούμε παλιότερα προβλήματα στον τομέα αυτό.
      Και επειδή αναφέρθηκα στα μουχλιασμένα γιαούρτια έρχεται στο μυαλό μου η άλλη περίφημη ιστορία, η ιστορία των σάπιων κρεάτων. Τι έγιναν εκείνα τα σάπια κρέατα ή, εν πάση περιπτώσει, κύριε Υπουργέ, τα κατεψυγμένα επτάμισι ετών; Παράγοντες του Υπουργείου σας έλεγαν ότι είναι κρέατα αρίστης ποιότητας. Κυκλοφόρησαν στην αγορά. Κάποιες ποσότητες, όταν ανακαλύφθηκαν, δεσμεύθηκαν.  Αυτές οι ποσότητες γνωρίζω ότι, σε συμφωνία με τον έμπορο, επεστράφησαν στο εξωτερικό. Όσες καταναλώθηκαν, καταναλώθηκαν. Ήταν αρίστης ποιότητας όμως, κύριε Υφυπουργέ, όπως διαβεβαιώνατε τη Βουλή και τον ελληνικό λαό; Όχι εσείς προσωπικά, ούτε ο Υπουργός Γεωργίας προσωπικά, αλλά παράγοντες του Υπουργείου. Γιατί και εκείνη την περίοδο ο Υπουργός Γεωργίας αρνήθηκε να εμφανιστεί στα κανάλια, στα μέσα ενημέρωσης. 
      Αυτό το γεγονός ήταν ενδεικτικό της κατεύθυνσης με την οποία γίνονται οι έλεγχοι από τις υπηρεσίες σας. Μήπως γι’ αυτό το λόγο κινδυνεύουμε και τώρα να χάσουμε τη φέτα, όπως φαίνεται και από τις αντιδράσεις των κτηνοτρόφων αλλά και από τις παρεμβάσεις ξένων κρατών; Για να κερδίσει η χώρα μας τη μάχη της φέτας έδωσε επί εννέα χρόνια σκληρές μάχες στο Ευρωπαϊκό Δικαστήριο. Κερδίσαμε και ήταν μια μεγάλη εθνική επιτυχία. Κινδυνεύουμε τώρα να την χάσουμε. Έλεγχοι δεν γίνονται, προβλήματα δημιουργούνται, προβλήματα συσσωρεύονται, με επιπτώσεις στους Έλληνες αιγοπροβατοτρόφους, στους Έλληνες παραγωγούς και βέβαια στην εθνική μας οικονομία. 
      Η φέτα όμως χρησιμοποιείται από ένα καινούριο, υπό διαμόρφωση καρτέλ, για τη μείωση των τιμών και στους αιγοπροβατοτρόφους, κάτι ανάλογο μ’ αυτό που έγινε στους αγελαδοτρόφους, με τις μεγάλες βιομηχανίες. Οι εταιρείες λένε ότι έχουν μεγάλα αποθέματα, επομένως δεν μπορούν να πάρουν το γάλα των αιγοπροβατοτρόφων. Επομένως και εδώ, και σ’ αυτόν τον τομέα, οι τιμές κατρακυλούν. 
      Το αιγοπρόβειο γάλα, κύριε Υφυπουργέ, γνωρίζετε πολύ καλά ότι οι παραγωγοί το έδιναν στις μεταποιητικές βιομηχανίες, στα τυροκομεία, με 1 ευρώ και 5 λεπτά.  Σήμερα το δίνουν με 80 ή 85 λεπτά. Οι τιμές κατρακύλησαν. Οι παραγωγοί ασφυκτιούν. Το εισόδημά τους περιορίζεται δραστικά. Κάποιοι κερδίζουν και εσείς δεν αντιδράτε. Αντιδρούν, βέβαια, οι παραγωγοί. Οι τιμές για τους παραγωγούς έχουν ξαναγυρίσει στο 2000, κύριε Υπουργέ! Οι τιμές για τους καταναλωτές, όσον αφορά τα γαλακτοκομικά προϊόντα, έχουν σχεδόν διπλασιαστεί από το 2000. Η Κυβέρνηση αδρανεί. Ανύπαρκτη, άφαντη! 
      Οι παραγωγοί κάνουν κινητοποιήσεις. Χύνουν το γάλα τους, χύνουν την παραγωγή τους. Είναι άνθρωποι που δουλεύουν είκοσι τέσσερις ώρες το εικοσιτετράωρο επί τριακόσιες εξήντα πέντε μέρες το χρόνο, που δεν έχουν διακοπές, δεν έχουν αργίες. Είναι άνθρωποι που δουλεύουν σκληρά, σκληρότερα σχεδόν απ’ όλους. Και όμως περιμένουν από σας, απαιτούν από σας –και γι’ αυτό κινητοποιούνται- αυτά που τους υποσχεθήκατε. 
      Τι απαιτούν; Σας τα διαβάζω και θα τα καταθέσω στα Πρακτικά, κύριε Υπουργέ. Απαιτούν να λειτουργήσει επιτέλους το μέτρο παροχής φθηνού πετρελαίου και για τον κτηνοτροφικό κλάδο. Το υποσχεθήκατε. 
      Να αυξηθεί η τιμή του αιγοπρόβειου γάλακτος που μειώνεται δραστικά, όπως σας είπα. Να γίνεται αυστηρότερος έλεγχος της ποσότητας και της ποιότητας του γάλακτος που εισάγεται στη χώρα μας. Να υπάρξει άμεση υποχρεωτική τήρηση του ισοζυγίου γάλακτος και τυριών απ’ όλα τα τυροκομεία σε μηνιαία βάση. Να γίνεται εξονυχιστικός έλεγχος στην αγορά για τον εντοπισμό τυροκομικών προϊόντων και ειδικά της φέτας όπου δεν τηρούνται οι σχετικές προδιαγραφές. Να παραταθεί, τουλάχιστον, για ένα έτος το πρόγραμμα για τη νομιμοποίηση των σταβλικών εγκαταστάσεων. Θα αναφερθώ σ’ αυτό και στη συνέχεια. Να περιοριστούν οι εισαγωγές αμνοεριφίων κ.λπ.. Το καταθέτω στα Πρακτικά.
      	(Στο σημείο αυτό ο Βουλευτής κ. Φώτης Χατζημιχάλης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Είναι τα αιτήματα των οργανώσεων των αιγοπροβατοτρόφων, κύριε Υπουργέ, με τα οποία κινητοποιούνται και για τα οποία σας εγκαλούν. Είναι οι υποσχέσεις που δώσατε προεκλογικά και δεν μπορέσατε να τηρήσατε.
      	Μα μήπως είναι μόνο αυτοί οι τομείς; Στην πτηνοτροφία ακόμα περιμένουν να υλοποιηθούν οι υποσχέσεις σας. Πληρώνουν ακόμη τη χαμένη γαλοπούλα και την κρίση της γρίπης των πτηνών. Καταθέσατε πρόγραμμα στην Ευρωπαϊκή Ένωση ύψους 95.000.0000 ευρώ και πήρατε 12,8, δηλαδή 13% των όσων ζητήσατε. Σπουδαία διαπραγμάτευση και σπουδαία επιτυχία! Η πτηνοτροφία όμως στενάζει εξαιτίας της ανεύθυνης, ερασιτεχνικής αντιμετώπισης ενός σημαντικού προβλήματος το οποίο έτσι όπως βγήκε στην επιφάνεια στην Ελλάδα έκανε τη χώρα μας για μία ακόμη φορά διεθνώς ρεζίλι.
      	Πάμε σ΄ έναν άλλον τομέα. Τα πρότυπα ποιότητας του χοιρινού κρέατος για την αναβάθμιση της ελληνικής παραγωγής ακόμη μένουν στα χαρτιά. Τα προγράμματα καρκινοβατούν. Τρεισήμισι χιλιάδες σχέδια βελτίωσης πρέπει να εγκριθούν μέχρι το Δεκέμβριο. Οι γνωμοδοτικές επιτροπές ακόμη δεν έχουν συνεδριάσει. Το κόστος με την αύξηση των υλικών σε σίδερο, σε τσιμέντο κ.λπ. έχει ξεπεράσει κατά πολύ τους προϋπολογισμούς που έκαναν οι Έλληνες παραγωγοί γιατί η καθυστέρηση ξεπερνά τα δύο και φθάνει τα τρία χρόνια για τη χρηματοδότησή τους. 
      	Κάνατε ένα πρόγραμμα νομιμοποίησης των σταβλικών εγκαταστάσεων. Είναι καλό πρόγραμμα και πρέπει να συνεχιστεί, αλλά δεν είναι πλήρες. Δήθεν μειώθηκε το κόστος για τις άδειες οικοδομής. Η έκδοση μιας οικοδομικής άδειας κοστίζει σήμερα 13.000 ευρώ. Καταθέτω στα Πρακτικά έναν πίνακα αμοιβών για την έκδοση οικοδομικής άδειας. Για ευνόητους λόγους έχω σβήσει μόνο τα ονόματα των μηχανικών, κύριε Υπουργέ. 
      	(Στο σημείο αυτό ο Βουλευτής κ. Φώτης Χατζημιχάλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Δεκατρείς χιλιάδες ευρώ. Αν συνυπολογίσουμε με βάση τους μέσους όρους που προκύπτουν από τις μελέτες για τα σχέδια βελτίωσης ότι η ηλεκτροδότηση σε μία εγκατάσταση κατά μέσο όρο αγγίζει τα 15.000 ευρώ, μπορεί να καταλάβει κανείς πώς ενισχύονται οι σύγχρονες εκμεταλλεύσεις, όπως υποσχεθήκατε. 
      	Εφαρμοστικά μέτρα της νέας νομοθεσίας για τον υγειονομικό έλεγχο των τροφίμων δεν έχουν βγει ακόμη από το Υπουργείο σας. Προβλήματα που υπάρχουν στον ελεγκτικό μηχανισμό προκύπτουν καθημερινά. 
      Να θυμίσω την έκθεση των επιθεωρητών της επιθεώρησης της Ευρωπαϊκής Ένωσης για τα υποπροϊόντα των σφαγείων; Γνωρίζετε πολύ καλά, κύριε Υφυπουργέ -το γνωρίζω κι εγώ- ότι είναι ένα πολύ σημαντικό πρόβλημα, ένα πρόβλημα που περιέχει σημαντικούς κινδύνους για τη δημόσια υγεία. Η έκθεση είναι για μία ακόμη φορά κόλαφος για την Ελλάδα. 
      Οι διεπαγγελματικές οργανώσεις τις οποίες υποσχεθήκατε καρκινοβατούν. Θεσμοί στήριξης, εκπαίδευσης, κατάρτισης των παραγωγών και στην κτηνοτροφία δεν υπάρχουν. Ο εξουσιοδοτημένος κτηνίατρος υπήρχε από την κυβέρνηση του ΠΑ.ΣΟ.Κ. με υπουργική απόφαση. Φέρατε νόμο γιατί θεωρήσατε ότι έπρεπε να νομοθετηθεί, νομοθετήσατε το θεσμό και ακόμη δεν έχει λειτουργήσει. 
      Τα κέντρα αγροτικής ανάπτυξης τα υποσχεθήκατε, τα νομοθετήσατε και ακόμη δεν έχουν συγκροτηθεί. Το σύστημα παροχής συμβουλών, υποχρεωτικό από την Ευρωπαϊκή Ένωση, ετοιμάζεται. Είχατε δεσμευτεί ότι θα το κάνετε με νόμο, το κάνετε με κοινή υπουργική απόφαση, δεν συμπεριλαμβάνετε κατηγορίες όπως τους συντεχνολόγους γεωπονίας ή άλλες κατηγορίες, θα ξαναλλάξετε την κοινή υπουργική απόφαση και δεν έχει ολοκληρωθεί ακόμα. Η εκπαίδευση των παραγωγών που είχατε υποσχεθεί μήπως υπήρξε και δεν την είδαμε; 
      Όλα αυτά και πολλά άλλα θα μπορούσα να πω, κύριε Υπουργέ. Αυτά αποτυπώνουν καθαρά την πολιτική που εφαρμόζετε και σ’ αυτόν τον τομέα, τον τομέα της ζωικής παραγωγής. Δείχνουν καθαρά την αναποτελεσματικότητα και την αποσπασματικότητα των μέτρων σας, δείχνουν ότι δεν μπορείτε όχι απλά να καλύψετε τις προεκλογικές σας υποσχέσεις, αλλά ούτε καν να εφαρμόσετε κάποιες απ’ αυτές σε μία ενιαία κατεύθυνση.
      Όμως ο τομέας της ελληνικής κτηνοτροφίας είναι ένας τομέας που έχει πολλές προοπτικές. Οι άνθρωποι που δουλεύουν σ’ αυτόν έχουν φιλότιμο, έχουν αποδείξει ότι μπορούν να παράγουν προϊόντα ποιότητας, έχουν όμως την ανάγκη μιας στοιχειώδους έστω ευαισθησίας και στήριξης από την ελληνική πολιτεία.
      Έχετε εγκαταλείψει τις προεκλογικές σας υποσχέσεις, έχετε εγκαταλείψει τον τομέα στην τύχη του, έχετε εγκαταλείψει τους Έλληνες κτηνοτρόφους αδιαφορώντας για την τύχη τους και όλα αυτά οδηγούν σε σημαντικά αδιέξοδα έναν ακόμη τομέα της ελληνικής παραγωγής.
      Χρειάζεται έμπνευση, σχέδιο, συγκεκριμένη στρατηγική και  εξειδικευμένους στόχους ο τομέας της ελληνικής κτηνοτροφίας. Δυστυχώς, κύριε  Υπουργέ, σε κανέναν απ’ αυτούς τους τομείς δεν δείξατε καλές επιδόσεις. Είναι κρίμα για τους Έλληνες πολίτες που περίμεναν από σας, είναι κρίμα για τους Έλληνες κτηνοτρόφους που σας πίστεψαν. Αποδείχθηκε ότι τους ταλαιπωρείτε αδίκως και γι’ αυτό σήμερα εξεγείρονται. 
      Η προοπτική που χρειάζεται αυτός ο τομέας θα βρεθεί μέσα από μια ολοκληρωμένη πολιτική για την ανάπτυξη της υπαίθρου, μια πολιτική που απ’ ό,τι φαίνεται, το ΠΑ.ΣΟ.Κ. μπορεί να εγγυηθεί. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα πως με απόφαση του Κοινοβουλευτικού Εκπροσώπου του Κομμουνιστικού Κόμματος Ελλάδας ορίζεται ως Κοινοβουλευτικός Εκπρόσωπος ο συνάδελφος κ. Σταύρος Σκοπελίτης.
      Το λόγο έχει ο κ. Γερανίδης.
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, κυρίες και κύριοι συνάδελφοι, βρισκόμαστε μπροστά σε μια πλήρη αποτυχία της κυβερνητικής πολιτικής σε όλους τους τομείς, που δεν μπορούσε να αφήσει σε εξαίρεση βέβαια και τον αγροτικό τομέα. 
      Ανασφάλεια έχει κυριαρχήσει στο σύνολο του αγροτικού κόσμου. Βρισκόμαστε μπροστά σε αθέτηση προεκλογικών δεσμεύσεων της Κυβέρνησης και του ίδιου του Πρωθυπουργού, που λαϊκίζοντας κατά την προεκλογική της αντεπίθεση δεσμευόταν για διασφάλιση, αύξηση του αγροτικού εισοδήματος. Και όχι μόνο αυτό δεν έζησε ο ελληνικός λαός, δηλαδή τη σταθεροποίηση των κατακτήσεών του μέχρι εκείνη τη στιγμή της ανάληψης της διακυβέρνησης από τη Νέα Δημοκρατία, αλλά ζει μια δραματική μείωση του εισοδήματός του που φτάνει στο ύψος του 16%. 
      Ανασφάλεια παντού. Έστω και με την ευκαιρία της νέας Κ.Α.Π. με τα όποια αρνητικά της και την όποια θετική της προοπτική, μη έχοντας ένα συνολικότερο, ειδικότερο σχέδιο, δεν αξιοποιούνται πλεονεκτήματά της, δεν υπάρχει προσανατολισμός και έτσι λοιπόν, σημαντικοί κλάδοι της γεωργίας οπισθοχωρούν ένας πίσω από τον άλλον. 
      Μιλάμε σήμερα για την ελληνική κτηνοτροφία, που η ίδια και κάτω από τη δική μας καθοδήγηση επί σειρά ετών αλλά κυρίως από το φιλότιμο των παραγωγών, έχει κάνει σημαντικά βήματα εκσυγχρονισμού, επενδύσεων, βελτίωσης της ποιότητας των παραγομένων προϊόντων του γάλακτος και που βλέπει τώρα αυτή την πολυετή προσπάθεια να καταρρέει μέσα από την πλήρη αδιαφορία της Κυβέρνησης.
      Τη στιγμή, λοιπόν, που οι Έλληνες κτηνοτρόφοι ζουν κάτω από ένα καθεστώς ομηρίας από τις γαλακτοβιομηχανίες, τη στιγμή που η ελληνική αγορά ταλανίζεται από σκάνδαλα που αφορούν την εμπορία του γάλακτος, τη στιγμή που ο καταναλωτής επιβεβαιώνει αυτά που υποψιαζόταν για παραπλάνηση και αισχροκέρδεια σε βάρος του, αυτή τη στιγμή διάλεξε η Κυβέρνηση να κάνει δώρο στις μεγάλες γαλακτοβιομηχανίες τη νομιμοποίηση των εισαγωγών γάλακτος από τρίτες χώρες. 
      Επίσης, την ίδια στιγμή βρίσκεστε μπροστά σε ένα φαινόμενο οικτρής διγλωσσίας με το Υπουργείο Ανάπτυξης, όσον αφορά την επιμήκυνση της διάρκειας του γάλακτος. Και ξέρετε πολύ καλά ότι η μάχη για τα γάλατα μακράς διαρκείας είναι κρίσιμη μάχη για την ελληνική κτηνοτροφία. Αν περάσει το καταναλωτικό μοντέλο του γάλακτος μακράς διαρκείας, σημαίνει τελεσίδικα το θάνατο της ελληνικής κτηνοτροφίας, διότι οι αθρόες εισαγωγές –που ούτως ή άλλως γίνονται- θα πολλαπλασιαστούν, με αποτέλεσμα να τελειώσει η ελληνική κτηνοτροφία.
      Ζουν, λοιπόν, οι Έλληνες κτηνοτρόφοι μια διαρκή μείωση της τιμής γάλακτος εν είδει καρτέλ, τρεις διαδοχικές μειώσεις περίπου ισόποσες της επιδότησης του γάλακτος. Και έχετε το αποκλειστικό μονοπώλιο σε επίπεδο πλέον Ευρωπαϊκής Ένωσης, τα μέτρα στήριξης των παραγωγών, μέσα από τη διολίσθησή σας, να τα μεταφέρετε εισοδηματικά στα μέτρα στήριξης των βιομηχάνων. Προσδιορίζει δηλαδή τον ταξικό χαρακτήρα της πολιτικής σας. 
      Αυτοί είστε. Αφήστε τον τίτλο «Αγροτικής Ανάπτυξης» ή «Γεωργίας». Είστε μια Κυβέρνηση των βιομηχάνων στο σύνολό σας. Μετά τους σιτοπαραγωγούς, μετά τους καπνοπαραγωγούς, μετά τους βαμβακοπαραγωγούς και όλους που υπέστησαν μια δραματική μείωση ενσυνείδητη και ενορχηστρωμένη, ως αποτέλεσμα των δικών σας επιλογών υπέρ των μεσαζόντων και των μεγαλοκαρχαριών, ήλθε και η σειρά των κτηνοτρόφων.
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Την ίδια στιγμή που οι παραγωγοί ζουν μια δραματική μείωση των τιμών σε μη ανεκτά επίπεδα, το καταναλωτικό κοινό –πλέον των επτά αυξήσεων μέσα στο έτος 2005 και των άλλων πέντε μέχρι στιγμής διαδοχικών αυξήσεων στα γαλακτοκομικά προϊόντα- ζει το άνοιγμα της ψαλίδας. Σημειώνεται, λοιπόν, μείωση της τιμής παραγωγής και αύξηση της τιμής του προϊόντος στους καταναλωτές.
      Είστε η Κυβέρνηση του ενδιάμεσου χώρου της ασυδοσίας. Αυτούς εκπροσωπείτε ταξικά και τα πιο συντηρητικά στρώματα της ελληνικής κοινωνίας. Σ’ αυτούς πλέον είναι ορατά τα αποτελέσματα αυτών των επιλογών σας. Γι’ αυτό βρίσκονται σε κινητοποίηση διαρκείας.
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και το χρόνο της δευτερολογίας σας, κύριε συνάδελφε;
      ΒΑΣΙΛΕΙΟΣ ΓΕΡΑΝΙΔΗΣ: Τελειώνω, κύριε Πρόεδρε. Τελευταία λέξη.
      Ελέγχεστε, λοιπόν, γιατί ένα δυναμικό κομμάτι της ελληνικής γεωργίας, που καθ’ όλους τους υπολογισμούς μπορούσε να αντέξει στον ευρωπαϊκό και παγκόσμιο ανταγωνισμό, το οδηγείτε σε κατάρρευση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κύριε Υπουργέ, ας θυμηθούμε μερικά απ’ όσα έχετε πει για την ελληνική κτηνοτροφία και μετά να δούμε τι έχετε κάνει: 
      «Ο Έλληνας κτηνοτρόφος είναι στο κέντρο του ενδιαφέροντος της Κυβέρνησης. Η κτηνοτροφία μπορεί να αποτελέσει την ατμομηχανή για την ανάπτυξη της ελληνικής αγροτικής οικονομίας. Η κτηνοτροφία έχει μέλλον. Η κτηνοτροφία είναι το μέλλον». Φροντίστε να έχει παρόν και μετά να κουβεντιάσουμε για το μέλλον.
      Τι κάνατε, λοιπόν; Ας δούμε τι κάνατε. Κόστος παραγωγής: 30% αυξήθηκε το κόστος παραγωγής. Και μου κάνει εντύπωση, κύριε Πρόεδρε, πέρα από όσα σας λέμε εμείς με τις επίκαιρες ερωτήσεις μας και τις επερωτήσεις μας, ότι είχατε την ευκαιρία να συζητήσετε στις 11 Μαΐου μ΄ έναν Βουλευτή της παράταξής σας για το κόστος των φαρμάκων που χρησιμοποιούν οι κτηνοτρόφοι. 
      Δεσμευτήκατε τότε ότι θα ελέγξετε τις τιμές. Λέτε εδώ -έχω τα Πρακτικά της Βουλής- τα εξής: «Πιέζουμε τους εμπόρους. Υπάρχουν τεράστιες διαφορές στις τιμές των ιδίων φαρμάκων στη χώρα μας από τις τιμές σε άλλες χώρες και από περιοχή σε περιοχή. Εξετάζουμε τη δυνατότητα διατίμησης». Δεσμευτήκατε για πολλά ακόμα στις 11 Μαΐου. Περιμένω στην τοποθέτησή σας να μου πείτε τι κάνατε έστω από τις 11 Μαΐου μέχρι σήμερα.
      Γιατί εκείνη την ημέρα –και διαβάζω ακριβώς- είχατε πει: «Ήμουν προχθές σε μια συγκέντρωση στην Ελασσόνα και είδα την ικανοποίηση των κτηνοτρόφων για τα βήματα που κάνουμε ...» 
      Κύριε Υπουργέ, απορώ: Ή εκλαμβάνετε διαφορετικά την ευγένεια των Θεσσαλών και την παρεξηγείτε ή δεν καταλαβαίνετε τη θεσσαλική διάλεκτο, γιατί οι ίδιοι οι κτηνοτρόφοι πριν από λίγο καιρό έκαναν πορεία στη Λάρισα και είπαν ένα σωρό.
      Και εγώ δεν θα σας πω τι είπαν οι άλλοι κτηνοτρόφοι, αλλά θα σας διαβάσω αυτά που είπαν αυτοί που πρόσκεινται στο δικό σας χώρο, οι οποίοι δεν άφησαν –και το ξέρετε, δεν μπορεί να μην το μάθατε- τους παριστάμενους Βουλευτές σας να μιλήσουν, διότι θεωρούν ότι τους εμπαίζουν και οι οποίοι έριχναν το γάλα στο δρόμο …
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν τα ξέρετε καλά. Οι συνάδελφοί σας του ΠΑ.ΣΟ.Κ. δεν άφησαν …
      ΑΘΑΝΑΣΙΑ ΜΕΡΕΝΤΙΤΗ: Όχι, το ξέρω πολύ καλά. Είμαι από τη Θεσσαλία. Είμαι από τα Τρίκαλα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Λάθος κάνετε.
      ΑΘΑΝΑΣΙΑ ΜΕΡΕΝΤΙΤΗ: Λοιπόν, ο κ. Τζώτζος τι είπε; Σας έχει στείλει τρία υπομνήματα για την πτώση της τιμής. Ζητούσαν 5 λεπτά αύξηση. 
      Κύριε Υπουργέ, θα πάρουν αύξηση; Το ξέρετε, το ξέρω, το ξέρουμε όλοι ότι δεν έχουν κάνει συμφωνία για το πρόβειο γάλα ακόμα και σήμερα. Γιατί δεν το ελέγχετε; Γιατί δεν κάνετε κάτι; Ζητούσαν αύξηση 5 λεπτά και τώρα κινδυνεύουν να έχουν μείωση 5 λεπτά. Για πρώτη φορά στην ιστορία είμαστε στο  Νοέμβριο και δεν έχει γίνει καμία συμφωνία. Τα άλλα χρόνια τον Ιούλιο, Αύγουστο ή το αργότερο το Σεπτέμβρη έπαιρναν και προκαταβολές. 
      Δεν είναι αυτό το καρτέλ; Δεν έχετε κάποια ευθύνη για την τιμή, κύριε Υπουργέ; Είστε αμέτοχος; Είσαστε μόνο για να κάνετε παρατηρήσεις; Εκτός βέβαια αν ακούτε μόνο αυτά που θέλετε να ακούτε. 
      Η τιμή και για το αγελαδινό και για το πρόβειο πέφτει –το ξέρουμε όλοι μας- και παράλληλα ο καταναλωτής πληρώνει όλο και πιο ακριβά. Το είπαν και οι συνάδελφοι πριν από λίγο. 
      Σας είχα κάνει ερώτηση στις 20 Σεπτεμβρίου για το καρτέλ, κύριε Υπουργέ –έχω την απάντησή σας εδώ στις 10.10.2005- και τότε λέγατε ότι «το ξήλωμα θα φτάσει στη φόδρα», αλλά δεν διαπιστώνατε ότι υπήρχε λόγος. Σήμερα που διαπιστώθηκε με περίτρανο τρόπο, τι κάνετε; 
      Σας είχα κάνει, επίσης, μια ερώτηση στις 27 Φεβρουαρίου για τα πρόβατα και τις ξένες φυλές που κάνουμε εισαγωγή, για να ελέγξετε γιατί κινδυνεύει η φέτα. Και γι’ αυτό –την απάντησή σας την έχω εδώ- δεσμευτήκατε ότι θα πάρετε μέτρα και περιμένω στην τοποθέτησή σας να μου πείτε ποια μέτρα έχετε πάρει –αν έχετε πάρει- και εμείς δεν τα έχουμε μάθει.
      Τι γίνεται, κύριε Υπουργέ –το είπε και ο εισηγητής μας- με τα σχέδια βελτίωσης, που φορέας υλοποίησης είναι το Υπουργείο σας και που προκηρύχθηκαν το 2003; Πέστε μου με πόση καθυστέρηση προχωρούν. Όντως εγκρίθηκαν κάποια, αλλά μιλάμε για το 2006, κύριε Υπουργέ. Ξέρετε πόσα χρήματα χάνονται; Παράλληλα, βέβαια, ξέρετε ότι το επάγγελμα των κτηνοτρόφων έτσι κι αλλιώς είναι δύσκολο και έτσι κι αλλιώς αγανακτούν διότι δουλεύουν είκοσι ώρες το εικοσιτετράωρο για να πλουτίζουν κάποιοι. 
      Το ακούσατε στη Λάρισα, αφού έχετε ενημέρωση. Είπαν ότι όποιος δεν αντέχει τη φυλακή και τη σκληρή δουλειά, δεν πρέπει να πλησιάσει καθόλου την κτηνοτροφία. Πώς, λοιπόν, θα κρατήσουμε τους κτηνοτρόφους στη δουλειά τους και πώς θα προσελκύσουμε τους νέους για να διατηρηθεί ζωντανή και η περιφέρεια της Ελλάδος;
      Τι κάνετε για τα Κέντρα Αγροτικής Ανάπτυξης, κύριε Υπουργέ; Πέρυσι που ψηφίσαμε το νόμο δεσμευτήκατε ότι θα προσληφθούν κτηνίατροι. Προχθές προκηρύχθηκαν οι θέσεις. Μιλάμε για Οκτώβρη, κύριε Υπουργέ. Θα τελειώσει ο χρόνος και δεν θα έχουν προσληφθεί. Δεν αναφέρομαι στον αριθμό και αν είναι εξακόσιοι πενήντα κ.λπ.. Αυτά ή τέτοιου είδους δεσμεύσεις είναι ψιλά γράμματα για τη δική σας Κυβέρνηση. Ζητάμε όμως στοιχειώδη δέσμευση. Προσλάβετε τους κτηνιάτρους. Τους χρειάζονται οι κτηνοτρόφοι, τους το υποσχεθήκατε, τους περιμένουν. 
      Επίσης, έχετε υπογράψει μια σύμβαση με το ΓΕΩΤ.Ε.Ε. για τους γεωργικούς συμβούλους που χρειάζονται οι μεγάλες κτηνοτροφικές μονάδες που θα ζητήσουν επιδότηση στα πλαίσια της πολλαπλής συμμόρφωσης κ.λπ.. Την 1-1-2007 πρέπει να λειτουργήσει. Τι κάνετε για αυτό; Δεν πρέπει κάποια στιγμή να ασχοληθείτε σοβαρά; 
      Μας είπατε ότι είδατε ευτυχισμένους κτηνοτρόφους στην Ελασσόνα και σε άλλη αντίστοιχη ερώτηση για τη μελισσοκομία που κάναμε εδώ, μου είχατε πει πάλι ότι συναντήσατε ευτυχισμένους μελισσοκόμους. Θα σας παρακαλέσω πάρα πολύ, κύριε Υπουργέ, όταν ξαναδείτε ευτυχισμένους κτηνοτρόφους και ευτυχισμένους μελισσοκόμους καλέστε κι εμένα να δω έναν γιατί έχω περίπου τρία χρόνια να συναντήσω έναν ευτυχισμένο Έλληνα πολίτη θα έλεγα, αλλά εν προκειμένω Έλληνα κτηνοτρόφο.	
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μερεντίτη.
      Η κ. Χρύσα Μανωλιά έχει το λόγο.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε. 
      Ο σημερινός κοινοβουλευτικός μας έλεγχος μέσω αυτής της επερώτησής μας, κύριε Υπουργέ, αποτελεί την κραυγή αγωνίας των κτηνοτρόφων μας, όπως τη βιώνει ο καθένας μας εναργέστερα από τη δική του περιοχή, όπως για παράδειγμα εγώ από το Νομό Ροδόπης.
      Είναι σε απόγνωση οι κτηνοτρόφοι και της περιοχής μου, όπως και όλοι οι άλλοι κτηνοτρόφοι, κύριε Υπουργέ. Προσπαθούν να αντιληφθούν την προοπτική, το μέλλον τους, να δουν μια ακτίδα ελπίδας για το αύριο και αδυνατούν. Σε μία χώρα που η κτηνοτροφία μπορεί να αποτελεί δυναμικό τομέα ανάπτυξης, διαπιστώνουμε ότι αντί ο τομέας αυτός να πηγαίνει προς το καλύτερο, πηγαίνει προς το χειρότερο.
      Γεμίσατε τον κόσμο, τους κτηνοτρόφους μας, με προσδοκίες, τις οποίες βλέπουν καθημερινά να διαψεύδονται η μια μετά την άλλη. Υποσχεθήκατε αύξηση των εισοδημάτων τους. Παρατηρούν μείωση κατά 15% περίπου τα τελευταία τρία χρόνια. 
      Υποσχεθήκατε μείωση του κόστους παραγωγής. Έντρομοι βλέπουν έντονη αύξηση του κόστους παραγωγής, όπως και του κόστους ζωής. 
      Υποσχεθήκατε μείωση του Φ.Π.Α. Έχει πάει στις καλένδες. 
      Υποσχεθήκατε βελτίωση των όρων διαβίωσης εκεί πάνω στο βουνό, στα χωριά τους. Κι όμως, μέσα από τη συρρίκνωση του Προγράμματος Δημόσιων Επενδύσεων, παρατηρούμε ότι αυτή η πολυπόθητη ποιοτική αναβάθμιση των όρων διαβίωσής τους δεν έρχεται ποτέ και ίσα-ίσα χειροτερεύουν τα πράγματα. 
      Υποσχεθήκατε έμφαση στην έρευνα, στην ενημέρωση και μέσα απ’ αυτά την αναβάθμιση του επιπέδου του κτηνοτρόφου και την αλλαγή της νοοτροπίας του. Τίποτα απ’ όλα αυτά δεν βλέπουμε να έχει γίνει πραγματικότητα. 
      Όμως, δεν είναι μόνο αυτά. Το χειρότερο είναι ότι αντί να λειτουργήσετε αναπτυξιακά, λειτουργείτε αντιαναπτυξιακά. Για πρώτη φορά δεν μπορούν να ενταχθούν νέες μονάδες του αγροτικού τομέα στον αναπτυξιακό νόμο. Ο τελευταίος αναπτυξιακός νόμος είναι ο μόνος όπου δεν μπορεί να γίνει κάτι τέτοιο. Και είχαμε πραγματικά πετύχει μέσα από πολλή δουλειά –έχετε τα κείμενα της δουλειάς που έκανε η Νομαρχιακή Αυτοδιοίκηση Ροδόπης-Έβρου- εκατό περίπου κτηνοτρόφοι, στην πλειονότητά τους Μουσουλμάνοι, να βλέπουν τα πράγματα με ένα άλλο μάτι. Αυτοί τώρα δεν μπορούν να πετύχουν νέες μονάδες, διότι δεν μπορούσαν να ενταχθούν στον αναπτυξιακό νόμο. 
      Μεγάλη καθυστέρηση και στα σχέδια βελτίωσης. Περιμένουν και δημιουργούνται ερωτηματικά για την αποτελεσματικότητά τους πια. Ήδη, αυτή η καθυστέρηση αρχίζει να επιφέρει, κύριε Υπουργέ, αλλοιώσεις στους προϋπολογισμούς. Ενώ είμαστε επίσης ελλειμματικοί και στο κρέας και στο γάλα, και στη φέτα, δεν κάνετε τίποτα για την αύξηση της παραγωγής τους. 
      Οι κτηνοτρόφοι, κύριε Υπουργέ, υψώνουν φωνή απόγνωσης και καταγγέλλουν τη με το «έτσι θέλω» συμπίεση προς τα κάτω των τιμών παραγωγής –καταστροφική για τους παραγωγούς- χωρίς αυτό να σημαίνει μείωση και στα καταναλωτικά προϊόντα. Και έτσι μεγαλώνει η ψαλίδα ανάμεσα στις τιμές παραγωγού και στις τιμές κατανάλωσης. 
      Καταγγέλλουν τους ελλιπείς ελέγχους στη μεταποίηση, στην παραγωγή των γαλακτοκομικών προϊόντων που υπονομεύει –και ειδικά αυτό να το προσέξουμε πολύ- το εθνικό μας προϊόν, τη φέτα, που το κερδίσαμε στις Βρυξέλλες και κινδυνεύουμε να το χάσουμε στη χώρα μας. 
      Υψώνουν φωνή αντίδρασης για τα περί επιμήκυνσης των ημερών διακίνησης του φρέσκου παστεριωμένου γάλακτος, με τόσες αρνητικές συνέπειες και στην τιμή του παραγωγού και στο κλείσιμο μονάδων και στην εγκατάλειψη της υπαίθρου από τους κτηνοτρόφους μας.
      Δεν είναι αλήθεια, κύριε Υπουργέ, ότι σε άλλες χώρες της Ευρωπαϊκής Ένωσης, όπως για παράδειγμα στην Αγγλία και στη Δανία, το 40% της τιμής κατανάλωσης πηγαίνει στον παραγωγό; Στη Γαλλία πηγαίνει το 49%, στη Γερμανία το 54%, στην Τσεχία το 75%. Εδώ, στην Ελλάδα, στη χώρα μας, μόνο το 25% πηγαίνει στον παραγωγό, που σημαίνει εκμετάλλευση των Ελλήνων κτηνοτρόφων. 
      Δεν είναι αλήθεια ότι αν ένας παραγωγός αποφασίσει να διακόψει τη συνεργασία του με κάποια εταιρεία, βρίσκει κλειστές τις πόρτες άλλων εταιρειών, γιατί υπάρχει συμφωνία μεταξύ γαλακτοβιομηχανιών; 
      Οι κτηνοτρόφοι μας, κύριε Υπουργέ, τα επισημαίνουν και τα καταγγέλλουν όλα αυτά. Μένουν, όμως, άναυδοι διαπιστώνοντας ότι ενώ όλα αυτά βλέπουν το φως της δημοσιότητας, εσείς σφυρίζετε αδιάφορα! Γιατί; Γιατί φαίνεται ότι είστε αποφασισμένοι να προασπίσετε, όχι τα συμφέροντα των αγροτών, των κτηνοτρόφων μας, αλλά των ολιγοπωλίων, των μεσαζόντων, των βιομηχάνων. Το ζούμε άλλωστε οδυνηρά αυτό, κύριε Υπουργέ και σχετικά με τα καπνά στην περιοχή μας. 
      Κύριε Υπουργέ, το ενδιαφέρον σας για τους αγρότες και για τον αγροτικό τομέα δεν αρκεί να είναι ρητορικό. Έχετε χρέος να είναι και έμπρακτο. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μανωλιά. 
      Ο κ. Αργύρης έχει το λόγο. 
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, το μεγάλο θέμα που προέκυψε με την Επιτροπή Ανταγωνισμού και τους «κουμπάρους» ανέδειξε, πρώτον, την υποκρισία της Κυβέρνησης ότι ξαφνιάστηκε από το γεγονός πως μπορεί να υπάρχει καρτέλ στην εμπορία του γάλακτος και δεύτερον, τη ματαιοδοξία της Κυβέρνησης να θέλει να ισορροπήσει πατώντας σε δύο βάρκες, δηλαδή από τη μια μεριά να ικανοποιήσει τις γαλακτοβιομηχανίες και από την άλλη μεριά να πείσει τους παραγωγούς ότι είναι μαζί τους. Αυτό φάνηκε και από την υποκρισία και τη διγλωσσία των κυβερνητικών στελεχών: Το μεν Υπουργείο Ανάπτυξης να είναι υπέρ της επιμήκυνσης της διάρκειας του φρέσκου γάλακτος, το δε Υπουργείο Αγροτικής Ανάπτυξης κατά. 
      Υπάρχουν αρκετά στοιχεία. Ένα από αυτά που επικαλείται το Υπουργείο Ανάπτυξης είναι το εξής. Λέει ότι επειδή είμαστε ελλειμματικοί, θα επιτραπούν οι εισαγωγές γάλακτος και θα έχουμε μείωση της τιμής στον καταναλωτή. Θα πρέπει να θυμίσουμε στο Υπουργείο Ανάπτυξης ότι έχουμε κάτι παρόμοιο και με το βοδινό, δηλαδή με το βόειο κρέας. Είμαστε και εκεί ελλειμματικοί. Θα πρέπει, όμως, να σας πω ότι παρότι γίνονται εισαγωγές, πουλιέται πολύ ακριβότερα το βόειο κρέας στον καταναλωτή. 
      Επίσης, πρέπει να υπάρξει μια σαφής τοποθέτηση της Κυβέρνησης, γιατί αυτός ο εμπαιγμός και η υποκρισία, το μόνο που κάνει είναι να απομακρύνει την ελληνική κτηνοτροφία από το μεγάλο άλμα που  έκανε τα δεκαπέντε χρόνια -γιατί είναι ακριβώς δεκαπέντε χρόνια που στέκεται όρθια η ελληνική κτηνοτροφία- όπου αναπτύχθηκαν πολύ μεγάλες μονάδες, με επαρκή σε πολλές περιπτώσεις παραγωγή γάλακτος, ιδιαίτερα στο αιγοπρόβειο, όπου  έφερε τη μεγάλη ανατροπή της αναγνώρισης της φέτας ως προϊόν ονομασίας προέλευσης και σήμερα η Κυβέρνηση με τις ενέργειές της θέτει σε κίνδυνο αυτό το μεγάλο συγκριτικό πλεονέκτημα.
      Κύριε Υπουργέ, η επερώτησή μας σήμερα γίνεται για να εγκαλέσει εσάς για πράξεις τις οποίες δεν κάνατε -όχι απλά για να σας τα θυμίσουμε- μήπως και την τελευταία στιγμή αλλάξετε ρότα και δείτε ότι, ενώ παρουσιάζεται σήμερα στην ελληνική κτηνοτροφία μια μεγάλη ευκαιρία, μετά και την αλλαγή της Κοινής Αγροτικής Πολιτικής, να έχουμε μια συνεργασία της παραγωγής προϊόντων φυτικής παραγωγής με αυτά της ζωικής παραγωγής, αναδεικνύοντάς τα και μέσα από μια ετικέτα πιστοποίησης ποιότητας, δεν γίνεται τίποτα. 
      Όσον αφορά τα σχέδια βελτίωσης που θα μπορούσαν να βοηθήσουν προς αυτή την κατεύθυνση -τρεισήμισι χιλιάδες- ακόμα δεν έχουν συνεδριάσει οι Επιτροπές. Φαίνεται ότι δεν έχετε πάρει τις καρτέλες για το τι ψήφισαν στις εκλογές για να κάνετε τα ρουσφέτια και τις εξυπηρετήσεις. Μόλις είδατε ότι γίνονται κάποιες κινητοποιήσεις πήρατε τον Πρόεδρο των κτηνοτρόφων για να τον βάλετε στη θέση του ΕΛ.Ο.Γ., όπως ήδη ανακοινώσατε, για να μπορέσετε να σταματήσετε τις κινητοποιήσεις, όπως έχετε δίπλα σας τον πρόεδρο τη ΝΟ.Δ.Ε. από τη Λάρισα, που τον φέρατε και τον κάνατε γενικό διευθυντή στην Αθήνα, αλλά δεν τα είδε τα σάπια κρέατα. Απαντούσε ένας υπάλληλος. Δεν απαντούσε ο γενικός διευθυντής για το τι γίνεται με τα σάπια κρέατα, αλλά απαντούσε ένας απλός υπάλληλος, κάποιος κ. Μελάς, ο οποίος τροφοδοτούσε όλα τα Μέσα Μαζικής Ενημέρωσης με τη γνώση του Υπουργείου Αγροτικής Ανάπτυξης και Τροφίμων. Αυτό δεν είναι αναδιοργάνωση, δεν είναι, αν θέλετε, επανίδρυση μιας λειτουργίας ενός κράτους. Είναι ουσιαστικά η κατάργηση ενός Υπουργείου που έρχεται να παίξει ένα πάρα πολύ σοβαρό ρόλο. 
      Πρέπει, όμως, να σας πούμε, κύριε Υπουργέ, ότι η ανακολουθία των προεκλογικών λόγων και των κυβερνητικών πράξεων έχει πλέον αποδειχθεί σε όλους τους τομείς. Σας το είπαν πριν και ο Εισηγητής και οι προλαλήσαντες συνάδελφοι. Αυτό, όμως, που ζούμε σήμερα είναι οι ξεχασμένες κυβερνητικές εξαγγελίες, οι οποίες καθημερινά δημιουργούν προβλήματα στους κτηνοτρόφους, στους παραγωγούς, γιατί από τη μια μεριά το εισόδημα έχει μειωθεί πραγματικά και γιατί από την άλλη μεριά το κόστος παραγωγής ανεβαίνει. 
      Και σεις το ξέρετε αυτό. Ξέρετε, λοιπόν, ότι οι παραγωγοί αγελαδινού γάλακτος έχουν ένα κόστος παραγωγής, που ξεπερνά τα 35 λεπτά. Ξέρετε ότι ενώ ήταν 38 λεπτά η τιμή του αγελαδινού γάλακτος για τον παραγωγό, με δικές σας ευλογίες -των καρτέλ που στηρίζετε- έχει φθάσει στο 0,32; Και θα έλεγε κανείς, ότι γίνεται αυτό για να το καρπωθεί ο καταναλωτής. Μα έχουμε και εδώ τρομερή αύξηση στον καταναλωτή. Βλέπουμε να πουλιέται 1,25, με 1,30 και βλέπουμε μία αναλογία ένα προς έξι. Κάποιες αναλογίες, είναι τρομακτικές. Ποιος το καρπούται, λοιπόν; 
      Είναι δύσκολο, λοιπόν, να αποδειχθεί ότι από τη μια μεριά κοροϊδεύετε τους παραγωγούς και από την άλλη είστε με τους βιομήχανους; Γιατί, πώς μπορεί αλλιώς να καταλάβει κανείς, ότι οι ίδιοι οι βιομήχανοι που πουλούν με τη δική τους ετικέτα 1,25, πουλούν το ίδιο γάλα –έτσι λένε-  0,65 και το πουλά 0,82 με ιδιωτική ετικέτα το οποιοδήποτε σούπερ μάρκετ; Δεν το βλέπετε αυτό, κύριε Υπουργέ; Δεν βλέπετε ότι έρχεται εισαγωγή γάλακτος πάνω από 35%, δηλαδή πάνω από 500.000-600.000 τόνοι; Μπορείτε να μου δείξετε μία ετικέτα, έστω ενός προϊόντος που πωλείται και να γράφει απ’ έξω ότι προέρχεται το γάλα αυτό από άλλη χώρα; Αλλά τους μαζεύετε, τους κοροϊδεύετε και η κτηνοτροφία καταστρέφεται. 
      Να πάμε τώρα και σε μερικές άλλες ανακολουθίες, σε έναν επίσης σημαντικό κλάδο, αυτόν της πτηνοτροφίας. Κύριε Υπουργέ, είχατε υποσχεθεί στους πτηνοτρόφους, ότι θα δώσετε 12.000.000 για επισιτική βοήθεια για να φύγουν τα αποθέματα. Ο κ. Δούκας τα 12.000.000 τα έκανε 7.000.000. Είπατε στην αρχή, ότι δώσατε προκαταβολή, για να πάνε τα προϊόντα κάπου και εδώ και ένα χρόνο δεν γίνεται τίποτα. Αθετήσατε την πρώτη συμφωνία, πάτε στη δεύτερη. Δεύτερη μεγάλη ανακολουθία, σας το είπε και ο εισηγητής. 
      Εσείς κάνατε ένα πρόγραμμα. Αποδεχθήκατε με δικό σας πρόγραμμα, τη ζημιά στην πτηνοτροφία από τη χαμένη γαλοπούλα και από το χαμένο Υπουργό Αγροτικής Ανάπτυξης και Τροφίμων που δεν εμφανίζεται. Δεν χάθηκε μόνο η γαλοπούλα, εδώ χάσαμε και τον Υπουργό. Τον εγκαλούμε συνέχεια. Ούτε στο νομοθετικό έργο έρχεται, ούτε στον κοινοβουλευτικό έλεγχο και ξέρετε πολύ καλά ότι εσείς  κάνατε πρόγραμμα 95.000.000 που το παρουσιάσατε στην Ευρωπαϊκή Ένωση. Παραδεχθήκατε λοιπόν, αυτή τη ζημιά. Γιατί δεν χρηματοδοτείτε τον τομέα με 45.000.000, που είναι το 50%;
      Αλλά είναι η μόνιμη δική σας τακτική, από τη μια μεριά να λέτε και από την άλλη να μην πράττετε. Γιατί, αν πράγματι δεχθείτε το πρόγραμμα των 95.000.000, πρέπει να δώσετε αυτά τα χρήματα στους κτηνοτρόφους παραγωγούς που σήμερα καταστράφηκαν και που καταστρέφονται καθημερινά και υπερχρεώνονται. 
      Τρίτον. Άλλη ανακολουθία. Τους είπατε ότι θα τους ρυθμίσετε τα ασφαλιστικά. Και τους  στείλατε και χαρτί δικό  σας και του Υπουργείου Απασχόλησης -δηλαδή του κ. Παναγιωτόπουλου- να μην πληρώσουν τις ασφαλιστικές εισφορές. Πήγαν οι άνθρωποι να πάρουν φορολογική ενημερότητα και τους είπαν ότι δεν μπορείτε να πάρετε. Γιατί; Διότι δεν πλήρωσαν τις εισφορές. Μα εμείς –λένε- έχουμε χαρτί. Όχι, τους είπαν, δεν μπορούν να διαχωριστούν οι εργοδοτικές εισφορές από τις εισφορές των εργαζομένων και δεν έχουν φορολογική ενημερότητα οι άνθρωποι. 
      Τέταρτη ανακολουθία. Είχατε πει, κύριε Υπουργέ, ότι θα χρηματοδοτούσατε τον τομέα. Μπορείτε να μας πείτε τώρα που θα έλθετε στο Βήμα, πως χρηματοδοτήσατε τον τομέα της κτηνοτροφίας ή της πτηνοτροφίας; Ποια είναι δηλαδή αυτά τα χρήματα; Διότι ξέρετε πολύ καλά, ότι τα πρώτα χρήματα που κοπήκαν από το Γ΄ Κοινοτικό Πλαίσιο Στήριξης, ήταν αυτά των σχεδίων βελτίωσης  των νέων αγροτών και της πιστοποίησης.
       Έχετε δημιουργήσει σήμερα ένα νέο πρωτόκολλο πιστοποίησης και παραγωγής προϊόντων ποιοτικών και ετικέτας τέτοιας που θα στρέφουν τα προϊόντα στον ανταγωνισμό; Όχι. Και είναι λυπηρό, κύριε Υπουργέ, γιατί εσείς γνωρίζετε από κτηνοτροφία. Είστε από μια περιοχή που έχει πολύ μεγάλα προβλήματα η κτηνοτροφία της και γνωρίζετε πολύ καλά ότι  θέλει στήριξη. Και όχι μόνο δεν στηρίζετε την κτηνοτροφία, αλλά κάθε μέρα δημιουργείτε προβλήματα και καταστρέφετε έναν δυναμικό κλάδο. 
      Κλείνω, κύριε Πρόεδρε, με μια λέξη. Είναι η μεγάλη ευκαιρία σήμερα να δημιουργήσουμε προϊόντα ονομασίας προέλευσης, όπως είναι η φέτα, αλλά ακόμα και επώνυμα προϊόντα κρέατος. 
      Επίσης, μπορούμε αυτό να το κάνουμε σήμερα που δημιουργείται τεράστιο πρόβλημα με το κόστος παραγωγής. Σήμερα που σχολάζουν και θα σχολάσουν πάρα πολλές εκτάσεις, λόγω της αλλαγής της Κοινής Αγροτικής Πολιτικής, θα πρέπει να υπάρξει το «πάντρεμα», η σύζευξη δηλαδή προϊόντων φυτικής και ζωικής παραγωγής. Αυτήν την ευκαιρία δεν πρέπει να τη χάσει η ελληνική κτηνοτροφία. Όμως, για να γίνει αυτό, πρέπει να βρεθεί ο Υπουργός και να αλλάξετε πολιτική. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
      Το λόγο έχει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, θα ήθελα να αρχίσω την ομιλία μου με μία  παρατήρηση. Αναφέρθηκαν και ο κ. Χατζημιχάλης και άλλοι συνάδελφοι στο γεγονός ότι δεν είναι σήμερα ο Υπουργός εδώ. Γνωρίζετε πολύ καλά ότι πολλές επερωτήσεις έχουν συζητηθεί εδώ με την παρουσία του Υπουργού, γνωρίζετε καλά ότι και επί των ημερών της προηγούμενης κυβέρνησης πολλές επερωτήσεις συζητήθηκαν με Υφυπουργό στην Αίθουσα αυτή. Στην προηγούμενη συζήτηση που κάναμε πριν από λίγες ημέρες, ο Υπουργός ήταν στο Συμβούλιο των Υπουργών Γεωργίας και σήμερα συμμετέχει σε μία πολύ σημαντική σύσκεψη, που αφορά τη νέα Κοινή Αγροτική Πολιτική. 
      Κύριοι συνάδελφοι, πρέπει να πούμε ότι μας ικανοποιεί ιδιαίτερα το γεγονός ότι για μια ακόμη φορά μας δίνετε τη δυνατότητα να αναφερθούμε σε έναν τομέα, στον τομέα της κτηνοτροφίας, τον οποίο η Κυβέρνηση της Νέας Δημοκρατίας από την πρώτη ημέρα ανάληψης των κυβερνητικών της καθηκόντων αντιμετώπισε και αντιμετωπίζει ως μια μεγάλη πρόκληση. Από τότε μέχρι σήμερα έχουν αλλάξει πολλά στον τομέα της ελληνικής κτηνοτροφίας. Ο κατά το παρελθόν «μεγάλος ασθενής» της αγροτικής οικονομίας της χώρας μας έχει καταφέρει να ορθοποδήσει και με σταθερά βήματα βρίσκει το δρόμο όχι μόνον προς τη βιωσιμότητά του, αλλά και προς την ανάπτυξη και τον εκσυγχρονισμό του. 
      Θα ξεκινήσω την αναφορά μου με τα όσα έχουμε πράξει, αλλά θα μου επιτρέψετε, κύριοι Βουλευτές του ΠΑ.ΣΟ.Κ., να κάνω μια μικρή παρατήρηση. Καλό θα είναι να μην υιοθετείτε με τόσο μεγάλη ευκολία χαρακτηρισμούς και σχόλια σε σχέση με το έργο μας. Βαρύγδουπες εκφράσεις του τύπου «παντελής έλλειψη ολοκληρωμένης στρατηγικής», «παραπλανητικές προεκλογικές δεσμεύσεις για το αγροτικό εισόδημα», «ξεχειλίζει η αγανάκτηση των αγροτών» και άλλες κινούνται μόνον προς τη δημιουργία εντυπώσεων, οι οποίες θεωρούμε ότι στην κρίσιμη αυτή φάση, στην οποία έχει περιέλθει η ελληνική γεωργία και κτηνοτροφία με την είσοδό τους στην αναθεωρημένη Κοινή Αγροτική Πολιτική, όχι μόνο είναι περιττές, αλλά πιστεύουμε ότι είναι και επικίνδυνες. 
      Η αγανάκτηση που περιγράφετε, παρατηρήθηκε στο παρελθόν –αυτή είναι η αλήθεια- όταν η απουσία στρατηγικής των κυβερνήσεων του ΠΑ.ΣΟ.Κ. είχε δημιουργήσει σωρεία προβλημάτων στο γεωργικό τομέα και ειδικότερα στην ελληνική κτηνοτροφία. Δεν μπορείτε να μας κατηγορείτε εσείς ότι συρρικνώσαμε το αγροτικό εισόδημα, όταν, όπως δείχνουν τα επίσημα στοιχεία, τα τελευταία τρία χρόνια ο προϋπολογισμός της ελληνικής αγροτικής οικογένειας έχει πάρει επιτέλους ανάσα και συνεχίζει να ανακάμπτει. Χαρακτηριστικά αναφέρω ότι, σύμφωνα με τα επίσημα στοιχεία της EUROSTAT, το 2003 -τελευταίο πλήρες έτος της κυβέρνησης του ΠΑ.ΣΟ.Κ.- το κατά κεφαλήν γεωργικό εισόδημα σε σχέση με την προηγούμενη χρονιά αυξήθηκε στην Ευρωπαϊκή Ένωση των δεκαπέντε κατά 3%, όταν στην Ελλάδα μειώθηκε κατά 7,1%. Για το έτος 2005 -πρώτο πλήρες έτος της Κυβέρνησης της Νέας Δημοκρατίας- ενώ στην Ευρωπαϊκή Ένωση σημειώθηκε μείωση κατά 6,3%, στην Ελλάδα σημειώθηκε μείωση μόλις κατά 1,8% -και αυτό δεν μας ικανοποιεί- η οποία μείωση οφείλεται κατά κύριο λόγο στην αύξηση της τιμής των καυσίμων. Τα στοιχεία, λοιπόν, οφείλουμε να τονίσουμε ότι μιλούν από μόνα τους. 
      Κύριοι συνάδελφοι, δεν είναι δυνατόν να κατηγορείτε εμάς για το καρτέλ ή για το ολιγοπώλιο του γάλακτος, όταν το κόμμα σας που κυβερνούσε επί σειρά ετών δεν είχε αναλάβει καμία πρωτοβουλία για την προστασία των καταναλωτών, αλλά και του Έλληνα παραγωγού, όταν ακόμα και οι Βουλευτές σας έχουν καταγγείλει την αδράνεια των κυβερνήσεών σας είτε επειδή δεν είχατε διάθεση να συγκρουστείτε με συμφέροντα που εκ των πραγμάτων θίγονται, όταν κάποιος αναλαμβάνει δράσεις και παρεμβαίνει σε μονοπωλιακές καταστάσεις, είτε επειδή δεν είχατε σχέδιο και στρατηγική, για να δώσετε λύση στα προβλήματα που υπήρχαν. 
      Υποστηρίζετε ότι οι Έλληνες κτηνοτρόφοι ζουν ένα δράμα και ότι το καρτέλ του γάλακτος, όπως αναφέρετε, σε συνδυασμό με τις τιμές των εφοδίων τους οδηγεί στην καταστροφή και στο κλείσιμο των μονάδων τους. Θα σας απαντήσω, λοιπόν, ότι δεν είστε ούτε καλά διαβασμένοι ούτε καλά ενημερωμένοι. Θα έπρεπε να παρακολουθείτε και να γνωρίζετε καλύτερα τις δράσεις μας. Αν είχατε φροντίσει να ενημερωθείτε για τις πρωτοβουλίες που έχουμε αναλάβει τα τελευταία δυόμισι χρόνια για την ενίσχυση της ελληνικής κτηνοτροφίας πριν κάνετε την επερώτησή σας, θα αναζητούσατε στοιχεία, για να διαπιστώσετε εάν και σε ποιο βαθμό έχουν αποδώσει οι προσπάθειές μας. 
      Δεν λέμε ότι λύσαμε όλα τα προβλήματα των αγροτών, αλλά έχουμε βάλει τις βάσεις για την αντιμετώπισή τους. 
      Για να πάρουμε τα πράγματα με τη σειρά, η κατάσταση στην αγορά γάλακτος, στην οποία αναφέρεστε, είναι ένα θέμα που πράγματι μας προβλημάτισε και μας προβληματίζει από την πρώτη στιγμή που αναλάβαμε τα καθήκοντά μας. Ασχοληθήκαμε με προσοχή με το θέμα και αφού καταγράψαμε τις αρρυθμίες και τις στρεβλώσεις που υπάρχουν, αφού ήρθαμε σε επανειλημμένες συνεννοήσεις με όλους τους εκπροσώπους των γαλακτοπαραγωγών, προχωρήσαμε στη λήψη δραστικών μέτρων για την αντιμετώπισή τους. 
      Στόχος μας είναι πάντα να προστατεύσουμε το αγροτικό εισόδημα, το εισόδημα του Έλληνα κτηνοτρόφου, αλλά και του Έλληνα καταναλωτή. Εκδώσαμε κοινή υπουργική απόφαση με την οποία πλέον σε όλες τις γαλακτοβιομηχανίες, σε όλες τις βιομηχανίες που μεταποιούν γαλακτοκομικά προϊόντα, θα πραγματοποιούνται συνεχείς έλεγχοι. Είναι υποχρεωμένοι να μας καταθέτουν ισοζύγια, είναι υποχρεωμένοι να μας γνωρίζουν τα αποθέματά τους, έτσι ώστε ο ΕΛ.Ο.Γ., με τους επόπτες τους, να διενεργεί ελέγχους και να γνωρίζουμε τι εισάγεται ως πρώτη ύλη στις βιομηχανίες, τι μεταποιείται και πως διακινείται το τελικό προϊόν στον καταναλωτή. Με τους ελέγχους αυτούς, τους οποίους να είστε σίγουροι ότι θα προχωρήσουμε χωρίς εκπτώσεις και χωρίς διευκολύνσεις για κανένα, είμαστε πεπεισμένοι ότι η κατάσταση στην αγορά θα εξομαλυνθεί και το εισόδημα του Έλληνα γαλακτοπαραγωγού θα προστατευθεί από φαινόμενα που μέχρι σήμερα επικρατούσαν σε βάρος του. 
      Πέρα από αυτό πρέπει να σας πούμε ότι ενθαρρύναμε τη δημιουργία μεγάλων κλαδικών συνεταιρισμών και στον τομέα του αγελαδινού γάλακτος και στον τομέα του αιγοπρόβειου γάλακτος. Ο Πανελλαδικός Συνεταιρισμός Αγελαδοτρόφων σε λίγο θα είναι έτοιμος και πιστεύουμε ότι έτσι θα δοθεί η δυνατότητα στους Έλληνες παραγωγούς να αποκτήσουν μεγαλύτερη διαπραγματευτική δυνατότητα, όπως και να προμηθεύονται εφόδια με καλύτερους όρους. 
      Θέλω, επίσης, να σας πω ότι διάβασα σήμερα στην εφημερίδα «ΕΛΕΥΘΕΡΙΑ» της Λάρισας, τον Πρόεδρο της Ένωσης Αγελαδοτρόφων και Αντιπρόεδρο της Φυλής Χολστάιν, κ. Μωραϊτη, να ενθαρρύνει την πρωτοβουλία μας αυτή και να μιλάει με αισιοδοξία για την κατάσταση που τείνει να διαμορφωθεί στην αγορά. 
      Όταν ακούμε ένα νέο άνθρωπο, έναν εκπρόσωπο του αγροτικού κόσμου της χώρας, να δηλώνει ότι η μάχη για το γάλα κερδήθηκε, συνεχίζεται όμως, ο πόλεμος, καταλαβαίνετε ότι παίρνουμε δύναμη για να συνεχίσουμε προς την ίδια κατεύθυνση, να μην υπολογίσουμε κανένα κόστος και να εντείνουμε τις προσπάθειές μας για τον πόλεμο που θα μας κάνει να ξεπεράσουμε οριστικά τα αδιέξοδα του χθες. 
      Σήμερα όχι μόνο πρέπει να πούμε ότι αρχίζει να επανακάμπτει η αγορά, αλλά πρέπει να ξέρετε ότι οι γαλακτοβιομηχανίες, ενώ υπήρχε μία μικρή κάμψη, άρχισαν να επαναφέρουν τις τιμές του αγελαδινού γάλακτος στα προηγούμενα επίπεδα. 
      Εδώ πρέπει να τονίσουμε ότι οι υψηλότερες τιμές του αγελαδινού γάλακτος παρατηρήθηκαν τα δύο προηγούμενα χρόνια, επί ημερών της δικής μας διακυβέρνησης. 
      Σύμφωνα με τα στοιχεία του Ελληνικού Οργανισμού Γάλακτος, την γαλακτοκομική περίοδο 2001-2002, η μέση τιμή του γάλακτος διαμορφώθηκε στα 0,34 λεπτά, το 2002-2003 διαμορφώθηκε στα 0,34 και 7 λεπτά, το 2003-2004 διαμορφώθηκε στα 0,35 και  3 λεπτά, το 2004-2005 διαμορφώθηκε στα 0,35 και 9 λεπτά και το 2005-2006 διαμορφώθηκε στα 0,35 και 7 λεπτά. Αυτό το Σεπτέμβριο που μας πέρασε η μέση τιμή διαμορφώθηκε στα 0,35 και 34 λεπτά και όχι στα 28 ή 25 ή 23,  που αναφέρατε σ’ αυτήν την Αίθουσα.
      Σε ό,τι αφορά δε το αιγοπρόβειο γάλα, μας κάνει εντύπωση η σπουδή με την οποία βγάζετε συμπεράσματα για τη μείωση των τιμών. Προς το παρόν δεν έχουν διαμορφωθεί οι τιμές, κάτι που θα έπρεπε να γνωρίζετε, γιατί οι τιμές διαμορφώνονται συνήθως στο τέλος του χρόνου.
      Υπήρξε μία προσπάθεια από πλευράς βιομηχανίας, να διαμορφωθούν χαμηλότερες τιμές από τα προηγούμενα χρόνια. Θέλω να σας πω όμως ότι ασκούμε σημαντικές πιέσεις και ότι αρχίζει να διαφαίνεται ότι η τάση αυτή δεν θα περάσει. Πρέπει, όμως, να πούμε ότι και στο αιγοπρόβειο γάλα οι μεγαλύτερες τιμές που έχουν απολαύσει οι παραγωγοί ήταν το 2004 και το 2005. Το 2002 η τιμή ήταν 0,82, το 2003 ήταν 0,84, το 2004 ήταν 0,87 και το 2005 η τιμή του πρόβειου γάλακτος πήγε στα 0,90, που θεωρείται μία τιμή ρεκόρ, η υψηλότερη τιμή της τελευταίας δεκαετίας. 
      Ως προς την αναφορά που έγινε για το χρόνο διάρκειας του φρέσκου γάλακτος πρέπει να πούμε ότι ήμασταν  κατηγορηματικοί -το είπαμε και στην προηγούμενη συζήτηση που έγινε εδώ στη Βουλή για το σχέδιο νόμου που ψηφίστηκε πριν από λίγες μέρες- ότι η διάρκεια του φρέσκου γάλακτος θα παραμείνει στις πέντε μέρες και δεν πρόκειται να αλλάξει. 
      Επίσης επειδή έγινε μια αναφορά στην διαφορετική αντίληψη που υπάρχει μεταξύ δυο υπουργείων, θέλω να σας πω ότι έκανε σαφές ο κ. Παπαθανασίου ότι το Υπουργείο Αγροτικής Ανάπτυξης και Τροφίμων είναι αυτό το οποίο παίρνει τις αποφάσεις όσον αφορά στη διάρκεια του γάλακτος. Εμείς λοιπόν έχουμε ξεκαθαρίσει τη θέση μας, την έχουμε μεταφέρει στους Έλληνες αγελαδοτρόφους. Δεν πάμε πάνω από πέντε μέρες. 
      Όσον αφορά στη στήριξη των Ελλήνων αγελαδοτρόφων θέλω να σας πω ότι σε πρώτη φάση στελεχώσαμε και οργανώσαμε με τον καλύτερο τρόπο τον Ελληνικό Οργανισμό Γάλακτος. Την 1/11/2004 που διορίστηκε η νέα διοίκηση του ΕΛΟΓ η κατάσταση του οργανισμού είχε ως εξής: Από τα οκτώ εργαστήρια του Ελληνικού Οργανισμού Γάλακτος –προσέξτε, κύριοι συνάδελφοι- ένα της Πάτρας ήταν κλειστό. Τρία εργαστήρια, της Λάρισας, της Λέσβου και της  Μυτιλήνης, λειτουργούσαν με ένα ως δυο άτομα προσωπικό. Τα υπόλοιπα τέσσερα εργαστήρια υπολειτουργούσαν λόγω εποχιακού προσωπικού. Γενικά η παρουσία του Ελληνικού Οργανισμού Γάλακτος και οι υπηρεσίες που προσέφερε στους παραγωγούς και μεταποιητές ήταν περιορισμένες και σε πολλές περιοχές της χώρας μας ήταν ανύπαρκτες. 
      Το προσωπικό, το σύνολο των εργαζομένων στη 1/11/2004 ήταν πενήντα έξι άτομα. Σήμερα στον ΕΛ.Ο.Γ. εργάζονται εβδομήντα πέντε άτομα και μέχρι τέλους του έτους θα προσληφθούν επιπλέον είκοσι τρία άτομα. Δηλαδή, διπλασιάζουμε το προσωπικό του Ελληνικού Οργανισμού Γάλακτος. 
      Όσον αφορά στον ποιοτικό έλεγχο του γάλακτος προσέξτε: από το 1999 που δημιουργήθηκαν τα εργαστήρια του ΕΛ.Ο.Γ. και μέχρι την 31/12/2004, δηλαδή σε έξι χρόνια, έγιναν 189.000 έλεγχοι. Το 2005 μόνο διενεργήθηκαν 80.000 έλεγχοι. Και το 2006 σε μια χρονιά έγιναν 122.463 έλεγχοι. 
      Επίσης πρέπει να επισημάνουμε ότι ο ΕΛ.Ο.Γ. σε συνεργασία με το Υπουργείο Αγροτικής Ανάπτυξης και Τροφίμων προκειμένου να υποστηρίξει τον επί είκοσι χρόνια εγκαταλειμμένο κλάδο της αιγοπροβατοτροφίας δημιούργησε για πρώτη φορά τον Μάρτιο του 2005 μια ομάδα από δεκαπέντε έμπειρους γεωτεχνικούς, δέκα κτηνιάτρους και πέντε γεωπόνους ζωικής παραγωγής, των οποίων το αντικείμενο εργασίας είναι η βελτίωση της ποιότητας του αιγοπρόβειου γάλακτος. Στο πλαίσιο του προγράμματος αυτού πραγματοποιήθηκαν περισσότερες από τρεις χιλιάδες πεντακόσιες επισκέψεις σε όλη την επικράτεια για ατομική ενημέρωση παραγωγού με θέμα την βελτίωση της ποιότητας και το καθεστώς της ενίσχυσης του αιγοπρόβειου γάλακτος. 
      Έγιναν περισσότερες από πεντακόσιες μικρές συγκεντρώσεις με τα ίδια θέματα. Πραγματοποιήθηκαν εκατό και πλέον μεγάλες συγκεντρώσεις -διότι αναφέρεστε σε μη ενημέρωση των αγροτών- σε όλη την επικράτεια με συμμετοχή πενήντα-διακοσίων ατόμων. Μερικά από τα θέματα τα οποία αναπτύχθηκαν στις παρακάτω εκδηλώσεις ήταν η προοπτική του κλάδου, η παραγωγή υγιούς γάλακτος, το πριμ της ποιότητας του γάλακτος, η εξυγίανση του ζωικού κεφαλαίου, η νομιμοποίηση των μεταποιητικών  μονάδων, οι νέες συνθήκες παραγωγής και εμπορίας της φέτας. Το πρόγραμμα αυτό ολοκληρώνεται και τελειώνει εντός του 2006. 
      Παράλληλα πρέπει να πούμε ότι ο Ελληνικός Οργανισμός Γάλακτος μέσα στο έτος 2005 ολοκλήρωσε με επιτυχία τη διαφήμιση του ελληνικού γάλακτος προϋπολογισμού 180.000 ευρώ. Το έτος 2006 θα συνεχίσει τη διαφήμιση του ελληνικού γάλακτος με άλλες 200.000 ευρώ και θα συμμετάσχει σε συνεργασία με τον Σ.Ε.Β.ΓΑ.Π., τον Οργανισμό Προωθήσεως Εξαγωγών και την CheeseNet Οργανισμό Προωθήσεως Εξαγωγών,  με το ποσό των 400.000 σε δυο προγράμματα επιχορηγούμενα από την Ευρωπαϊκή Ένωση, τα οποία θα προβάλλουν τη φέτα στην ευρωπαϊκή αγορά και σε τρίτες χώρες, συνολικού προϋπολογισμού 8,5 εκατομμυρίων ευρώ. 
      Κυρίες και κύριοι πρέπει να σας πω επίσης ότι τους τελευταίους δεκαοκτώ μήνες για πρώτη φορά γίνεται μια σφαιρική ενημέρωση του παραγωγού για όλα τα θέματα του κλάδου σε συνεχείς συσκέψεις της ηγεσίας του Υπουργείου Αγροτικής Ανάπτυξης και Τροφίμων με εκπροσώπηση των αγελαδοτρόφων και αιγοπροβατοτρόφων καθώς και με εκπροσώπους της μεταποίησης. 
      Αναφέρετε στην ερώτηση που έχει κατατεθεί για την κατανομή της ποσόστωσης των εκατόν είκοσι χιλιάδων τόνων και μας κατηγορείτε ότι δεν έγινε σωστά η διαδικασία αυτή. Κατ’ αρχάς, πρέπει να σας πω ότι μέσα στην ερώτηση αναφέρετε ότι οι αγελαδοτρόφοι είναι οκτώ χιλιάδες πεντακόσιες, ενώ στην πραγματικότητα σύμφωνα με τα επίσημα στοιχεία του Ελληνικού Οργανισμού Γάλακτος οι αγελαδοτρόφοι είναι 6.853. Πρέπει επίσης να πω ότι υπήρξε όντως απόφαση για την κατανομή της προηγούμενης Κυβέρνησης, είχε όμως πολλά κενά σημεία με αποτέλεσμα, εάν εφαρμοζόταν, πολλοί παραγωγοί που είχαν παραδώσει την ποσότητά τους να έπαιρναν ξανά ποσόστωση γάλακτος. Δεν έγινε καμία ενημέρωση των αγελαδοτρόφων για την κατανομή αυτή, οπότε αναγκαστήκαμε να υπογράψουμε νέα απόφαση και να στείλουμε επιστολή στους 6.853 αγελαδοτρόφους. Αίτηση υπέβαλαν 4.057 και έλαβαν ποσόστωση οι 2.948, οι οποίοι πληρούσαν τις προϋποθέσεις για την κατανομή αυτή. 
      Πέραν αυτών θέλω να σας πω ότι για τη στήριξη της ελληνικής κτηνοτροφίας έχουμε πάρει μια σειρά από πολύ σοβαρά μέτρα. Τα σημαντικότερα από αυτά είναι τα εξής. 
      Πρώτον, δώσαμε τη δυνατότητα –αναφέρθηκε ο κ. Χατζημιχάλης σ’ αυτό- κατασκευής σε όλη την επικράτεια κτηνοτροφικών εγκαταστάσεων με δωρεάν έκδοση πολεοδομικών αδειών. 
      Δεύτερον, θεσμοθετήσαμε τη νομιμοποίηση των παλαιών κτηνοτροφικών εγκαταστάσεων και έτσι με τον τρόπο αυτόν μπορούν πλέον οι κτηνοτρόφοι μας να νομιμοποιήσουν τις εγκαταστάσεις τους, μπορούν να εκσυγχρονιστούν, να μπουν σε σχέδια βελτίωσης, να πάρουν ηλεκτρικό ρεύμα. Θέλω να σας πω ότι ήδη τη χρήση αυτού του μέτρου κάνουν 816 κτηνοτρόφοι.
      Τρίτον, ρυθμίσαμε τα χρέη των κτηνοτρόφων και έχουμε θεσμοθετήσει την αύξηση της επιδότησης του επιτοκίου για χρηματοδοτήσεις σε νέους κτηνοτρόφους που σε ορισμένες περιπτώσεις φθάνει και το 100%. 
      Ανοίξαμε μία νέα εποχή στον ΕΛ.Γ.Α. Πραγματοποιήσαμε μείωση κατά 25% της ειδικής ασφαλιστικής εισφοράς του ΕΛ.Γ.Α. στο ζωικό κεφάλαιο. Προωθούμε αλλαγές στον κανονισμό του με στόχο την κάλυψη πρόσθετων ζημιών στο ζωικό κεφάλαιο και προωθούμε την κάλυψη πρόσθετων ασθενειών για την κτηνοτροφία. 
      Συγκεκριμένα αναφέρω ότι σε πρόσφατη σύσκεψη με εκπροσώπους της ΠΑ.Σ.Ε.ΓΕ.Σ. και κτηνοτροφικών οργανώσεων ανακοινώθηκε ότι στο αμέσως προσεχές χρονικό διάστημα με αποφάσεις του διοικητικού συμβουλίου του ΕΛ.Γ.Α. θα καλυφθούν οι παρακάτω ασθένειες: Η λοιμώδης αγαλαξία για απώλεια παραγωγής, η παραφυματίωση αιγοπροβάτων και βοοειδών, η προϊούσα πνευμονία των αιγοπροβάτων, η σηψιγονία των μελισσών, η λιστερίαση των αιγοπροβάτων, η νόσος οιδήματος των αιγών. Επίσης, πρέπει να πούμε ότι προωθείται η εφαρμογή εμβολιακών προγραμμάτων με επιδότηση των παραγωγών και έλεγχο του ΕΛ.Ο.Γ. για την πραγματοποίησή τους. 
      Η αθροιστική κάλυψη των ζημιών –για πρώτη φορά γίνεται αυτό- ανεξάρτητα από τον αριθμό των ζώων. Η έγκαιρη εκτίμηση ζημιών κυρίως στις νησιωτικές περιοχές της χώρας με εξέταση εναλλακτικών τρόπων βεβαίωσης του συμβάντος. Η μείωση των τελών εκτίμησης. Η αποζημίωση των κτηνοτρόφων για απώλειες στις γεννήσεις των αγελάδων για χρονικό διάστημα που να υπερβαίνει τις πέντε ημέρες μετά τον τοκετό. Η αποζημίωση των αυτόχθονων φυλών σαν βελτιωμένων, αφού αυτές αποτελούν πολιτιστική κληρονομιά. Θεσμοθετήσαμε τον εγκεκριμένο κτηνίατρο. 
      Είμαστε ιδιαίτερα ικανοποιημένοι, διότι μετά από συντονισμένες ενέργειες της ηγεσίας και των υπηρεσιών του Υπουργείου Αγροτικής Ανάπτυξης και Τροφίμων το Δικαστήριο των Ευρωπαϊκών Κοινοτήτων αποφάνθηκε ότι η ονομασία «φέτα» είναι αποκλειστικά ελληνική και το προϊόν ελληνικό, προστατευόμενης ονομασίας προέλευσης. 
      Παράλληλα με σειρά αποφάσεων λάβαμε πρόσθετα μέτρα για την εισαγωγή γάλακτος από τρίτες χώρες, έτσι ώστε να δεσμεύεται το σύνολο των φορτίων που εισέρχονται στη χώρα μας και να αποδεσμεύονται μόνο μετά την ολοκλήρωση των εργαστηριακών ελέγχων. 
      Εγκρίθηκε από την Ευρωπαϊκή Ένωση η δυνατότητα αναγραφής στις συσκευασίες παστεριωμένου γάλακτος «100% ελληνικό γάλα». 
      Βρισκόμαστε σε συνεργασία με το Υπουργείο Εθνικής Άμυνας και το Υπουργείο Υγείας, έτσι ώστε σύντομα να προωθηθεί η κατανάλωση ελληνικού γάλακτος από τις Ένοπλες Δυνάμεις της χώρας μας και τα νοσοκομεία. 
      Προωθείται η δημιουργία πρωτοβάθμιου οργανισμού αγελαδοτρόφων. Το ανέφερα αυτό στα μέτρα που πήραμε, έτσι ώστε να υπάρχει μια αντίρροπη τάση στην ολιγοπωλιακή κατάσταση που έχει δημιουργήσει η μεταποίηση. Ξεκινούν οι προσπάθειες για δημιουργία πρωτοβάθμιου συνεταιρισμού  προβατοτρόφων, έτσι ώστε με ενιαίες θέσεις οι παραγωγοί να διαπραγματεύονται και να πετυχαίνουν τις καλύτερες δυνατές τιμές για τα προϊόντα τους.
      Θεσμοθετήσαμε -και ξεκινά σύντομα- τη λειτουργία των Τοπικών Κέντρων Αγροτικής Ανάπτυξης. Έγινε η προκήρυξη των θέσεων. Πολύ σύντομα θα προσληφθούν οι γεωπόνοι και οι κτηνίατροι και θα ξεκινήσουν τη λειτουργία τους τα Τοπικά Κέντρα Αγροτικής Ανάπτυξης. 
      Αναδιοργανώσαμε και στελεχώσαμε σημαντικά τις κτηνιατρικές υπηρεσίες τόσο σε κεντρικό όσο και περιφερειακό επίπεδο. 
      Προσλάβαμε διακόσιους σαράντα τρεις μόνιμους κτηνίατρους στις Νομαρχιακές Αυτοδιοικήσεις, είκοσι πέντε στα Κτηνιατρικά Ιδρύματα και πέντε στην Κεντρική Υπηρεσία. 
      Ακόμη, προσλάβαμε είκοσι ένα στελέχη λοιπών ειδικοτήτων για τα Κτηνιατρικά Ιδρύματα.
      Μετά από σχετικό αίτημα που υπέβαλε η Ελληνική Κυβέρνηση στα αρμόδια όργανα της Ευρωπαϊκής Ένωσης και με βάση τις πληροφορίες που έχουμε, εκτιμούμε ότι θα έχουμε θετική απάντηση, έτσι ώστε για πρώτη φορά στον τροποποιημένο Aναπτυξιακό Nόμο, που θα ισχύσει από αρχές του 2007 έως το 2010, να συμπεριληφθούν οι επενδύσεις που αφορούν στην ίδρυση και τον εκσυγχρονισμό κτηνοτροφικών εγκαταστάσεων. Έτσι, θα μπορούν να δημιουργηθούν μεγάλες κτηνοτροφικές μονάδες και να επιδοτηθούν από τον Εθνικό Αναπτυξιακό Νόμο.
      Δώσαμε τη δυνατότητα σε πολλούς κτηνοτρόφους να αναβαθμίσουν ποιοτικά τις εγκαταστάσεις τους και να τονώσουν την ανταγωνιστικότητα της κτηνοτροφικής τους εκμετάλλευσης μέσω της ένταξής τους στα κοινοτικά σχέδια βελτίωσης. 
      Στο πλαίσιο της τέταρτης προκήρυξης, η οποία έγινε στις 15.12.2005 και είχε καταληκτική ημερομηνία, μετά από παρατάσεις που δόθηκαν, αφού υπήρξαν αιτήματα των κτηνοτρόφων, τη 18η Απριλίου του 2006, υπεβλήθησαν τρεις χιλιάδες τετρακόσια είκοσι εννέα επενδυτικά σχέδια βελτίωσης ζωικής παραγωγής για την κτηνοτροφία, ενώ –και πρέπει να το πούμε- στην προηγούμενη προκήρυξη είχαν υποβληθεί μόνο χίλια τριακόσια ενενήντα επτά. Τρεις χιλιάδες τετρακόσια είκοσι εννέα με την τέταρτη προκήρυξη έναντι χιλίων τριακοσίων ενενήντα επτά.
      Πρέπει να σας υπογραμμίσω δε, ότι επιταχύνεται κατά πολύ η διαδικασία έγκρισης, καθώς με την εφαρμογή της νέας Kοινής Υπουργικής Απόφασης υπολογίζεται ότι ο μέσος χρόνος μέχρι την οριστική έγκριση θα μειωθεί στο 1/3 του διαστήματος των δεκαοκτώ μηνών, που μεσολαβούσε στο παρελθόν.
      Πέραν αυτών πρέπει να πούμε ότι στην τρίτη προκήρυξη του μέτρου 2 -1 έχουν εγκριθεί διακόσια εβδομήντα εννέα επενδυτικά σχέδια στον τομέα της ίδρυσης και εκσυγχρονισμού εγκαταστάσεων μεταποίησης προϊόντων ζωικής προέλευσης συνολικού ύψους 251.000.000 ευρώ. Μέσα σε αυτά τα σχέδια, αρκετά είναι επενδύσεις σε rεtering. Πολύ σωστά ανέφερε ο κ. Χατζημιχάλης ότι πιέζει η Ευρωπαϊκή Ένωση να δημιουργήσουμε μονάδες retering στη χώρα. Σας λέω, λοιπόν, ότι μεταξύ των διακοσίων εβδομήντα εννέα επενδυτικών σχεδίων, αρκετά σχέδια αφορούν ίδρυση μονάδων retering.
      Οι αριθμοί, λοιπόν, που προανέφερα, κύριοι συνάδελφοι, επιβεβαιώνουν περίτρανα ότι άρχισε να αποδίδει η στρατηγική μας, ότι νέοι άνθρωποι στρέφονται προς τον τομέα της κτηνοτροφίας και ότι η ελληνική κτηνοτροφία έχει πάρει ένα δρόμο ανάπτυξης και προόδου.
      Πέραν αυτών θέλω να πω ότι δώσαμε μεγάλη σημασία και στηρίξαμε το Πρόγραμμα της Βιολογικής Κτηνοτροφίας. Η συμμετοχή στο Πρόγραμμα Βιολογικής Κτηνοτροφίας για το 2005 ήταν η υψηλότερη της τελευταίας τετραετίας. Σε όλη τη χώρα κατατέθηκαν χίλιες οκτακόσιες πενήντα έξι νέες αιτήσεις ένταξης και υπογράφηκαν χίλιες τριακόσιες σαράντα πέντε συμβάσεις, όταν για το διάστημα 2001-2004 είχαν υπογραφεί μόνο εννιακόσιες πενήντα επτά συμβάσεις.
      Συστήσαμε το Γραφείο Ελέγχου Εισαγόμενων Αγροτικών Προϊόντων, έτσι ώστε να γίνεται συστηματικός έλεγχος σε εισαγόμενα αγροτικά προϊόντα και φυτικής και ζωικής προέλευσης. 
      Από την πρώτη ώρα ανάληψης των καθηκόντων μας δίνουμε μάχη για τον έλεγχο των εισαγόμενων αμνοεριφίων από τρίτες χώρες, που όπως γνωρίζετε επί σειρά ετών βαφτίζονταν και πωλούνταν ως ελληνικά. Οι συντονισμένες προσπάθειες των υπηρεσιών μας έφεραν αποτέλεσμα, καθώς την περσινή, αλλά και τη φετινή χρονιά εντοπίστηκαν κυκλώματα εμπόρων, αλλά και κτηνιάτρων, οι οποίοι συμμετείχαν σε ελληνοποιήσεις αμνοεριφίων. 
      ΦΩΤΗΣ ΧΑΤΖΗΜΙΧΑΛΗΣ: Κύριε Υπουργέ, ποινές επιβάλλατε; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η υπόθεση στάλθηκε στον εισαγγελέα. Αποφεύχθηκε η ελληνοποίηση ενάμισι εκατομμυρίου αμνοεριφίων και οι παραγωγοί εδώ και δυόμισι χρόνια απολαμβάνουν τις υψηλότερες τιμές της τελευταίας δεκαπενταετίας.
      ΦΩΤΗΣ ΧΑΤΖΗΜΙΧΑΛΗΣ: Κύριε Υπουργέ, πείτε μας μία ποινή…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Προχωρήσαμε στη λήψη του μέτρου της απαγόρευσης των αδειών εισαγωγής ζωντανών αμνοεριφίων για πάχυνση και έχουμε συστήσει κλιμάκιο ελέγχου, που πραγματοποιεί σε όλη την Επικράτεια ελέγχους των πάσης φύσεως τροφίμων ζωικής προέλευσης.
      Πέραν αυτών, θέλω να σας πω ότι έχουμε πάρει μία σειρά μέτρων για την ανάπτυξη της γενετικής βελτίωσης των ελληνικών φυλών μικρών ζώων. Έχουμε υπογράψει απόφαση για παράλληλες εισαγωγές κτηνιατρικών φαρμάκων, έτσι ώστε να τονωθεί ο υγιής ανταγωνισμός και όπως και στα φυτοφάρμακα να μειωθούν οι τιμές τους. Ανταποκριθήκαμε έγκαιρα και αποτελεσματικά απέναντι στον κίνδυνο της γρίπης των πτηνών και λάβαμε μέτρα για τη στήριξη της ελληνικής κτηνοτροφίας. Επίσης δίνουμε μία πολύ μεγάλη έμφαση στη στήριξη της ελληνικής μελισσοκομίας, που αποτελεί ένα κλάδο πολύ δυναμικό, ο οποίος στηρίζει πάνω από είκοσι τέσσερις χιλιάδες ελληνικές αγροτικές οικογένειες. 
      Κυρίες και κύριοι, η ελληνική γεωργία και η κτηνοτροφία πέρασαν το κατώφλι της νέας Κ.Α.Π. και από την 1η του τρέχοντος έτους προσπαθούν πάντα με εμάς στο πλευρό τους να σταθούν στον ανταγωνισμό της αγοράς. Πιστέψτε μ’, τα καταφέρνουν και θα τα καταφέρουν να μπουν σε μία νέα τροχιά ανάπτυξης με τις όποιες δυσκολίες, αλλά και προοπτικές που αυτό συνεπάγεται. Είναι σημαντικό ότι οι Έλληνες κτηνοτρόφοι δεν αντιμετωπίζουν πλέον με ηττοπάθεια το μέλλον. Η κτηνοτροφία στη χώρα μας έχει μπει σε μια τροχιά ανάπτυξης και οργανώνεται ήδη σε επιχειρηματική βάση. Είμαστε πεπεισμένοι ότι ο κλάδος έχει μεγάλα περιθώρια ανάπτυξης και ότι μπορεί να αποκαταστήσει σε σημαντικό βαθμό το ισοζύγιο των αγροτικών προϊόντων, να αποτελέσει ουσιαστικό παράγοντα στήριξης του αγροτικού εισοδήματος και να συγκρατήσει νέους ανθρώπους στην ελληνική περιφέρεια. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Χρυσοχοίδης έχει το λόγο. 
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε. 
      Η εντύπωσή μου είναι ότι τα τελευταία δυόμισι χρόνια στον αγροτικό τομέα υπάρχει ένα φαινόμενο, που θα το χαρακτήριζε κανείς απόλυτη σχιζοφρένεια. Από τη μια μεριά έχουμε την κατάσταση που περιγράφει για πολλοστή φορά η Κυβέρνηση διά του κυρίου Υφυπουργού, διότι ο Υπουργός Αγροτικής Ανάπτυξης είναι μονίμως απών, πράγμα που δεν τον τιμά και επίσης, δείχνει ότι δεν αντιλαμβάνεται την αποστολή του ως Υπουργός επικεφαλής ενός Υπουργείου. Υπάρχει, λοιπόν, η απόλυτη σχιζοφρένεια. Από τη μια μεριά έχουμε λοιπόν όλη αυτήν την περιγραφή και από την άλλη έχουμε την πραγματικότητα. 
      Σας θυμίζω, κύριε Υφυπουργέ, ότι πριν από δύο εβδομάδες υπήρξε πανελλήνια κινητοποίηση των κτηνοτρόφων στη Λάρισα. Σας υπενθυμίζω, επίσης, ότι στις 5 Νοεμβρίου στη Λάρισα υπάρχει νέο συλλαλητήριο. Γιατί βγαίνουν αυτοί οι άνθρωποι στους δρόμους; Γιατί είναι τόσο «ευχαριστημένοι», όπως περιγράφετε εσείς; 
      Έχουμε επισημάνει εδώ και πάρα πολύ καιρό ότι η κυβερνητική στάση στα ζητήματα της κτηνοτροφίας και της αγροτικής ανάπτυξης γενικότερα δεν είναι στάση ευθύνης, αλλά χαρακτηρίζεται από τα εξής φαινόμενα: Έχουμε αθέτηση των προεκλογικών υποσχέσεων. Υπάρχει υπόσχεση-δέσμευση του Πρωθυπουργού για μείωση του Φ.Π.Α. στο 8%. Όπως είναι γνωστό, έχουμε αύξηση του Φ.Π.Α. στο 19%. Υπάρχει πτώση του αγροτικού εισοδήματος, που καταγράφεται με βάση τα στοιχεία της Εθνικής Στατιστικής Υπηρεσίας. Δεν είναι δικά μας τα στοιχεία, το Γενικό Γραμματέα της Ε.Σ.Υ.Ε. να ρωτήσετε, που τα ανακοινώνει. Υπάρχει συνεπώς κοινωνική αναλγησία. Έχουμε αύξηση στις συντάξεις του Ο.Γ.Α. κατά 20 ευρώ μόλις μηνιαίως. Υπάρχει ένα στοιχείο το οποίο χαρακτηρίζει συνολικά την Κυβέρνηση, το στοιχείο της έλλειψης του σχεδιασμού, της προχειρότητας, της επιπολαιότητας. Σας θυμίζω ότι πέρυσι ψηφίσατε εδώ ένα πολυνομοσχέδιο, το οποίο είχε μια σειρά από ρυθμίσεις. Ελάχιστα πράγματα έχουν ρυθμιστεί πάνω σ' αυτό. Και υπάρχει και ένα πρόσθετο στοιχείο στην όλη λειτουργία της Κυβέρνησης, το στοιχείο της ανικανότητας. Έχουμε κατάρρευση στην απορρόφηση των κονδυλίων. Και όχι μόνο αυτό, αλλά διαπράττετε και μία εγκληματική, κατά τη γνώμη μου, πράξη, που είναι η μεταφορά κονδυλίων του Γ΄ Κοινοτικού Πλαισίου Στήριξης από υποδομές του αγροτικού τομέα σε επιδοτήσεις. Αυτό είναι εγκληματικό. Και είναι εγκληματικό, γιατί οι υποδομές είναι η αναγκαία προϋπόθεση σήμερα για να γίνει ανταγωνιστικός ο αγροτοδιατροφικός τομέας. 
      Πάτε, λοιπόν, στον εύκολο τρόπο και στον εύκολο δρόμο. Να δώσουμε επιδοτήσεις σε διάφορους επενδυτές και εγκαταλείπουμε σημαντικά έργα τα οποία θα αναβαθμίσουν την ανταγωνιστικότητα του ελληνικού αγροτοδιατροφικού τομέα.
      Βεβαίως υπάρχει πλήρης αποτυχία στη διαχείριση της νέας Κοινής Αγροτικής Πολιτικής. Σας θυμίζω τα τραγικά αποτελέσματα στη διαχείριση όλων των Κ.Ο.Α., του καπνού, της ζάχαρης –όπου θα επανέλθω- του βαμβακιού πρόσφατα με την απόφαση του ευρωπαϊκού δικαστηρίου.
      Κύριε Υφυπουργέ, σας θυμίζω ότι στη ζάχαρη σε λίγες μέρες με βάση τροπολογία που ψηφίστηκε σε νομοσχέδιο που συζητούσαμε εδώ δικό σας, λήγει ο ισχύων αναπτυξιακός νόμος με τη δημοσίευση του νόμου αυτού που ψηφίσαμε. Δηλαδή σε δέκα μέρες περίπου δεν θα ισχύει πλέον ο αναπτυξιακός νόμος και δεν θα μπορούν να υποβληθούν φάκελοι. Έτσι δεν είναι;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Από 1η Ιανουαρίου.
      ΜΙΧΑΗΛ ΧΡΥΣΟΧΟΪΔΗΣ: Όχι, με τη δημοσίευση του νόμου. Δηλαδή σε δέκα μέρες.
      Σας ερωτώ: Πως θα υποβάλει φακέλους στον αναπτυξιακό νόμο η Ελληνική Βιομηχανία Ζάχαρης, όπως έχετε δεσμευθεί και εσείς και η διοίκηση της Ελληνικής Βιομηχανίας Ζάχαρης; Τι θα κάνετε; Πως θα προχωρήσει η διαδικασία ένταξης σε αναπτυξιακά προγράμματα, στον αναπτυξιακό νόμο της βιοαιθανόλης και των βιοκαυσίμων γενικότερα; Που πάει η Ελληνική Βιομηχανία Ζάχαρης και με τη σημερινή της μορφή και με την αυριανή της μορφή που εσείς επαγγέλλεστε; 
      Αν πάμε ειδικότερα στην κτηνοτροφία, όλα αυτά τα χαρακτηριστικά, της έλλειψης, δηλαδή, σχεδιασμού και της προχειρότητας, είναι περισσότερο από εμφανή. Να σας θυμίσω ότι τον Ιούνιο και το Σεπτέμβριο οι αγελαδοτρόφοι έδωσαν συνέντευξη και μειώθηκε η τιμή του γάλακτος από τέσσερα έως πέντε λεπτά. Δεν το είπαν αυτό οι αγελαδοτρόφοι; Εσείς γιατί πανηγυρίζετε τότε  ότι οι αγελαδοτρόφοι πάνε πολύ καλά; Μα, οι ίδιοι είπαν ότι έπεσε η τιμή του γάλακτος. Αυτό το ομολόγησε και η βιομηχανία, η «ΣΕΒΓΑΠ» δηλαδή. Δεν είναι κάτι κρυφό αυτό. Δεν είναι δική μας προπαγάνδα αυτό. Είναι μία πραγματικότητα. Το ερώτημα είναι πώς εσείς αντιμετωπίζετε αυτήν την πραγματικότητα.
      Πως αντιμετωπίζετε την πραγματικότητα ότι έχουμε μια μείωση της τάξεως των δέκα λεπτών περίπου στο αιγοπρόβειο γάλα; Και τι μπορείτε να πείτε στον παραγωγό; Αν επικαλεστείτε ότι, εν πάση περιπτώσει, διαμορφώνονται οι τιμές με βάση την ελεύθερη αγορά, που αυτό μπορεί να είναι μια δικαιολογία, η άποψή μου είναι η εξής: Δεν μπορείτε από τη μια μεριά να υποστηρίζετε ότι η αγορά λειτουργεί υγιώς, ανταγωνιστικά, και από την άλλη εσείς οι ίδιοι να υποθάλπετε και να ανέχεστε τη λειτουργία των επιχειρήσεων στον χώρο αυτό με τη μορφή καρτέλ ή όπως αλλιώς θέλετε να το πείτε. Εναρμονισμένες τιμές πάντως έχουμε. Και ασκούνται φοβερές πιέσεις στους παραγωγούς από την πλευρά των επιχειρήσεων.
      Έχετε μία τάση, γι’ αυτό μίλησα για απόλυτη σχιζοφρένεια στην αρχή, να εμφανίζετε μια εικονική πραγματικότητα. Πριν από ένα μήνα περίπου εμφανίσατε μία ανακοίνωση με είκοσι έξι σημεία. Θέλω δειγματοληπτικά να αναφέρω τα εξής:
      Την κατοχύρωση της φέτας ως ελληνικού προϊόντος ονομασίας προέλευσης, που παρουσιάζετε ως δικό σας επίτευγμα. Και εδώ έχουμε μια σειρά από ζητήματα που θα αναφερθώ στη συνέχεια.
      Τον εγκεκριμένο κτηνίατρο, που τον θεσμοθετήσατε πέρυσι με το νομοσχέδιο, αλλά ακόμη δεν τον είδαμε.
      Το Γραφείο Ελέγχου Εισαγόμενων Αγροτικών Προϊόντων, το έργο του οποίου πολύ θα χαιρόμασταν να μάθουμε.
      Ένα τεράστιο πρόβλημα επίσης έχει να κάνει με την εφαρμογή του αναπτυξιακού νόμου στον τομέα της κτηνοτροφίας. Η μόνη υπουργική απόφαση που αφορούσε την κτηνοτροφία, καθιστώντας επιλέξιμες δράσεις εκσυγχρονισμού των μονάδων και επέκτασής τους σε ποσοστό περίπου 20%.
      Δεν υπήρξε τα τελευταία χρόνια καμιά πρόβλεψη για ίδρυση νέων μονάδων ούτε και για σημαντική επέκταση των ήδη υπαρχουσών μονάδων. Στην πραγματικότητα, λοιπόν, το ερώτημα είναι κατά πόσο η ελληνική κτηνοτροφία επωφελήθηκε όσο έπρεπε από το αναπτυξιακό πλαίσιο της χώρας τα τελευταία δυόμισι χρόνια και βέβαια αυτό είναι αποκλειστική δική σας ευθύνη, αν δεν έγινε.
      Σχετικά με τη φέτα συμβαίνει κάτι το οποίο νομίζω οφείλουμε να συζητήσουμε, να πάρουμε μια καθαρή απάντηση και, εν πάση περιπτώσει, πιστεύω ότι χρειάζεται να προσεγγίσετε μια άλλη πολιτική. Πρέπει να συμφωνήσουμε ότι τα ζητήματα της ποιότητας και της πιστοποίησης είναι αδιαπραγμάτευτα. Εάν δεν κατοχυρώσουμε ως –αν θέλετε- παιδεία και κουλτούρα τις έννοιες αυτές και δεν τις εντάξουμε μέσα σε όλο το φάσμα την παραγωγικής διαδικασίας, νομίζω ότι δεν μπορούμε να μιλάμε για ανταγωνιστική ελληνική οικονομία, και στη συγκεκριμένη περίπτωση δεν μπορεί να μιλάμε για ανταγωνιστική κτηνοτροφία. 
      Έχουμε, λοιπόν, αυτήν τη στιγμή εισαγωγή φυλών αιγοπροβάτων κ.λπ., οι οποίες είναι πολύ διαφορετικές από τις δικές μας φυλές. Είναι πολύ πιο αποδοτικές, πολύ πιο ανταγωνιστικές, πολύ πιο παραγωγικές. Εδώ όμως τίθενται ζητήματα. Τίθενται ζητήματα ανταγωνισμού –το ξέρετε καλά- διότι αυτά έχουν πολύ μεγαλύτερη απόδοση, και τίθενται ζητήματα ποιότητας και πιστοποίησης του τελικού προϊόντος, της φέτας δηλαδή. Το ερώτημα είναι: Επιδοτείται όλη αυτή η διαδικασία; Πολύ καλά. Επιδοτείται παραπάνω η άλλη διαδικασία; Δηλαδή, επιδοτείται παραπάνω ο παραγωγός να επεκτείνει την αιγοπροβατοτροφία στις παραδοσιακές ελληνικές φυλές; Αυτό είναι ένα κρίσιμο ζήτημα και αυτό δείχνει πώς αντιλαμβάνεσαι τον ανταγωνισμό. Βεβαίως και θα πέσουν στη συνέχεια οι τιμές του πρόβειου γάλακτος, διότι έτσι νοθεύεται ο ανταγωνισμός. Όταν ένας βγάζει πεντακόσια κιλά και ο άλλος βγάζει εκατόν είκοσι κιλά, αντιλαμβάνεσθε ότι αυτό είναι ένα ζήτημα και μάλιστα κρίσιμο. Σιγά – σιγά οδηγούμε τους κτηνοτρόφους σε μια άλλη λογική που υπονομεύει την έννοια της πιστοποίησης και της ποιότητας. Δεν θέλω να πω τίποτα παραπάνω.
      Αναφερθήκατε και εσείς στην αύξηση της ποσόστωσης του αγελαδινού γάλακτος. Τι θέλαμε να κάνουμε με αυτήν την αύξηση; Διότι την διαπραγματευτήκαμε και γιατί την πετύχαμε τελικά; Γιατί θέλουμε να γίνουμε λιγότερο ελλειμματικοί στο γάλα. Γίναμε; Κύριε Υφυπουργέ, ξέρετε ότι η πολιτική κρίνεται από ένα και μοναδικό στοιχείο, από την αποτελεσματικότητα. Το ερώτημα, λοιπόν, είναι το εξής: Εσείς είστε ικανοποιημένος από την πολιτική αυτή; Έχουμε αυξήσει την ποσότητα του γάλακτος που παράγεται στην Ελλάδα; Ελάχιστα. Μπορώ να πω ότι αυτήν τη στιγμή είμαστε σε χαμηλότερο επίπεδο ως προς την αρχική ποσόστωση, δηλαδή δεν πιάνουμε τους επτακόσιους είκοσι χιλιάδες τόνους, όπως είναι γνωστό. 
      Πέτυχε ο στόχος μας λοιπόν; ‘Όχι. Γιατί δεν πέτυχε; Γιατί δεν έχετε σωστό σχεδιασμό. Πολύ σωστά είπατε προηγουμένως ότι ο αριθμός των μονάδων, των γαλακτοπαραγωγικών επιχειρήσεων έχει μειωθεί. Αυτό έχει τα αρνητικά του, έχει και τα θετικά του, εν πάση περιπτώσει, με την έννοια ότι σιγά – σιγά δημιουργούνται ισχυρές μονάδες και ισχυρή μονάδα σήμερα δεν είναι απλά η μεγάλη μονάδα, είναι και η μεσαία μονάδα, η οποία μπορώ να πω ότι ανταγωνίζεται την αντίστοιχη του ευρωπαίου κτηνοτρόφου. Το ερώτημα, λοιπόν, είναι το εξής και εδώ νομίζω ότι έγκειται η «επιτυχία» και η «αποτελεσματικότητα» της πολιτικής σας: Αυτή, η μεσαία μονάδα έχει ενισχύσει την απόδοσή της; Έχει ενισχύσει τα κέρδη της, τη δυναμικότητά της, τον ανταγωνισμό της; Αυτό είναι το κρίσιμο ερώτημα. Όλα τα άλλα που κάνατε, που δώσατε στους πολύτεκνους, που δώσατε στους Ελληνοπόντιους, που δώσατε δεν ξέρω πού, δεν έχουν να κάνουν με τον επιδιωκόμενο στόχο, που είναι να ενισχύσουμε τον Έλληνα κτηνοτρόφο, την ελληνική κτηνοτροφία, την ανταγωνιστικότητά της, τα προϊόντα της και τον καταναλωτή. Αυτό είναι το κρίσιμο ζήτημα κατά τη γνώμη μου.
      Μία άλλη τραγική εξέλιξη στην αποτελεσματικότητα της κυβερνητικής πολιτικής είναι η πολιτική σας στον τομέα της πτηνοτροφίας, που αναφέρθηκαν και ορισμένοι άλλοι συνάδελφοι. Αυτή, λοιπόν, η πολιτική σας έχει καταρρεύσει. Υπάρχει ένα τεράστιο θέμα. Έχουν πάθει ζημιά οι άνθρωποι και είναι γνωστό. Πόση είναι η ζημιά αυτή, εσείς την εκτιμήσατε στα 170.000.000 περίπου. Εσείς, οι δικές σας υπηρεσίες εκτίμησαν αυτήν τη ζημιά 170.000.000. Πόσα κατορθώσατε να εκταμιεύσετε; Κατορθώσατε να εκταμιεύσετε 18.000.000. Τι θα γίνουν αυτές οι ζημιές; Ποιος θα τις πληρώσει; Διότι δεν έφταιγαν οι άνθρωποι. Υπήρξε μία πραγματικότητα ευρωπαϊκή και διεθνής. Ποιος θα πληρώσει όλη αυτήν την υπόθεση; Οι πτηνοτρόφοι! Δεν αναφέρομαι στα φαιδρά περιστατικά που αναφέρθηκαν οι συνάδελφοι, τα οποία δεν τιμούν την Κυβέρνηση. 
      Εν πάση περιπτώσει εξασφαλίσατε 18.000.000. Αλλά όπως είπε ο κ. Αργύρης προηγουμένως δεν είναι μόνο αυτό. Κάποιες δεσμεύσεις που πήρατε σε σχέση με την απορρόφηση ορισμένων ποσοτήτων από μη κυβερνητικές οργανώσεις κ.λπ., ούτε αυτές τηρήθηκαν. 
      Θέλω να πω με όλα αυτά, για να ολοκληρώσω, ότι υπάρχει ένα ζήτημα αξιοπιστίας, έλλειψης σχεδιασμού και τελικά, αναποτελεσματικότητας, δηλαδή, ό,τι χειρότερο για την πολιτική. Αυτά τα τρία στοιχεία είναι τα κρίσιμα ζητήματα που απασχολούν τα τελευταία χρόνια τις σχέσεις πολιτικής και πολιτών. Έτσι βαθαίνει το χάσμα, έτσι μεγαλώνει η αναξιοπιστία, έτσι εμείς οι πολιτικοί γινόμαστε αναξιόπιστοι απέναντι στους πολίτες. Δεν είμαστε αποτελεσματικοί στην ικανοποίηση των αναγκών τους και έτσι υπάρχει αυτή η απαξίωση. Από την άλλη εσείς πανηγυρίζετε. Ε, δεν μπορεί να είναι αυτό υπεύθυνη στάση, στάση ευθύνης μιας πολιτικής ηγεσίας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Χρυσοχοϊδη.
      Ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, νομίζω ότι από τη σημερινή συζήτηση αναδεικνύεται ως κορυφαίο και κρίσιμο σε όλους τους τόνους και σε όλα τα επίπεδα, το θέμα της διάθεσης του εγχώριου γάλακτος. 
      Κατηγορήθηκε αυτή η Κυβέρνηση ότι στηρίζει καρτέλ, ότι θέλει να επιμηκύνει τους χρόνους παραμονής στο ράφι του γάλακτος, ώστε να εισάγεται περισσότερο γάλα, κατηγορήθηκε για υψηλές τιμές που προσφέρεται το γάλα στον καταναλωτή, για χαμηλές τιμές που αγοράζεται το γάλα από τον αγρότη και κανένας από τους συναδέλφους που μέχρι τώρα είχαν και την ευθύνη της άσκησης μιας αγροτικής πολιτικής, δεν αναφέρθηκαν στις αιτίες αυτού του προβλήματος. Δεν μας είπαν γιατί επί είκοσι χρόνια δεν έδωσαν λύση στο χάος, το οποίο επικρατεί στην ελληνική κτηνοτροφία. 
      Έχουμε στην Ελλάδα περίπου εξίμισι χιλιάδες αγελαδοτρόφους και άλλες περίπου εκατό χιλιάδες αιγοπροβατοτρόφους και δεν έχουμε καταφέρει να φτιάξουμε ακόμη συνεταιρισμούς, παρά τα δισεκατομμύρια που ξοδεύτηκαν στο συνεταιριστικό κίνημα, ώστε πραγματικά να διατίθεται η παραγωγή τους, να παράγουν επώνυμα προϊόντα και αυτά τα προϊόντα να βρίσκονται στο ράφι. Αυτή είναι η μεγαλύτερη αποτυχία που συντελέστηκε με τρία σχεδόν Κοινοτικά Πλαίσια Στήριξης που διαχειρίστηκαν οι κυβερνήσεις του ΠΑ.ΣΟ.Κ. και μία σειρά από παρεμβάσεις στο συνεταιριστικό κίνημα επί είκοσι έτη. Και γι’ αυτό το χάος δεν απολογείται κανένας. Δε λένε ότι πραγματικά αυτό φταίει. Γιατί εάν υπήρχε ένα συνεταιριστικό κίνημα υγιές στους κτηνοτρόφους, τότε θα μπορούσαμε να συζητάμε για διαμόρφωση τιμών ανάλογων με αυτών που θα έπρεπε να παίρνουν οι γεωργοί. 
      Στην Ολλανδία μία χώρα που βάλλεται πολύ έντονα από άλλες παρατάξεις για την καπιταλιστική της κουλτούρα, δημιουργήθηκε η «FRIESLAND» η γνωστή στο ράφι μας ως και «ΝΟΥΝΟΥ» που είναι μία συνεταιριστική οργάνωση από αγελαδοτρόφους και παράγει γάλα και καλύπτει τις ανάγκες σχεδόν της μισής Ευρώπης. Αντίστοιχα στη χώρα μας δεν υπάρχει αυτό, με αποτέλεσμα να υπάρχει πίεση από τις βιομηχανίες για χαμηλή προσφορά στην αγορά γάλακτος από τους παραγωγούς και από την άλλη ο καταναλωτής να πληρώνει ακριβά το γάλα, χωρίς, όμως, να φθάνουμε στη λογική, την οποία ακούμε, διαβάζουμε και βλέπουμε πάρα πολλές φορές στις εφημερίδες αυτού του οποίου ονομάζουμε καρτέλ σε ό,τι αφορά τις τιμές του καταναλωτή.
      Και αυτό γιατί στις τιμές του καταναλωτή υπάρχει μεγάλη διακύμανση τιμών και πάρα πολλές εταιρείες μπαίνουν και βγαίνουν από το χώρο όπως συνέβη πρόσφατα με τη «ΦΑΓΕ» η οποία απεσύρθη από την αγορά του γάλακτος διότι δεν άντεξε τον ανταγωνισμό που υπάρχει ανάμεσα στις εταιρείες. Όμως υπάρχει ολιγοπώλιο στη μορφή των τιμών που διαμορφώνονται στον παραγωγό. Αυτό είναι το βασικό πρόβλημα της παραγωγής γάλακτος στη χώρα και όχι όλα τα άλλα τα οποία ακούσαμε επί δυο ώρες τώρα, και που δεν άγγιζαν την καρδιά του προβλήματος. 
      Η Κυβέρνηση εδώ είχε μια ξεκάθαρη θέση. Στάθηκε δίπλα στους κτηνοτρόφους. Υπήρξε ενδοκυβερνητικός διάλογος για το πόσο θα πρέπει να επιμηκυνθεί η περίοδος κατά την οποία μένει το γάλα στο ράφι, στο ψυγείο δηλαδή του σούπερ μάρκετ, στο μπακάλικο, στο περίπτερο, ώστε μέσα από εισαγωγές γάλακτος να μπορέσουμε να μειώσουμε τη τιμή στον καταναλωτή. Εδώ η θέση της Κυβέρνησης ήταν δίπλα στον κτηνοτρόφο και απέδειξε με τη στάση της ότι στηρίζει τον Έλληνα κτηνοτρόφο έμπρακτα, ουσιαστικά ώστε να μπορεί να διαθέτει το προϊόν του. Γιατί σήμερα αυτό που παρατηρείται στη χώρα μας και όχι σε άλλες ευρωπαϊκές χώρες είναι η συνολική απορρόφηση της παραγωγής γάλακτος. Στην Γαλλία για παράδειγμα κάθε τρεις και λίγο ξεσηκώνονται οι Γάλλοι αγρότες και χύνουν τόνους γάλα στις εθνικές οδούς γιατί έχουν αδυναμία πώλησης του γάλακτός τους. Αυτό ήταν το πρώτο θέμα που ετέθη.
      Το δεύτερο που ετέθη ήταν τι έχει κάνει η Κυβέρνηση για τους κτηνοτρόφους. Απάντησε ο κύριος Υπουργός με σαφέστατο τρόπο παρουσιάζοντας είκοσι οχτώ σημεία συγκεκριμένων δράσεων, δράσεων ουσιαστικών, που αντιμετωπίζουν προβλήματα από το παρελθόν, δράσεων που φέρνουν την κτηνοτροφία προς το μέλλον. Είναι χαρακτηριστικό ότι επί των ημερών της νέας διακυβέρνησης λύθηκαν προβλήματα όπως η αδειοδότηση των κτηνοτροφικών επιχειρήσεων. Παράλληλα σχεδιάζεται και μια νέα κτηνοτροφική πολιτική με διαρκείς αυξανόμενους ελέγχους, πιστοποιήσεις κ.ο.κ. 
      Είναι χαρακτηριστικό ότι τα τελευταία χρόνια αυτό που πέτυχε αυτή η Κυβέρνηση είναι να αυξήσει τις τιμές στις οποίες πουλάνε οι παραγωγοί και ιδιαίτερα οι αιγοπροβατοτρόφοι τα αμνοερίφια. Δυο συνεχόμενες χρονιές το Πάσχα ενώ στο παρελθόν γινόταν ένα απίστευτο αλαλούμ στην εσωτερική αγορά και δεν ξέραμε τι αγοράζει ο καταναλωτής, σε τι τιμές πουλιέται, και οι τιμές να ανεβαίνουν και να πέφτουν όπως στο Χρηματιστήριο, εμείς καταφέραμε όχι μόνο η αγορά να λειτουργήσει εις όφελος του καταναλωτή αλλά και οι Έλληνες παραγωγοί να διαθέσουν έγκαιρα και σε ικανοποιητικές τιμές τα προϊόντα τους. 
      Το τελευταίο θέμα το οποίο έθεσε ο φίλτατος Κοινοβουλευτικός Εκπρόσωπος του ΠΑ.ΣΟ.Κ. είναι το θέμα των επενδύσεων. Πριν από μερικές ημέρες συζητώντας ένα νομοσχέδιο του Υπουργείου Αγροτικής Ανάπτυξης η Κυβέρνηση πρότεινε να μπορούν να υπαχθούν σε καθεστώς επιδοτήσεως και επενδυτικά σχέδια τα οποία ενδεχομένως θα παρουσιαστούν αυτήν την περίοδο μέχρι να δημοσιευτεί ο νόμος στην εφημερίδα της Κυβερνήσεως. Είχαμε βέβαια την αντίδραση του τέως Πρόεδρου της Βουλής κ. Κακλαμάνη ο οποίος έλεγε να ορίσουμε συγκεκριμένη ημερομηνία στην οποία θα λήγει αυτή η προθεσμία. Αντιθέτως εμείς θέλοντας να καλλιεργήσουμε και καλύτερες σχέσεις επικοινωνίας με τις εταιρείες και ιδιαίτερα με την Ελληνική Βιομηχανία Ζάχαρης που θέλουμε να υπαχθεί σε μια τέτοια ρύθμιση αφήσαμε το περιθώριο μέχρι τη δημοσίευση του νόμου που όπως ξέρετε μπορεί να καθυστερήσει και ένα και ενάμιση και δυο μήνες. Το κάναμε αυτό για να δώσουμε το περιθώριο να ολοκληρωθούν οι σχεδιασμοί που υπάρχουν αυτήν τη στιγμή στο τραπέζι και για τους οποίους προσπαθούμε να επιταχυνθούν οι ρυθμοί τους. 
      Υπάρχει μπροστά μας ένας νέος αναπτυξιακός νόμος που σε λίγες μέρες θα συζητάμε στην Αίθουσα και που όχι μόνο θα βάζει τις βάσεις για τη σωστή αντιμετώπιση των προβλημάτων της κτηνοτροφίας και γενικά της αγροτικής παραγωγής αλλά όπως και ο προηγούμενος θα στοχεύει στην επέκταση της κάλυψής του στο σύνολο της χώρας και βεβαίως την αύξηση στο μέγιστο δυνατό σύμφωνα με την περιφερειακή διάθρωση της Ευρωπαϊκής Ένωσης των επιδοτήσεων.
      Αυτό σημαίνει ότι η Κυβέρνηση ήταν, είναι και θα παραμείνει δίπλα στους Έλληνες κτηνοτρόφους με σταθερά βήματα, με ουσιαστικές πράξεις, χωρίς τυμπανοκρουσίες αλλά λύνοντας προβλήματα που αντιμετωπίζονται για πρώτη φορά από εδώ και είκοσι χρόνια. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, στην επερώτηση του ΠΑ.ΣΟ.Κ. που συζητάμε επισημαίνονται αρκετά από τα πολλά και σοβαρά προβλήματα που αντιμετωπίζουν οι μικρομεσαίοι κτηνοτρόφοι της χώρας μας. Οι μεγαλοκτηνοτρόφοι δεν έχουν τέτοια προβλήματα. Όμως, το να επισημαίνουμε τα προβλήματα δεν λέει τίποτα από μόνο του αν δεν αναφερθούμε και στις αιτίες τις πραγματικές που δημιουργήθηκαν και που οδήγησαν σε αυτήν την κατάσταση τους κτηνοτρόφους μας. 
      Δεν πιστεύω ότι υπάρχει κανένας μέσα στην Αίθουσα που να θεωρεί ότι τα σημερινά προβλήματα έπεσαν από τον ουρανό ή ήταν γραμμένα στη μοίρα των μικρομεσαίων κτηνοτρόφων. Για μας υπάρχουν ευθύνες και υπεύθυνοι γι’ αυτά. Οι ευθύνες ανήκουν στην αντιαγροτική πολιτική της Ευρωπαϊκής Ένωσης, την αντικτηνοτροφική πολιτική, μια πολιτική που φέρνει τη σφραγίδα όλων των ελληνικών κυβερνήσεων είτε αυτές ανήκαν στο ΠΑ.ΣΟ.Κ. είτε ανήκαν ή ανήκουν στη Νέα Δημοκρατία. 
      Βασικά εργαλεία αυτής της βαθιά αντικτηνοτροφικής πολιτικής ήταν το σύστημα τιμών και επιδοτήσεων και οι ποσοστώσεις που επιβλήθηκαν από την Ευρωπαϊκή Ένωση, με τη σύμφωνη γνώμη όλων των ελληνικών κυβερνήσεων.
      Είναι γνωστό ότι τα επιδοτούμενα αιγοπρόβατα παραμένουν στα έντεκα εκατομμύρια είκοσι χιλιάδες ζώα όταν το σύνολο των αιγοπροβάτων της χώρας μας ξεπερνούν τα δεκαπέντε εκατομμύρια ζώα, με αποτέλεσμα η αυτάρκεια σε αιγοπρόβειο κρέας να μειωθεί στο 80% περίπου, από το 92% που ήταν κατά την ένταξη της χώρας μας στην Ευρωπαϊκή Ένωση.
      Οι επιδοτούμενες αγελάδες και τα αρσενικά βοοειδή έχουν καθορισθεί εδώ και χρόνια στα εκατόν τριάντα οκτώ χιλιάδες και εκατόν σαράντα τρεις χιλιάδες ζώα αντίστοιχα όταν η αυτάρκεια σε βοδινό κρέας είναι μόλις το 25%. Αναφέρθηκε ότι η ποσόστωση στο αγελαδινό γάλα με την τελευταία αναπροσαρμογή καθορίστηκε στους οκτακόσιους είκοσι χιλιάδες τόνους όταν οι ανάγκες της χώρας είναι ένα εκατομμύριο τετρακόσιες χιλιάδες τόνους, ανάγκες που καλύπτονται από εισαγωγές.
      Όσον αφορά τις τιμές είναι γνωστό ότι στο αιγοπρόβειο γάλα δεν υπήρξε και δεν υπάρχει κανένα κοινοτικό καθεστώς που να διασφαλίζει μία κατώτερη τιμή για τον κτηνοτρόφο. Αυτό το εκμεταλλεύονται οι γαλακτοβιομήχανοι με αποτέλεσμα να έχουμε αυτές τις τιμές που έχουμε σήμερα και για το αγελαδινό και για το πρόβειο γάλα.
      Όσον αφορά τις τιμές του αιγοπρόβειου κρέατος είναι γνωστό ότι για μεγάλο χρονικό διάστημα επικρατούσε στην Ευρωπαϊκή Ένωση ένα καθεστώς που εξασφάλιζε μια τιμή, που δεν ήταν ικανοποιητική για τους κτηνοτρόφους και που συμπληρωνόταν με μία επιδότηση ανά ζώο μέχρι να φθάσουν την τιμή που ήταν προκαθορισμένη από την Ευρωπαϊκή Ένωση. Όμως, με την αναθεώρηση της «Ατζέντας 2000» καταργήθηκε και η επιδότηση αποσυνδέθηκε από τις τιμές των κτηνοτρόφων και καθορίστηκε στα 21 ευρώ ανά ζώο και στα 16,8 ευρώ στα ζώα μικτής παραγωγής. Αυτή η επιδότηση παραμένει σταθερή από το 2000 μέχρι σήμερα παρά το γεγονός ότι ο πληθωρισμός όλα αυτά τα χρόνια είναι μεγαλύτερος από 3% το χρόνο.
      Στο βοδινό κρέας με την «Ατζέντα 2000» πάλι, η τιμή παρέμβασης μειώθηκε κατά 55% και περιορίστηκε σε ελάχιστες περιπτώσεις, ενώ η τιμή της ιδιωτικής αποθεματοποίησης μειώθηκε κατά 36%, σε σχέση με την τιμή παρέμβασης. Οι μειώσεις αυτές αντισταθμίστηκαν βέβαια με επιδοτήσεις, αλλά οι επιδοτήσεις αυτές φθάνουν μόνο στο 60%. 
      Η εφαρμογή αυτής της βαθιάς αντικτηνοτροφικής πολιτικής που συνοδεύτηκε με την επιπλέον απαξίωση βέβαια του συνεταιριστικού κινήματος, οδήγησε στη συρρίκνωση, στο ξεπούλημα ή στην καταστροφή της όποιας υποδομής υπήρχε στο συνεταιριστικό κίνημα στον τομέα της τυροκόμησης. 
      Είναι γνωστό ότι οι συνεταιριστικές βιομηχανίες ξεπουλήθηκαν και αρκετά συνεταιριστικά τυροκομεία έβαλαν λουκέτο ή παραδόθηκαν και αυτά στους ιδιώτες. Παράδειγμα αποτελεί η δική μου η πατρίδα, όπου από τα δέκα και πάνω συνεταιριστικά τυροκομεία, σήμερα λειτουργούν μονάχα δύο. Το ξεπούλημα δε αυτό, έγινε με αδιαφανείς τρόπους. 
      Γι’ αυτήν την κατάσταση που αποδείχθηκε ότι είναι πραγματικός παράδεισος για τους γαλακτοβιομήχανους, αφού είδαν τα κέρδη τους να εκτινάσσονται στα ύψη, μεγάλες ευθύνες έχουν και οι διοικήσεις της ΠΑ.Σ.ΕΓ.Ε.Σ. και της πλειοψηφίας του συνεταιριστικού κινήματος. Και έχουν ευθύνες γιατί υπηρέτησαν αυτήν την πολιτική, που επαναλαμβάνω για άλλη μια φορά ότι έχει ως στόχο, μέσα από την καταστροφή των μικρομεσαίων αγροτικών, κτηνοτροφικών –θα πω- νοικοκυριών, τη συγκέντρωση της παραγωγής. Αυτό αφορά τον τομέα των μεγάλων ζώων, όπου είχαμε σημαντική μείωση κατά την τελευταία δεκαετία. 
      Αυτή η κατάσταση που έχει δημιουργηθεί, θα γίνει ακόμη χειρότερη με την ενδιάμεση αναθεώρηση της Κ.Α.Π., που ξεκίνησε το 2003 επί κυβερνήσεων ΠΑ.ΣΟ.Κ. και μπήκε σε εφαρμογή το 2006 και βέβαια, με τη διεύρυνση της Ευρωπαϊκής Ένωσης που έγινε το 2004 και μ’ αυτήν που θα γίνει το 2007. Και αυτό, συμβαίνει γιατί παγώνουν οι επιδοτήσεις στο μέσο όρο της τριετίας 2000-2003, πράγμα που σημαίνει ότι θα εξανεμιστούν από τον πληθωρισμό. Ήδη τον πρώτο χρόνο θα είναι μειωμένες κατά 15% και η μείωση αυτή θα συνεχίζεται με ρυθμό 3% το  χρόνο. 
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Κυρίες και κύριοι Βουλευτές, εμείς ως κόμμα πιστεύουμε ότι όχι μόνο μπορεί, αλλά και πρέπει να αναπτυχθεί η κτηνοτροφία μας με βασικούς στόχους την κάλυψη των διατροφικών αναγκών του λαού μας με ασφαλή και καλής ποιότητας προϊόντα, την αξιοποίηση όλων των παραγωγικών δυνατοτήτων της χώρας μας, τη διασφάλιση εισοδήματος για αξιοπρεπή διαβίωση των κτηνοτρόφων, την προστασία της δημόσιας υγείας, του ζωικού κεφαλαίου και του περιβάλλοντος. 
      Βέβαια, η ανάπτυξη αυτή θα στηριχθεί στη ριζική αναδιάρθρωση και της φυτικής παραγωγής και θα γίνει με μοχλό τον παραγωγικό συνεταιρισμό. Βέβαια, αυτό προϋποθέτει αλλαγή στο συσχετισμό των πολιτικών δυνάμεων και σ’ αυτήν την κατεύθυνση καλούμε τους μικρομεσαίους κτηνοτρόφους να δώσουν τον αγώνα τους, παλεύοντας, όμως, προς αυτήν την κατεύθυνση να διεκδικήσουν τα παρακάτω:
      Την επιδότηση για όλα τα αιγοπρόβατα, κύριε Υπουργέ, και τα βοοειδή και την τιμαριθμική αναπροσαρμογή της επιδότησης. 
      Την κατάργηση της ποσόστωσης στο αγελαδινό γάλα και την επιδότηση ολόκληρης της παραγόμενης ποσότητας, χωρίς πρόστιμα για την υπέρβαση του πλαφόν. 
      Το σταμάτημα του ξεπουλήματος των συνεταιριστικών γαλακτοβιομηχανιών και τη μεταβίβασή τους δωρεάν στους συνεταιρισμούς. 
      Την κατάργηση των παρακρατήσεων στη βοοτροφία, αιγοτροφία και τη βελτίωση της ποιότητας, τη διαφοροποίησή της και το Ο.Σ.Δ.Ε., που είναι παράνομο για μας. 
      Την εκπόνηση και υλοποίηση προγραμμάτων γενετικής βελτίωσης του ζωικού κεφαλαίου. 
      Την αναβάθμιση των ΕΛ.Ο.Γ., έτσι που η πιστοποίηση της ποιότητας του γάλακτος θα γίνεται αποκλειστικά από τα εργαστήριά του και όχι από τα διαπιστευμένα εργαστήρια των μεγάλων γαλακτοβιομηχανιών. 
      Τη δωρεάν πιστοποίηση των ζωικών προϊόντων από τον αντίστοιχο κρατικό οργανισμό. 
      Τη θεσμοθέτηση οικονομικών κινήτρων για την ανάπτυξη των κτηνοτροφικών καλλιεργειών, που εξασφαλίζουν οι εγχώριες υγιεινές και φθηνές ζωοτροφές. 
      Τη νομιμοποίηση των σταβλικών εγκαταστάσεων με την προϋπόθεση ότι δεν θα τους χρησιμοποιούν ως αφορμή για τον αποχαρακτηρισμό δασών, κύριε Υφυπουργέ. 
      Την προστασία της εγχώριας παραγωγής από αθρόες και ανεξέλεγκτες εισαγωγές και τη θεσμοθέτηση τιμών παρέμβασης, που να εξασφαλίζουν βιώσιμο εισόδημα στους κτηνοτρόφους. 
      Τη στελέχωση των κτηνιατρείων, τη ρύθμιση των ληξιπρόθεσμων αλληλόχρεων δανείων των κτηνοτρόφων, αλλά και των μη κατά κύριο επάγγελμα κτηνοτρόφων που το ετήσιο γεωργικό τους εισόδημα είναι μικρότερο από 15.000 ευρώ. 
      Την ασφάλιση ολόκληρου του ζωικού κεφαλαίου από όλους τους φυσικούς κινδύνους, από αποκλειστικά δημόσιο αγροτικό ασφαλιστικό οργανισμό και την αποζημίωση των μικρομεσαίων κτηνοτρόφων για ζημιές, που προκαλούν διάφορες εμπορικές κρίσεις και διατροφικά σκάνδαλα.
      Τη θεσμοθέτηση κατώτερης αγροτικής σύνταξης στα εξήντα για τους κτηνοτρόφους και στα πενήντα πέντε για τις γυναίκες, ίση με την ετήσια εισφορά του κτηνοτρόφου στη κατώτερη ασφαλιστική κλάση, δηλαδή 420 ευρώ το μήνα.
      Τη δωρεάν υγεία, παιδεία, περίθαλψη από αποκλειστικά δημόσια αποκεντρωμένα και αναβαθμισμένα συστήματα υγείας, παιδείας, πρόνοιας, για να μπορούν και τα παιδιά των κτηνοτρόφων να σπουδάσουν, για να μπορούν και οι κτηνοτρόφοι να θεραπεύονται στους χώρους που ζουν και δουλεύουν. 
      Τη δημιουργία πολιτιστικών κέντρων και αθλητικών εγκαταστάσεων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής κ. Στέφανος Μάνος ζητεί άδεια ολιγοήμερης απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Η Κοινοβουλευτική Εκπρόσωπος του Συνασπισμού Ριζοσπαστικής Αριστεράς, κ. Ξηροτύρη, έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πολύ πριν, βέβαια, και με επανειλημμένες ερωτήσεις, πριν ξεσπάσει το σκάνδαλο του χρηματισμού κάποιων παραγόντων, που απέδειξε τελικά ότι υπάρχει καρτέλ, ότι υπάρχει συνεννόηση στις γαλακτοβιομηχανίες για τη διαμόρφωση της υψηλής τιμής του νωπού γάλακτος και για τη συνεχώς μειούμενη τιμή στον παραγωγό, στις ερωτήσεις μας το Υπουργείο Ανάπτυξης, ο Υφυπουργός Ανάπτυξης, μας απαντούσε με τη γνωστή επωδό ότι ζούμε σε μία ελεύθερη οικονομία και ότι οι τιμές του γάλακτος διαμορφώνονται ελεύθερα, επομένως το σκέλος της ερώτησής μου, όσον αφορά στην προστασία και του καταναλωτή αλλά και των παραγωγών, δεν ήταν -όπως επακριβώς έγραφε- εντός της φιλοσοφίας της Ευρωπαϊκής Ένωσης. 
      Ευτυχώς το Υπουργείο Αγροτικής Ανάπτυξης και Τροφίμων ήταν πιο σεμνό και προσπαθούσε να διαβλέψει τις μεγάλες δυσκολίες που έχουν οι κτηνοτρόφοι, διότι το Υπουργείο Ανάπτυξης κάθε φορά διατυπώνει τη μεγάλη ευχέρεια που έχουν οι γαλακτοπαραγωγοί να μπορούν να συζητούν και να διαπραγματεύονται τις τιμές με τις μεγάλες γαλακτοβιομηχανίες. 
      Τελικά νομίζει κάποιος ότι βρίσκεται σε μία διαφορετική χώρα, από τη χώρα αυτή των μεγάλων προβλημάτων και αυτό φάνηκε βέβαια και στις μεγάλες ενδοκυβερνητικές κόντρες, που υπήρξαν στη συνέχεια για τα θέματα της διάρκειας του γάλακτος. Σωστή είναι η θέση του Υπουργείου Αγροτικής Ανάπτυξης. Και βέβαια η θέση του Υπουργείου Ανάπτυξης ότι για το γάλα με τη μεγαλύτερη διάρκεια θα έχουμε καλύτερες τιμές, δεν ευσταθεί σε καμία περίπτωση. Θα έχουμε τελικά καλύτερη απόδοση για τις μεγάλες γαλακτοβιομηχανίες για ένα προϊόν κατώτερης ποιότητας και θα έχουμε πολύ χαμηλότερες τιμές και τον κίνδυνο να υπάρχει μεγάλη εισαγωγή γάλακτος και έτσι θα έχουμε περαιτέρω επιδείνωση της θέσης του κλάδου των γαλακτοπαραγωγών. 
      Να δούμε, όμως, τα στοιχεία της επερώτησης σε αυτήν την εποχή. Είναι πράγματι μειωμένες οι τιμές που εισπράττουν φέτος για το αιγοπρόβειο γάλα σε σχέση με τις περσινές τιμές οι παραγωγοί. Την ίδια περίοδο οι τιμές των τυριών και των λοιπών γαλακτοκομικών προϊόντων αυξάνονται. Οι γαλακτοπαραγωγοί, οι κτηνοτρόφοι βρίσκονται πράγματι σε διαρκή ετοιμότητα, έχουν ανακοινώσει κινητοποιήσεις οι οποίες έχουν σχέση με τα προβλήματα που έχουν προκύψει στην αιγοπροβατοτροφία, εξαιτίας της μείωσης των τιμών, που επιχειρούν να επιβάλουν οι τυροκομικές μονάδες, οι οποίες πληρώνουν 0,8 ευρώ το κιλό έναντι 0,92 ευρώ, που ήταν κατά μέσο όρο η περσινή τιμή.
      Σύμφωνα με τα στοιχεία που παρουσιάστηκαν στη σύσκεψη των παραγωγών η πρόφαση των υψηλών αποθεμάτων, που επικαλούνται τα τυροκομεία, δεν ευσταθεί.
      Αυτός εκτιμάται ότι είναι ο λόγος που οι τυροκομικές επιχειρήσεις, είκοσι μέρες, μετά τη σχετική παραγγελία του ΕΛ.Ο.Γ., δεν έχουν ακόμη απαντήσει για τα αποθέματά τους. Αντίθετα, τα συνεταιριστικά τυροκομεία βεβαιώνουν ότι δεν έχουν αποθέματα.
      Σύμφωνα με τα στελέχη των κτηνοτροφικών οργανώσεων, η μείωση της τιμής δεν δικαιολογείται, καθώς δεν έχει μειωθεί η τιμή των τυριών στην κατανάλωση, αλλά αντίθετα έχει αυξηθεί. Επιπλέον, φέτος το κόστος παραγωγής είναι ιδιαίτερα αυξημένο, λόγω των υψηλών τιμών των ζωοτροφών, των αυξήσεων στο πετρέλαιο κ.λπ..
      Είναι γνωστά -αλλά θα τα επαναλάβω εδώ στην Αίθουσα- τα βασικά αιτήματα των κτηνοτρόφων που διαμορφώνονται ως εξής: 
      Αύξηση της τιμής του αιγοπρόβειου γάλακτος κατά 5 τουλάχιστον λεπτά. 
      Αυστηρός έλεγχος της ποσότητας και της ποιότητας του γάλακτος, που εισάγεται στη χώρα.
      Άμεση, υποχρεωτική τήρηση του ισοζυγίου γάλακτος-τυριών απ’ όλα τα τυροκομεία σε μηνιαία βάση. 
      Αυστηρός έλεγχος της αγοράς, για να εντοπιστούν τα τυριά -και ειδικά η φέτα- που δεν τηρούν τις σχετικές προδιαγραφές.
      Παύση κάθε συζήτησης για επέκταση της ημερομηνίας γάλακτος σε δέκα ημέρες.
      Νομίζω ότι αυτή είναι μια σειρά πολύ σημαντικών αλλά και πολύ σεμνών και περιορισμένων αιτημάτων, θα έλεγα, μπροστά στις μεγάλες δυσκολίες που αντιμετωπίζουμε. 
      Με την επερώτηση του ΠΑ.ΣΟ.Κ. μας δίνεται η ευκαιρία να μιλήσουμε για το μεγάλο θέμα της φέτας. Το ερώτημα που προκύπτει είναι: Η χώρα μας είναι σε θέση να στηρίξει αυτό το προϊόν, για το οποίο έδωσε μάχες, προκειμένου να κατοχυρωθεί ως αποκλειστικά ελληνικό προϊόν;
      Παρατηρείται, όμως, το παράδοξο φαινόμενο ότι ενώ κατοχυρώθηκε ως προϊόν προστατευόμενης ονομασίας προέλευσης και η τιμή της φέτας είναι υψηλότερη, το γάλα –πρόβειο και κατσικίσιο- από το οποίο αυτή παράγεται αγοράζεται σε χαμηλότερες τιμές. Τότε τι θέλουμε τα πιστοποιημένα προϊόντα; Να κερδίζει μόνο η βιομηχανία, ενώ ο παραγωγός να βλέπει να μειώνονται οι τιμές γάλακτος που παραδίδει; 
      Οι έλεγχοι που γίνονται για το είδος του γάλακτος που χρησιμοποιείται για τη φέτα είναι ελλιπείς. Μέχρι τώρα τους ελέγχους του ισοζυγίου γάλακτος-τυριού τους έκανε η Διεύθυνση Γεωργίας της Νομαρχιακής Αυτοδιοίκησης με πολύ λίγο προσωπικό: Ένας ή δυο γεωπόνοι, χωρίς κανένα εξοπλισμό, οι οποίοι αδυνατούσαν να κάνουν σε βάθος ένα τόσο πολύπλοκο έλεγχο.
      Θα μου πείτε για την παλιά εποχή της αποδυνάμωσης των υπηρεσιών κ.λπ.. Όμως, και εσείς δεν έχετε κάνει αυτά τα γρήγορα βήματα, που έπρεπε να κάνετε. Εδώ σας μιλώ γι’ αυτό ακριβώς το προϊόν. Το Υπουργείο Αγροτικής Ανάπτυξης, μετά το σκάνδαλο με τη «ΜΕΒΓΑΛ», ανέθεσε αυτόν τον έλεγχο στον ΕΛ.Ο.Γ. Όμως, και ο ΕΛ.Ο.Γ., που πράγματι είναι ο αρμόδιος οργανισμός γάλακτος, δεν έχει προσωπικό. Και αυτός έχει μερικές μονάδες μόνο στις πρωτεύουσες των περιφερειών.
      Επίσης, σημαντικό είναι το πρόβλημα με το γάλα, που προέρχεται από πρόβατα κοινοτικής προέλευσης, τα οποία αυτήν τη στιγμή κατακλύζουν τη χώρα μας. Ξέρετε πάρα πολύ καλά, κύριε Υπουργέ, ότι σύμφωνα με τον Κανονισμό για τη φέτα, το γάλα πρέπει να προέρχεται από αιγοπρόβατα που ζουν στη χώρα. Άρα το γάλα των εισαγόμενων προβάτων δεν μπορεί να γίνει φέτα, αν θέλουμε να διαφυλάξουμε αυτό για το οποίο αγωνιστήκαμε τόσα χρόνια. Ποιος, όμως, το ελέγχει αυτό; Υπάρχουν παραστατικά σε τυροκομεία ότι δεν χρησιμοποιούν τέτοιο γάλα; Υπ’ όψιν ότι τα πρόβατα που προέρχονται από την Ευρωπαϊκή Ένωση είναι κυρίως πρόβατα της φυλής λακόν, που είναι γαλλική. 
      Υπάρχει, επίσης, πρόβλημα με τις εξετάσεις για τη διαστολή του είδους γάλακτος, που χρησιμοποιείται για ονομασίες προέλευσης σε τυριά. Το Γενικό Χημείο του Κράτους, με την αιτιολογία ότι οι εξετάσεις αυτές είναι ακριβές, κάνει πολύ λίγες εξετάσεις. Έτσι, παίρνονται λίγα δείγματα από πολύ μεγάλες ποσότητες γάλακτος και τα αποτελέσματα είναι ανεπαρκή, για να βγουν ασφαλή συμπεράσματα. Είναι γνωστό ότι το Γενικό Χημείο του Κράτους και ο Δημόκριτος διαθέτει μηχανήματα, τα οποία μπορούν να ανιχνεύσουν αν η φέτα προέρχεται από ελληνικό ή από εισαγόμενο γάλα. 
      Υπάρχει πόρισμα της επιτροπής του Υπουργείου Αγροτικής Ανάπτυξης, το οποίο δεν ξέρω αν τελικά έχει σταλεί στον εισαγγελέα. Το πόρισμα αυτό διατυπώνει ότι, μετά από επώνυμες καταγγελίες, τρεις γαλακτοβιομηχανίες παράγουν ελληνική φέτα από εισαγόμενο αιγοπρόβειο γάλα. 
      Οι συγκεκριμένες αυτές επιχειρήσεις, όπως και πολλές άλλες, είχαν επιδοτηθεί με αρκετά εκατομμύρια ευρώ από το Β΄ Κοινοτικό Πλαίσιο Στήριξης για να εγκαταστήσουν μονάδες παραγωγής, παρασκευής τυροκομικών προϊόντων. Βέβαια, το Β΄ Κοινοτικό Πλαίσιο Στήριξης δεν προβλέπει ποινές ούτε την επιστροφή των επιδοτήσεων, κάτι που ισχύει για το Γ΄ Κοινοτικό Πλαίσιο Στήριξης, αλλά οι τρεις γαλακτοβιομηχανίες έκαναν παρανομία και συνεχίζουν να την κάνουν με τη φέτα σύμφωνα με την απόφαση του Ευρωπαϊκού Δικαστηρίου. 
      Κύριε Υπουργέ, αν θέλουμε πραγματικά να προστατέψουμε τους κτηνοτρόφους, το εγχώριο γάλα, τα παραγόμενα ελληνικά και μάλιστα πιστοποιημένα προϊόντα, τα τυριά, και κυρίως τη φέτα, αν θέλουμε να προστατέψουμε, δηλαδή σε αυτήν τη μεγάλη ανταγωνιστική αγορά, το εισόδημα του γαλακτοπαραγωγού, θα πρέπει να πάρετε πάρα πολύ δραστικά μέτρα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη.
      Ο κ. Χατζημιχάλης έχει το λόγο να δευτερολογήσει.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ πολύ, κύριε Πρόεδρε.
      Κύριε Υπουργέ, ακούσαμε για μια ακόμη φορά να επαναλαμβάνετε κάποιες τοποθετήσεις και να θεωρείτε ως μεγάλη επιτυχία της Κυβέρνησης την υλοποίηση κάποιων προγραμμάτων του Γ΄ Κοινοτικού Πλαισίου Στήριξης. Ακούσαμε να πιστεύετε ότι είναι μεγάλη επιτυχία για το Υπουργείο σας το ότι κάνατε μια διαχείριση, που εκ των πραγμάτων, ακόμη και αν δεν υπήρχατε εσείς, οι υπηρεσίες σας  θα τις εκτελούσαν. Το Υπουργείο μπορεί να κινηθεί, έτσι όπως πάει και με το νόμο της αδράνειας. Η γραφειοκρατία του μπορεί να υλοποιεί κάποιες διαδικασίες, οι οποίες, όμως, δεν συνιστούν πολιτική.
       Σας εγκαλέσαμε και σας εγκαλούμε για την αδυναμία σας να εφαρμόσετε αυτά τα οποία υποσχεθήκατε. Κάνατε μια αναγωγή στο παρελθόν, μιλήσατε για το παρελθόν και αναφέρατε κάποια στατιστικά στοιχεία, τα οποία διαψεύδονται από την ίδια τη Στατιστική Υπηρεσία, την Ε.Σ.Υ.Ε.. Εγώ δεν θα μείνω σε αυτά, δεν θα απαντήσω σε αυτά που είπατε, θα επαναφέρω το θέμα εκεί που βρίσκεται.
      Το κυβερνητικό σας πρόγραμμα, κύριε Υπουργέ, οι δεσμεύσεις σας απέναντι στους Έλληνες κτηνοτρόφους, στους Έλληνες παραγωγούς -αυτό που ο κ. Καραμανλής με βαρύγδουπες εκφράσεις παρουσίασε ως προγραμματική δέσμευση στη Λάρισα σε προεκλογική του συγκέντρωση- κάθε σελίδα είναι και ένα ψέμα,  σε σχέση όχι με αυτά που υποσχεθήκατε, αλλά με αυτά που υλοποιείτε.
      Διαβάζω: «Υπουργείο Αγροτικής Ανάπτυξης και Τροφίμων», μετονομασία από Υπουργείο Γεωργίας. Αλλάξατε τον τίτλο. Και; Επί της ουσίας. Τι έγινε; Μηδέν. 
      Δεύτερη σελίδα: «Τοπικά Κέντρα Αγροτικής Ανάπτυξης». Τα ψηφίσατε μετά από ενάμιση χρόνο. Είσαστε τρία χρόνια στη διακυβέρνηση της χώρας, δεν εφαρμόζονται, δεν υπάρχουν παρά μόνο στα χαρτιά. Αλλά μιλώντας από το Βήμα είπατε «τα ψηφίσαμε». Λειτουργούν; Όχι. Θα λειτουργήσουν; Στο τέλος της τετραετίας.
      Επόμενη σελίδα: «Ομάδες παραγωγών και διεπαγγελματικές οργανώσεις». Είναι στο πρόγραμμά σας, αποτελούν δεσμεύσεις. Υπήρξε κάποια καινούργια διεπαγγελματική οργάνωση εκτός από αυτές που δημιουργήθηκαν επί ΠΑ.ΣΟ.Κ. και δεν το πήραμε είδηση; Υπάρχει διεπαγγελματική οργάνωση στον τομέα του γάλακτος; Υπάρχει διεπαγγελματική οργάνωση στον τομέα του κρέατος; Όχι!
      Επόμενη σελίδα: «Νέοι θεσμοί στήριξης για τον αγρότη, γεωργικά επιμελητήρια». Μήπως υπήρξε κάποιο γεωργικό επιμελητήριο και δεν το πήραμε είδηση; Δέσμευσή σας! Ψέμα σας! 
      Επόμενη σελίδα: «Διαπιστευμένοι αγροτικοί σύμβουλοι». Υπάρχουν και δεν το πήραμε είδηση; Αυτά υποσχεθήκατε στους αγρότες.
      Επόμενη σελίδα: «Ορθολογική διαχείριση υδατικών πόρων». Πρώτη δέσμευσή σας: «Δημιουργείται ο εθνικός φορέας των υδατικών πόρων». Αστειευόμαστε; Θεσμοθετήθηκε το 2003 από το Υ.ΠΕ.ΧΩ.Δ.Ε. επί κυβέρνησης ΠΑ.ΣΟ.Κ.. Τρία χρόνια τώρα δεν έχει συγκροτηθεί. Πόσω μάλλον οι περιφερειακοί φορείς διαχείρισης των υδατικών πόρων.
      Επόμενη σελίδα: «Πολιτική για τη γεωργική γη, ενίσχυση της λειτουργίας την αγορά γης, κατάργηση της «ΑΓΡΟΓΗ». Λειτουργεί. «Καθορισμός χρήσεων γης, προστασία της γεωργικής γης από ακατάλληλες χρήσεις κ.ο.κ». Υπάρχει πουθενά αυτό και δεν το πήραμε είδηση; Έχετε πολιτική γης; Ρυθμίσατε θέματα χρήσεων γης και δεν το καταλάβαμε;
      Επόμενη σελίδα, επόμενο ψέμα: «Γεωργική εκπαίδευση. Εφαρμογή ειδικών προγραμμάτων ταχύρρυθμης εκπαίδευσης σε ειδικά ιδρύματα, αλλά κυρίως στους χώρους εργασίας για τους παραγωγούς μας». Έγινε πουθενά έστω και πιλοτικά και δεν το πήραμε είδηση;
      Επόμενη σελίδα: «Μείωση του κόστους παραγωγής. Πρώτη πρόταση; Μείωση του Φ.Π.Α. από 18% στο 8%». Έχουμε, όμως, αύξηση του Φ.Π.Α. από 18% σε 19%. Ποιον κοροϊδεύετε;
      Επόμενη σελίδα, επόμενο ψέμα: «Μεταποίηση, εμπορία και εξαγωγές. Διάθεση των αναγκαίων πιστώσεων από το Πρόγραμμα Δημοσίων Επενδύσεων για υποδομές εμπορίας, τυποποίησης, μεταποίησης κ.λπ». Το Πρόγραμμα Δημοσίων Επενδύσεων κάθε χρόνο στον προϋπολογισμό μειώνεται από 16% έως 20%. Ποιον κοροϊδεύετε;  Πού λειτούργησε αυτό; 
      «Πλήρης εφαρμογή της τυποποίησης των νωπών προϊόντων τελικής κατανάλωσης και στην εσωτερική αγορά». Είδαμε κάποιο νωπό προϊόν να τυποποιείται και δεν το πήραμε είδηση; 
      Αφήνω τη φυτική παραγωγή και περνάω στην κτηνοτροφία, για την οποία συζητούμε. Ακούστε προτάσεις: «Εφαρμογή ειδικού προγράμματος για την ανάπτυξη της αιγοπροβατοτροφίας κυρίως στις ορεινές, στις ημιορεινές και στις νησιωτικές περιοχές». Είδατε κάποιο ειδικό πρόγραμμα, κύριε Πρόεδρε, κύριοι συνάδελφοι, και δεν το πήραμε εμείς είδηση για την ανάπτυξη των ορεινών περιοχών;
      «Οριοθέτηση των ζωνών των βοσκοτόπων, πραγματοποίηση έργων βελτίωσης και εμπλουτισμού κ.λπ». Είδατε κάποια τέτοια παρέμβαση;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ακούστε: «Εφαρμογή ειδικού προγράμματος για την ανάπτυξη διάφορων μορφών και ειδών κτηνοτροφίας, όπως η εκτατική κτηνοτροφία». Το κάνατε; 
      «Ριζική αντιμετώπιση του θέματος της σφαγιοτεχνικής υποδομής της χώρας κ.ο.κ». Το πρόγραμμα μεταποίησης ακόμα το περιμένουμε.
      «Οριστικός διαχωρισμός των βοσκοτόπων από τις δασικές εκτάσεις». Έγινε; Δεν έγινε.
      Επόμενη σελίδα: «Σθεναρή επιδίωξη της αύξησης της ποσόστωσης του αγελαδινού γάλατος, που αποτελεί δίκαιο αίτημα της χώρας». Θέσατε κάποιο τέτοιο αίτημα στην Ευρωπαϊκή Ένωση; Μα, ακόμη δεν αξιοποιήσατε τους εκατόν είκοσι χιλιάδες τόνους που κέρδισε το ΠΑ.ΣΟ.Κ. στη διαπραγμάτευση για την Κοινή Αγροτική Πολιτική.
      Βεβαίως ο κ. Βαρβιτσιώτης είπε ότι μεγάλη κατάκτηση για την ελληνική κτηνοτροφία είναι ότι πουλάμε όλο το γάλα μας, σε αντίθεση με τη Γαλλία. Τόσο ήξερε, τόσο έλεγε ο αγαπητός συνάδελφος. Τον προσκαλώ να έρθει μια βόλτα σε ένα μαντρί της Ελασσόνας για να καταλάβει τι σημαίνει κτηνοτροφία. Δεν ξέρει ότι είμαστε ελλειμματικοί σε γάλα; Είναι επόμενο να δίνουμε όλο το γάλα μας, όταν έχουμε δικαίωμα παραγωγής 820.000 τόνων και οι ανάγκες μας είναι 1.200.000 τόνοι και πάνω.
      Επόμενο ψέμα: «Εφαρμογή προγραμμάτων εκπαίδευσης και κατάρτισης των κτηνοτρόφων». Εκπαιδεύσατε ή καταρτίσατε έστω και έναν κτηνοτρόφο μέσα στα τρία χρόνια; Θα γίνει στο τέλος της τετραετίας ή την επόμενη τετραετία;
      Ακούστε τώρα και το σημαντικότερο: «Χορήγηση εισοδηματικής ενίσχυσης στους κτηνοτρόφους μειονεκτικών περιοχών». Μήπως τα πήραν, πλούτισαν, είναι ευτυχισμένοι, όπως είπατε και εμείς δεν πήραμε είδηση και ζούμε σ’ άλλον κόσμο; Τότε, γιατί οι κτηνοτρόφοι κινητοποιούνται, κύριε Υπουργέ; Γιατί χύνουν το γάλα τους συνέχεια στους δρόμους; Γιατί διαμαρτύρονται; Ζούμε σε τελείως διαφορετικούς κόσμους. Η ελληνική κτηνοτροφία, όμως, έχει μεγαλύτερες απαιτήσεις από αυτές που βλέπει να υλοποιούνται, από αυτές που εσείς υποσχεθήκατε, τις οποίες βλέπουν να διαψεύδονται. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε, λέγοντας ότι στο χωριό μου έχουμε μετατρέψει και έχουμε επικαιροποιήσει μία παροιμία: «Ο Μπασιάκος με τα λόγια χτίζει ανώγια και κατώγια». Αλλά αυτό έχει γίνει πια φανερό… 
      ΓΙΑΝΝΗΣ ΚΟΥΤΣΟΥΚΟΣ: Ο Κοντός … 
      ΦΩΤΗΣ ΧΑΤΖΗΜΙΧΑΛΗΣ: Όχι ο Κοντός, ο Μπασιάκος.
      Αυτό έχει γίνει πια φανερό στην ελληνική κοινωνία, στους Έλληνες πολίτες, στους καταναλωτές, στους παραγωγούς. 
      Κύριε Υπουργέ, αυτή η πολιτική πρέπει να πάρει ένα τέλος, γιατί είναι καταστροφική για τους Έλληνες αγρότες, είναι καταστροφική για τους Έλληνες κτηνοτρόφους. Δεν αντέχουν άλλο! Πάρτε το είδηση, επιτέλους!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χατζημιχάλη.
      Το λόγο έχει η κ. Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
      Θα κάνουμε μία τελευταία προσπάθεια μήπως και συνεννοηθούμε.
      Κύριε Υπουργέ, έχετε διανύσει το 70% της θητείας σας, εμείς ισχυριζόμαστε με λάθη, παραλείψεις, αλλά σίγουρα μην έχοντας κάνει έστω και ένα βήμα προς τα μπρος. 
      Ανέφερε ο συνάδελφος τις δεσμεύσεις σας μία -μία. Κατανοητό, πασιφανές. Σε καμία δεν έχετε φανεί στο ελάχιστο συνεπείς. Άκουσα στην πρωτολογία σας να μιλάτε πάλι σ’ αυτόν το χρόνο, τον ενεστώτα διαρκείας. Υπάρχουν και άλλοι χρόνοι και πλέον καλείστε να μιλήσετε και στο παρατατικό, για πράγματα που έχετε κάνει.
      Λέτε: «Εξετάζουμε, συζητάμε». Μέχρι πότε θα συζητάτε; Πότε θα τα εφαρμόσετε; Είστε Κυβέρνηση και πρέπει τέλος πάντων να μας απαντήσετε εδώ μέσα, γιατί σας άκουσα. Για όλα «ζείτε σ’ έναν παράδεισο». Θα ήθελα να τον δω μια μέρα, να τον επισκεφθώ. Σας το είπα και πριν. Η άγρια εκμετάλλευση των Ελλήνων κτηνοτρόφων από τους γαλακτοβιομηχάνους είναι μοναδική σε ευρωπαϊκό επίπεδο. Από το 1 ευρώ κατανάλωσης, στο δικό μας παραγωγό φθάνει λιγότερο από το 25% -και δεν μιλάμε για το πόσο σαν καταναλωτής ξοδεύεται- στην Αγγλία και τη Δανία το 40%, στη Γαλλία το 49%, στη Γερμανία το 54%, στην Τσεχία το 75%. Οι τιμές πέφτουν. Άλλα είπατε, κύριε Υπουργέ. 
      Θέλετε να σας διαβάσω κάτι που είπατε –δικά σας λόγια- όταν πήγατε στη Θεσσαλονίκη στις αρχές του Οκτώβρη; Παραδεχθήκατε εκεί –ο κ. Βαρβιτσιώτης σήμερα έκανε ότι δεν καταλαβαίνει, δεν μπορώ να το καταλάβω- ότι υπάρχει μια ολιγοπωλιακή κατάσταση με κάποιες, λίγες βιομηχανίες που διαμορφώνουν τις τιμές, αν αυτό λέγεται καρτέλ. Ο κ. Βαρβιτσιώτης…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μα, κυρία συνάδελφε…
      ΑΘΑΝΑΣΙΑ ΜΕΡΕΝΤΙΤΗ: Ένα λεπτό. Θα συνεχίσω. Θα διαβάσω και άλλα για σας.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Διαβάστε τα.
      ΑΘΑΝΑΣΙΑ ΜΕΡΕΝΤΙΤΗ: Είχαμε συναποφασίσει, με όλους τους εμπλεκόμενους φορείς και τους αρμόδιους, να μη μειωθούν περαιτέρω οι τιμές και από το φθινόπωρο να υπάρξει ανάκαμψη. Κάτι τέτοιο δεν συνέβη. Αντίθετα…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας έδωσα τα στοιχεία. Δεν τα είδατε; 
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, ένα λεπτό. Αφήστε με να τελειώσω.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μα, το άσπρο να το κάνετε μαύρο; Όλα έχουν ένα όριο!
      ΠΡΟΕΔΡΕΥΩΝ (Γεώργιος Σούρλας): Θα τα πείτε μετά, στη δευτερολογία σας, κύριε Υπουργέ. 
      ΑΘΑΝΑΣΙΑ ΜΕΡΕΝΤΙΤΗ: Μην εκνευρίζεστε, κύριε Υπουργέ. Εγώ σας άκουσα πάλι εδώ να αρχίζετε και να τελειώνετε έτσι ενοχλημένος …
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έχω δώσει τα στοιχεία. Το άσπρο δεν μπορείτε να το παρουσιάζετε για μαύρο. Για όνομα του Θεού!
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, να επαναλάβω και μια άλλη φράση που είπατε εδώ: «Εμάς κατηγορείτε;», ρωτήσατε. Δεν είστε Κυβέρνηση;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πώς είπατε;
      ΑΘΑΝΑΣΙΑ ΜΕΡΕΝΤΙΤΗ: Στην πρωτολογία σας, στη δεύτερη ή τρίτη παράγραφο είπατε: «Εμάς κατηγορείτε;» Το είπατε τρεις φορές. Δεν είστε Κυβέρνηση; Ποιον θα εγκαλέσουμε εδώ;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυβέρνηση και μάλιστα δυνατή, με την ψήφο του ελληνικού λαού. 
      ΑΘΑΝΑΣΙΑ ΜΕΡΕΝΤΙΤΗ: Εσείς, κύριε Υπουργέ, ευθύνεστε για την κατάσταση των Ελλήνων κτηνοτρόφων. Και επειδή δεν θέλετε να ακούσετε εμάς –σας το είπε πριν από λίγο και ο κ. Χρυσοχοϊδης- επαναλαμβάνω: Σας τα είπαν στη Λάρισα, θα τα επαναλάβω. Ο κ. Κατσαρός είπε: «Το τελευταίο μήνυμα προειδοποίησης που στέλνουμε στην κεντρική εξουσία». Θέλετε να τα επαναλάβω εγώ; Δεν το πήρατε το μήνυμα, κύριε Υπουργέ; Οι κτηνοτρόφοι δεν αντέχουν άλλο και εμείς πρέπει να αντιδράσουμε. 
      Ο κ. Τζότζος που πρόσκειται στην παράταξή σας -και έχω ακούσει ότι σκέπτεστε να «χρυσώσετε» κάποια χάπια- λέει: «Η δυσάρεστη θέση που βρισκόμαστε εμείς σήμερα οφείλεται στην Κυβέρνηση από τις αθρόες εισαγωγές. Παρά τα τρία υπομνήματα της Ομοσπονδίας μας δεν πήραμε καμία απάντηση από το Υπουργείο. Όλοι γνωρίζουν το θέμα, αλλά κανείς δεν τιμωρείται, κανείς δεν ασχολείται». 
      Επίσης ο κ. Θανάσης Κοκκινούλης λέει τα εξής. Θέλετε να τα διαβάσω; Δεν σας λέω τα δικά μας λόγια. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Διαβάστε τα. 
      ΑΘΑΝΑΣΙΑ ΜΕΡΕΝΤΙΤΗ: Σας διαβάζω ή μάλλον φωνάζω…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Υπάρχει και εκπρόσωπος του θεσσαλικού κάμπου εδώ και τα γνωρίζει. Πείτε τα. Όχι τώρα, μόλις βγείτε από εδώ πέρα. Ακούστε, ανοίξτε τα αυτιά σας, ενδιαφερθείτε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Πείτε μας για τον κ. Κοκκινούλη.
      ΑΘΑΝΑΣΙΑ ΜΕΡΕΝΤΙΤΗ: Ο κ. Κοκκινούλης λέει: «Το ληστή τον ξέρουμε, το θύμα επίσης. Τι περιμένουν για να δράσουν; Δεσμεύτηκε η Κυβέρνηση να δράσει. Αναμένουμε τα αποτελέσματα. Όλοι οι κτηνοτρόφοι, όλοι οι Έλληνες περιμένουμε να αποφασίσετε να ασχοληθείτε…»
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ένα λεπτό. Τελειώνω, κύριε Πρόεδρε. Έχετε δίκιο.
      ΠΡΟΕΔΡΕΥΩΝ (Γεώργιος Σούρλας): Έχετε υπερβεί το χρόνο σας, κυρία Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Μιλήσατε για ανάσα. Σας αρκεί η ανάσα; Μα και την ανάσα των κτηνοτρόφων κινδυνεύετε να την κόψετε. Και μαζί με τους κτηνοτρόφους σβήνει η ελληνική ύπαιθρος, σβήνει η ελληνική οικονομία. Και είναι πολύ ωραίο να τα παρουσιάζετε όπως θέλετε, αλλά σας διαψεύδει η καθημερινότητα. 
      Αναφερθήκατε πάλι στους μελισσοκόμους. Επειδή έχουμε μια συνεχή συζήτηση και αντιπαράθεση γι’ αυτό το θέμα, κύριε Υπουργέ, πάλι σας προκαλώ. Όταν συναντήσετε το προεδρείο τους, που σας δηλώνει την ικανοποίησή του, όπως μου λέτε για τα αιτήματά τους, καλέστε κι εμένα. Διότι σ’ εμένα οι μελισσοκόμοι λένε τελείως αντίθετα πράγματα. 
      ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, παρακαλώ να ολοκληρώσετε.
      ΑΘΑΝΑΣΙΑ ΜΕΡΕΝΤΙΤΗ: Εκτός αν ο συνομιλητής σας είναι ένας, που εκεί δεν συμφωνούμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη.
      Το λόγο έχει η κ. Μανωλιά. 
      ΧΡΥΣΑ ΜΑΝΩΛΙΑ: Ακούσαμε την απαρίθμηση που επιχειρήσατε, κύριε Υπουργέ, αλλά ακούνε και οι κτηνοτρόφοι, οι αγρότες μας και είμαι σίγουρη ότι διερωτώνται: «Σε άλλη χώρα ζούμε εμείς; Άλλη πραγματικότητα βιώνουμε;». Αν θέλετε, κύριε Υπουργέ, αυτάρεσκα να ξεγελάτε τον εαυτό σας, δικαίωμά σας. Και φυσικά κρίνεστε.
      Θα ήταν, όμως, πολύ χρήσιμο –γείτονας είστε στη δική μας περιοχή- να κάνετε μία βόλτα στις κτηνοτροφικές μας μονάδες, να μιλήσετε με τους κτηνοτρόφους μας. Θα ήταν πολύ εύγλωττη και πολύ «διδακτική» μια τέτοια επίσκεψη. 
      Δεύτερον: Κύριε Υπουργέ, καταθέτω τις τιμές αγελαδινού, αίγειου και πρόβειου γάλακτος της Νομαρχιακής μας Αυτοδιοίκησης Ροδόπης-Έβρου της τελευταίας δεκαετίας. Αυτές δείχνουν με ευγλωττία ότι έχει κολλήσει τα τελευταία τρία χρόνια και το αγελαδινό γάλα και το αίγειο και το πρόβειο, σε αντίθεση μ’ αυτά τα οποία αναφέρατε εσείς. Φυσικά οι πρώτοι που το γνωρίζουν αυτό, γιατί το ζουν…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Διαβάστε τα, σας παρακαλώ, για να τα μάθουμε κι εμείς ή καταθέστε τα στα Πρακτικά.
      ΧΡΥΣΑ ΜΑΝΩΛΙΑ: Θα σας το καταθέσω. Από το 1994 το αγελαδινό γάλα είναι 98 δραχμές, το 1995 100 δραχμές, το 1996 97 δραχμές, το 1997 105 δραχμές, το 1998 108 δραχμές, το 1999 113 δραχμές, το 2000 115 δραχμές, το 2001 115 δραχμές, το 2002 0,34 ευρώ, το 2003 0,37 ευρώ, το 2004 0,35 ευρώ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το 2005 τι έγινε; Η Νομαρχιακή Αυτοδιοίκηση Ροδόπης έχει μείνει στο 2004;
      ΧΡΥΣΑ ΜΑΝΩΛΙΑ: Να συνεχίσω για το αίγειο; Δεν έχω στοιχεία. Αυτό είναι το τελευταίο που έχω. Να συνεχίσω και για τα άλλα; Είναι ακριβώς το ίδιο, δηλαδή ή μειούμενο ή κολλημένο. Τα καταθέτω για να μην τρώω το χρόνο μου. Σας  παρακαλώ να μου τον αφαιρέσετε, κύριε Πρόεδρε.
      (Στο σημείο αυτό η Βουλευτής κ. Χρύσα Μανωλιά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Φυσικά οι πρώτοι που το γνωρίζουν και το ζουν αυτό, όπως είπα, είναι οι ίδιοι οι κτηνοτρόφοι μας. 
      Τρίτον, επειδή ο συνάδελφος Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έκανε αναφορά στις πολύ καλές τιμές των αρνιών και των κατσικιών, γνωρίζετε αλήθεια την απόγνωση όλων των κτηνοτρόφων του ορεινού όγκου και φυσικά του δικού μας ορεινού όγκου, της Ροδόπης, λόγω των εξευτελιστικών τιμών που αναγκάζονται να πουλήσουν τα ζώα τους, διότι λόγω των κλιματολογικών συνθηκών δεν προλαβαίνουν το Πάσχα και βλέπουν ότι δεν υπάρχει πρόνοια γι’ αυτό το θέμα, παρ’ όλο που, όπως διαβάστηκε προηγουμένως, διατείνεστε, ευαγγελίζεστε, υπόσχεστε και υποσχεθήκατε την εισοδηματική τους στήριξη; 
      Τέταρτον, μπορείτε να μας εξηγήσετε, κύριε Υπουργέ, αφού στόχος σας είναι ο εκσυγχρονισμός, η αναβάθμιση, η βελτίωση της λειτουργίας του κτηνοτροφικού τομέα, γιατί δεν έχει ακόμα προχωρήσει το πολυδύναμο κέντρο στήριξης κτηνοτροφίας της Κομοτηνής, του οποίου σας υπενθυμίζω ότι έχουν τελειώσει όλες οι μελέτες; Είναι εδώ και τρία χρόνια ενταγμένο στο Γ΄ Κοινοτικό Πλαίσιο Στήριξης και, όμως, δεν έχει παρατηρηθεί καμία πρόοδος τα τελευταία χρόνια για την υλοποίησή του, ενώ ξέρετε πολύ καλά ότι μπορεί να συμβάλει καθοριστικά στην ανάπτυξη της κτηνοτροφίας μας. 
      Επίσης, θα ήθελα κι εδώ να πω κάτι σε μισό μόνο λεπτό. Είναι πολύ μεγάλο θέμα και έχω επανέλθει πολλές φορές: Πώς είναι δυνατό να μπουν οι κτηνοτρόφοι του ορεινού όγκου της Ροδόπης σε όποια προγράμματα ανάπτυξης, βελτίωσης, εκσυγχρονισμού, όταν δεν έχετε ακόμα ανταποκριθεί στο θέμα των τίτλων; Το 2003 από την κυβέρνηση του ΠΑ.ΣΟ.Κ. είχε ψηφιστεί ο νόμος για να μπορέσει να τελειώσει αυτό το θέμα, δηλαδή ότι δεν έχουν τίτλο οι αγρότες του ορεινού μας όγκου. Ο Υπουργός Αγροτικής Ανάπτυξης και Τροφίμων απάντησε σε ερώτησή μας ότι «Όπου να’ ναι, μπαίνει υπογραφή για την εφαρμογή εκ μέρους του Υπουργού», αλλά από τότε πέρασε ενάμισης χρόνος και δεν έχει γίνει τίποτα.
      Τέλος, υπάρχει η εξαίρεση των κατά κύριο επάγγελμα αγροτών από την παροχή ηλεκτρονικών υπολογιστών εκ μέρους του Υπουργείου Αγροτικής Ανάπτυξης και Τροφίμων. Με τις απαιτήσεις και τις ανάγκες της εποχής, αυτό έχει καμία λογική; Έτσι ενθαρρύνεται, επιβραβεύεται ο επαγγελματίας αγρότης που προσπαθεί να εκσυγχρονίσει την εκμετάλλευσή του;
      Κύριε Υπουργέ, οι κτηνοτρόφοι μας περιμένουν εναγωνίως και ειλικρινά τις απαντήσεις σας, αλλά κυρίως περιμένουν τις θετικές ορατές σας δράσεις.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μανωλιά.
      Έχω την τιμή να ανακοινώσω στο Σώμα ότι οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης και Μεταφορών και Επικοινωνιών, κατέθεσαν σχέδιο νόμου: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων(Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
      Παραπέμπεται στην αρμόδια Διαρκή Επιτροπή.
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός για να δευτερολογήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ακούστηκε από τους συναδέλφους της Αξιωματικής Αντιπολίτευσης να αναφέρονται σε κινητοποίηση που έγινε πριν από λίγες εβδομάδες στη Λάρισα για την τιμή του αιγοπρόβειου γάλακτος. Πρέπει να ξεκαθαρίσουμε ότι η κινητοποίηση έγινε, διότι επιχειρήθηκε από ορισμένες επιχειρήσεις να μειώσουν την τιμή –δεν μειώθηκαν οι τιμές- στο αιγοπρόβειο γάλα. 
      Πρέπει να πούμε, επίσης, ότι στην προσπάθεια που έκαναν οι αιγοπροβατοτρόφοι, αλληλέγγυο ήταν το Υπουργείο Αγροτικής Ανάπτυξης και Τροφίμων! Δίπλα τους ήμασταν, τους στηρίξαμε και ασκούμε σοβαρές πιέσεις στις επιχειρήσεις, όπως η απόφαση που πήραμε για το ισοζύγιο που ξεκίνησε να γίνεται σε όλες τις γαλακτοβιομηχανίες, έτσι ώστε πλέον με τους ελέγχους που γίνονται και τις πιέσεις που ασκούμε, να διαμορφωθούν καλύτερες τιμές στο αιγοπρόβειο και στο αγελαδινό γάλα. 
      Όμως, εκείνο που πρέπει να ξεκαθαρίσουμε εδώ, μιλώντας με ειλικρίνεια και γενναιότητα, είναι να μας απαντήσετε στα εξής: Συμφωνείτε ή διαφωνείτε με το γεγονός ότι δίνουμε μάχη, για να μπει η κτηνοτροφία στον αναπτυξιακό νόμο; Συμφωνείτε ή διαφωνείτε με τους συστηματικούς ελέγχους που γίνονται, έτσι ώστε να αποφεύγονται οι ελληνοποιήσεις των αμνοεριφίων; Συμφωνείτε ή διαφωνείτε με την ανάπτυξη της βιολογικής κτηνοτροφίας, που για πρώτη φορά γίνεται με τέτοιο τρόπο στη χώρα μας;
       Και επειδή αναφερθήκαμε και στις διεπαγγελματικές, πρέπει να πούμε ότι και στο μέλι και στα βιολογικά προϊόντα έχουμε διεπαγγελματικές οργανώσεις. Συμφωνείτε ή διαφωνείτε με τη δημιουργία πρωτοβάθμιων κτηνοτροφικών συνεταιρισμών και στον τομέα της αγελαδοτροφίας και στον τομέα της αιγοπροβατοτροφίας; 
      Συμφωνείτε ή διαφωνείτε με τη νομιμοποίηση των κτηνοτροφικών εγκαταστάσεων; Συμφωνείτε ή διαφωνείτε με τα ισοζύγια που ξεκίνησαν να γίνονται; Συμφωνείτε ή διαφωνείτε με την απόφαση μας για παράλληλες εισαγωγές στα κτηνιατρικά φάρμακα, έτσι ώστε να πέσουν οι τιμές τους;  
      Συμφωνείτε ή διαφωνείτε με την οργάνωση που έχουμε κάνει στον ΕΛ.Ο.Γ. και με τη στήριξη που παρέχει ο ΕΛ.Ο.Γ. στους Έλληνες κτηνοτρόφους; Συμφωνείτε ή διαφωνείτε με τις προσλήψεις κτηνιάτρων, που κάναμε στις νομαρχιακές αυτοδιοικήσεις και στην κεντρική υπηρεσία, που ήταν στην κυριολεξία διαλυμένες; Συμφωνείτε μ’ αυτά ή διαφωνείτε; 
      Και πρέπει να πω, επειδή αναφέρθηκε προηγουμένως ο συνάδελφος στο πρόγραμμά μας, ότι εμείς έχουμε ξεπεράσει, με τα μέτρα που πήραμε, το πρόγραμμά μας. Έχουμε πάρει πολύ περισσότερα μέτρα απ’ αυτά τα οποία αναφέρονται στο πρόγραμμά μας. Αυτή είναι η αλήθεια και το γνωρίζουν οι Έλληνες κτηνοτρόφοι. 
      Και επειδή έγινε αναφορά στο ότι οι κτηνοτρόφοι της Θεσσαλίας και οι κτηνοτρόφοι επάνω στη Θράκη αντιμετωπίζουν με καχυποψία την Κυβέρνηση, θα σας πω τι μας είπαν οι κτηνοτρόφοι της Ροδόπης, ο Κτηνοτροφικός Σύλλογος Νομού Ροδόπης και ο Κτηνοτροφικός Σύλλογος Επαρχίας Σαπών. Σε επιστολή που μας έστειλαν, αναφέρουν τα εξής: 
      «Οι κτηνοτρόφοι του Νομού Ροδόπης θέλουμε να σας ευχαριστήσουμε και να σας συγχαρούμε για τα μέτρα, αλλά και τις ενέργειές σας σχετικά με τη διακίνηση αιγοπρόβειου κρέατος στη χώρα μας. 
      Για πρώτη φορά οι έλεγχοι ήταν αποτελεσματικοί και κυκλώματα λαθρεμπόρων εξαρθρώθηκαν. 
      Το γεγονός αυτό ήταν ιδιαίτερα σημαντικό για εμάς, αφού η δική μας παραγωγή αιγοπρόβειου κρέατος πήρε στην αγορά ικανοποιητική αξία. 
      Θέλουμε να σας διαβεβαιώσουμε ότι θα είμαστε συμπαραστάτες στο έργο σας για την ανάπτυξη και τον εκσυγχρονισμό της ελληνικής κτηνοτροφίας.». 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά την προαναφερθείσα επιστολή, η οποία έχει ως εξής:
      (ΝΑ ΦΩΤΟΓΡΑΦΗΘΕΙ Η ΣΕΛ. 114)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εκτός από την απόφαση αυτή, οι Κτηνοτροφικοί Σύλλογοι Πελοποννήσου, Νομού Κορινθίας, Νομού Αργολίδος, Νομού Λακωνίας, Νομού Αρκαδίας μάς στέλνουν επιστολή και λένε τα εξής: 
      ΑΘΑΝΑΣΙΑ ΜΕΡΕΝΤΙΤΗ: Για πείτε μας για το Νομό Τρικάλων!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας διαβάζω: «Ως εκπρόσωποι των Κτηνοτροφικών Συλλόγων Περιφέρειας Πελοποννήσου θα θέλαμε να σας ευχηθούμε χρόνια πολλά και καλά και να σας συγχαρούμε για τη μεγάλη σας προσπάθεια και την ευαισθησία που δείξατε στο μείζον πρόβλημα που υπάρχει με την εισαγωγή νωπών κρεάτων (αμνοεριφίων) από τρίτες χώρες, τα οποία κατά την εισαγωγή τους στη χώρα «βαφτίζονταν» ελληνικά. 
      Χάρη στη δική σας προσπάθεια και των συνεργατών σας καταφέρατε να εξαλείψετε το φαινόμενο αυτό. Η προσπάθεια αυτή είχε ως αποτέλεσμα η διάθεση των ελληνικών αμνοεριφίων να γίνεται με τον καλύτερο δυνατό τρόπο, ενισχύοντας έτσι οικονομικά τους κτηνοτρόφους και προστατεύοντας παράλληλα τους καταναλωτές.  
      Σήμερα οι κτηνοτρόφοι αισθάνονται την πολιτεία δίπλα τους. Νοιώθουμε ότι δεν είμαστε πλέον στο περιθώριο αλλά όλοι μαζί προσπαθούμε για ένα καλύτερο μέλλον της κτηνοτροφίας στην Ελλάδα και χαιρόμαστε ιδιαίτερα που βλέπουμε τους αντιπροσώπους μας που ανήκουν στο Υπουργείο Αγροτικής Ανάπτυξης και Τροφίμων να μας υπερασπίζονται και να μας ανοίγουν δρόμους για ένα καλύτερο μέλλον ...»
      Κύριε Πρόεδρε, την καταθέτω και αυτή στα Πρακτικά. 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά την προαναφερθείσα  επιστολή, η οποία έχει ως εξής: 
      (ΝΑ ΦΩΤΟΓΡΑΦΗΘΟΥΝ ΟΙ ΣΕΛ. 117-118)
      ΑΘΑΝΑΣΙΑ ΜΕΡΕΝΤΙΤΗ: Πείτε μας και για τη Θεσσαλία, μια και γι’ αυτή συζητάμε σήμερα. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Μερεντίτη, μη διακόπτετε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ένα λεπτό, κυρία συνάδελφε.  
      Επίσης, ο Πανθεσσαλικός Σύλλογος Χοιροτρόφων σε επιστολή του αναφέρει τα εξής: 
      «Κύριε Υφυπουργέ.
      Παρακαλούμε δεχθείτε τα θερμά συγχαρητήρια των Θεσσαλών χοιροτρόφων για την απόφασή σας για επιβολή συμπληρωματικών μέτρων του ελέγχου της διακίνησης, τυποποίησης, συσκευασίας και εμπορίας του χοιρινού κρέατος στη χώρα μας. 
      Τα μέτρα αυτά κρίνονται αναγκαία για να σταματήσει η παραπλάνηση του καταναλωτή και να ανασάνει η ελληνική παραγωγή που στενάζει κάτω από το βάρος των αθρόων «ελληνοποιήσεων» του χοιρινού κρέατος ...».
      Την καταθέτω και αυτή στα Πρακτικά.
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά την προαναφερθείσα επιστολή, η οποία έχει ως εξής:
      (ΝΑ ΦΩΤΟΓΡΑΦΗΘΕΙ Η ΣΕΛ. 120)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Από την Ομοσπονδία Κτηνοτροφικών Συλλόγων Νομού Λάρισας, από τη Θεσσαλία υπάρχει η εξής επιστολή: 
      «Θα θέλαμε να ευχαριστήσουμε το Υπουργείο Αγροτικής Ανάπτυξης και Τροφίμων και εσάς προσωπικά για τη δραστηριότητα που αναπτύξατε εδώ και αρκετό διάστημα και ειδικά τις ημέρες των εορτών του Πάσχα, έτσι ώστε να έχουμε πραγματικούς ελέγχους στην αγορά αποφεύγοντας τις παρατυπίες προηγούμενων ετών (να βαπτίζονται τα εισαγόμενα αμνοερίφια για ελληνικά)!..Αυτό είχε σαν συνέπεια να αδικούνται οι εγχώριοι παραγωγοί και να παραπλανάται το καταναλωτικό κοινό. 
      Οι δηλώσεις της Ομοσπονδίας κατά τη διάρκεια των εορτών επαληθεύτηκαν. Στη ζήτηση των κατσικιών δεν υπήρξε απολύτως κανένα πρόβλημα, ενώ η ζήτηση των αρνιών καλύφθηκε από την εγχώρια παραγωγή και μόνο κατά ένα μικρό ποσοστό από τις νόμιμες εισαγωγές ...»
      Κύριε Πρόεδρε, την καταθέτω στα Πρακτικά. 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά την προαναφερθείσα επιστολή, η οποία έχει ως εξής:
      ΝΑ ΦΩΤΟΓΡΑΦΗΘΕΙ Η ΣΕΛ. 122)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όσον αφορά τις τιμές του γάλακτος πρέπει να πούμε ότι με βάση τα επίσημα στοιχεία του Ελληνικού Οργανισμού Γάλακτος το 2004 και το 2005 είχαμε τις μεγαλύτερες τιμές στο αγελαδινό γάλα. Όντως έγινε η σύσκεψη και αποφασίστηκε με το Σ.Ε.Β.ΓΑ.Π. φέτος να μην υπάρξει μείωση των τιμών. Από το Σεπτέμβρη μας είχαν πει ότι η τιμή μετά τη μικρή κάμψη που θα δημιουργηθεί θα πάρει πάλι την ανοδική πορεία. 
      Θέλω να σας πω ότι σε κάποια φάση διαπιστώθηκε ότι δεν τηρήθηκε η συμφωνία, ασκήθηκαν πιέσεις και ο μέσος όρος της τιμής του αγελαδινού γάλακτος του Σεπτεμβρίου 2006 δείχνει ότι η τιμή επανακάμπτει, δηλαδή, παίρνει ανοδική πορεία. Στο αιγοπρόβειο γάλα πρέπει να πούμε ότι οι μεγαλύτερες τιμές της τελευταίας δεκαετίας επετεύχθησαν το 2004 και το 2005, τιμές ρεκόρ για τους Έλληνες αιγοπροβατοτρόφους. 
      Πέραν αυτού, επειδή έγινε μια αναφορά στο Γραφείο Ελέγχου Εισαγόμενων  Αγροτικών Προϊόντων θέλω να σας πω ότι είναι ένα γραφείο το οποίο στηρίζει ουσιαστικά τους ελέγχους που γίνονται σε εισαγόμενα αγροτικά προϊόντα από τρίτες χώρες. Είναι ένα γραφείο που βρίσκεται στο Υπουργείο Αγροτικής Ανάπτυξης και Τροφίμων και έχει συνεχή επικοινωνία με όλες τις πύλες εισόδου της χώρας. Μόλις εισαγόμενα προϊόντα έρχονται στα τελωνεία αυτόματα ενημερώνεται το Γραφείο Ελέγχου Εισαγόμενων Αγροτικών Προϊόντων και αυτόματα ενημερώνει όλες τις νομαρχιακές αυτοδιοικήσεις της χώρας έτσι ώστε να γίνεται ο έλεγχος της διακίνησης των εισαγόμενων προϊόντων. 
      Και μόνο το γεγονός ότι στα τελευταία σχέδια βελτίωσης ζωικής παραγωγής παρατηρήθηκε μια έκρηξη αποδεικνύει ότι είμαστε σε πολύ καλό δρόμο. Από τις χίλιες επτακόσιες αιτήσεις με την προηγούμενη προκήρυξη πήγαμε στις τρεισήμισι χιλιάδες αιτήσεις και αυτό θεωρούμε ότι είναι κάτι πάρα πολύ σημαντικό για την ελληνική κτηνοτροφία. 
      ΦΩΤΗΣ ΧΑΤΖΗΜΙΧΑΛΗΣ: Άμα η επόμενη γίνει, κύριε Υπουργέ, μετά από δεκαπέντε χρόνια θα είναι δεκαπέντε χιλιάδες οι αιτήσεις!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ένα λεπτό. 
      Επειδή έγινε μια αναφορά στην ποσόστωση του αγελαδινού γάλακτος, θέλω να σας πω ότι η σημερινή παραγωγή είναι επτακόσιες εβδομήντα τρεις χιλιάδες τόνοι. Και το αναφέρω, κύριε Χρυσοχοΐδη, επειδή με ρωτήσατε προηγουμένως. Έχουμε ξεπεράσει τις επτακόσιες είκοσι χιλιάδες τόνους και έχουμε πάει στις επτακόσιες εβδομήντα τρεις χιλιάδες τόνους. Εκσυγχρονίζεται η ελληνική αγελαδοτροφία, γίνονται βιώσιμες μονάδες, γίνονται δυνατές μονάδες και ασχολούνται νέοι άνθρωποι. Ιδιαίτερα οι παραγωγοί της Holstein είναι νέοι αγελαδοτρόφοι οι οποίοι ασχολούνται πλέον συστηματικά με την παραγωγή. Παράγουν άριστης ποιότητας ελληνικό αγελαδινό γάλα και πρέπει να πούμε ότι η ελληνική αγελαδοτροφία βρίσκεται σε πολύ καλό δρόμο. 
      Επίσης, επειδή έγινε μια αναφορά στον αναπτυξιακό νόμο, θέλω να σας πω ότι όντως δεν θα πάμε στον αναπτυξιακό νόμο που ισχύει σήμερα. Από 1η Ιανουαρίου όμως θα πάμε στον τροποποιημένο πλέον και σαφώς πιο βελτιωμένο αναπτυξιακό νόμο έτσι ώστε όσοι θέλουν να υποβάλουν αιτήσεις για να ενταχθούν στις διατάξεις του, να ενισχυθούν και να στηριχθούν. 
      Επειδή έγινε μια αναφορά στην πτηνοτροφία, θέλω να πω ότι έχουμε μια συνεχή επαφή με όλους τους πτηνοτρόφους της χώρας, με εκπροσώπους όλων των πτηνοτροφικών οργανώσεων της χώρας και πήραμε μια σειρά από μέτρα.
      Ενισχύσαμε το εργατικό κόστος, ενισχύσαμε και ρυθμίσαμε τις εργοδοτικές εισφορές, είμαστε έτοιμοι να προχωρήσουμε μέσω της αλληλεγγύης σε επισιτιστική βοήθεια έτσι ώστε να απορροφηθεί ένα μέρος από την παραγωγή που παραμένει αδιάθετη. Πρέπει να πούμε όμως ότι ο δυναμικός αυτός κλάδος αφού πέρασε μία κρίση πλέον βαδίζει σε έναν πολύ καλό δρόμο. Τα προβλήματα έχουν ξεπεραστεί και βέβαια εμείς είμαστε πανέτοιμοι οποιαδήποτε κρίση παρουσιαστεί στο μέλλον να την αντιμετωπίσουμε με την ίδια αποτελεσματικότητα που αντιμετωπίσαμε και την προηγούμενη κρίση για την οποία και η Ευρωπαϊκή Ένωση, αλλά και οι Η.Π.Α. εξέφρασαν την ικανοποίησή τους και απέδωσαν τα εύσημα στην ελληνική Κυβέρνηση. 
      Επίσης πρέπει να σας πω, επειδή πήγαμε πλέον και σε θέματα γενικότερα απ΄ αυτά της κτηνοτροφίας ότι για πρώτη φορά στη χώρα μας διαμορφώνεται μακροχρόνια στρατηγική για τα προϊόντα. Καμιά στρατηγική δεν υπήρχε για κανένα απολύτως προϊόν. Για πρώτη φορά στη χώρα μας γίνεται προγραμματισμός μεταξύ παραγωγής και ζήτησης. Για πρώτη φορά στη χώρα μας γίνονται συστηματικοί έλεγχοι σε εισαγόμενα αγροτικά προϊόντα. Αποτέλεσμα αυτής της προσπάθειας είναι σε πάρα πολλά αγροτικά προϊόντα –και αναφέρω το βαμβάκι, αναφέρω το ελαιόλαδο, αναφέρω τις πατάτες, αναφέρω το ρύζι, αναφέρω το αιγοπρόβειο κρέας- να έχουμε τις υψηλότερες τιμές που παρουσιάστηκαν στην τελευταία δεκαετία. 
      Πέραν αυτών, θέλω να πω επειδή έγινε και μία αναφορά για τη ζάχαρη  και για τα δύο εργοστάσια τα οποία θα μετατραπούν σε εργοστάσια βιοαιθανόλης ότι μια νέα προοπτική πραγματικά για την ελληνική γεωργία δίνεται μ’ αυτή τη γενναία απόφαση την οποία εξήγγειλε ο Πρωθυπουργός της χώρας ο Κώστας Καραμανλής στην τελευταία Διεθνή Έκθεση. Τα δύο εργοστάσια θα δώσουν μια νέα ώθηση στην ελληνική γεωργία, αφού θα χρησιμοποιούν ως πρώτη ύλη ελληνικά αγροτικά προϊόντα. Το κάθε εργοστάσια θα χρειαστεί τριακόσιες χιλιάδες τόνους αραβόσιτο και ογδόντα χιλιάδες τόνους ζαχαρότευτλα, ως πρώτη ύλη. Και βέβαια θα δώσουν και μια καλύτερη προοπτική στην Ελληνική Βιομηχανία Ζάχαρης. 
      Κυρίες και κύριοι συνάδελφοι, θέλω να σας πω ότι στο Υπουργείο Αγροτικής Ανάπτυξης καταβάλλεται μια ουσιαστική προσπάθεια για τη στήριξη της ελληνικής κτηνοτροφίας. Είπα στην πρωτολογία μου ότι η ελληνική κτηνοτροφία επί σειρά ετών ήταν ο μεγάλος ασθενής της ελληνικής αγροτικής οικονομίας. Αυτό αποδεικνύεται από το γεγονός του ποσοστού  μεταξύ ζωικής και φυτικής παραγωγής. Αποδεικνύεται από το γεγονός ότι οι εισαγωγές των προϊόντων ζωικής προέλευσης συνεχώς αυξάνονταν τα προηγούμενα χρόνια. Και βέβαια ότι οι Έλληνες κτηνοτρόφοι δεν αισθάνονταν την ανάσα του κράτους δίπλα τους, δεν αισθάνονταν και δεν είχαν καμιά βοήθεια, αυτό αποδεικνύεται από το γεγονός ότι συρρικνώνονταν επί σειρά ετών η ελληνική κτηνοτροφία. Τώρα έχει πάρει μια αντίστροφη τάση η πορεία αυτή. Οι Έλληνες κτηνοτρόφοι γνωρίζουν πολύ καλά ότι η ελληνική πολιτεία, το Υπουργείο Αγροτικής Ανάπτυξης και Τροφίμων, είναι δίπλα τους. Έχουμε πάρει μια σειρά από μέτρα, γενναία μέτρα για τη στήριξη των Ελλήνων  κτηνοτρόφων και συνεχίζουμε. Δεν σταματούμε εδώ και συνεχίζουμε την προσπάθειά μας γιατί πιστεύουμε ότι η ελληνική κτηνοτροφία έχει πολύ μεγάλες προοπτικές, διότι πιστεύουμε ότι οι Έλληνες κτηνοτρόφοι είναι άνθρωποι οι οποίοι εργάζονται τριακόσιες εξήντα πέντε μέρες το χρόνο, είναι αυτοί οι οποίοι δραστηριοποιούνται σε πολλές περιπτώσεις σε ορεινές παραμεθόριες περιοχές, είναι οι σύγχρονοι ακρίτες της χώρας και  έχουμε υποχρέωση και το γνωρίζουν πολύ καλά ότι τους στηρίζουμε με τον καλύτερο τρόπο!
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο  Κοινοβουλευτικός Εκπρόσωπος του ΠΑ.ΣΟ.Κ κ. Χρυσοχοϊδης. 
      ΜΙΧΑΗΛ ΧΡΥΣΟΧΟΪΔΗΣ: Επειδή ακριβώς οι κτηνοτρόφοι της χώρας μας είναι μαραθωνοδρόμοι, όλο το έτος δουλεύουν πάρα πολύ, δουλεύουν σκληρά, είναι σκληρά εργαζόμενες οικογένειες, νομίζω ότι απαιτείται ένας σεβασμός απέναντί τους και μια συνέπεια και κυρίως συνέπεια απέναντι στο πρόγραμμά σας. Κύριε Υπουργέ, εκτιμώ ότι οι συντάκτες του προγράμματός σας δεν πρέπει να αισθάνονται και πάρα πολύ καλά γιατί όπως σας κατέδειξε προηγουμένως ο συνάδελφος κ. Χατζημιχάλης, καμία από τις σημαντικές εξαγγελίες σας δεν έχει υλοποιηθεί μέχρι σήμερα. Και όχι μόνο αυτό, αλλά διαβλέπει κανείς μια προσπάθεια να παρουσιάζετε αυτή την εικονική πραγματικότητα. Αυτό μπορεί να σας ικανοποιεί εσάς ή κάποιους συναδέλφους ενδεχομένως από τη Νέα Δημοκρατία –δεν πιστεύω να είναι αυτοί πολλοί - αλλά το βέβαιο είναι ότι αυτού του είδους οι πονηρίες και οι αδράνειες ουσιαστικά οδηγούν στο να διαιωνίζονται τα προβλήματα, να πολλαπλασιάζονται οι αγκυλώσεις στην ελληνική κοινωνία και στην οικονομία και να μην τολμάτε να προχωρήσετε στις μεταρρυθμίσεις που  έχει ανάγκη ο τόπος για να μπορέσουμε έτσι να κάνουμε μια Ελλάδα ανταγωνιστική, και ιδιαίτερα στον αγροτοδιατροφικό τομέα. 
      Υπάρχει ένα ζήτημα στην πολιτική σας. Θέλω να σας το τονίσω και νομίζω ότι αυτό το οποίο πρέπει να κάνετε είναι να υπερβείτε αυτό το ζήτημα. Υπάρχει, λοιπόν, ένα ζήτημα έλλειψης σχεδιασμού. Πριν από ενάμιση μήνα περίπου, μία ωραία πρωία, ο κ. Παπαθανασίου είπε ότι οι μέρες διατήρησης του φρέσκου γάλακτος πρέπει να αυξηθούν. 
      Γιατί το είπε αυτό ο κ. Παπαθανασίου; Ήταν κυβερνητική πολιτική; Όχι, απαντάει το Υπουργείο Αγροτικής Ανάπτυξης, δεν έχει καμία δουλειά ο κ. Παπαθανασίου, είναι δική μας δουλειά. Δηλαδή, είναι δική σας δουλειά. Πολύ καλά. Γιατί ασχολείται, λοιπόν, ο κ. Παπαθανασίου μ΄ αυτό το ζήτημα; Τι ήθελε να υπηρετήσει ο κ. Παπαθανασίου μ΄ αυτό το θέμα; 
      Και απαντά ο κ. Σιούφας στο συνάδελφο κ. Ματζαπετάκη ότι είναι αρμοδιότητα του Υπουργείου Αγροτικής Ανάπτυξης, δηλαδή αυτό που λέτε και εσείς. 
      Γιατί, λοιπόν, ο κ. Παπαθανασίου ασχολείται με το θέμα; Απαντάει ο κ. Κοντός ότι ήταν άποψή του. Δηλαδή, ο κάθε Υπουργός σ΄ αυτήν την Κυβέρνηση έχει την άποψή του  και μπορεί να λέει ό,τι θέλει; 
      Έρχεστε και εσείς και μας λέτε επίσης –για δεύτερη φορά σήμερα και νομίζω ότι αυτό είναι πρόκληση απέναντι στους εξήμισι χιλιάδες γαλακτοπαραγωγούς- ότι δεν μειώθηκε η τιμή του γάλακτος. Μα, το αποδέχεται και το συνομολογεί αυτό, κύριε Υπουργέ, ο ίδιος ο Πρόεδρος της Σ.Ε.Β.Γ.Α.Π., ο κ. Ιακωβίδης. Οι ίδιες οι γαλακτοβιομηχανίες, δηλαδή, λένε ότι για λόγους που αφορούν μια επιδότηση η οποία δόθηκε στους αγελαδοτρόφους από την Ευρωπαϊκή Ένωση, μειώθηκε αντίστοιχα η τιμή από 0,4 ευρώ έως 0,5 ευρώ. 
      Μα, εγώ τα λέω αυτά; Τα συνομολογούν οι αρμόδιοι που εμπλέκονται στο ζήτημα, δηλαδή, οι παραγωγοί ή οι επιχειρηματίες. Γιατί έρχεστε εσείς να το διαψεύσετε αυτό; Και γιατί χύνουν το γάλα τους οι άνθρωποι στο δρόμο; Για όνομα του Θεού δηλαδή! Με αυτήν την εικονική πραγματικότητα που παρουσιάζετε εδώ πιστεύετε ότι θα πείσετε κανέναν; 
      Το θέμα, όμως, δεν είναι εκεί. Λέτε ότι ασκούνται πιέσεις. Τι θα πει «ασκούνται πιέσεις»; Υπάρχουν νόμοι και θα πρέπει να εφαρμόζονται. Επειδή μας βάλατε μια σειρά από ζητήματα για το εάν συμφωνούμε ή διαφωνούμε, ανεξάρτητα όμως από το εάν συμφωνεί η Αντιπολίτευση ή εμείς εδώ μεταξύ μας, η απάντηση είναι ότι είστε υποχρεωμένοι ως Κυβέρνηση να είστε, αποτελεσματικοί, να υπηρετείτε την αποστολή σας που είναι το δημόσιο συμφέρον, το συμφέρον του ελληνικού λαού, των ξεχωριστών ομάδων και στη συγκεκριμένη περίπτωση των Ελλήνων κτηνοτρόφων. 
      Επίσης, κύριε Υπουργέ, ακούσαμε προηγουμένως εδώ τον κ. Βαρβιτσιώτη να λέει πρωτοφανή πράγματα. Με όλο το σεβασμό, προφανώς ο κ. Βαρβιτσιώτης δεν γνωρίζει το ζήτημα. Ας βάζατε κάποιον άλλο να υποστηρίξει το συγκεκριμένο θέμα. Ακούστηκαν πρωτοφανή πράγματα, όπως η ελλειμματική προσφορά γάλακτος και διάφορα τέτοια αστεία πράγματα, τα οποία δεν ανταποκρίνονται στην πραγματικότητα και δεν θέλω να τα σχολιάσω αυτή τη στιγμή. 
      Όμως, εκείνο το οποίο θέλω να σχολιάσω είναι ότι επιτέλους πρέπει να δείτε με ποιον τρόπο ορισμένα ζητήματα σε μία πάρα πολύ κρίσιμη και ευαίσθητη περίοδο πρέπει να προχωρήσουν. Ποια είναι αυτά τα κρίσιμα ζητήματα για τα οποία πρέπει να αποκτήσετε σχέδιο και πρόγραμμα; Μας είπατε, λοιπόν, ότι κάνετε προσπάθεια εσείς –εννοείτε, προφανώς, εσείς ως Υπουργείο Αγροτικής Ανάπτυξης- να ενταχθεί η κτηνοτροφία στον αναπτυξιακό νόμο. 
      Γιατί μας το λέτε αυτό; Για ποιο λόγο μας το λέτε; Είναι υποχρέωση της Κυβέρνησης έναν πολύ δυναμικό τομέα της ελληνικής οικονομίας να τον εντάξει στον αναπτυξιακό νόμο. Αυτό αφορά τα εσωτερικά σας. Κουβεντιάσατε με τον κ. Αλογοσκούφη, με τον κ. Φώλια –δεν ξέρω ποιος είναι ο υπεύθυνος- με τον κύριο Πρωθυπουργό. Δεν αφορά εμάς αυτή η υπόθεση. Αυτή η αναφορά δείχνει την αδυναμία σας να σχεδιάσετε, να οργανώσετε πολιτικές που θα υπηρετήσουν τους Έλληνες κτηνοτρόφους. 
      Το δεύτερο για το οποίο θα ήθελα να σας καλέσω, είναι το εξής: Επιτέλους τολμήστε! Τολμήστε να σχεδιάσετε μια πολιτική που θα οδηγήσει σε αποτελέσματα. Και τι εννοώ; Είναι γνωστό ότι βρισκόμαστε αυτή τη στιγμή σε μια μεταβατική περίοδο, από την παλιά πραγματικότητα, στη νέα πραγματικότητα, από την παλιά Κ.Α.Π. στη νέα Κ.Α.Π.. 
      Γνωρίζουν όλοι οι συνάδελφοι που κατάγονται από αγροτικούς νομούς ότι υπάρχει μια απόγνωση. Όλοι αναρωτιούνται, «μα, τι να κάνουμε»; Ρωτάνε εμάς τους πολιτικούς, «πείτε μας τι να κάνουμε». 
      Δεν είναι δική μας δουλειά να τους πούμε τι ακριβώς να καλλιεργήσουν, αλλά πιστεύω, κύριε Υπουργέ, ότι είναι δική μας δουλειά να τους δώσουμε μία κατεύθυνση, να οργανώσουμε πολιτικές σε κάθε τομέα της αγροτικής παραγωγής, να ενθαρρύνουμε νέους ανθρώπους να μπουν στο επάγγελμα επιχειρηματικά, με κίνητρα και όχι να έχουμε όλο αυτόν τον τυφλοσούρτη των σχεδίων βελτίωσης και μια πολιτική που καθοδηγείται από το φοβερό Υπουργείο Γεωργίας -και επί των ημερών μας θα πρέπει να πω, για να είμαι απόλυτα δίκαιος- δηλαδή με το συγκεντρωτισμό να κατευθύνουμε την ανάπτυξη στη Μακεδονία από τη μια πλευρά ή στην Κρήτη από την άλλη πλευρά. Δεν γίνονται αυτά τα πράγματα στην εποχή μας.
      Τολμήστε, λοιπόν, αποκεντρώστε τις αρμοδιότητες, αφού κάνετε πρώτα έναν επιτελικό σχεδιασμό για να δούμε τι θα κάνουμε με την αγροτική οικονομία. Το ζήτημα είναι πολύ μεγάλο και δεν έχει να κάνει ενδεχομένως με τις πέντε δραχμές παραπάνω ή λιγότερο, αλλά έχει να κάνει ουσιαστικά με την επιβίωση της ελληνικής υπαίθρου και της ελληνικής περιφέρειας, σε μια εποχή όπου το ζήτημα του ανταγωνισμού είναι κρισιμότατο.
      Εγώ, λοιπόν, σας καλώ να τολμήσετε και να ανοίξετε μέτωπα, όχι με μας      -γιατί εσείς επιχειρείτε να ανοίξετε μέτωπα με εμάς, με το ΠΑ.ΣΟ.Κ.- αλλά με τα προβλήματα, να ανοίξετε μέτωπα με αυτά τα οποία αντιμετωπίζουν κάθε μέρα οι Έλληνες πολίτες, οι Έλληνες αγρότες, οι πολίτες της υπαίθρου. Έχουμε μια νέα πραγματικότητα. Μελετήστε την καλά, σχεδιάστε την και εμείς θα σας στηρίξουμε, εφόσον έχετε προτάσεις που πραγματικά οδηγούν προς το μέλλον. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χρυσοχοϊδη.
      Ορίστε, κύριε Υπουργέ, έχετε το λόγο για να ολοκληρώσουμε τη συζήτηση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, επειδή ήμουν ένας από τους συντάκτες του αγροτικού προγράμματος της Νέας Δημοκρατίας, θέλω να σας πω –και το γνωρίζω πάρα πολύ καλά- ότι το μεγαλύτερο μέρος του προγράμματος αυτού έχει ήδη υλοποιηθεί και ότι σε πάρα πολλές περιπτώσεις έχουμε προχωρήσει ακόμα και πιο μπροστά από τα μέτρα τα οποία είχαμε υποσχεθεί ότι θα πάρουμε στους Έλληνες αγρότες προεκλογικά. 
      Πρέπει να πούμε ότι εμείς είμαστε μια δημοκρατική παράταξη και μια δημοκρατική Κυβέρνηση. Σε μια δημοκρατική Κυβέρνηση υπάρχει η δυνατότητα των διαφορετικών αντιλήψεων η οποία βέβαια δεν παράγει πολιτική. Πολιτική παράγεται, όταν λαμβάνονται αποφάσεις. Και για το συγκεκριμένο θέμα ο κ. Παπαθανασίου εξέφρασε μια διαφορετική αντίληψη ή θέση, η οποία κυρίως πηγάζει από την αγωνία που έχει για τη μείωση των τιμών του γάλακτος στον καταναλωτή. Είναι, όμως, ξεκάθαρο και σαφές -και το έχουμε πει σε όλους τους τόνους- ότι η διάρκεια δεν πρόκειται να επεκταθεί πάνω από πέντε μέρες, αφού βέβαια πούμε για άλλη μια φορά ότι από τρεις σε πέντε μέρες πήγε επί των ημερών της προηγούμενης κυβέρνησης.
      Πρέπει, επίσης, να πούμε, για να μπορέσουμε να αποδώσουμε και τα του Καίσαρος τω Καίσαρι, ότι και η πρόσφατη απόφαση που έχει πάρει ο Σύλλογος Αρτοποιών για τη διάθεση σε χαμηλή τιμή πλέον φρέσκου γάλακτος, αλλά και άλλες προσπάθειες που έχουν γίνει από καταστήματα που πουλάνε no name προϊόντα, αποδεικνύει ότι η προσπάθεια που γίνεται και από το Υπουργείο Ανάπτυξης και από το Υπουργείο Αγροτικής Ανάπτυξης και Τροφίμων είναι σε σωστή κατεύθυνση και ότι η ψαλίδα μεταξύ των τιμών του παραγωγού και του καταναλωτή κλείνει, κάτι το οποίο είναι ζητούμενο, έτσι ώστε να προστατευτεί και ο Έλληνας κτηνοτρόφος, αλλά και ο Έλληνας καταναλωτής.
      Ο κ. Βαρβιτσιώτης είπε κάτι που είναι γνωστό. Εγώ δεν μπορώ να καταλάβω γιατί παρεξηγήθηκε. Είπε ότι ενώ στη χώρα μας έχουμε μεγαλύτερη ποσόστωση και παράγουμε μικρότερη ποσότητα γάλακτος, άρα υπάρχει περιθώριο για να αναπτύξουμε περαιτέρω την αγελαδοτροφία, σε άλλες χώρες η παραγωγή είναι μεγαλύτερη από την ποσόστωση που αυτές οι χώρες έχουν. Υπάρχουν μεγάλα αποθέματα σε άλλες χώρες, με αποτέλεσμα να γίνεται μια προσπάθεια, έτσι ώστε τα αποθέματα αυτά να εξαχθούν στη δική μας χώρα. 
      Εμείς βέβαια έχουμε πάρει μέτρα, γίνονται ισοζύγια, αναγράφεται πλέον με απόφαση που πήραμε από την Ευρωπαϊκή Ένωση στο κάθε κουτί γάλακτος ότι αυτό είναι 100% ελληνικό γάλα, έτσι ώστε να μην παραπλανάται ο καταναλωτής και να προστατευτεί ο Έλληνας κτηνοτρόφος και θεωρούμε ότι αυτό είναι ένα σημαντικό μέτρο για να προστατευτεί η ελληνική παραγωγή γάλακτος.
      Θέλω να πω, επίσης, επειδή μας κατηγορείτε για έλλειψη ολοκληρωμένου σχεδιασμού, ότι εμείς παρουσιάσαμε και στη Βουλή και σε ομιλίες που έχουμε κάνει στην ελληνική περιφέρεια, στους κτηνοτρόφους, τον κεντρικό σχεδιασμό που έχουμε, το μακροχρόνιο σχεδιασμό και τα μέτρα που παίρνουμε, έτσι ώστε να στηριχτεί η ελληνική κτηνοτροφία.
      Επίσης, μας είπατε ότι εμείς θέλουμε να ανοίξουμε μέτωπο με το  ΠΑ.ΣΟ.Κ.. Κάνετε λάθος. Δεν κάναμε εμείς επερώτηση στη Βουλή, για να σας εγκαλέσουμε για τους σχεδιασμούς που έχετε, για τα μέτρα που παίρνετε για την ελληνική κτηνοτροφία. Εσείς κάνετε τη συζήτηση αυτή και μάλιστα θέλω να πω ότι μου έκανε εντύπωση ότι, ενώ οφείλαμε προς τους Έλληνες κτηνοτρόφους να μείνουμε στα δικά τους θέματα, στα δικά τους προβλήματα, στις προσπάθειες που κάνει το Υπουργείο Αγροτικής Ανάπτυξης και Τροφίμων για τη στήριξή τους, δυστυχώς η συζήτηση πήγε και σε πολλά άλλα θέματα που αφορούν μεν την ελληνική γεωργία, όμως ξεφεύγουν από τη σφαίρα του ενδιαφέροντος των Ελλήνων κτηνοτρόφων. 
      Εμείς έχουμε μία συνεχή επαφή με τους Έλληνες κτηνοτρόφους και με τους εκπροσώπους τους. Είναι ικανοποιημένοι από την προσπάθεια που κάνουμε. Μαζί προχωρούμε, χέρι-χέρι, και μαζί δίνουμε μία δύσκολη μάχη. Προσπαθούμε να αποκολλήσουμε από το τέλμα που βρισκόταν η ελληνική κτηνοτροφία και να την οδηγήσουμε σ’ ένα δρόμο ανάπτυξης και προόδου. Πρέπει να σας πω, μιλώντας με ειλικρίνεια, ότι σ’ ένα πολύ μεγάλο ποσοστό αυτό το έχουμε κατορθώσει. Ξέρουμε ότι έχουμε πολύ δρόμο μπροστά μας, ξέρουμε ότι η προσπάθειά μας δεν είναι εύκολη. Όμως, εκείνο που έχουμε πετύχει και είναι πάρα πολύ χαρακτηριστικό, είναι ότι υπάρχει για πρώτη φορά εμπιστοσύνη των Ελλήνων κτηνοτρόφων στο Υπουργείο Αγροτικής Ανάπτυξης και Τροφίμων. 
      Συνεχίζουμε, λοιπόν, την προσπάθειά μας. Θέλουμε συμμέτοχους στην προσπάθεια και συμπαραστάτες όλο τον πολιτικό κόσμο, διότι δεν είναι μία μάχη που δίνει η Κυβέρνηση για να αποκομίσει εύσημα ή να κερδίσει πόντους, αν θέλετε, στην πολιτική διαμάχη που υπάρχει, αλλά είναι μία μάχη για τη στήριξη της ελληνικής περιφέρειας, μία μάχη η οποία έχει εθνική διάσταση. Εμείς προχωρούμε και ζητούμε τη βοήθεια όλων. Είναι βέβαιο ότι η προσπάθειά μας αυτή, που έχει αποδώσει καρπούς, στο μέλλον θα φανεί περισσότερο και θα αποδειχθεί ότι προχωρούμε με σωστά βήματα και ότι κερδίζουμε τη μάχη της ελληνικής κτηνοτροφίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κύριοι συνάδελφοι, κηρύσσεται περαιωμένη η συζήτηση επί της υπ’ αριθμό 20/14/2-10-2006 επίκαιρης επερώτησης Βουλευτών του ΠΑ.ΣΟ.Κ., προς τον Υπουργό Αγροτικής Ανάπτυξης και Τροφίμων σχετικά με τον τομέα της κτηνοτροφίας. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.07΄ λύεται η συνεδρίαση για αύριο ημέρα Τρίτη 31 Οκτωβρίου 2006 και ώρα 18.00΄, με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 


