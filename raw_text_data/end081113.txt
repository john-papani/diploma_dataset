(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΚΗ΄
Πέμπτη 13 Νοεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Γιαννόπουλου, Α. Τζιτζικώστα, Β. Παπανδρέου και Γ. Πεταλωτή, σελ.
 3. Ανακοινώνεται ότι τη συνεδρίαση παρακολουθούν μαθητές από το 5ο Δημοτικό Σχολείο Αγίου Δημητρίου, το Γυμνάσιο του Ιταλικού Σχολείου Αθηνών και το 7ο Γυμνάσιο Καλλιθέας, σελ.
4. Ειδική Ημερήσια Διάταξη.
Συζήτηση και λήψη απόφασης (ψηφοφορία) για τις αιτήσεις άρσης ασυλίας των Βουλευτών κ. Ι. Αμοιρίδη, Κ. Κόλλια και Κ. Μαρκόπουλου, σελ.
5. Ανακοινώνεται ότι ο Υπουργός Δικαιοσύνης διαβίβασε στη Βουλή περί «Ποινικής Ευθύνης των Υπουργών»:
α) μήνυση κατά του Υπουργού Δικαιοσύνης, σελ.
β) έγκληση κατά της Υπουργού Απασχόλησης και Κοινωνικής Προστασίας, σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 14 Νοεμβρίου 2008, σελ.
4. Συζήτηση επικαίρων ερωτήσεων .
α) Προς τον Υπουργό Οικονομίας και Οικονομικών, σχετικά με την εκχώρηση του πλειοψηφικού πακέτου μετοχών και της διοίκησης της Αγροτικής Ασφαλιστικής κ.λπ., σελ.
β) Προς τον Υπουργό Χωροταξίας και Δημοσίων Έργων, i) σχετικά με την προστασία του ρέματος της Πικροδάφνης, σελ.
ii) σχετικά με τα έργα υποδομής στο Νομό Ηρακλείου κατά την Δ΄ Προγραμματική Περίοδο κ.λπ., σελ.
γ) Προς τον Υπουργό Δικαιοσύνης, i) σχετικά με την κατάσταση που επικρατεί στις φυλακές κ.λπ., σελ.
ii) σχετικά με την επίλυση των αιτημάτων των κρατουμένων στις φυλακές κ.λπ., σελ.
δ) Προς τον Υπουργό Εσωτερικών, σχετικά με την αντιμετώπιση του προβλήματος της εγκληματικότητας στον Πειραιά κ.λπ., σελ.
ε) Προς τον Υπουργό Απασχόλησης και Κοινωνικής Προστασίας, σχετικά με την αδυναμία καταβολής του εφάπαξ από το Ταμείο Πρόνοιας Δημοσίων Υπαλλήλων (Τ.Π.Δ.Υ.) κ.λπ., σελ.
στ) Προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση καταβολής των χρημάτων στους φαρμακοποιούς της Αχαΐας από τον ΟΠΑΔ κ.λπ., σελ.  


Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών:
α) «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αυστρίας για την αποφυγή της διπλής φορολογίας σε σχέση προς τους φόρους επί του εισοδήματος και κεφαλαίου», σελ.
β) «Κύρωση της Απόφασης Νο 63-2/2008 του Συμβουλίου Διοικητών του Διεθνούς Νομισματικού Ταμείου για την αναμόρφωση των μεριδίων ή ψήφων στο Διεθνές Νομισματικό Ταμείο», σελ.
γ) «Κύρωση της τροποποίησης των Άρθρων Συμφωνίας του Διεθνούς Νομισματικού Ταμείου για τη διεύρυνση της επενδυτικής αρμοδιότητας αυτού», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΥΓΕΝΑΚΗΣ Ε., σελ.
ΒΑΪΤΣΗΣ Α., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΑΤΣΙΦΑΡΑΣ Α., σελ.
ΚΟΥΒΕΛΗΣ Φ., σελ.
ΚΟΥΡΑΚΗΣ Α., σελ.
ΚΩΝΣΤΑΝΤΟΠΟΥΛΟΣ Γ., σελ.
ΝΙΚΟΛΑΪΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΠΑΠΑΘΑΝΑΣΙΟΥ Ι., σελ.
ΠΕΤΡΑΛΙΑ-ΠΑΛΛΗ Φ., σελ.
ΧΑΤΖΗΓΑΚΗΣ Σ., σελ.
ΧΗΝΟΦΩΤΗΣ Π., σελ.


Β. Επί των σχεδίων νόμων του Υπουργείου Οικονομίας και Οικονομικών:
ΑΪΒΑΛΙΩΤΗΣ Κ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΖΗΣΗ Ρ., σελ.
ΛΑΦΑΖΑΝΗΣ Π., σελ.
ΛΕΓΚΑΣ Ν., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΚΗ΄
      Πέμπτη 13 Νοεμβρίου 2008
      Αθήνα, σήμερα στις 13 Νοεμβρίου 2008, ημέρα Πέμπτη και ώρα 09.29΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Ζ΄ Αντιπροέδρου αυτής  κ. ΒΑΪΤΣΗ ΑΠΟΣΤΟΛΑΤΟΥ.
      ΠΡΟΕΔΡΕΥΩΝ (Βαΐτσης Αποστολάτος : Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Ελευθέριο Αυγενάκη, Βουλευτή Ηρακλείου, τα ακόλουθα: 
    A. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Κορινθίας κ. ΚΩΝΣΤΑΝΤΙΝΟΣ ΚΟΛΛΙΑΣ κατέθεσε αναφορά με την οποία  η Διοικούσα Επιτροπή Μικρομεσαίων Επιχειρήσεων Ιχθυοκαλλιέργειας ζητεί την επέκταση του μέτρου παροχής εγγύησης του ελληνικού δημοσίου για τη χορήγηση αυτοτελούς δανειακής  σύμβασης σε μια εκάστη επιχείρηση ,ύψους ανάλογου του κύκλου εργασιών της και πενταετούς διάρκειας.
    2) Ο Βουλευτής Κορινθίας κ. ΚΩΝΣΤΑΝΤΙΝΟΣ ΚΟΛΛΙΑΣ κατέθεσε αναφορά με την οποία  ο Δήμαρχος Φενεού Κορινθίας ζητεί τη χορήγηση έκτακτης οικονομικής ενίσχυσης για την αποπεράτωση  αντιπλημμυρικών έργων στην περιοχή του.
    3) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Δήμος Μόβρης Αχαΐας ζητεί τη χορήγηση οικονομικής ενίσχυσης στους σεισμόπληκτους κατοίκους του δήμου του.
    4) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε δημοσίευμα εφημερίδας το οποίο αναφέρεται στην έλλειψη αιθουσών από το 23ο Δημοτικό Σχολείο Λάρισας.
    5) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε δημοσίευμα εφημερίδας το οποίο αναφέρεται στην ανάγκη της δωρεάν μεταφοράς μαθητών από τις εργατικές κατοικίες όπου  διαμένουν στο σχολικό συγκρότημα Γιάννουλης Λάρισας.
    6) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Σύλλογος Σπουδαστών και Αποφοίτων Ι.Ε.Κ. Ειδικότητας «Φύλακας Μουσείων και Αρχαιολογικών Χώρων» ζητεί την προκήρυξη θέσεων τακτικού προσωπικού για την ως άνω ειδικότητα, προκειμένου να διασφαλισθεί η εύρυθμη λειτουργία των μουσείων.
    7) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Νομάρχης Καρδίτσης ζητεί την αύξηση της εκτός έδρας αποζημίωσης στους πτυχιούχους εργοδηγούς κατηγορίας Τ.Ε..
    8) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  κάτοικοι των Νομών Αχαΐας, Ηλείας και Αιτωλοακαρνανίας διαμαρτύρεται για την αύξηση των διοδίων της Εθνικής Οδού Πατρών-Κορίνθου.
    9) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Νομού Αττικής  κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  το Εργατικό Κέντρο Αρκαδίας διαμαρτύρεται για τη συγκέντρωση και δεματοποίηση όλων των απορριμμάτων της Αρκαδίας στη Βιομηχανική Περιοχή της Τρίπολης, δίπλα στο βιολογικό καθαρισμό.
    10) Οι Βουλευτές, Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Α΄ Αθηνών κ. ΛΙΛΑ ΚΑΦΑΝΤΑΡΗ κατέθεσαν αναφορά με την οποία  ο Σύλλογος Υπαλλήλων Ο.Π.Α.Π. αποσπασμένων στη Γενική Γραμματεία Αθλητισμού ζητεί τη μετατροπή της εργασιακής σχέσης των μελών του  από  ορισμένου  σε  αορίστου χρόνου.
    11) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ  κατέθεσε αναφορά με την οποία  ο Σύνδεσμος Θεσσαλικών Βιομηχανιών ζητεί τη μη αύξηση των δημοτικών τελών.
    12) Η Βουλευτής Τρικάλων κ. ΑΘΑΝΑΣΙΑ  ΜΕΡΕΝΤΙΤΗ  κατέθεσε αναφορά με την οποία  η Ένωση Ε.Ε.Σ. Πληροφορικής Κεντρικής Ελλάδας ζητεί την αναστολή  εφαρμογής της ΥΑ129456/Δ6/2008.
    13) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με την άμεση οικονομική ενίσχυση του Γ.Ο.Ε.Β.  Πηνειού-Αλφειού.
    14) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην ανάγκη οικονομικής ενίσχυσης των ελαιοτριβείων, τυροκομείων και οινοποιείων του Νομού Ηλείας.
    15) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Σύλλογος Πολυτέκνων Πύργου και Περιχώρων ζητεί τη χορήγηση του σχολικού επιδόματος σε όλα τα μέλη του.
    16) Οι Βουλευτές, Β΄ Αθηνών κ. ΣΠΥΡΙΔΩΝ ΧΑΛΒΑΤΖΗΣ, Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και Επικρατείας κ. ΚΩΝΣΤΑΝΤΙΝΟΣ ΚΑΖΑΚΟΣ κατέθεσαν αναφορά με την οποία  η Πανελλήνια Ένωση Αγωνιστών  Εθνικής Αντίστασης Φλώρινας, ο Σύλλογος Γυναικών Φλώρινας και άλλοι φορείς της περιοχής ζητούν να απαλλοτριωθεί  χώρος πρασίνου και να χαρακτηρισθεί τόπος ιστορικής μνήμης κ.λπ..
    17) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  η Πανελλήνια Ένωση Συνδέσμου Εργοληπτών Δημοσίων Έργων Ηρακλείου διαμαρτύρεται για τη μη συμμετοχή των μελών της στα όργανα διοίκησης του νέου ταμείου Ε.Τ.Α.Α..
    18) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο Σύνδεσμος Πτυχιούχων Εργοληπτών Δημοσίων Έργων Θεσσαλονίκης ζητεί τη μη κατάργηση των «κάτω ορίων» συμμετοχής σε διαγωνισμούς δημοσίων έργων.
    19) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  το Σωματείο Οδικής Βοήθειας ζητεί τη θεώρηση της άδειας λειτουργίας των υπαρχουσών επιχειρήσεων οδικής βοήθειας.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό  7669/3.3.2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 1244/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Σκουλάς, σας πληροφορούμε τα εξής:
      Σε συνέχεια του Επιχειρησιακού Προγράμματος «Αγροτική Ανάπτυξη -Ανασυγκρότηση της Υπαίθρου» του Γ΄ ΚΠΣ 2000-2006, έχει εγκριθεί για την 4η Προγραμματική Περίοδο 2007-2013, από την Επιτροπή των Ευρωπαϊκών Κοινοτήτων, στις 29-11-2007 με την Ε(2007)6015/29-11-2007 Απόφαση, το Πρόγραμμα Αγροτικής Ανάπτυξης της Ελλάδας 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ» (ΠΑΑ).
      Βασικός στόχος της πολιτικής του Υπουργείου κατά την τρέχουσα Προγραμματική Περίοδο 2007-2013 είναι η βελτίωση της ποιότητας των γεωργικών προϊόντων με στόχους:
      * Την επίτευξη προστιθέμενης αξίας στα προϊόντα του πρωτογενή τομέα
      * Στην παροχή εγγυήσεων στους καταναλωτές για την ποιότητα και ασφάλεια των προϊόντων αυτών
      * Τη βελτίωση της αγοράς τους
      * Την προστασία του περιβάλλοντος
      Στη στρατηγική του προγράμματος αυτού δίνεται προτεραιότητα στην κτηνοτροφία έναντι της φυτικής παραγωγής.
      Στο ΠΑΑ 2007-2013 η προβολή και η προώθηση των αγροτικών προϊόντων, είναι συνδεδεμένη με την ποιοτική παραγωγή τους.
      Α. Τα Μέτρα του ΠΑΑ που σχετίζονται με την ποιότητα είναι τα ακόλουθα, στα οποία αναγράφονται και τα ποσά Δημόσιας Δαπάνης (προσδιορίζεται το σύνολο των πιστώσεων του κάθε Μέτρου, γιατί με συγκεκριμένη καθοδήγηση, μπορεί να αξιοποιηθεί το σύνολο της πίστωσης για ποιοτική παραγωγή):
      α) Μέτρο 121 «Εκσυγχρονισμός γεωργικών εκμεταλλεύσεων»: 430 εκατ. ΕΥΡΩ (επενδύσεις, τηρώντας τα σχετικά με τις επενδύσεις αυτές πρότυπα, για καινοτομίες, νέες τεχνολογίες, νέα προϊόντα, βιολογικά γεωργία-κτηνοτροφία και γενικότερα γεωργία - κτηνοτροφία και για πολλά άλλα).
      β) Μέτρο 123 «Αύξηση της αξίας των γεωργικών προϊόντων» (Μεταποίηση και εμπορία γεωργικών προϊόντων): 300 εκατ. ΕΥΡΩ
      (επενδύσεις, τηρώντας τα σχετικά με τις επενδύσεις αυτές πρότυπα, για καινοτομίες, νέες τεχνολογίες, νέα προϊόντα, βιολογικά, ISO, HACCP, και για πολλά άλλα).
      γ) Μέτρο 131 «Εκπλήρωση προτύπων με βάση την Κοινοτική νομοθεσία»: 30 εκατ. ΕΥΡΩ
      (κτηνιατρική ηλεκτρονική σήμανση ζώων, που ακολουθείται από διαβατήρια υγείας των ζώων).
      δ) Μέτρο 132 «Συμμετοχή γεωργών σε συστήματα ποιότητας τροφίμων»: 20 εκατ. ΕΥΡΩ
      (1) Βιολογική γεωργία – κτηνοτροφία, στήριξη εφαρμογής και πιστοποίησης για:
      * Ελιές επιτραπέζιες - ελαιοποίησης
      * Δημητριακά
      * Βρώσιμα όσπρια
      * Οινάμπελοι, σταφιδάμπελοι, επιτραπέζια
      * Αρωματικά και φαρμακευτικά φυτά
      * Εκτροφές αιγοπροβάτων, βοοειδών, χοίρων, πουλερικών για την παραγωγή κρέατος ή και γάλακτος ή και αυγών
      * Έλαια - λίπη
      * Προϊόντα αλευροποιΐας, αρτοποιΐας, ζαχαροπλαστικής, ζυμαρικά
      * Οίνος, όξος
      * Προϊόντα γαλακτοκομίας
      * Παρασκευάσματα κρεάτων
      (2) Συστήματα ολοκληρωμένης διαχείρισης στη φυτική παραγωγή (AGRO 2) για: 
      * Ελιές επιτραπέζιες - ελαιοποίησης
      * Δημητριακά
      * Βρώσιμα όσπρια
      * Οινάμπελοι, σταφιδάμπελοι, επιτραπέζια
      * Αρωματικά και φαρμακευτικά φυτά
      (3) Συστήματα ολοκληρωμένης διαχείρισης για την διασφάλιση της ποιότητας του χοίρειου κρέατος (AGRO 3).
      ε) Μέτρο 214 «Γεωργοπεριβαλλοντικές ενισχύσεις»
      (1) Δράση «Βιολογική γεωργία», 314 εκατ. ΕΥΡΩ
      (2) Δράση «Βιολογική κτηνοτροφία», 130 εκατ. ΕΥΡΩ
      (3) Δράση «Σύστημα ολοκληρωμένης διαχείρισης στην παραγωγή βάμβακος», 20 εκατ. ΕΥΡΩ.
      (4) Δράση «Διατήρηση των γενετικών πόρων στην κτηνοτροφία (γενετική βελτίωση ζώων)», 25 εκατ. ΕΥΡΩ
      Β. Το Μέτρο του ΠΑΑ για την προβολή των προϊόντων είναι το ακόλουθο:
      Μέτρο 133 «Δραστηριότητες ενημέρωσης και προώθησης»: 30 εκατ. ΕΥΡΩ για μελέτες αγοράς, σχεδιασμό, εκτύπωση, διανομή ενημερωτικών φυλλαδίων, αφισών ανά προϊόν ή ομάδα προϊόντων, διαφημιστικές καταχωρήσεις στα ΜΜΕ, διοργάνωση - συμμετοχική σε συνέδρια - εμπορικές εκθέσεις γεωργικών προϊόντων και τροφίμων, δραστηριότητες δημοσίων σχέσεων (με τα ΜΜΕ, δημοσιογράφους, διατροφολόγους, παράλληλες εκδηλώσεις (γευσιγνωσίες, προβολές μικρής διάρκειας μέσω καταστημάτων, οργάνωση επιχειρηματικών συναντήσεων κ.λπ.).
      Όλα αυτά του Μέτρου 133, μπορούν να εφαρμοσθούν μόνο από τους δικαιούχους του Μέτρου 132 ανωτέρω, που δημιουργούν ομάδες παραγωγών (ανεξαρτήτως νομικής μορφής) κατά προϊόν ή ομάδες προϊόντων τους.
      Αποτέλεσμα: Το άθροισμα των ανωτέρω πιστώσεων ανέρχεται σε ποσό ύψους 1.274 εκατ. ΕΥΡΩ Δημόσιας Δαπάνης, δηλαδή ένα ποσοστό 25% περίπου του ΠΑΑ, χωρίς να υπολογισθούν σ' αυτά οι υποδομές δημοσίων έργων (εγγειοβελτιωτικά έργα, αγροτικός εξηλεκτρισμός, βελτίωση βοσκοτόπων, βελτίωση της προσπελασιμότητας σε γεωργικές εκμεταλλεύσεις), που βοηθούν στην ίδια κατεύθυνση της ποιότητας των γεωργικών προϊόντων με ένα ποσό της τάξης των 528 εκατ. ΕΥΡΩ (περίπου + 10%).
      Στα ανωτέρω μπορεί να προστεθεί και το Μέτρο 111 «Eπαγγελματική κατάρτιση και δράσεις ενημέρωσης» ποσού 25 εκατ. ΕΥΡΩ, για περιβαλλοντικά θέματα Μέτρα, Στρατηγικές και πρότυπα του Άξονα 2, που πάλι έμμεσα αφορούν στην ποιότητα.
      Όπως βλέπουμε, η στήριξη της ποιότητας των γεωργικών προϊόντων και η προώθηση τους παρέχεται με διάφορα Μέτρα - Δράσεις του ΠΑΑ (περίπου 10 τον αριθμό) σε διαφορετικά επίπεδα, επιτυγχάνοντας την μεγαλύτερη δυνατή προώθηση και αποτελώντας μια συγκεκριμένη στρατηγική για το θέμα, που μπορεί να προσαρμόζεται ανάλογα με την περίπτωση ή και χωροταξικά.
      Όλα τα παραπάνω Μέτρα δίνουν τη δυνατότητα στους Έλληνες κτηνοτρόφους να ενισχύσουν τις εκμεταλλεύσεις τους και να βελτιώσουν το οικονομικό και βιοτικό τους επίπεδο.
      Ο Υπουργός
      Α.ΚΟΝΤΟΣ»
      2. Στην με αριθμό 8696/17.3.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. (ΠΛΟ)6656/4.4.08 έγγραφο από τον Υπουργό Ανάπτυξης η ακόλουθη απάντηση:
      «Με απάντηση της με αρ. πρωτ. 8696/17.3.2008 ερώτησης του βουλευτού κ. Μ. Σ. Στρατάκη με θέμα: «Λήψη πρωτοβουλιών για την προώθηση των οικολογικών προϊόντων», θέτουμε υπόψη σας τα εξής:
      Η ανάπτυξη φιλικών προς το περιβάλλον προϊόντων, διεργασιών και τεχνολογιών καθώς και η οικο-καινοτομία (eco-innovation) απετέλεσαν σημαντικές προτεραιότητες κατά το σχεδιασμό του Εθνικού Στρατηγικού Σχεδίου Ανάπτυξης της Έρευνας, Τεχνολογίας και Καινοτομίας 2007-2013.
      Συγκεκριμένα οι θεματικές προτεραιότητες της νέας προγραμματικής περιόδου στον τομέα της έρευνας, τεχνολογίας, καινοτομίας εστιάζονται μεταξύ άλλων σε:
      -Προϊόντα και διεργασίες φιλικές προς το περιβάλλον (κλωστοϋφαντουργία, κατασκευές, βιομηχανική βιοτεχνολογία)
      -Περιβαλλοντικές τεχνολογίες
      -Ανανεώσιμες πηγές ενέργειας, τεχνολογίες καθαρού άνθρακα, εξοικονόμηση ενέργειας
      -Κλιματική αλλαγή, φυσικές καταστροφές.
      Τα παραπάνω, καθώς και εκτενής αναφορά στο ειδικότερο περιεχόμενο και τους στόχους των εν λόγω προτεραιοτήτων περιγράφονται στο αρχείο «Τελικές θεματικές προτεραιότητες ΕΤΑ» και στην «Μελέτη Διερεύνησης τομέων προτεραιότητας ΕΤΑ 2007-13» που βρίσκονται αναρτημένα στην ιστοσελίδα της ΓΓΕΤ (www.gsrt.gr) και ειδικότερα στο κεφάλαιο «Εθνικό Στρατηγικό Πλαίσιο Αναφoράς 2007-13 - Θέματα Έρευνας, Τεχνολογίας, Καινοτομίας (NSRF/RTD)».
      Ο Υπουργός
      ΧΡ. ΦΩΛΙΑΣ»
     3. Στην με αριθμό  6166/12.2.08 ερώτηση των Βουλευτών κύριων Βαΐτση Αποστολάτου και Αθανασίου Πλεύρη δόθηκε με το υπ’ αριθμ. 7017/4/8056/2.4.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Β. Αποστολάτος και Α. Πλεύρης και μας διαβίβασε το Υπουργείο Υγείας και Κοινωνικής Αλληλεγγύης με το 23290 από 12-03-2008 έγγραφό του, σε ό,τι μας αφορά, σας γνωρίζουμε ότι το θέμα της προστασίας των ανηλίκων και της πρόληψης - περιορισμού της νεανικής παραβατικότητας είναι πρωταρχικής σημασίας για το Υπουργείο μας και το Αρχηγείο της Ελληνικής Αστυνομίας. Στο πλαίσιο δε της προληπτικής και κατασταλτικής δράσης, οι Υπηρεσίες μας έχουν προσαρμόσει τη δομή και προσανατολίσει τη λειτουργία τους στην υπεράσπιση και προώθηση των δικαιωμάτων του παιδιού. Επιπροσθέτως δε αναπτύσσουμε συνεργασία με τα συναρμόδια Υπουργεία, το Παρατηρητήριο για τα δικαιώματα του παιδιού, καθώς και με διάφορους φορείς για την προστασία των ανηλίκων. Στενή είναι και η συνεργασία των Υπηρεσιών μας με αντίστοιχες Υπηρεσίες άλλων χωρών και διεθνείς οργανισμούς (EUROPOL, INTERPOL, EUROJUST, κ.α.)
      Από το έτος 2004 στη χώρα μας ιδρύθηκε και λειτουργεί στη Διεύθυνση Ασφαλείας Αττικής το Τμήμα Δίωξης Ηλεκτρονικού Εγκλήματος, το οποίο είναι αρμόδιο για τη δίωξη εγκλημάτων που διαπράττονται στο διαδίκτυο ή μέσω αυτού, καθώς και για την επί 24ώρου βάσεως παρακολούθηση του διαδικτύου προς διαπίστωση της διάπραξης εγκληματικών πράξεων που τελούνται στη χώρα. Ανάλογη Υπηρεσία λειτουργεί από το έτος 2005 και στη Διεύθυνση Ασφαλείας Θεσσαλονίκης. Οι Υπηρεσίες αυτές διαθέτουν άρτια τεχνολογική υποδομή και στελεχώνονται από προσωπικό με εξειδικευμένες γνώσεις και τεχνογνωσία, η έντονη δραστηριότητά τους δε, όπως είναι γνωστό, έχει αποδώσει θεαματικά αποτελέσματα, αφού έχουν σημειωθεί σημαντικές επιτυχίες στον τομέα της πάταξης των εγκλημάτων που διαπράττονται με τη χρήση του διαδικτύου, με διεθνή αναγνώριση.
      Σε ό,τι αφορά τη χρήση του διαδικτύου από ανηλίκους, όπως είναι γνωστό, αυτή μπορεί να πραγματοποιηθεί από οποιοδήποτε ηλεκτρονικό υπολογιστή που διαθέτει σύνδεση Internet και στον οποίο αυτοί έχουν πρόσβαση (από οικία, σχολείο, επιχειρήσεις προσφοράς υπηρεσιών διαδικτύου κ.λπ.).
      Ειδικότερα, για τις επιχειρήσεις προσφοράς υπηρεσιών διαδικτύου, σας πληροφορούμε ότι με την 1107414/1491/Τ (ΦΕΚ Β' 1827/ 08-12-2003) Υπουργική Απόφαση «περί αδείας λειτουργίας επιχειρήσεων προσφοράς υπηρεσιών διαδικτύου», ρυθμίστηκαν οι όροι και οι προϋποθέσεις χορήγησης αδειών λειτουργίας σε αυτές. Συγκεκριμένα, τα καταστήματα που παρέχουν τις εν λόγω υπηρεσίες δύνανται να λειτουργούν είτε ως αμιγείς επιχειρήσεις προσφοράς υπηρεσιών διαδικτύου, στις οποίες η είσοδος των ανηλίκων είναι ελεύθερη, είτε ως μικτές, σύμφωνα όμως με τα καθοριζόμενα στο άρθρο 37 της ΑΙΒ/8577 /83 Υγειονομικής Διάταξης, όπως αυτή εκάστοτε ισχύει. Στα μικτά αυτά καταστήματα υφίστανται περιορισμοί για τους ανηλίκους κάτω των 17 ετών, οι οποίοι δεν συνοδεύονται από τους γονείς ή κηδεμόνες, σύμφωνα με τα οριζόμενα στο π.δ. 36/1994. Στις προαναφερόμενες, αμιγείς ή μικτές, επιχειρήσεις απαγορεύεται η διενέργεια παιγνίων και οποιουδήποτε στοιχήματος, κατά την έννοια των διατάξεων του ν. 3037/2002.
      Στο σημείο αυτό πρέπει να επισημάνουμε την αυξανόμενη τα τελευταία χρόνια παραγωγή και διάθεση στο παγκόσμιο εμπόριο βιντεοπαιχνιδιών που εκθειάζουν τη βία σε όλες τις μορφές της, τα οποία εγκυμονούν αναρίθμητους κινδύνους για το αγοραστικό κοινό και ειδικά για άτομα μικρής ηλικίας που δεν έχουν διαμορφώσει ακόμη τα στοιχεία του χαρακτήρα τους.
      Από τις αρμόδιες Υπηρεσίες μας διενεργούνται συνεχείς έλεγχοι σε επιχειρήσεις προσφοράς υπηρεσιών διαδικτύου, ενώ γίνονται προσπάθειες για δημιουργία και ανάπτυξη ισχυρών βάσεων επικοινωνίας, επαφών και συνεργασίας με συναρμόδιους για θέματα ανηλίκων φορείς, αρχές και Υπηρεσίες, προκειμένου από κοινού να εκδηλώνονται ενέργειες και εξειδικευμένες δράσεις, με διαχρονικό ορίζοντα, ώστε αφενός μεν να οικοδομηθεί ένα ασφαλές περιβάλλον προστασίας των ανηλίκων αφετέρου δε να εμπεδωθεί σε ολόκληρο τον κοινωνικό ιστό το ενδιαφέρον, η μέριμνα και η φροντίδα για την προστασία και ασφάλεια όλων των νέων και ιδιαίτερα των ανηλίκων.
      Στο πλαίσιο αυτό, από το Υπουργείο μας και ειδικότερα από το Αρχηγείο της Αστυνομίας δίδεται ιδιαίτερη βαρύτητα στο θέμα της ενημέρωσης των πολιτών και προς τον σκοπό αυτό έχουν αναρτηθεί στην ιστοσελίδα του Υπουργείου μας (http://www.ydt.gr/main/Section.jsp? SectionID=1110) χρήσιμες συμβουλές προς τους χρήστες για την ασφαλή πρόσβαση στο διαδίκτυο και τη διενέργεια ασφαλών οικονομικών διαδικτυακών συναλλαγών, συμβουλές προς τους γονείς και τους νέους για την ασφαλή χρήση του διαδικτύου, καθώς και πληροφορίες για τα λογισμικά φίλτρα.
      Επίσης, οι ενδιαφερόμενοι γονείς μπορούν να απευθύνονται στα Τμήματα Ηλεκτρονικού Εγκλήματος των Διευθύνσεων Ασφαλείας Αττικής και Θεσσαλονίκης, για την παροχή συμβουλών αντιμετώπισης καταστάσεων εθισμού των παιδιών τους στο διαδίκτυο. Χρήσιμες συμβουλές, για τα θέματα αυτά, παρέχουν και κυβερνητικές και μη οργανώσεις, μεταξύ των οποίων η Ελληνική Καταναλωτική Οργάνωση (Ε.ΚΑ.Τ.Ο.) (http://www.ekato.org/gr/ safety_guide.html), ο Ελληνικός Κόμβος Ασφαλούς Διαδικτύου (http://www.safeintemet.gr/ default.aspx? tabid=246), η Ομάδα Δράσης για τη Ψηφιακή Ασφάλεια (http://www.dart.gov.gr/?=node/47) και η Εκπαιδευτική Πύλη Υπ.Ε.Π.Θ. (http://www.e-yliko.gr//htmls/safetv/snav3. aspx).
      Το Αρχηγείο της Αστυνομίας, με εκπρόσωπό του, αξιωματικό του Τμήματος Δίωξης Ηλεκτρονικού Εγκλήματος, ως σύμβουλο, συμμετέχει στις συνεδριάσεις του Συμβουλευτικού Οργάνου του Ελληνικού Κόμβου Επαγρύπνησης για ένα Ασφαλέστερο Διαδίκτυο, που λαμβάνουν χώρα δύο φορές το χρόνο και έχουν στόχο τη συζήτηση θεμάτων που απασχολούν τους πολίτες γύρω από την ασφάλεια των νέων τεχνολογιών. Επιπροσθέτως, το Αρχηγείο της Αστυνομίας, με εκπρόσωπό του, επίσης αξιωματικό, της ίδιας Υπηρεσίας συμμετέχει στις εργασίες και δραστηριότητες της «Ομάδας Δράσης για την Ψηφιακή Ασφάλεια» (Digital Awareness and Response to Threats-DART), η οποία συστάθηκε την 14-06-2007 υπό την Ειδική Γραμματεία Ψηφιακού Σχεδιασμού του Υπουργείου Οικονομίας και Οικονομικών. Σκοπός της ομάδας αυτής είναι η ενημέρωση, πρόληψη, καθώς και ανταλλαγή τεχνογνωσίας για την αντιμετώπιση των κινδύνων που σχετίζονται με τις νέες τεχνολογίες πληροφορικής και ηλεκτρονικών επικοινωνιών.
      Τέλος, επισημαίνεται ότι η προστασία των ανηλίκων, τόσο για την πρόληψη της παραβατικότητάς τους όσο και για την αποφυγή της θυματοποίησής τους, είναι υπόθεση ολόκληρης της κοινωνίας και απαιτείται άμεση ενεργοποίησή της, κυρίως μέσα από συλλογικές πρωτοβουλίες και προσπάθειες των αρμοδίων κυβερνητικών και μη Αρχών και φορέων, για τη χάραξη και υλοποίηση εκείνων των κοινωνικών στάσεων, οι οποίες θα παρέχουν τον απαιτούμενο βαθμό προστασίας στην ευαίσθητη αυτή ηλικιακή ομάδα και θα της απευθύνουν αισιόδοξα μηνύματα για την πορεία της στο αύριο.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
    4. Στην με αριθμό  8569/14.3.08 ερώτηση των Βουλευτών κυρίων Αικατερίνης Περλεπέ-Σηφουνάκη, Βασιλείου Έξαρχου, Θεοδώρας Τζάκρη, Μάρκου Μπόλαρη και Ιωάννη Δριβελέγκα δόθηκε με το υπ’ αριθμ. 40139/3.4.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8569/14.3.08 ερώτηση, που κατατέθηκε στη Βουλή από τους Βουλευτές κ. κ. Κ. Περλεπέ-Σηφουνάκη, Β. Έξαρχο, Θ. Τζάκρη, Μ. Μπόλαρη και Ι. Δριβελέγκα, με θέμα : «Προκήρυξη Μεταπτυχιακού Προγράμματος της Ε.Σ.Δ.Υ.», σας γνωρίζουμε τα εξής:
      Σύμφωνα με τις διατάξεις του άρθρου 3 του Ν. 2194/1994, όπως συμπληρώθηκε και τροποποιήθηκε με την παράγραφο 2 του άρθρου 5 του Ν. 2517/1997, η Εθνική Σχολή Δημόσιας Υγείας (Ε.Σ.Δ.Υ.) αποτελεί εκπαιδευτικό και ερευνητικό Ν.Π.Δ.Δ. με πλήρη αυτοτέλεια και οι διαδικασίες επιλογής φοιτητών γίνονται με τα ακαδημαϊκά κριτήρια που θέτει η Σχολή.
      Η Ε.Σ.Δ.Υ. ανακοινώνει τα αποτελέσματα όλων των Μεταπτυχιακών Προγραμμάτων της με το όνομα και την τελική βαθμoλoγία των επιλεγέντων και μη. Όσοι υποψήφιοι ζητούν την αναλυτική βαθμoλoγία και τον τρόπο μοριοδότησης της δικής τους επίδοσης αλλά και των συνυποψηφίων τους, λαμβάνoυν αμέσως αυτές τις πληροφορίες και τα σχετικά στοιχεία.
      Η μοριοδότηση των κριτηρίων της προκήρυξης αποτελεί μέρος της Σύμβασης Έργου (ανάμεσα σε Ε.Σ.Δ.Υ. και Υ.Υ.Κ.Α.) και συνεπώς κατοχυρώνεται η όλη διαδικασία, η οποία ακολουθεί τη συνήθη ακαδημαϊκή πρακτική.
      Τα τυπικά προσόντα των υποψηφίων σύμφωνα με την προκήρυξη (πτυχίο, θέση και σχέση εργασίας) εξετάζονται σε πρώτο στάδιο. 'Όσοι δεν τα πληρούν απορρίπτονται από τη διαδικασία αξιολόγησης. Στην εν λόγω προκήρυξη, από τις (524) αιτήσεις, απορρίφθηκαν οι (24) και δεν υπήρξε καμία ένσταση σε αυτή την απόφαση της Ε.Σ.Δ.Υ.
      Όλοι οι επιλεγέντες εργάζονται σε φορείς του Δημόσιου Τομέα και σε αντικείμενα που έχουν σχέση με την υγεία, τη δημόσια υγεία, την πρόνοια, την κοινωνική πολιτική και την κοινωνική προστασία ευάλωτων ομάδων που αντιμετωπίζουν κίνδυνο αποκλεισμού, όπως ορίζεται από την προκήρυξη. Οι επιλεγέντες αποτελούν στελέχη των ανωτέρω φορέων σε όλα τα επίπεδα διοίκησης και λήψης αποφάσεων.
      Όλοι οι επιλεγέντες έχουν σχέση εργασίας με το Ελληνικό Δημόσιο όπως ορίζεται από την προκήρυξη, έχουν την ιδιότητα του δημόσιου λειτουργού και πληρούν τα προσόντα που απαιτούνται από τα αυστηρώς ακαδημαϊκά και επιστημονικά κριτήρια, που θέτει η Ε.Σ.Δ.Υ.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      5. Στην με αριθμό 8587/14.3.08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Δ6/Β/οικ.8114/4.4.08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, σχετικά με τις τηλεοράσεις υψηλής τεχνολογίας, θέτουμε υπόψη σας τα ακόλουθα:
      Σύμφωνα με την Οδηγία 2005/32/ΕΚ για θέσπιση πλαισίου καθορισμού απαιτήσεων οικολογικού σχεδιασμού προϊόντων που καταναλώνουν ενέργεια (Eco-design Directive), προβλέπεται ότι για κάθε φάση του κύκλου ζωής ενός προϊόντος (επιλογή και χρησιμοποίηση πρώτων υλών κατασκευή - συσκευασία, μεταφορά και διανομή - εγκατάσταση και συντήρηση - χρήση – τέλος ζωής) λαμβάνονται υπόψη περιβαλλοντικοί παράγοντες, όπως η προβλεπόμενη κατανάλωση υλικών, ενέργειας και άλλων πόρων, οι εκπομπές στον αέρα, νερό ή έδαφος, η ρύπανση μέσω φυσικών φαινομένων, όπως ο θόρυβος, οι δονήσεις, η ακτινοβολία, τα ηλεκτρομαγνητικά πεδία, η παραγωγή αποβλήτων, καθώς και οι δυνατότητες επαναχρησιμοποίησης, ανακύκλωσης και ανάκτησης υλικών ή/και ενέργειας.
      Στο πλαίσιο εφαρμογής της Οδηγίας έχουν ορισθεί από την Ευρωπαϊκή Επιτροπή 19 κατηγορίες προϊόντων που καταναλώνουν ενέργεια, οι οποίες εξετάζονται από ομάδες εργασίας εμπειρογνωμόνων με σκοπό τον καθορισμό προδιαγραφών και απαιτήσεων για κάθε μία απ' αυτές. Τα αποτελέσματα των εργασιών των ομάδων αυτών θα αποτελέσουν τη βάση για τη διαμόρφωση και υιοθέτηση κοινοτικής νομοθεσίας που θα προβλέπει σήμανση CE και οικολογική σήμανση για κάθε προϊόν.
      Οι τηλεοράσεις είναι ένα από τα προϊόντα που εμπίπτουν στο πεδίο εφαρμογής της Οδηγίας για τον οικολογικό σχεδιασμό, για το οποίο οι προπαρασκευαστικές εργασίες της ομάδας  των εμπειρογνωμόνων βρίσκεται σε προχωρημένο στάδιο, η δε θέσπισή συγκεκριμένων μέτρων εφαρμογής σε ευρωπαϊκό επίπεδο, αναμένεται την άνοιξη του 2009.
      Ο Υπουργός
      ΧΡΗΣΤΟΣ ΦΩΛΙΑΣ»)
    ΠΡΟΕΔΡΕΥΩΝ (Βαΐτσης Αποστολάτος: Κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου.
     Πρώτη θα συζητηθεί η με αριθμό 223/10-11-2008 πέμπτη επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεώργιου Καρατζαφέρη προς τον Υπουργό Οικονομίας και Οικονομικών, σχετικά με την εκχώρηση του πλειοψηφικού πακέτου μετοχών και της διοίκησης της Αγροτικής Ασφαλιστικής κ.λπ..
     Συγκεκριμένα η επίκαιρη ερώτηση του κ. Καρατζαφέρη έχει ως εξής:
     «Στο σημερινό διεθνές περιβάλλον της χρηματοπιστωτικής και οικονομικής κρίσης, όπου τραπεζικοί, επενδυτικοί και ασφαλιστικοί κολοσσοί κλυδωνίζονται και καταρρέουν, οι κυβερνήσεις σπεύδουν να αντιμετωπίσουν τα προβλήματα και να ελαχιστοποιήσουν τις συνέπειες ενισχύοντας την παρουσία του κράτους στον χρηματοπιστωτικό και ασφαλιστικό τομέα.
     Σε αντίθεση με την διεθνή πρακτική, η διορισμένη από την Κυβέρνηση διοίκηση της Αγροτικής Τράπεζας και της Αγροτικής Ασφαλιστικής, επιμένουν να προχωρούν στην εκχώρηση του πλειοψηφικού πακέτου μετοχών και της διοίκησης της Αγροτικής Ασφαλιστικής,  μιας εταιρείας που είναι κερδοφόρα και η μοναδική ασφαλιστική εταιρεία στη χώρα μας που διαθέτει τεράστια τεχνογνωσία στον τομέα των αγροτικών ασφαλίσεων. 
     Επιπλέον, τυχόν πώληση της Αγροτικής Ασφαλιστικής στην, φερόμενη ως αγοραστή, «GROUPAMA», οδηγεί ουσιαστικά στη δημιουργία ενός ιδιωτικού μονοπωλίου στον τομέα των αγροτικών ασφαλίσεων στην Ελλάδα, με όλες τις συνέπειες που αυτό συνεπάγεται όχι μόνο για τους εργαζομένους και τους ασφαλισμένους της Αγροτικής Ασφαλιστικής, αλλά και για τον ευρύτερο αγροτικό τομέα της οικονομίας εν γένει. 
     Ερωτάσθε:
        1. Ποιοι λόγοι επιβάλλουν τη συνέχεια των διαδικασιών εκχώρησης της πλειοψηφίας των μετοχών και της διοίκησης της Αγροτικής Ασφαλιστικής, σε αντίθεση με τις διεθνείς τάσεις που επικρατούν σήμερα, και πώς εντάσσεται αυτή η ενέργεια στον γενικότερο επιχειρησιακό σχεδιασμό του ομίλου της Α.Τ.Ε. για την αντιμετώπιση της οικονομικής κρίσης; 
        2. Λαμβανομένου υπ΄όψιν του ειδικού χαρακτήρα της Αγροτικής Ασφαλιστικής, και του ομίλου της Α.Τ.Ε. γενικότερα, πώς σκοπεύετε να διασφαλίσετε ότι ακόμα και μετά την αλλαγή του ιδιοκτησιακού της καθεστώτος, η Αγροτική Ασφαλιστική θα συνεχίσει να ασκεί τον ίδιο ρόλο στην ανάπτυξη και στη στήριξη του Έλληνα αγρότη;»
     Στην επίκαιρη ερώτηση του κ. Καρατζαφέρη θα απαντήσει ο Υφυπουργός Οικονομίας και Οικονομικών κ. Ιωάννης Παπαθανασίου.
     Κύριε Υφυπουργέ, έχετε το λόγο. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, είναι η τέταρτη φορά που απαντώ στο ίδιο ακριβώς ερώτημα για την Αγροτική Ασφαλιστική. Θα ήθελα λοιπόν να σας πληροφορήσω για άλλη μια φορά το εξής. 
    Όλες οι τράπεζες πωλούν ασφαλιστικές εταιρείες είναι γιατί με τον καινούριο κανονισμό της βασιλείας οι επιπτώσεις που υπάρχουν στα κεφάλαια των τραπεζών εξαρτώνται από τις θυγατρικές ασφαλιστικές εταιρείες. Γι’ αυτό το λόγο λοιπόν πούλησε και η Εθνική και η «ALPHA ΑΣΦΑΛΙΣΤΙΚΗ» και η Εμπορική Ασφαλιστική και αυτός είναι ο λόγος που και για την Αγροτική Ασφαλιστική ακολουθείται από την Αγροτική Τράπεζα αυτή η πολιτική. 
    Η πολιτική αυτή κατ΄ αρχάς ενισχύει την τράπεζα. Επειδή μιλήσατε στο ερώτημά σας και για την στρατηγική που επιβάλλει η επιλογή αυτή. Επιπλέον σας παραπέμπω και σε όσα χθες ο διοικητής της Αγροτικής Τράπεζας κ. Μιλιάκος, ανέφερε στην Επιτροπή της Βουλής, ότι είναι μέσα στην στρατηγική για την ενδυνάμωση της τράπεζας η απαλλαγή της από την ασφαλιστική εταιρεία όπως επαναλαμβάνω έχουν κάνει και όλες οι άλλες τράπεζες για τις δικές τους θυγατρικές ασφαλιστικές εταιρείες. Μιλάω, δηλαδή, για την «ΑΧΑ» και για την «GROUPAMA» που μπήκαν αντιστοίχως στην «ALPHA» και στην Εμπορική Τράπεζα. 
    Θα ενισχυθεί ο ρόλος της Αγροτικής Ασφαλιστικής με την είσοδο ενός τόσου μεγάλου εταίρου. Εδώ μάλιστα θα ήθελα να σημειώσω ότι το κομμάτι της Αγροτικής Ασφαλιστικής που αφορά τον αγροτικό τομέα, παρ΄όλο τον τίτλο «Αγροτική Ασφαλιστική» είναι μόνο 2% του συνολικού κύκλου εργασιών της Αγροτικής Ασφαλιστικής. Το υπόλοιπο είναι η εμπλοκή της Αγροτικής Ασφαλιστικής σε όλα τα άλλα προϊόντα, σε όλη την άλλη αγορά, που είναι και όλες οι άλλες ασφαλιστικές εταιρείες. 
	Επίσης, θα ήθελα να σημειώσω, όπως επαναλαμβάνω είπε και χθες ο κ. Μηλιάκος στην αρμόδια επιτροπή, ότι ξεκίνησε αυτή η διαδικασία πριν από το ξέσπασμα της κρίσης. Στη συνέχεια και παρ’ όλη την κρίση που υπάρχει, το τίμημα το οποίο προτάθηκε βελτιώθηκε. Εν πάση περιπτώσει, η Αγροτική Ασφαλιστική είναι ακόμη σε συνεννόηση και σε διαβούλευση. Εάν το τελικό αποτέλεσμα δεν είναι σύμφωνο με τις επιθυμίες της διοίκησης της Αγροτικής, δηλαδή με τα συμφέροντα της Αγροτικής Τράπεζας και της Αγροτικής Ασφαλιστικής, προφανώς, δεν θα προχωρήσει και η υπογραφή της σύμβασης, στην οποία σύμβαση λαμβάνεται μέριμνα και για τη διασφάλιση των συμφερόντων και της τράπεζας και της ασφαλιστικής εταιρείας και των εργαζομένων.
	Άρα, πριν δούμε το τελικό αποτέλεσμα, μην καταλήγουμε σε συμπεράσματα, διότι επαναλαμβάνω πως αν η τελική διαπραγμάτευση δεν είναι ικανοποιητική, προφανώς, και δεν θα γίνει. 
	Δεύτερον, το γεγονός ότι παρ’ όλη την κρίση, το ενδιαφέρον όχι απλώς παραμένει, αλλά αυξάνεται, δείχνει και την εμπιστοσύνη της διεθνής αγοράς στο σύστημα των ιδιωτικών ασφαλιστικών εταιρειών στην Ελλάδα, που είναι αποτέλεσμα των μέτρων που έχουμε λάβει όλα αυτά τα χρόνια, του αυστηρότερου ελέγχου και της εποπτείας που υπάρχει. Εν πάση περιπτώσει, η όποια απόφαση αυτή εντάσσεται στην στρατηγική της ενίσχυσης και της Αγροτικής Τράπεζας και της χρησιμότητας, τελικά, της Αγροτικής Ασφαλιστικής στην ελληνική αγορά. 
	ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό. 
	Προχωρούμε στην υπ’ αριθμόν…
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού):  (Δεν ακούστηκε).
    	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Εξ οικείων τα βέλη, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο κ. Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Τέτοια βέλη είναι καλοδεχούμενα, κύριε Υπουργέ, γιατί έρχονται με αγάπη να δώσουν σε μένα την ευκαιρία να απαντήσω με μεγαλύτερη προσοχή σ΄αυτά που λέτε. 
      Κύριε Υπουργέ, έχετε δύο παιδιά. Μπορείτε το ένα παιδί να το στείλετε στο ιδιωτικό σχολείο και το άλλο στο δημόσιο; Μπορείτε στο ένα παιδί, αν είναι άρρωστο, να του φέρετε γιατρό και το άλλο να το παραμελήσετε; Γιατί, λοιπόν, έχετε δύο τακτικές για δυο παιδιά; 
      Η Εθνική Ασφαλιστική μαζεύτηκε και είπατε «δεν τη δίδετε». Γιατί, λοιπόν, δίδετε την Αγροτική και όχι την Ασφαλιστική; Είναι λάθος σας μεγάλο; Τώρα, σε αυτήν την καταιγίδα, που ο κόσμος έχει αγωνία, που έχει πρόβλημα και θέλει τη στέγη του κράτους, εσείς πάτε να την πουλήσετε; Δηλαδή τι πάμε να φτιάξουμε εδώ στην Ελλάδα; «ΑΙG»; Γιατί περί αυτού πρόκειται; Πώς σήμερα συζητάμε να πουλήσουμε, εκεί που είναι η μετοχή, την Αγροτική Ασφαλιστική, με 50.000.000 ευρώ; Τόσο θα πιάσετε, άμα τη δώσετε, με την τιμή του Χρηματιστηρίου. Τα ακίνητά της, κύριε Υπουργέ, είναι 125.000.000. Είναι ένας κερδοφόρος οργανισμός. Έδωσαν 250.000.000 ευρώ τα τελευταία πέντε χρόνια στην Α.Τ.Ε. και στους ασφαλιστικούς φορείς και εσείς πάτε να τη χαρίσετε; Για ποιο λόγο; Ποια είναι η πρεμούρα; Γιατί; Και αυτή η εταιρεία που την παίρνει, η «GRUPAΜA», θα γίνει ένας κολοσσός. Έχει απορροφήσει το «ΦΟΙΝΙΚΑ». Θα πάρει και την Αγροτική. Θα κάνουμε ένα μονοπώλιο. Και οι ασφαλισμένοι αγρότες να μείνουν πού; Στη βορά του κεφαλαίου, του υπερκέρδους των ιδιωτικών ασφαλιστικών εταιρειών; Για ποιο λόγο; 
      Χάνει το κράτος; Όχι. Κερδίζει το κράτος. Από ένα φορέα που κερδίζει το κράτος, να τον διώξουμε; Και η Αγροτική Ασφαλιστική κουβαλάει πελάτες στην τράπεζα. Δεν αφαιρεί πελάτες. 
      Έχετε, λοιπόν, μια ασφαλιστική εταιρεία που κουβαλάει πελάτες, που αυξάνει τον τζίρο, το κύρος και τη συμμετοχή της Αγροτικής Τράπεζας στο ασφαλιστικό γίγνεσθαι. Φέρει μετρητά πίσω στο κράτος. Κερδίζει. Έχει μια μεγάλη αξία. Εξυπηρετεί ένα ευαίσθητο κομμάτι του πληθυσμού μας, τους αγρότες. Και εσείς πάτε να την πουλήσετε. Δεσμευθείτε τουλάχιστον ότι όσο υπάρχει αυτή η οικονομική κρίση, δεν θα υπάρξει καμμία ενέργεια. Απέναντι σε έναν οικονομικό πανικό όπου όλοι τον βλέπουμε ότι υπάρχει και υφίσταται, όχι μόνο εις τον περιβάλλοντα χώρο, αλλά και στην πατρίδα, δεν θα προχωρήσει μια τέτοια εταιρεία. 
      Δεσμευθείτε, λοιπόν, τουλάχιστον, ότι θα ξαναεκτιμήσουμε ως πολιτεία και θα ξανασυζητήσουμε το ενδεχόμενο μετά το πέρας της κρίσης. Ότι αυτό το χρονικό διάστημα, που τουλάχιστον η Κυβέρνηση της Νέας Δημοκρατίας έχει προσδιορίσει    ότι θα κρατήσει η κρίση, δηλαδή τουλάχιστον μέχρι το τέλος του 2009, δεν θα προβείτε σε καμμία ενέργεια. Και πολύ δε περισσότερο τώρα που η μετοχή είναι τσαλακωμένη και στην ουσία δεν θα πρόκειται για πώληση, αλλά για χάρισμα. Πιστεύω, λοιπόν, κύριε Υπουργέ, ότι θα δείξετε την πρέπουσα ευαισθησία και ότι δεν θα αφήσετε τα πράγματα να εξελιχθούν όπως μεθοδεύετε. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Πρόεδρο του Λαϊκού Ορθοδόξου Συναγερμού.
      Κύριε Υπουργέ, έχετε το λόγο για δύο λεπτά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, κατ’ αρχάς, χαίρομαι που αναγνωρίζετε ότι η Αγροτική Ασφαλιστική τα τελευταία χρόνια έβγαλε κέρδη και αυτό είναι από τότε που ανέλαβε τη διοίκηση της Αγροτικής Τράπεζας ο κ. Μηλιάκος, γιατί μέχρι τότε είχε συσσωρευμένες ζημίες. Αυτό, λοιπόν, είναι ένα θετικό γεγονός. 
      Από την άλλη μεριά, όμως, ένα σημαντικό μέρος των κερδών οφείλεται και στο γεγονός ότι η ίδια η τράπεζα καταβάλλει σημαντικά ποσά στην ασφαλιστική εταιρεία. 
      Το δεύτερο είναι πως αυτό το περί κρίσεως που είπατε θα είχε βάση, αν πράγματι τώρα, εν μέσω της κρίσεως, ξεκινούσε η διαδικασία. Οπότε θα μπορούσε κανείς να ισχυριστεί ότι, λόγω της κρίσεως, δεν μπορεί να πετύχει κανείς ούτε μεγάλο τίμημα ούτε ικανοποιητική πώληση. 
      Πλην όμως, όπως σας είπα, η διαδικασία είχε ξεκινήσει πριν από το ξέσπασμα της κρίσης. Και ενώ θα περίμενε κανείς φυσιολογικά ότι μπορεί κατά τη διάρκεια της κρίσης να υπαναχωρήσει ο ενδιαφερόμενος ή να μειώσει το τίμημα, συνέβη ακριβώς το αντίθετο. Βελτίωσε το τίμημα. Και το ότι το βελτίωσε –επαναλαμβάνω- είναι ένα εξαιρετικά θετικό σημάδι για όλη την ασφαλιστική αγορά στην Ελλάδα. Δείχνει ότι συνολικά το πλαίσιο είναι πολύ θετικό και έχει εμπιστοσύνη ο ξένος επενδυτής.
      Όσον αφορά τους αγρότες –επαναλαμβάνω- μόνο το 2% της δραστηριότητας της Αγροτικής Ασφαλιστικής αφορά αγροτικά προϊόντα και αγρότες. Το υπόλοιπο είναι συνολικά άλλα προϊόντα. 
      Όσον αφορά το αν η «GROUPAMA» συγκεντρώνει πολύ μεγάλο κομμάτι, αυτό είναι αρμοδιότης της Επιτροπής Ανταγωνισμού και προφανώς, αν παραβιάζονται οι κανόνες του ανταγωνισμού, δεν πρόκειται να επιτραπεί η πώληση. Αυτό σε διεθνές επίπεδο πλέον θα κριθεί, δηλαδή οι κανόνες του ανταγωνισμού, προφανώς, θα πρέπει να ικανοποιούνται. Αν υπάρχει θέμα ανταγωνισμού, τότε άλλοι είναι οι λόγοι που δεν θα επιτρέψουν τη μεταβίβαση. 
      Τέλος, όσον αφορά την τιμή, είπα και κάτι άλλο πριν. Αφήστε να δούμε πού θα καταλήξει, διότι καταλήγετε σε συμπεράσματα –είναι χαμηλό ή υψηλό το τίμημα- χωρίς να γνωρίζουμε το τίμημα ή χωρίς να ξέρουμε το τελικό αποτέλεσμα της διαπραγμάτευσης. 
      Εγώ αυτό που επιμένω και επαναλαμβάνω είναι πως ο λόγος για τον οποίο γίνεται είναι πως λόγω της συμφωνίας «ΒΑΣΙΛΕΙΑ ΙΙ» αφαιρούνται από τα κεφάλαια των τραπεζών οι συμμετοχές σε ασφαλιστικές εταιρείες και αυτό γίνεται διεθνώς και χωρίζουν οι τράπεζες, δηλαδή κάνουν τραπεζικές εργασίες, και οι ασφαλιστικές εταιρείες, κάνουν ασφαλιστικές εργασίες. Αυτός είναι ο στρατηγικός λόγος που στην Αγροτική Ασφαλιστική τίθεται ζήτημα. 
      Ο λόγος για τον οποίο σταμάτησε  η πώληση της Εθνικής –για να απαντήσω και στο τελευταίο- είναι γιατί, πρώτον, τώρα αυτό είναι μεσούσης της κρίσης και, δεύτερον, τα νούμερα της Εθνικής Ασφαλιστικής είναι πολύ μεγαλύτερα και, προφανώς, σε αυτήν την κρίση δεν υπάρχει ενδιαφέρον. Γι’ αυτό και απεσύρθη. Αυτό δείχνει ότι η Κυβέρνηση παίρνει τα μηνύματα. Δεν εμμένει σε κάποια λογική πολιτική, για λόγους αρχής ή φιλοσοφίας. Όπου αυτό δεν είναι συμφέρον, αποσύρεται. Αν και η λύση της Αγροτικής Ασφαλιστικής δεν είναι συμφέρουσα, τότε προφανώς δεν πρόκειται να υλοποιηθεί και η πώληση. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό. 
      Συνεχίζουμε με τη με αριθμό 233/10-11-2008 δεύτερη επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία του ρέματος της Πικροδάφνης κ.λπ.. Είναι μια πολύ σημαντική επίκαιρη ερώτηση. 
      Η επίκαιρη ερώτηση του κυρίου Κακλαμάνη έχει ως εξής:
      «Η συνεχιζόμενη εγκατάλειψη των ρεμάτων, που διασχίζουν κατοικημένες περιοχές του λεκανοπεδίου Αττικής, εγκυμονεί τον κίνδυνο νέων πλημμυρών κατά τον ερχόμενο χειμώνα. 
      Χαρακτηριστική είναι η περίπτωση του ρέματος της Πικροδάφνης, το οποίο με διαδρομή εννέα χιλιομέτρων, διασχίζει τους πυκνοκατοικημένους δήμους Ηλιούπολης, Αγ. Δημητρίου, Αλίμου και Παλαιού Φαλήρου. Οι δήμοι αυτοί έχουν θέσει μετ’ επιτάσεως την ανάγκη άμεσης αντιμετώπισης της επικινδυνότητας του ρέματος, φοβούμενοι πέραν των υλικών καταστροφών και ανθρώπινα θύματα σε περίπτωση έντονων βροχοπτώσεων, γεγονός που είναι γνωστό από το ιστορικό και των υπόλοιπων ρεμάτων του Λεκανοπεδίου. 
      Το κατ΄εξοχήν αρμόδιο Υπουργείο ΠΕ.ΧΩ.Δ.Ε., απεκδύεται των νομοθετημένων ευθυνών του, μεταβιβάζοντας την αρμοδιότητα εκπόνησης της μελέτης διευθέτησης-ανάπλασης του ρέματος Πικροδάφνης, καθώς και άλλων μελετών και έργων, στη Νομαρχία Αθηνών, χωρίς να διαθέτει σε αυτήν την αναγκαία χρηματοδότηση. 
      Έτσι, παρά τις αποφάσεις της δικαιοσύνης, Ανώτατο Ακυρωτικό Δικαστήριο 28 Αυγούστου 08, Συμβούλιο της Επικρατείας 2008, παρά τις προβλέψεις του ν. 1650/1896 και την απόφαση του Υ.ΠΕ.ΧΩ.Δ.Ε. για την προστασία του ρέματος της Πικροδάφνης (2052/1993), η περιοχή παραμένει εγκαταλελειμμένη, η άναρχη και παράνομη δραστηριότητα ιδιωτών και επιχειρήσεων συνεχίζεται με δραματικές συνέπειες, εκτός του κινδύνου πλημμυρών, και για το μικρόκλιμα, τη μόλυνση του εδάφους και του υδροφόρου ορίζοντα. 
      Ερωτάται ο κύριος Υπουργός:
      Πρώτον, προτίθεται και με ποιο χρονοδιάγραμμα, να προχωρήσει το Υ.ΠΕ.ΧΩ.Δ.Ε. στην οριοθέτηση και στην άμεση τοπογραφική καταγραφή του ρέματος, στη διαμόρφωση της παραρεμάτιας περιοχής ή στην άμεση και πλήρη χρηματοδότηση της Νομαρχίας Αθηνών, για την εκτέλεση των μελετών και των έργων αυτών; 
      Δεύτερον, γιατί δεν εφαρμόζονται οι αποφάσεις της δικαιοσύνης και του ΥΠΕΧΩΔΕ για την προστασία του ρέματος και τη διευθέτησή του με βάση το πρόγραμμα του Ε.Μ.Π. του 1996;¨. 
      ΠΡΟΕΔΡΕΥΩΝ (Βαΐτσης Αποστολάτος): Στην ερώτηση του κυρίου συναδέλφου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      Ορίστε, κύριε Υφυπουργέ, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ΄αρχάς, να ζητήσω την κατανόηση του κυρίου Προέδρου κ. Κακλαμάνη για την απουσία του κ. Σουφλιά, ο οποίος σήμερα βρίσκεται την Εγνατία πάνω στην Ήπειρο. Επίσης, θέλω να ευχαριστήσω τον κ. Κακλαμάνη, διότι πράγματι αυτή η ερώτηση αναδεικνύει ένα μείζον θέμα που είναι η διαχρονική αμέλεια του κράτους, όσον αφορά ένα έργο υποδομής διαχρονικής σημασίας που είναι τα ρέματα. Πράγματι, τα ρέματα επειδή δεν πουλάνε πολιτικά, διαχρονικά είναι εγκαταλελειμμένα. Συμφωνώ μαζί σας, κύριε Πρόεδρε, και παρά τις προσπάθειες που εκάστοτε γίνονται με το σταγονόμετρο δίνονται από τα αρμόδια Υπουργεία οι χρηματοδοτήσεις. 
      Πάμε τώρα στην ουσία του πράγματος: Δύο τμήματα έχει το ρέμα Πικροδάφνης. Το ένα είναι από την οδό Βουλιαγμένης μέχρι τον Αγ. Δημήτριο και το άλλο είναι από τον Αγ. Δημήτριο μέχρι τις εκβολές. Εδώ, εμφανίζεται όλη η αδυναμία και η αμετροέπεια των φορέων του κράτους με την Τοπική Αυτοδιοίκηση κ.λπ., να λύσουν ένα σοβαρό πρόβλημα. Πράγματι, το επάνω κομμάτι μελετήθηκε από την Ε.Υ.Δ.Α.Π. προ του 2000, προχώρησε ουσιαστικά η δημοπράτηση του έργου και το έργο κάποια στιγμή σταμάτησε, έμεινε μισό, διότι ο προηγούμενος δήμαρχος άλλαξε κάποια στοιχεία πολεοδόμησης ανατρέποντας τα πράγματα. Ορθώς, το Συμβούλιο της Επικρατείας, ακύρωσε την άποψή του αυτή και είπε το ρέμα είναι ιερό και εκεί επάνω θα στοιχηθείς και ευτυχώς ο νέος δήμαρχος το  ακολουθεί αυτό. Αλλά έχει δημιουργηθεί μία αναστάτωση και καθυστερεί η εφαρμογή μιας μελέτης η οποία θα έπρεπε να είχε γίνει από καιρό πράξη για το έργο που κατασκευάζεται. Πάντως, κάτι γίνεται στο επάνω τμήμα. Στο κάτω τμήμα η κατάσταση είναι δραματική, γιατί δεν έχει γίνει απολύτως τίποτα. Το 1999 η Ε.Υ.Δ.Α.Π. για να μπει στο Χρηματιστήριο –κατ’ εμέ δεν έπρεπε να γίνει έτσι, αλλά δεν έχει σημασία, η σημερινή Κυβέρνηση το αποδέχεται αυτό καλώς ή κακώς- απεποιήθει των ευθυνών της για τις μελέτες, τις πέρασε στο Υ.ΠΕ.ΧΩ.Δ.Ε., το Υ.ΠΕ.ΧΩ.Δ.Ε. τις ανέλαβε το 2004 δηλαδή επί και πέντε χρόνια δεν έγινε τίποτα. 
      Με απόφαση του κ. Σουφλιά οι μελέτες γίνονται από εμάς τώρα και η υπ' όψιν μελέτη δεν ξεκίνησε πράγματι, λόγω έλλειψης πιστώσεων. Ευτυχώς, μετά από καλή συνεργασία με τη νομαρχία, εκχωρήθηκε στη νομαρχία αυτή η αρμοδιότητα, διότι είχε τα χρήματα, με δική της αίτηση πέρυσι, το 2007. Επίσης, με πολύ καλή συνεργασία με τη νομαρχία, σήμερα, επιχειρούμε και η μελέτη να γίνει σωστά με μία αναθεώρηση του υδραυλικού μέρους της και κυρίως και αυτό έχει σημασία, να μπορεί πράγματι το Υ.ΠΕ.ΧΩ.Δ.Ε. να συνδράμει και τεχνικά και οικονομικά στην ολοκλήρωσή της, εάν χρειαστεί. 
      Τα υπόλοιπα στη δευτερολογία μου, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο πρώην Πρόεδρος της Βουλής κ. Απόστολος Κακλαμάνης. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το μόνο που θα συμφωνήσω με τον κύριο Υφυπουργό τον πολύ αγαπητό κ. Ξανθόπουλο είναι ότι πραγματικά τα ρέματα δεν πουλάνε πολιτικά. Θα έλεγα μάλιστα ότι πουλάνε αρνητικά. Διότι, δυστυχώς, έχουν αφεθεί τα ρέματα της Αττικής στη διάθεση των παράνομων κτισμάτων μέχρι και η κοίτη οικοδομείται και βέβαια, αυτοί που πολιτικά επωφελούνται πρόσκαιρα καλύπτοντας αυτές τις παρανομίες, παίρνουν στο λαιμό τους, τους ίδιους τους παραβάτες της νομοθεσίας, έστω και εάν έρχονται αργότερα να νομιμοποιήσουν και τέτοιες παράνομες ανοικοδομήσεις. Νομίζω, όμως, ότι το θέμα που πρέπει να απασχολήσει το Υπουργείο Περιβάλλοντος, Χωροταξίας και Δημοσίων Έργων, δεν είναι, κύριε Υπουργέ, η φιλοσοφία των πραγμάτων, αλλά η αντιμετώπιση και η λύση των προβλημάτων. Έρχεται χειμώνας και μακάρι άλλη  μια φορά να μη θρηνήσουμε, όπως καταγγέλλουν και φοβούνται οι Δήμαρχοι και της Ηλιούπολης και του Φαλήρου, του Αλίμου και του Αγ. Δημητρίου, όλοι οι δήμαρχοι της περιοχής από την οποία διέρχεται το ρέμα αυτό, μακάρι να μη θρηνήσουμε και ανθρώπινα θύματα, αλλά σίγουρα υλικές ζημιές θα έχουμε και αυτό δεν αφορά μόνο το ρέμα της Πικροδάφνης.  
      Υπάρχει ο Κηφισός που έχει εγκαταλειφτεί εκεί. Μόλις αναλάβατε ως νέα κυβέρνηση την ευθύνη και εσείς και ο κ. Σουφλιάς ο οποίος απουσιάζει δικαιολογημένα, όπως είπατε σήμερα, την ευθύνη αυτών των ζητημάτων έχει σταματήσει το έργο του Κηφισού. Υπάρχει μία μικρή λίμνη στην περιοχή του Αγ. Ιωάννη του Ρέντη -και δεν ξέρουμε μήπως αποτελέσει στο μέλλον λίμνη Βιστωνίδα- μέσα στον Κηφισό και στα παρόχθια τμήματα έχουν υπερχειλίσει τα νερά εκεί που, όπως είπα, έχουν εγκαταλειφθεί τα έργα. 
      Η περιοχή από τη Λαχαναγορά μέχρι τις εκβολές στο Δήμο Μοσχάτου βρίσκεται σε άμεσο κίνδυνο. Εγώ οφείλω ως Βουλευτής της Β΄ Περιφέρειας Αθηνών να επισημάνω σήμερα αυτόν τον κίνδυνο. Και εάν επέλθει, όπως καταλαβαίνετε, η δικαιολογία δεν θα είναι ότι υπάρχει γραφειοκρατία, ότι υπάρχει αυτή η διαπάλη των φορέων κ.λπ.. Επιτέλους, εσείς πριν από πέντε χρόνια είπατε στον ελληνικό λαό ότι θα επανιδρύσετε το κράτος και μου λέτε σήμερα ότι κάποιος δήμος έκανε κάποια άλλη μελέτη, ότι πάει περίπατο η μελέτη της ΕΥΔΑΠ και μάλιστα μου είπατε και κάτι για το οποίο σας έχουν παραπλανήσει οι υπηρεσίες. Εδώ ισχύει -στην περίπτωση των παραπλανηθέντων κατά τον κ. Σανιδά δεν ισχύει- διότι εγώ σας σέβομαι, εάν και είμαι πολιτικός σας αντίπαλός εδώ, εγώ σας σέβομαι ως προσωπικότητες και δεν μπορώ να δεχθώ ότι υπάρχουν στο Υπουργικό Συμβούλιο –να το πω καθαρά;- βλάκες που μπορεί να τους παραπλανήσει ο οιοσδήποτε υπηρεσιακός παράγων για θέματα σοβαρότατα. Αλλά για να σας δώσουν στοιχεία και να σας πουν «ξέρετε, η Νομαρχία έχει λεφτά», εκεί δικαιολογημένα μπορεί να παραπλανηθείτε. Δεν έχει η Νομαρχία λεφτά, γιατί δεν της δώσατε. 
      
      Είναι αυτή η μελέτη ένα έργο διευθέτησης και ανάπλασης, που θέλει 2.000.000 ευρώ. Η Νομαρχία βρήκε από την Ευρωπαϊκή Ένωση γύρω στις 600.000 ευρώ. Τα 2.000.000 ευρώ το υπόλοιπο δεν πρέπει να τα καλύψετε; Και καλά οι μελέτες που γίνονται. Καλά και τα μελετητικά γραφεία που βγάζουν λεφτά και χρειάζονται νέες μελέτες και έτσι περνάει ο καιρός. Τα έργα χρειάζονται 20.000.000 ευρώ. Καλά κάνει ο κ. Σουφλιάς και ζητάει χρήματα για δημόσια έργα. Ο τόπος όμως δεν έχει ανάγκη μόνο από μεγάλες λεωφόρους που καταστρέφουν το περιβάλλον και ευδοκιμούν μόνο οι μεγαλοκατασκευαστές, φίλοι σας κατά κανόνα. Ο τόπος έχει ανάγκη από έργα που θα προστατεύσουν το περιβάλλον, που θα προστατεύσουν την ποιότητα της ζωής των Ελλήνων. Και εδώ υστερείτε καταφανώς.
      Ο νόμος από το 1996 εναποθέτει σ΄ εσάς την ευθύνη να λύσετε αυτό το πρόβλημα. Είναι διαχρονικό και έχετε δίκιο, υπάρχουν ευθύνες από το παρελθόν σαφέστατα. Αλλά το να μιλάμε για το παρελθόν δεν μας απαλλάσσει από τις ευθύνες μας για το σήμερα και κυρίως από τις ευθύνες για ό,τι χειρότερο μπορεί να προκύψει στο μέλλον. 
      Να αναλάβει λοιπόν, κύριε Πρόεδρε, το Υπουργείο τις ευθύνες του για τα δισεκατομμύρια ευρώ που διατίθενται για τα έργα. Εγώ κάθε φορά καταψηφίζω τις σχετικές συμβάσεις, διότι δεν νομίζω ότι η Βουλή είναι σε θέση να μελετά και να ψηφίζει ογκώδεις φακέλους που συνοδεύουν αυτές τις συμβάσεις, που δεν ξέρουμε αν κάνουν έργα ή αν ξεπλένουν –δεν ξέρω εγώ- τι είδους αμαρτίες. Ας πάρει από αυτά τα μεγάλα έργα, λοιπόν και ας δώσει αυτά τα ελάχιστα που χρειάζονται για τη ζωή των εκατομμυρίων κατοίκων αυτού του Λεκανοπεδίου. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Πρόεδρο.
      Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ κύριε Πρόεδρε.
      Σε τέσσερα σημεία θα απαντήσω στον κύριο Πρόεδρο. Πρώτον όσον αφορά τον Κηφισό, το έργο ευτυχώς κατασκευάστηκε από την προηγούμενη Κυβέρνηση και δεν υπάρχει κίνδυνος για τους κατοίκους της περιοχής από πλημμύρες. Παραδόθηκε όμως ημιτελές, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Το 2004 διεκόπη από τη νέα Κυβέρνηση η εργολαβία του.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι δεν διεκόπη.
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ να το δείτε.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εδώ δεν έχω παραπλανηθεί. Απλώς σας λέω ότι εξαντλήθηκαν οι πιστώσεις και παραδόθηκε ημιτελές, αλλά ευτυχώς δεν υπάρχει κίνδυνος πλημμυρών. Και τώρα δημοπρατείται ένα νέο κομμάτι το οποίο καλύπτει όλα αυτά τα οποία είπατε, για να μην υπάρχει αυτή η ασχήμια που δεν είναι επικίνδυνη, αλλά είναι, αν μη τι άλλο, αντιαισθητική και δικαίως φωνάζουν οι δήμαρχοι της περιοχής. 
      Δεύτερον, η Νομαρχία έχει όπως είπατε πολύ σωστά, 600.000 ευρώ μόνο -δεν με παραπλάνησε κανείς, το ξέρω αυτό- και δεν φτάνουν για να πληρώσει τη μελέτη. Σας λέω όμως ότι με το ποσό που έχει θα προχωρήσει ένα πρώτο μέρος, ουσιώδες, για να δει πόσα νερά περνάνε και τι έργα χρειάζονται και στη συνέχεια διεκδικεί με τη δική μας βοήθεια και όχι από εμάς, γιατί εμείς δεν μπορούμε να δώσουμε τίποτα στη Νομαρχία, από το Υπουργείο Οικονομίας και Οικονομικών το υπόλοιπο ποσό το 1.500.000 για να ολοκληρωθεί η μελέτη.
      Συνεπώς είμαστε συνυπεύθυνοι η Νομαρχία και εμείς για την ολοκλήρωση της μελέτης όταν χρειαστεί. Θα χρειαστεί σε έξι μήνες περίπου, κύριε Πρόεδρε, και ελπίζω να το πετύχουμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα είστε κυβέρνηση τότε κύριε Ξανθόπουλε ή θα χρειαστεί να συνηγορήσουμε στη νέα κυβέρνηση;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν το ξέρω, κύριε Πρόεδρε και δεν μπορώ να το εκτιμήσω κιόλας.
      Και τέλος για να κλείσω, σας λέω ότι συμφωνώ μαζί σας, πρέπει πράγματι μερικές πιστώσεις από μεγάλα έργα τα οποία πρέπει να γίνουν και στα οποία βέβαια δεν είναι φίλοι μας οι μεγαλοκατασκευαστές είναι άφιλοι γενικώς…
      ΑΠΟΣΤΟΛΟΣ ΚΑΚΛΑΜΑΝΗΣ: Είπα όσοι είναι φίλοι σας και «ο νοών νοήτω». «Παροικούμε την Ιερουσαλήμ».
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ήταν «φίλοι» και των προηγουμένων κυβερνήσεων και παραμένουν οι ισχυροί του κλάδου, είτε μας αρέσει είτε όχι.
      Συμφωνώ όμως μαζί σας ότι πρέπει ένα μέρος να πάει στην υποδομή της πόλης που είναι και τα ρέματα.
      Και κλείνω λέγοντας το εξής, κύριε Πρόεδρε. Δεν είναι θέμα δικό μας. Ζητάμε τακτικότατα κάθε χρόνο χρήματα για τα ρέματα. Και τα χρήματα επαναλαμβάνω δίνονται με το σταγονόμετρο. 
      Θα επανέλθουμε δριμύτεροι και ήταν κατανοητό αυτό που είπατε, εξ ου ήταν πολύτιμη η παρέμβασή σας ότι κάποιο κομμάτι έργων οδοποιίας μπορεί να πάει πράγματι για έργα υποδομής των πόλεων και κυρίως Αθήνας και Θεσσαλονίκης.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κύριο Υπουργό.
      Στη συνέχεια θα συζητηθεί η με αριθμό 237/10-11-2008 Τρίτη επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Δικαιοσύνης, σχετικά με την κατάσταση που επικρατεί στις φυλακές κ.λπ., που έχει ως εξής:
      «Η άθλια κατάσταση που επικρατεί στις ελληνικές φυλακές πηγαίνει από το κακό στο χειρότερο και συνιστά καταπάτηση των στοιχειωδών ανθρωπίνων δικαιωμάτων των κρατουμένων, αλλά και των εργαζομένων. Ο υπερπληθυσμός (διπλάσιοι κρατούμενοι σε σχέση με τη χωρητικότητα, υπερμεγέθης αριθμός υποδίκων), η έλλειψη ιατροφαρμακευτικής περίθαλψης με αποτέλεσμα τη δραματική αύξηση των θανάτων, η απουσία ειδικών μέτρων για τους χρήστες, που αποτελούν το ½ των κρατουμένων, με έμφαση στην απεξάρτηση και ειδικών προνοιακών μέτρων για τους ανήλικους και τις γυναίκες, η απουσία συστηματικών προγραμμάτων εκπαίδευσης και εργασίας μέσα στις φυλακές και πολιτικών στήριξης των αποφυλακισμένων, η διατήρηση του άβατου των φυλακών ακόμη και για τους δικηγορικούς συλλόγους, συνθέτουν τον καμβά των απαράδεκτων συνθηκών κράτησης. Ως απάντηση, το Υπουργείο Δικαιοσύνης προγραμματίζει την ανέγερση νέων φυλακών ασφαλείας με τη μέθοδο των Σ.Δ.Ι.Τ..
      Ερωτάται ο κ. Υπουργός,
- Ποια μέτρα θα πάρει η κυβέρνηση για την αποσυμφόρηση των φυλακών, την εξασφάλιση ανθρώπινων συνθηκών έκτισης των ποινών και την τήρηση των κανόνων ιατρικής περίθαλψης και υγείας.
- Ποια ειδικά μέτρα θα πάρει για τους χρήστες κρατούμενους, τους υπόδικους, τους ανήλικους και τις γυναίκες;»
      Ο κύριος Υπουργός έχει το λόγο.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, επειδή είναι πανομοιότυπη και η επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Κουράκη, θα πρότεινα να τις συζητήσουμε από κοινού, αν δεν έχουν αντίρρηση οι συνάδελφοι, για να μη επαναλαμβάνουμε τα ίδια.
      ΑΝΑΣΤΑΣΙΟΣ ΚΟΥΡΑΚΗΣ: Δεν έχω αντίρρηση, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Θα προταχθεί η με αριθμό 236/10-11-2008 τετάρτη επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Δικαιοσύνης, σχετικά με την επίλυση των αιτημάτων των κρατουμένων στις φυλακές κ.λπ.., η οποία έχει ως εξής:
      «Οι φυλακισμένοι, οι οποίοι από τις 3 Νοεμβρίου έχουν ξεκινήσει αποχή συσσιτίου, δίνουν αγώνα ζωής και αξιοπρέπειας ενάντια στις μεσαιωνικές συνθήκες που επικρατούν στις ελληνικές φυλακές, με αιτήματα που αφορούν τόσο στις συνθήκες κράτησης όσο και στην αποσυμφόρηση των φυλακών.
      Ο Υπουργός Δικαιοσύνης σε συνάντηση με την κοινοβουλευτική αντιπροσωπεία του ΣΥ.ΡΙΖ.Α., καθώς και με την Πρωτοβουλία για τα Δικαιώματα των Κρατουμένων αναγνώρισε το δίκαιο του αγώνα των κρατουμένων και ανακοίνωσε ότι θα λάβει σειρά μέτρων για να δώσει λύσεις στο πρόβλημα. Πλην όμως δεν δεσμεύτηκε με συγκεκριμένο χρονοδιάγραμμα. Οι κρατούμενοι κλιμακώνοντας τον αγώνα τους, έχουν ξεκινήσει από τις 8 Νοεμβρίου απεργία πείνας. Πρόκειται για μία πρωτοφανή σε μαζικότητα απεργία πείνας αφού ο αριθμός των απεργών σε όλη την Ελλάδα ανέρχεται μέχρι σήμερα, 10 Νοεμβρίου, στις τρεις χιλιάδες.
      Επειδή η απεργία αποτελεί την ύστατη επιλογή διεκδίκησης και οι κρατούμενοι είναι ήδη υποσιτισμένοι και εξαντλημένοι από τις άθλιες συνθήκες κράτησης.
      ΕΡΩΤΑΤΑΙ ο κύριος Υπουργός,
- Ποια μέτρα πρόκειται να λάβει άμεσα, ώστε να ικανοποιήσει τα δίκαια αιτήματα των κρατουμένων;
- Θα δεσμευθεί στους κρατουμένους  με συγκεκριμένο τρόπο (εγκύκλιους, υπουργικές αποφάσεις, νομοθετική ρύθμιση) και με συγκεκριμένο χρονικό ορίζοντα, ώστε να αποφασίσουν για την εξέλιξη του αγώνα τους;»
      Ο κύριος Υπουργός έχει το λόγο.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Σας ευχαριστώ, κύριε Πρόεδρε. Ευχαριστώ και τους συναδέλφους οι οποίοι συμφώνησαν να συζητηθούν οι ερωτήσεις τους μαζί.
      Κύριε Πρόεδρε, κυρίες και κύριοι συνάδελφοι, θέλω κατ΄ αρχάς να κάνω μία δήλωση. Την έχω ξανακάνει, αλλά αξίζει τον κόπο να την πω. Είναι από τις λίγες φορές, κύριε Πρόεδρε, που υπάρχει μία διαμαρτυρία και δεν υπάρχει κομματική υποκίνηση. Τα κόμματα, ιδίως της Αριστεράς, δείχνουν μία εξαιρετική ευαισθησία και υπευθυνότητα και ορισμένοι Βουλευτές του ΠΑ.ΣΟ.Κ., όπως ο κ. Βενιζέλος, και το ΛΑ.Ο.Σ.. Υπάρχει πράγματι κάτι το οποίο βαρύνει και εμάς ως Υπουργείο Δικαιοσύνης και ολόκληρη την ελληνική κοινωνία, διότι πράγματι είναι ένα υπαρκτό πρόβλημα, δεν το κρύψαμε ποτέ, δεν το κρύβουμε και σήμερα. Και έχουμε ενσκύψει με σοβαρότητα, με ευαισθησία και με συγκεκριμένα μέτρα για να αντιμετωπίσουμε το πρόβλημα.
      Είναι αλήθεια ότι όλοι είμαστε πλέον ευαισθητοποιημένοι. Όλοι διαθέτουμε ένα κοινωνικό πρόσωπο, ζούμε το δράμα συνανθρώπων, ιδίως εκείνων οι οποίοι είναι εγκλεισμένοι και ζουν κάτω από δύσκολες συνθήκες. Μ΄ αυτήν τη λογική και μ΄ αυτήν τη γραμμή ακολουθούμε μία πολιτική η οποία πλησιάζει, έρχεται κοντά στο πρόβλημα, το αντιμετωπίζει το πρόβλημα και δίνει συγκεκριμένες λύσεις. 
      Πράγματι, είχα την τύχη, την ευτυχία θα έλεγα, να συναντηθώ με την Κοινοβουλευτική Ομάδα του ΣΥ.ΡΙΖ.Α. και να έχω ορισμένες παρεμβάσεις και από το Κομμουνιστικό Κόμμα Ελλάδας προς τη σωστή κατεύθυνση, προς την κατεύθυνση η οποία πραγματικά βοηθάει το Υπουργείο της Δικαιοσύνης να πάρει ορισμένα σοβαρά μέτρα, τα οποία μελετώνται εδώ και πολύ καιρό και να δώσει λύσεις στα χρονίζοντα προβλήματα. 
      Πριν σας πω τα μέτρα τα οποία λάβαμε, θα ήθελα επίσης να υπογραμμίσω ότι για πρώτη φορά κρατούμενοι δεν προβαίνουν σε βιαιότητες και αντιμετωπίζουν με μία ποιότητα τη διαμαρτυρία τους και αυτό πρέπει να το υπογραμμίσουμε. Αλλά θα πρέπει να παραδεχτούμε εδώ ότι και το Υπουργείο Δικαιοσύνης αντιμετωπίζει με ηπιότητα, με κατανόηση, με συναίσθηση της ευθύνης και ευαισθησία το ζήτημα. Αυτή άλλωστε είναι μία πολιτική την οποία ακολουθούμε, η οποία ίσως να οδήγησε και σε μία μείωση τις διαμαρτυρίες, γιατί σήμερα έχουμε μία πτώση των αριθμών –αυτό δεν σημαίνει βέβαια τίποτα, απλώς το αναφέρω- των απεργών,  κατά περίπου χίλιους οκτακόσιους, χίλιους εννιακόσιους, κάπου εκεί. 
      Κύριε Πρόεδρε, κυρίες και κύριοι συνάδελφοι, επειδή ζήσαμε μαζί όλες αυτές τις μέρες όλα αυτά τα γεγονότα, θέλω να σας πω και να σας υπενθυμίσω τα εξής: Υπήρξε ένα κείμενο-διαμαρτυρία αποτελούμενο από δεκαέξι σημεία. Δεκαέξι ήταν αριθμητικά τα αιτήματα τα οποία υποβλήθηκαν στο Υπουργείο Δικαιοσύνης από τους κρατούμενους. Πολλά απ’ αυτά ήταν ήδη δρομολογημένα. Σε άλλα με βοήθησαν και οι συνάδελφοι με γόνιμες προτάσεις. Απ’ αυτά τα δεκαέξι σημεία, τα δεκατέσσερα σχεδόν λύνονται ή παίρνονται μέτρα τα οποία οδηγούν σε κάποια επίλυση των ζητημάτων. Δεν θα ήθελα να τα απαριθμήσω, για να μη φάω το χρόνο, αλλά ήδη τα οκτώ-εννέα δημοσιεύτηκαν και τα άλλα έχουν ήδη ληφθεί υπ΄όψιν. Δεν περιλαμβάνονται σ’ αυτά τα θέματα για την εργασία και την απασχόληση των κρατουμένων, όπου με πρόταση του Συνασπισμού βγάλαμε αμέσως απόφαση για να ικανοποιηθεί αυτό το αίτημα.
      Όσον αφορά τις τακτικές και έκτακτες άδειες, βάλαμε να προχωρήσουν και όταν απορρίπτονται να υπάρχει ειδική αιτιολογημένη απόφαση. Αυτό πάλι ήταν πρόταση των αξιοτίμων συναδέλφων. Και γενικά αντιμετωπίζουμε με μία κατανόηση, με μία ευαισθησία το ζήτημα. 
      Πρέπει να σας πω, επειδή αναφέρεται στις ερωτήσεις, ότι υπάρχει και συγκεκριμένος χρονικός ορίζοντας. Κύριοι συνάδελφοι, η πρώτη δέσμη μέτρων ευελπιστώ ότι την άλλη εβδομάδα θα έχει κατατεθεί στη Βουλή. Ήδη έχω σε εκκρεμότητα νομοσχέδιο που αφορά τη σεξουαλική κακοποίηση παιδιών και γυναικών. Στο νομοσχέδιο αυτό προτίθεμαι να βάλω όλα εκείνα τα μέτρα τα οποία προτείνονται και τα οποία δεν έχουν οικονομικό βάρος και επομένως, δεν θα έχουν διαδικασίες επιβράδυνσης, ώστε να ξεκινήσει η συζήτηση και η ψήφιση αυτών των μέτρων.
      Συγχρόνως έχω αναγγείλει εδώ και πολύ καιρό ότι το Υπουργείο Δικαιοσύνης ετοιμάζει ένα μεγαλόπνοο πρόγραμμα, κύριε Πρόεδρε, που έχει σχέση με την εν γένει κατάσταση των ναρκωτικών μέσα στις φυλακές. Είναι ένα πρόγραμμα το οποίο θα λύσει και το θέμα της καλύτερης παροχής υγείας στους κρατουμένους, με την ένταξη των μονάδων υγείας των φυλακών στο Ε.Σ.Υ., αλλά και μ’ ένα πρόγραμμα πραγματικά πρωτοποριακό, πραγματικά ριζοσπαστικό, όπου θα χορηγείται μεθαδόνη συστηματικά σε ειδικά κατασκευασμένα σωφρονιστικά καταστήματα, έτσι ώστε να μην έχουν αυτή τη ψυχική καταρράκωση οι άνθρωποι οι οποίοι δεν είναι ένοχοι, αλλά είναι άρρωστοι.
      Με βάση αυτά τα οποία δεν περιλαμβάνονται στα αιτήματα, είναι επιπλέον ρυθμίσεις τις οποίες περιλαμβάνουμε και φιλοδοξούμε μ΄αυτές να προσεγγίσουμε σε μεγάλο ποσοστό το πρόβλημα, να λύσουμε όσα απ΄ τα προβλήματα μπορούμε. Θέλουμε όμως και από τους κρατουμένους να εμπιστευτούν και το Υπουργείο Δικαιοσύνης και τον Υπουργό Δικαιοσύνης.
      Κύριε Πρόεδρε, πιστεύω ότι μέσα σ’ αυτήν την Αίθουσα όλο αυτό το διάστημα έχω δείξει μία αξιοπιστία και μία ευαισθησία. Αυτό νομίζω ότι από πολλούς συναδέλφους αναγνωρίζεται. Θέλω να απευθυνθώ προς όλες τις κατευθύνσεις και προς την κατεύθυνση ιδίως του έντυπου Τύπου, που πολλές φορές γράφει υπερβολές, να το λάβουν σοβαρά υπ΄όψιν, έτσι ώστε πραγματικά να βοηθήσουμε όλοι μας, όπως και τα κόμματα τα οποία βοηθούν, στην επίλυση του προβλήματος. Είναι  ένα πρόβλημα το οποίο ίσως να ξεφεύγει από τα κομματικά πλαίσια. Είναι ένα πρόβλημα πολιτισμού, όπως είπε και ο Πρόεδρος της Δημοκρατίας και όπως το λέω και εγώ, ένα πρόβλημα ευαισθησίας και νομίζω ότι όλοι σ’ αυτήν την Αίθουσα έχουμε και πολιτισμό και ευαισθησία και γι’ αυτό συνεργαζόμαστε για να λύσουμε αυτό το πρόβλημα.
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κύριο Υπουργό.
      Η κ. Βέρα Νικολαΐδου από το Κομμουνιστικό Κόμμα Ελλάδας έχει το λόγο για δύο λεπτά. 
      ΒΕΡΑ ΝΙΚΟΛΑΪΔΟΥ (Ε΄Αντιπρόεδρος της Βουλής): Ευχαριστώ, κύριε Πρόεδρε.
      Κύριε Υπουργέ, δεν υποκινείται η όλη κατάσταση κομματικά, αλλά υπάρχουν κομματικές ευθύνες των μέχρι σήμερα επιλογών των κυβερνήσεων τόσο της Νέας Δημοκρατίας όσο και του ΠΑ.ΣΟ.Κ. παλαιότερα. Σαν κόμμα εμείς δεν έχουμε αυταπάτες ότι θα λυθεί το πρόβλημα της καλύτερης λειτουργίας των φυλακών, του σωφρονιστικού συστήματος γενικότερα, γιατί ακριβώς το σύστημα που ζούμε είναι αυτό που τα γεννά. Αλλά τους κρατούμενους τους βλέπουμε σαν ανθρώπους, όπως είμαστε όλοι, με δικαιώματα. Και το μόνο δικαίωμα που στερούνται είναι αυτό της ελευθερίας.
      Η κατάσταση δεν είναι όπως την περιγράψατε και νομίζω ότι την παρακολουθείτε και την ξέρετε από πολύ κοντά.
      Λέτε ότι μειώθηκε ο αριθμός. Μέχρι χθες τα στοιχεία ήταν ότι τουλάχιστον πεντέμισι χιλιάδες μετά την αποχή από το συσσίτιο, έχουν γίνει απεργοί πείνας και ίσως από την εξάντληση μειώνεται ο αριθμός, γιατί αρκετοί ήδη μεταφέρονται σε νοσοκομεία. Από τις φυλακές Χίου, Κέρκυρας, Κορυδαλλού, Αλικαρνασσού και Πάτρας μεταφέρθηκαν στα αντίστοιχα νοσοκομεία και οι υπόλοιποι ακόμα διαμαρτύρονται. Είναι η μεγαλύτερη διαμαρτυρία καταδίκων σ’ όλη την Ελλάδα. Και αυτή η μαζική απεργία πείνας πλέον είναι επικίνδυνη.
      Σαν Υπουργείο, σαν Κυβέρνηση έχετε ευθύνη πλέον και για τις ζωές αυτών των ανθρώπων. Η Κυβέρνηση είναι υποχρεωμένη να πάρει κάποια μέτρα άμεσα. Όλα αυτά που είπατε μέχρι τώρα δεν αμφισβητεί κανείς την αξιοπιστία σας, ήταν πολλές υποσχέσεις. Έγιναν πολλές μελέτες, κατατέθηκαν κάποια μέτρα. Οι ίδιοι οι κρατούμενοι δήλωσαν χθες με τους εκπροσώπους τους, ότι τα μέτρα είναι επιεικώς απαράδεκτα, δεν τους λύνουν το πρόβλημα γι΄αυτό και ζητάνε και μία συνάντηση μαζί σας.
      Τι πιστεύουμε εμείς ότι πρέπει να γίνει άμεσα, διότι η κατάσταση είναι γνωστή σε όλους και δεν χρειάζεται να την επαναλαμβάνουμε. 
      Πρώτα, πρώτα υπάρχει το θέμα της αποσυμφόρησης. Δεν μπορεί να στοιβάζονται περίπου δεκατέσσερις χιλιάδες άτομα σ’ ένα χώρο που δεν εξυπηρετεί ούτε τους μισούς. Χαρακτηριστικό παράδειγμα αυτό του Κορυδαλλού, όπου δύο χιλιάδες κρατούμενοι είναι σε χώρο που θα στέγαζε εξακόσιους σαράντα.
      Εξαγγέλλετε καινούργιες φυλακές. Δεν πρόκειται να λύσουν το πρόβλημα οι νέες φυλακές και μάλιστα με τα Σ.Δ.Ι.Τ.. Ειλικρινά, μας προβληματίζει και αναρωτιόμαστε τι θα κάνει ο ιδιώτης, γιατί επενδύει, τι θα λύσει; Θα σωφρονίσει το σύστημα; Συγγνώμη, αλλά δεν είναι αυτά μέτρα. Κρατούνται για παράδειγμα αλλοδαποί που ξεπερνούν το 45% και οι περισσότεροι κρατούνται για απλές διοικητικές παραβάσεις. Δεν μπορούν να υπάρχουν τόσοι κρατούμενοι τοξικομανείς. 
      Είπατε για κάποια μέτρα. Εάν δεν παρθούν μέτρα έξω από τις φυλακές, προνοιακά μέτρα για τους τοξικομανείς που να οδηγούν στην απεξάρτηση, δεν θα λυθεί το πρόβλημα. 
Όχι τέσσερις, όπως έχετε εξαγγείλει, αλλά σαράντα τέσσερις φυλακές να χτιστούν, με όποια μέθοδο θέλετε, θα γεμίσουν από τους ναρκομανείς. Δεν λαμβάνονται μέτρα έξω από τις φυλακές.
      Επίσης, χρειάζεται να ληφθούν προνοιακά μέτρα για τις γυναίκες και τα παιδιά. Χτες διάβαζα ένα Δελτίο Τύπου του Συνηγόρου του Πολίτη που παρουσίαζε σαν απαράδεκτη την κατάσταση για τα παιδιά. Το θέμα της υγείας και της ιατρικής παρακολούθησης είναι ένα από τα δικαιώματα, που πρέπει να έχουν. Όσο τα νοσοκομεία, σε όσες φυλακές υπάρχουν, ανήκουν στο Υπουργείο Δικαιοσύνης και όχι στο Ε.Σ.Υ., δεν μπορεί να εξασφαλίζεται αυτή η περίθαλψη που χρειάζεται. Και δεν μπορούμε να παραμείνουμε βεβαίως στις υποσχέσεις. Τα μέτρα πρέπει να είναι άμεσα. Η κατάργηση του άβατου είναι επιτακτική. Είναι δυνατόν να πηγαίνει Βουλευτής, όπως ο σύντροφός μας κ. Καραθανασόπουλος που πήγε πριν από μερικές ημέρες στην Πάτρα και να μην του επιτρέπεται η είσοδος; Είναι δυνατόν να πηγαίνουν εκπρόσωποι επιστημονικών φορέων και άλλοι ενδιαφερόμενοι και να μην τους επιτρέπεται η είσοδος ή το πολύ-πολύ να συναντιώνται με το διευθυντή των φυλακών; Αυτά πρέπει να καταργηθούν. Καμμία διακομματική επιτροπή δεν θα λύσει το πρόβλημα, εάν γενικά δεν καταργηθεί το άβατο. 
      Όσο για τη στήριξη των αποφυλακισθέντων, εξαγγείλατε κι εσείς κάποια μέτρα. Κάποτε υπήρχαν κάποιες πρωτοβουλίες από γειτονικούς δήμους, οι οποίοι προχωρούσαν σε προγράμματα πολιτιστικά, αθλητικά. Υπάρχουν τέτοιες προτάσεις. Κι εσείς κάποτε δηλώσατε ότι το πρόβλημα είναι οικονομικό. Εάν η Κυβέρνηση εξακολουθεί να βλέπει για τη λειτουργία του σωφρονιστικού συστήματος το πρόβλημα οικονομικά δεν πρόκειται να δοθεί καμμία λύση. Και φυσικά με το τεράστιο πρόβλημα της έλλειψης προσωπικού και ιδιαίτερα του ειδικού επιστημονικού προσωπικού  όπως γιατροί, ψυχίατροι, ψυχολόγοι, κοινωνιολόγοι, το οποίο λείπει μέσα από τις φυλακές, τα μέτρα θα είναι ελλιπή και έχουν δίκιο οι κρατούμενοι που τα χαρακτηρίζουν ήδη επιεικώς ανεπαρκή.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ο  κ. Κουράκης έχει το λόγο για δύο λεπτά. 
      ΑΝΑΣΤΑΣΙΟΣ ΚΟΥΡΑΚΗΣ: Κύριε Πρόεδρε, κύριε Υπουργέ, εκτιμούμε ότι τα μέτρα που εξαγγέλθηκαν, τουλάχιστον, αυτά που έχουμε ακούσει μέχρι στιγμής, δεν μπορούν να αντισταθμίσουν το μέγεθος της αδικίας που έχουν υποστεί οι κρατούμενοι τα τελευταία χρόνια, εξαιτίας της αυστηροποίησης των ποινών, εξαιτίας της εισαγγελικής αδιαλλαξίας και της σωφρονιστικής αυθαιρεσίας. 
      Θέλω να πω με άλλα λόγια, κύριε Υπουργέ, ότι χρωστάμε σε αυτούς τους ανθρώπους. Κατά συνέπεια τα μέτρα αυτά είναι εξαιρετικά ανεπαρκή ώστε να αντιμετωπίσουν έστω και αντισταθμιστικά το πρόβλημα που υπάρχει αυτήν τη στιγμή. Αν δεν υπάρξει μια άμεση μείωση, δραστική, του αριθμού των κρατουμένων, πολύ φοβάμαι ότι η κινητοποίηση θα συνεχιστεί. Μιλάμε για πεντέμισι χιλιάδες ανθρώπους σε απεργία πείνας και μπορώ να σας διαβεβαιώσω από τηλεφωνικές επαφές που είχαμε με τα διάφορα σωφρονιστικά καταστήματα ότι η κατάσταση δεν είναι καθόλου καλή. Οι κρατούμενοι δεν θεωρούν ότι οι απαντήσεις είναι ικανοποιητικές. Θα συνεχιστεί η απεργία πείνας με πολύ δυσάρεστα ενδεχομένως αποτελέσματα στο μέλλον. Θα ήθελα και εγώ, η Βουλή κι εσείς προσωπικά να μη συνδεθεί το όνομά σας με δυσάρεστα γύρω από όλη αυτήν την κινητοποίηση.
      Ήταν θετικό το ότι είπατε ότι την επόμενη εβδομάδα θα προχωρήσετε σε νομοθετική ρύθμιση. Απλώς αυτή η νομοθετική ρύθμιση θα πρέπει να είναι πολύ πιο θαρραλέα. Δηλαδή, η ιστορία με τα 4/5, που αφορά τα αδικήματα περί ναρκωτικών, είναι εξαιρετικά ανεπαρκής, έτσι τουλάχιστον όπως τη διαβάσαμε από το Επιστημονικό Συμβούλιο των Φυλακών. Θα αφορά έναν πολύ μικρό αριθμό.
      Κοιτάξτε, κύριε Υπουργέ, υπάρχει και το εξής παράδοξο: αυτήν τη στιγμή εξίμισι χιλιάδες κρατούμενοι χαρακτηρίζονται ως έμποροι ναρκωτικών στην Ελλάδα, την ίδια στιγμή που στη γειτονική Ιταλία με τη μαφία και τα τεράστια κυκλώματα διακίνησης ναρκωτικών ουσιών οι κρατούμενοι και οι χαρακτηριζόμενοι ως έμποροι στις φυλακές είναι μόλις εκατόν είκοσι άτομα. Καταλαβαίνουμε, λοιπόν, ότι αν δεν επεκταθεί το μέτρο της υφ’ όρων απόλυσης στο σύνολο των κρατουμένων και τουλάχιστον στο σύνολο των τοξικομανών, καθένας που είναι τοξικομανής πρέπει να τύχει του ευεργετικού μέτρου των 3/5, όπως ισχύει για οποιονδήποτε άλλον κρατούμενο.
      Ένα δεύτερο, το οποίο είναι πολύ σημαντικό για τη λύση αν θέλετε όλης αυτής της κινητοποίησης γι΄ αυτούς τους ανθρώπους που, όπως είπα προηγουμένως τους χρωστάμε και οφείλει η πολιτεία να αποκαταστήσει μέρος αυτής της αδικίας και ως προς το θέμα της προφυλάκισης, η οποία είναι δεκαοκτώ μήνες και με πολλά άλλα μέτρα, είναι μια άμεση παραγραφή, θα ήταν μια πολύ καλή κίνηση εκ μέρους σας, δηλαδή τύπου αμνηστίας για τα πειθαρχικά παραπτώματα που ισχύουν μέχρι αυτήν τη στιγμή. Δεν είναι δυνατόν αυτήν τη στιγμή τα πειθαρχικά παραπτώματα να λειτουργούν υπέρ της αύξησης της ποινής. Και πώς λειτουργούν; Όταν κάποιος κάνει στα 3/5 αίτηση για υφ’ όρων απόλυση, του λέμε «έχεις πειθαρχικά παραπτώματα, δεν μπορείς να απολυθείς». Αυτό πρακτικά οδηγεί σε μια παράταση της ποινής. Όπως επίσης, όταν του λέμε ότι επί δύο χρόνια δεν θα τύχεις της ευεργετικής διάταξης για τα μεροκάματα, τα οποία υπολογίζονται διπλά, εάν το καταργήσουμε αυτό το δικαίωμα, στην πράξη έχουμε μια παράταση της ποινής. Δηλαδή τα πειθαρχικά παραπτώματα αυτήν τη στιγμή χρησιμοποιούνται κακώς, ενώ θα έπρεπε η παράταση της ποινής να γίνεται μόνον όταν υπάρχουν ποινικά παραπτώματα μέσα στις φυλακές και καταδικάζονται αυτοί οι άνθρωποι.
      Ένα τελευταίο. Θα έλεγα ότι το ζήτημα των αδειών θα πρέπει να το δούμε πολύ συγκεκριμένα. Πρέπει να πω ότι αυτήν τη στιγμή -κι εμείς φαντάζομαι όπως και Βουλευτές άλλων κομμάτων- δεν εκπροσωπούμε τους κρατούμενους ούτε διαμεσολαβούμε εκ μέρους τους. Απλώς υποστηρίζουμε τον αγώνα τους, όπως τον υποστηρίζουν και μεγάλες προσωπικότητες, ο Μανώλης Γλέζος, ο Μίκης Θεοδωράκης, οι δικηγορικοί σύλλογοι και άλλοι και βεβαίως ο Πρόεδρος της Δημοκρατίας, ο οποίος είπε ότι είναι δείκτης της ποιότητας της δημοκρατίας.
      Κύριε Υπουργέ, μια τελευταία έκκληση. Θα θέλαμε πάρα πολύ η σημερινή Βουλή κι εσείς προσωπικά να συνδέσετε το όνομά σας με μια ουσιαστική μεταρρύθμιση στο θέμα των φυλακών. Και τώρα που είμαστε σε κατάσταση απεργιακής κινητοποίησης και απεργίας πείνας να κάνετε μια γενναία χειρονομία, όσον αφορά αυτά που είπα για την αμνηστία και την παραγραφή των πειθαρχικών παραπτωμάτων έως σήμερα. Να ανοίξετε μια νέα σελίδα και θα είμαστε ευτυχείς να τη ζήσουμε.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ, κύριε Κουράκη.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στους χώρους του Μεγάρου της Βουλής, πενήντα ένας μαθητές και μαθήτριες και δύο συνοδοί-δάσκαλοι από το 5ο Δημοτικό Σχολείο Αγίου Δημητρίου.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Ο κύριος Υπουργός έχει το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, άκουσα με μεγάλη προσοχή τα ζητήματα που τέθηκαν από την αξιότιμη Αντιπρόεδρο και από τον αξιότιμο συνάδελφο του ΣΥ.ΡΙΖ.Α.. Θέλω να απαντήσω και ειδικά, ξεκινώντας, όμως, από μια γενική αποστροφή.
      Κυρίες και κύριοι συνάδελφοι, αυτήν τη στιγμή το Υπουργείο και η πολιτεία ακολουθεί μια γραμμή ισορροπίας. Από τη μια μεριά είναι το ευαίσθητο θέμα των κρατουμένων που οπωσδήποτε, όπως σωστά τονίσατε, τους προσεγγίζουμε και όπως σωστά υπογραμμίσατε με μια αντίληψη μιας ειδικής πρόληψης αλλά και με την αντίληψη του να μπορέσουμε να στηρίξουμε και να βελτιώσουμε τους όρους κάτω από τους οποίους ζουν. Από την άλλη, όμως, πλευρά, την οποίαν δεν πρέπει να υποβαθμίζουμε και να υποτιμούμε, είναι και η κοινωνία, η οποία έχει μια απαίτηση από την πολιτεία -από την όποια πολιτεία, δεν λέω για την Κυβέρνηση- να έχει όλους εκείνους τους όρους που θα διασφαλίζουν μια ομαλή λειτουργία όλων των κοινωνικών στρωμάτων που υπάγονται σ’ αυτήν. 
      Το Υπουργείο Δικαιοσύνης, λοιπόν, προσπαθεί με κάθε τρόπο να ακολουθήσει ένα δρόμο ισορροπίας έτσι ώστε και να δώσουμε στους κρατουμένους τα δικαιώματα και μια ανθρωπινότερη ζωή αλλά και να διασφαλίσουμε την κοινωνία. Να συνδυάσουμε δηλαδή και τους κανόνες της ειδικής πρόληψης, αλλά και τους κανόνες της γενικής πρόληψης, που επιβάλλονται από το γενικότερο σωφρονιστικό και δικαιϊκό μας σύστημα.
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Έρχομαι τώρα στα ειδικότερα:
      Κυρία Πρόεδρε, μιλήσατε για αποσυμφόρηση. Ήδη με τα μέτρα αυτά που παίρνουμε, είναι σαν να χτίζουμε τρεις φυλακές διότι, σύμφωνα με τους υπολογισμούς που κάνει η υπηρεσία, άνω των χιλίων πεντακοσίων ατόμων θα βρεθούν έξω από τις φυλακές τις επόμενες ημέρες, αφού θα έρθει το νομοσχέδιο. Είπα επίσης ότι χτίζουμε καινούργιες φυλακές. Ήδη το χρονικό διάστημα που είμαι εγώ Υπουργός χτίστηκαν τρεις με τέσσερις φυλακές. Το 2009 άλλες τρεις-τέσσερις φυλακές θα χτιστούν. Δεν είπα ποτέ ότι αυτήν τη στιγμή δεν έχει χρήματα το Υπουργείο Δικαιοσύνης. Αντίθετα, με νομοθέτημα, το οποίο πέρασε από τη Βουλή, απέκτησε οικονομική αυτοδυναμία και θα προχωρήσουμε στο να κάνουμε σύγχρονες φυλακές, όχι μόνο με Σ.Δ.Ι.Τ.. Δεν είπαμε μόνο με Σ.Δ.Ι.Τ.. Το Σ.Δ.Ι.Τ. είναι μια άλλη ιστορία. Θα γίνουν δύο φυλακές. Από κει και πέρα είναι εν εξελίξει τρία-τέσσερα σωφρονιστικά καταστήματα, τα οποία ανεγείρονται και μέσα στο 2009 θα παραδοθούν. Βλέπετε, λοιπόν, ότι ο Υπουργός Δικαιοσύνης και το Υπουργείο είναι γνώστες του προβλήματος κι έχουμε εγκύψει πάνω στο πρόβλημα και προσπαθούμε να το λύσουμε. Ορισμένα, όμως, πράγματα δεν γίνονται διά μαγείας. 
     Γνωρίζουμε, όπως πολύ σωστά ανέλυσε ο κ. Κουράκης, ότι υπάρχουν και πάρα πολλοί τοξικομανείς. Το ξέρουμε. Όπως σας είπα, προσπαθούμε να βρούμε έναν τρόπο ώστε να υπάρξει μία τομή μεταξύ των χρηστών, οι οποίοι είναι άρρωστα άτομα –όπως ξέρετε κύριε Κουράκη, ως γιατρός έγκριτος- αλλά να μπορέσουμε και να διαφυλάξουμε την κοινωνία από τους εμπόρους των ναρκωτικών. Δεν θα ανοίξουμε τις πόρτες και θα αφήσουμε τους εμπόρους των ναρκωτικών έξω.
     Τι κάνουμε, λοιπόν, σ’ αυτό; Σκεπτόμαστε πρώτον, να κάνουμε τοξικολογική εξέταση του συλλαμβανομένου την ίδια στιγμή εντός είκοσι τεσσάρων ωρών ώστε εκείνος ο οποίος έχει ουσίες μέσα στο αίμα του, να θεωρείται χρήστης.
     Δεύτερον, μελετούμε επιστημονικά -πολιτικά το έχω υιοθετήσει, αλλά θέλω και επιστημονικά να το δούμε- ότι εκείνος ο οποίος φέρνει μικρή ποσότητα μαζί του, δύο, τρία γραμμάρια –εσείς τα ξέρετε καλύτερα- να μη θεωρείται έμπορος, να θεωρείται χρήστης. Αυτά είναι όλα στα νομοσχέδια που ετοιμάζουμε. Ήδη τα περνάμε από επιστημονικές επιτροπές. 
     Βλέπετε ότι το Υπουργείο δεν αποφασίζει μόνο του. Δεν κλείνει τα μάτια του και παίρνει ορισμένες αποφάσεις. Συνεργάζεται με τους εκπροσώπους των κρατουμένων και με τα κόμματα και με όποιους το ζητούν. Δεσμεύτηκα εγώ μόλις τελειώσει η πρώτη δεσμίδα των μέτρων, να πάω να επισκεφτώ τις φυλακές. Αν θέλετε μπορούμε να πάμε όλοι οι εκπρόσωποι των κομμάτων, όπως το ζητήσατε και το αποδέχτηκα. Ε, τι άλλο να κάνει το Υπουργείο Δικαιοσύνης; Τι άλλο να κάνουμε; Προχωρούμε σε μια γραμμή ισορροπίας και προσπαθούμε και την κοινωνία να διαφυλάξουμε και να δώσουμε πιο ανθρώπινες προϋποθέσεις στους κρατουμένους.
     Θέλω να σας διαβεβαιώσω ότι και η Κυβέρνηση και ο Υπουργός Δικαιοσύνης έχουν και την ευαισθησία και την απόφαση και τη βούληση να προχωρήσουν σ’ αυτά τα μέτρα. Αυτό δεν αποτελεί μια διακήρυξη στη Βουλή, αποτελεί μια δέσμευση προσωπική και ένα προσωπικό στοίχημα.
     Θέλω να σας παρακαλέσω προς αυτήν την κατεύθυνση, όπως κάνατε μέχρι σήμερα, να βοηθήσετε την κατάσταση. Διότι και εσείς και εμείς διαθέτουμε ευαισθησία. Πρέπει αυτό το πράγμα, ιδίως ορισμένοι εξωκοινοβουλευτικοί παράγοντες να μην το εκμεταλλεύονται σαν ένα στοιχείο πίσω από το οποίο κρύβονται άλλα πράγματα. Να δείξουν όλοι την υπευθυνότητα που δείχνουν τα κόμματα, όλοι οι Βουλευτές του Κοινοβουλίου και από κοινού να δούμε το πρόβλημα και να το λύσουμε.
     Θέλω να σας διαβεβαιώσω ότι είμαστε σε συναγερμό. Καλώ όλους να δείξουν υπευθυνότητα. Εδώ κρινόμαστε -δεν τελειώνει το θέμα- και εγώ πρώτος. Και θέλω για μία ακόμη φορά να σας ευχαριστήσω για την πραγματική κατανόηση και το ενδιαφέρον και την ευαισθησία την οποία δείξατε όλοι μέσα στο Κοινοβούλιο.
     Ευχαριστώ, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
     Συνεχίζουμε με την με αριθμό 235/10.11.2008 πέμπτη επίκαιρη ερώτηση δεύτερου κύκλου του Ζ’ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εσωτερικών, σχετικά με την αντιμετώπιση του προβλήματος της εγκληματικότητας στον Πειραιά κ.λπ..
     Το περιεχόμενο τη επίκαιρης ερώτησης του κ. Αποστολάτου έχει ως εξής:
     «Απολύτως ανησυχητική περιγράφεται η κατάσταση στους δρόμους και τις γειτονιές του Πειραιά με τα κρούσματα εγκληματικότητας να αυξάνονται με άκρως ανησυχητικούς ρυθμούς και με την αστυνόμευση να καθίσταται ολοένα και ισχνότερη. Δικαιολογημένα οι πολίτες εκφράζουν τον φόβο τους, παραδεχόμενοι ότι φοβούνται πλέον να βγουν από τα σπίτια τους και ότι ζουν, όπως λένε χαρακτηριστικά, «υπό το καθεστώς του τρόμου».
     Συνεπώς ερωτάται ο αρμόδιος Υπουργός:
     Τι μέτρα προτίθεται να λάβει άμεσα για την αντιμετώπιση της εν λόγω αύξησης της εγκληματικότητας στην πόλη του Πειραιά και για τη διασφάλιση της ασφάλειας και της ποιότητας ζωής των κατοίκων της;».
     Στην ερώτηση θα απαντήσει ο Υφυπουργός κ. Χηνοφώτης.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
    Η ευθεία απάντηση στο ερώτημα που θέτει ο κ. Αποστολάτος είναι ότι ήδη από τις 5 Νοεμβρίου έχουν αυξηθεί οι πεζές περιπολίες στον Πειραιά καθώς επίσης και οι εποχούμενες. Ακολουθείται ένα σχέδιο, το οποίο έχει σαν κύριους άξονες τους εξής: καταπολέμηση του οργανωμένου εγκλήματος, άλλες μορφές εγκληματικότητας, εντονότερη αστυνομική παρουσία, το παραεμπόριο, την επίβλεψη των σχολείων από πλευράς πρόληψης οιασδήποτε προσέγγισης είτε εμπόρων ναρκωτικών είτε οιωνδήποτε άλλων κακοποιών στοιχείων προς τους μαθητές, έλεγχο καταστημάτων υγειονομικού ενδιαφέροντος, καθώς επίσης και συνεργασία με τις τοπικές δημοτικές και νομαρχιακές αρχές.
    Ήδη σε μία σύσκεψη που είχε γίνει πριν από ένα μήνα περίπου, αποφασίστηκαν ορισμένα μέτρα αναφορικά με το παραεμπόριο και την όλη παρουσία στο κέντρο του Πειραιά.
    Πρόσφατα τοποθετήθηκαν εξήντα έξι νεοεξελθόντες από τη Σχολή Αστυνομίας αστυφύλακες και μετά την έξοδο των νέων ειδικών φρουρών θα τοποθετηθούν επιπρόσθετοι προκειμένου να μπορεί να ολοκληρωθεί όλο αυτό το πρόγραμμα, ο σχεδιασμός τον οποίο σας ανέφερα.
    Παράλληλα αξίζει να αναφερθεί ότι στις 6 του μηνός εδέχθην μία επιστολή από τον Εμπορικό Σύλλογο Πειραιώς ο οποίος εκφράζει τις ευχαριστίες του και τα συγχαρητήριά του για τις πεζές περιπολίες, οι οποίες πλέον έχουν αυξηθεί στον Πειραιά. Όμως, αυτό δεν σημαίνει ότι ούτε εξιδανικεύεται ούτε εξωραΐζεται η κατάσταση. 
    Θα ήθελα να επισημάνω ότι σε σχέση με τα στατιστικά στοιχεία του 2007 δεν υπάρχει μεγάλη απόκλιση, αλλά αυτό δεν αποτελεί στόχο. Προς Θεού, δεν θα ήθελα να παρεξηγηθώ. Ο στόχος είναι ένας, ο μηδενισμός όλων αυτών των εγκληματικών πράξεων που μπορεί να συμβαίνουν σε οιαδήποτε περιοχή.
    Είμαστε σε συνεργασία με τις δημοτικές αρχές. Έχουμε ζητήσει την ενεργοποίηση του Συμβουλίου Πρόληψης Παραβατικότητας προκειμένου να συντείνει και αυτό προς την κατεύθυνση του εντοπισμού ορισμένων περιοχών ειδικής εγκληματογόνου κατάστασης ή απ’ όπου απορρέουν τέτοιες καταστάσεις. 
    Επιπρόσθετα είμαστε σε συνεχή συνεργασία λόγω των τοπικών ιδιαιτεροτήτων του Πειραιά –αναφέρομαι στο λιμένα του Πειραιά- υπό την έννοια στενής συνεργασίας και με τις λιμενικές αρχές, διότι γνωρίζετε πολύ καλά το θέμα αρμοδιότητας αστυνομίας και λιμενικού. Ως εκ τούτου υπάρχει μία σύγκλιση σε όλες αυτές τις δράσεις με αντικειμενικό σκοπό την πάταξη κάθε μορφής εγκληματικότητας και οπωσδήποτε και οργανωμένου εγκλήματος στην περιοχή του Πειραιά.
    Σας ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ο ερωτών Βουλευτής κ. Αποστολάτος.
     ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Κύριε Χηνοφώτη, στην ευθεία απάντηση που μου δώσατε θα σας πω ότι χαίρομαι για τον εφησυχασμό που μου χαρίζετε σήμερα για τον Πειραιά. Θα σας πω, επειδή μιλήσατε με τις δημοτικές αρχές, έχω προσωπική επαφή με τον φίλο Δήμαρχο και με τον Πρόεδρο του Εμπορικού Συλλόγου Πειραιά, με τον οποίο καθημερινά συνομιλώ. Είναι γεγονός ότι έχουμε αυτή την αύξηση που λέτε, των πεζών περιπολιών. Είναι γεγονός ότι το Λιμενικό Σώμα με την Αστυνομία κάνουν ό,τι μπορούν. Όπως, όμως, γνωρίζετε πάρα πολύ καλά, ο Πειραιάς είναι απλώς η πόλη μου, η περιφέρειά μου και τη ζω και έχω ξυπνήσει δυο τρία βράδια από τις βομβιστικές ενέργειες, τα «μπουμ» που έγιναν λίγο πιο κει. 
     Ο Πειραιάς, γνωρίζετε πάρα πολύ καλά, είναι μια ειδική πόλη, ειδική περιοχή μέσα στην Αθήνα, δίπλα στην Αθήνα. Δεν σας καταλογίζω προσωπικά τίποτα και μακράν εμού οποιαδήποτε κινδυνολογία. Εκείνο που θέλω να σας πω είναι ότι σ’ αυτούς τους καιρούς της μεγάλης ανέχειας, της μεγάλης φτώχιας, από αυτήν την περιρρέουσα κρίση γνωρίζετε καλύτερα εμού την εγκληματικότητα η οποία έχει αυξηθεί. Είναι γεγονός ότι υπάρχουν τμήματα στον Πειραιά που αντί για εξήντα τρεις προβλεπόμενους αστυνομικούς, απασχολούνται είκοσι ένας, είκοσι δύο. Γνωρίζετε πάρα πολύ καλά τις ελλείψεις που υπάρχουν.
     Εκείνο που θέλω να σας πω με την ευκαιρία αυτής της επίκαιρης ερώτησης είναι το γεγονός ότι η εγκληματικότητα έχει αυξηθεί και πρέπει να κάνετε κυριολεκτικά ό,τι μπορείτε εσείς από τη θέση που έχετε θεσμικά, για να νιώσουν περισσότερη ασφάλεια μπροστά σε όλα τα άλλα δεινά, οι πολίτες αυτής της χώρας και αυτής της πόλης.
     Σας ευχαριστώ.
	ΠΡΟΕΔΡΕΥΟΥΣΑ (Βέρα Νικολαΐδου): Κι εμείς ευχαριστούμε.
	Κύριε Υπουργέ, έχετε το λόγο για να δευτερολογήσετε.
    	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
    	Θα ήθελα να επαναλάβω αυτό που είπα στην πρωτολογία μου, ότι δηλαδή δεν γίνεται καμμία προσπάθεια ούτε εξωραϊσμού ούτε εξιδανικεύσεως της κατάστασης και ως εκ τούτου δεν μπορεί κανένας να εφησυχάζει. Γι’ αυτόν το λόγο μίλησα και για μηδενικούς δείκτες. Από την άλλη πλευρά, θα πρέπει να γίνει αντιληπτό ότι αυτή η ενίσχυση της αστυνόμευσης του Πειραιά στην ολότητά της είτε σε προσωπικό, είτε σε μέσα, είτε σε κάλυψη κενών οργανικών θέσεων που υπάρχουν, είναι μία προσπάθεια που συνεχίζεται με μεθοδικότητα. 
    Θα ήθελα να επισημάνω ορισμένα στοιχεία που θα καταθέσω για τα Πρακτικά, για να μην παραγνωρίζεται το έργο της Αστυνομίας. Θα αναφερθώ μόνο σε θέματα εποχουμένων περιπολιών. Θα σας πω ότι το έτος 2007 είχαμε πέντε χιλιάδες πεντακόσιες εποχούμενες περιπολίες, ενώ μέχρι τώρα έχουμε οκτώ χιλιάδες οκτακόσιες περιπολίες. Πολύ σωστά θα μου θέσετε το ερώτημα ποιο είναι το αποτέλεσμα. Θα σας απαντήσω. Ελέγχθηκαν το 2007 τέσσερις χιλιάδες  άτομα, το έτος 2008 δεκαέξι χιλιάδες πεντακόσια άτομα, το έτος 2007 τρεις χιλιάδες αλλοδαποί επιπλέον, το έτος 2008 επτά χιλιάδες εκατό αλλοδαποί. Προσήχθησαν ημεδαποί χίλιοι ενενήντα το έτος 2007, δύο χιλιάδες τετρακόσιοι το έτος 2008, οκτακόσιοι τριάντα δύο αλλοδαποί το έτος 2007 και δύο χιλιάδες εκατόν τρεις το έτος 2008. Εκ των προσαγωγών προκύπτουν οι συλλήψεις: οι ημεδαποί που συνελήφθησαν το 2007 ήταν εκατόν είκοσι εννέα, τριακόσιοι έξι το 2008, εκατόν τρεις αλλοδαποί το 2007 και τριακόσιοι ενενήντα οκτώ μέχρι τις 31 Οκτωβρίου 2008. Ως προς τα καταστήματα τα οποία ελέγχθησαν –διότι ξέρουμε πολύ καλά τις ιδιαιτερότητες ορισμένων καταστημάτων σ’ όλες τις περιοχές- ήταν εξακόσιοι τριάντα εννέα το 2007 και χίλιοι τετρακόσιοι εβδομήντα το 2008. Παράλληλα ως προς το θέμα του ελέγχου των καταστημάτων υγειονομικού ενδιαφέροντος -και αυτό θα το καταθέσω για τα Πρακτικά- φαίνονται εκεί οι αριθμοί και η δραστηριότητα που γίνεται από την Ελληνική Αστυνομία. 
    	Εν κατακλείδι και συγγνώμη για την καθυστέρηση, κυρία Πρόεδρε, θα ήθελα να πω ότι γίνεται μία αέναος προσπάθεια προς την πλευρά της αστυνόμευσης, της πάταξης της εγκληματικότητας και της καθ’ οιονδήποτε τρόπο παραβατικότητας στην περιοχή του Πειραιά η οποία είναι μία περιοχή με τη δική της όχι μόνον ιστορική αλλά και εμπορική σημασία ως επίνειο των Αθηνών. Και μόνο υπ’ αυτήν την έννοια να το δούμε και αν δούμε και τις άλλες δραστηριότητες που υπάρχουν στη συγκεκριμένη περιοχή της ελληνικής επικράτειας, αξίζει τον κόπο να κινηθούμε και να τα δώσουμε όλα προς αυτήν την κατεύθυνση.
    Σας ευχαριστώ.
    (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστούμε.
    Επανερχόμεθα στις επίκαιρες ερωτήσεις πρώτου κύκλου. Η πρώτη με αριθμό 222/10-11-2008 επίκαιρη ερώτηση του Βουλευτή της Νέας Δημοκρατίας κ. Απόστολου Σταύρου προς τον Υπουργό Οικονομίας και Οικονομικών σχετικά με την ενίσχυση των επιχειρήσεων των πυρόπληκτων και σεισμόπληκτων περιοχών κ.λπ., δεν συζητείται και θα επανακατατεθεί.
    Θα συζητηθεί τώρα η τέταρτη με αριθμό 224/10-11-2008 τέταρτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών σχετικά με την αδυναμία καταβολής του εφάπαξ από το Ταμείο Πρόνοιας Δημοσίων Υπαλλήλων (Τ.Π.Δ.Υ.) κ.λπ..
    Η επίκαιρη ερώτηση του κυρίου συναδέλφου έχει ως εξής:
    «Σχετ.: α) Ερώτησή μας με αριθμό 7590/9-10-2008 σχετικά με την οικονομική κατάσταση του Τ.Π.Δ.Υ. β) η με αριθμό Φ.90022/26799/1218/24-10-2008 απάντηση του Υπ. Απασχόλησης και Κοινωνικής Προστασίας γ) η με αριθμό 1107943/638/30-11-2008 απάντηση του Υπ. Οικονομίας και Οικονομικών.
    Σε απάντηση της ανωτέρω ερωτήσεώς μας το αρμόδιο Υπουργείο με το ανωτέρω β΄ σχετικό απάντησε μερικώς μόνο στην ερώτησή μας. Συγκεκριμένα, μεταξύ άλλων αναφέρεται ότι:
    Το Τ.Π.Δ.Υ. με έγγραφό του δηλώνει ότι υπάρχει ταμειακό πρόβλημα και αδυναμία καταβολής του εφάπαξ βοηθήματος, γεγονός το οποίο είχε ήδη επισημανθεί από το έτος 2002 σύμφωνα με συνταχθείσα αναλογιστική μελέτη.
    Το Δ.Σ. του Ταμείου έχει υποβάλει προτάσεις για την οικονομική κατάσταση του Ταμείου και την αντιμετώπιση του προβλήματος.
    Το κράτος εγγυάται για τις παροχές και δεν υπάρχει λόγος εκποίησης της περιουσίας του.
    Επίσημα στοιχεία αναφέρουν ότι οι οφειλόμενες εφάπαξ παροχές σε συνταξιούχους ξεπερνούν σήμερα τις δεκαπέντε χιλιάδες, ενώ υποβάλλονται μηνιαία χίλιες-χίλιες διακόσιες νέες αιτήσεις και η οικονομική δυνατότητα του Ταμείου επιτρέπει την καταβολή έως διακόσια εφάπαξ παροχές σε συνταξιούχους βάσει της οικονομικής τους κατάστασης. 
    Eρωτώνται οι κύριοι Υπουργοί:
    Ποιο το περιεχόμενο της αναλογιστικής μελέτης του 2002 και σε ποιες ενέργειες προέβησαν με βάση τα στοιχεία αυτής της μελέτης; Ποιες οι προτάσεις του Δ.Σ. του Τ.Π.Δ.Υ. για την αντιμετώπιση του προβλήματος και ποια η θέση του Υπουργείου επ’ αυτών;
    	Ποιο το χρονοδιάγραμμα καταβολής των οφειλομένων εφάπαξ στους συνταξιούχους, πότε και ποια συγκεκριμένα μέτρα οικονομικής στήριξης υπέρ του Ταμείου προτίθενται να λάβουν προκειμένου οι συνταξιούχοι να λάβουν το εφάπαξ τους;».
    Στην επίκαιρη ερώτηση του κ. Κουβέλη θα απαντήσει η Υπουργός Απασχόλησης και Κοινωνικής Προστασίας κ. Φάνη Πάλλη-Πετραλιά.
    Ορίστε, κυρία Υπουργέ, έχετε το λόγο.
    	ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
    	Θα ήθελα να απαντήσω στο συνάδελφο κ. Κουβέλη και να ενημερώσω τη Βουλή και δι’ υμών τους ενδιαφερόμενους δημόσιους υπαλλήλους πρώτον ότι η Κυβέρνηση εγγυάται όλες τις συντάξεις και τις παροχές προς τους ασφαλισμένους και τους συνταξιούχους και βεβαίως και προς τους δημοσίους υπαλλήλους, πράγμα που σημαίνει ότι η Κυβέρνηση εγγυάται και το εφάπαξ των δημοσίων υπαλλήλων.
    	Το δεύτερο που θέλω να σας πω, κύριε συνάδελφε, είναι ότι είχα μία σε βάθος συνάντηση με την Α.Δ.Ε.Δ.Υ. πριν από λίγες μέρες για το συγκεκριμένο θέμα. Είναι ένα θέμα που αφορά το Ταμείο Πρόνοιας των Δημοσίων Υπαλλήλων και που έχει ξεκινήσει από τη δεκαετία του 1990, όταν έγινε μέσω αυτού του ταμείου κοινωνική πολιτική, όταν αποφασίστηκε και εντάχθηκε στο συγκεκριμένο ταμείο ένας πολύ μεγάλος αριθμός υπαλλήλων με νόμους του ’81, του ’84, του ’88, του ’90 και ως εκ τούτου εντάχθηκε ένας πολύ μεγάλος αριθμός υπαλλήλων, χωρίς όμως αυτός ο μεγάλος αριθμός των δικαιούχων να έχει καταβάλει και τις ανάλογες εισφορές.
    Κύριε συνάδελφε, στην ερώτησή σας λέτε ότι δεν σας κάλυψαν οι απαντήσεις που σας δώσαμε. Ζητάτε συγκεκριμένα να αναφερθώ στην αναλογιστική μελέτη του 2002. Θα ήθελα, λοιπόν, να σας πω ότι το 2002 και το 2003 υπήρχε μία αναλογιστική μελέτη η οποία έκρουε τον κώδωνα του κινδύνου, όπως επίσης υπάρχει και η πρόταση και του ταμείου και της Α.Δ.Ε.Δ.Υ. για το τι θα έπρεπε να γίνει από το 2002 ώστε να μην παρουσιάσει πρόβλημα το ταμείο. Όπως γνωρίζετε και όπως θα ήθελα να πω και τώρα, το 2003 φαινόταν ότι το αναλογιστικό έλλειμμα θα ήταν της τάξεως των 2,7 δισεκατομμυρίων ευρώ, ενώ η περιουσία του ταμείου ανερχόταν σε 115.000.000 ευρώ. Θα πω ότι υπήρχε πρόταση και των κοινωνικών φορέων αλλά και του ταμείου για το πώς θα μπορούσε να καλυφθεί τότε το έλλειμμα με μία σχετική «προικοδότηση» του συστήματος. Θα θυμίσω εδώ ότι με νόμο από το ’94 έχει καταργηθεί η κρατική χρηματοδότηση από τον προϋπολογισμό στο ταμείο, γι’ αυτό βεβαίως υπάρχουν και προβλήματα. Θα πω ότι έχει αυξηθεί η εισφορά. Αυτή ήταν πρόταση που και τότε είχε γίνει. 
      Επίσης είχε γίνει και πρόταση, ώστε οι νεοπροσλαμβανόμενοι έναν μισθό να τον καταβάλουν στο ταμείο, ώστε να μπορούν να πάρουν κάποτε και το εφάπαξ. 
      Όλο αυτό το χρονικό διάστημα  έγινε μια προσπάθεια εξυγίανσης του ταμείου. Να αναφερθώ και να πω ότι μέχρι πρότινος ο αριθμός των αιτημάτων και των αιτήσεων ήταν για συνταξιοδότηση της τάξεως των 2.000 με 3.000 δημοσίων υπαλλήλων. Τα τελευταία χρόνια παρατηρήθηκε όντως μια μεγάλη αύξηση, με αποτέλεσμα αυτή τη στιγμή να υπάρχουν 14.756 αιτήσεις. Αυτό είναι γεγονός. 
      Αυτό που μπορώ να διαβεβαιώσω  είναι ότι ήδη το ταμείο έχει μπει σε σειρά, σε ένα νοικοκύρεμα και ανταποκρίνεται αυτή τη στιγμή σε αιτήματα και σε βεβαιώσεις –μάλλον, θα έλεγα- σε πράξεις δηλαδή που περιήλθαν στο ταμείο τον Απρίλιο του 2008. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Κυρία Υπουργέ, η κατάσταση του ταμείου δεν έχει προκύψει προφανώς από παρθενογένεση. Αλλά εκτός όλων των άλλων στα οποία αναφερθήκατε ως αίτια της σημερινής κατάστασης του ταμείου, πρέπει να προσθέσετε ακόμα την καταλήστευση των αποθεματικών η οποία υπήρξε, αλλά και την καταστροφή των εργασιακών σχέσεων, με την έννοια ότι στο δημόσιο, όπως γνωρίζετε, δεν προσφέρουν τις υπηρεσίες τους μόνο οι δημόσιοι υπάλληλοι αλλά και οι υπάλληλοι με σχέση εργασίας ιδιωτικού δικαίου. 
      Σήμερα όμως υπάρχει μια συγκεκριμένη κατάσταση, μια κατάσταση η οποία διαμορφώνει κινδύνους αναφορικά με την χορήγηση του εφάπαξ. Σύμφωνα με επίσημα στοιχεία που έχω στα χέρια μου οι οφειλόμενες  εφάπαξ παροχές σε συνταξιούχους ξεπερνούν σήμερα τις 15.000, ενώ υποβάλλονται μηνιαίως 1000 έως 1200 νέες αιτήσεις και η οικονομική δυνατότητα του ταμείου επιτρέπει την καταβολή έως 200 εφάπαξ. 
      Το ερώτημά μου –γι’ αυτό επανήλθα σήμερα στην Ολομέλεια- είναι τι εγγυήσεις δίνετε, μέσα σε ποιο χρονικό διάστημα θα καταβληθεί το εφάπαξ σε αυτούς τους ανθρώπους οι οποίοι το δικαιούνται. Τι θα κάνετε με το ταμείο; Θα το στείλετε στην τράπεζα να δανειστεί, την ώρα που δίνετε στις τράπεζες τα 28 δισεκατομμύρια ευρώ; Γιατί δεν αναλαμβάνετε συγκεκριμένη υποχρέωση, την   επιχορήγηση του Ταμείου Προνοίας Δημοσίων Υπαλλήλων; Δεν είναι δυνατόν με την ασαφή δήλωσή σας ότι η Κυβέρνηση εγγυάται την καταβολή του εφάπαξ των δημοσίων υπαλλήλων να διαμορφώσετε κατάσταση εφησυχασμού. Ξέρετε τι πανικός υπάρχει στις τάξεις των συνταξιούχων δημοσίων υπαλλήλων; Ένας πανικός ο οποίος οδηγεί στο να σπεύδουν πολλοί, χωρίς να εξαντλούν τη δυνατότητα παραμονής τους στην υπηρεσία, να υποβάλουν αιτήσεις για συνταξιοδότηση. Αυτά είναι τα ζητήματα για τα οποία γενικώς και αορίστως ομιλείτε και δεν αναλαμβάνετε καμία χρονική δέσμευση. 
      Επαναλαμβάνω, μην τυχόν και έχω απάντηση στη δευτερολογία σας: Μέσα σε πόσο χρονικό διάστημα θα ικανοποιήσετε τις εκκρεμείς αιτήσεις για τη χορήγηση του εφάπαξ; Θα επιχορηγήσετε το Ταμείο Προνοίας των δημοσίων υπαλλήλων; Αυτά είναι τα ζητήματα για τα οποία καλείστε να δεσμευτείτε αλλά με πολύ συγκεκριμένο τρόπο, γιατί σας βεβαιώνω ότι δεν αποτελεί απάντηση η δήλωση ότι η Κυβέρνηση εγγυάται. Αυτή την εγγύηση θέλουμε να την ακούσουμε να εξειδικεύεται από το στόμα της αρμόδιας Υπουργού. 
      ΠΡΟΕΔΡΕΥΟΥΣΑ (Βέρα Νικολαΐδου): Η κυρία Υπουργός, έχει το λόγο για δύο λεπτά για να δευτερολογήσει. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας):  Η δέσμευση και ισχύει και επαναλαμβάνεται. Είμαστε σε συνεργασία με το Υπουργείο Οικονομίας και Οικονομικών, με τον αρμόδιο Υπουργό Οικονομικών και η δέσμευσή μου είναι ότι στο άμεσο χρονικό διάστημα θα λυθεί το πρόβλημα το οικονομικό του ταμείου. Και μιλάω για τη ρευστότητα του ταμείου.  Γιατί όσον αφορά τον αριθμό της καταβολής για το εφάπαξ σας είπα πριν από λίγο ότι αυτή τη στιγμή βρισκόμαστε στο σημείο να γίνονται οι πράξεις εκείνες που αφορούν και οι οποίες έχουν περιέλθει τον Απρίλιο του 2008. Μιλάω δηλαδή για μερικούς μήνες πριν. Το ταμείο έχει τη δυνατότητα να δίνει περίπου 11.000 εφάπαξ το χρόνο ή 800 το μήνα. Και σας είπα ότι έχει μπει σε μια τάξη και σε μια σειρά, σας είπα ότι δεν υπάρχει περίπτωση ούτε να ρευστοποιήσει το ταμείο, με την έννοια ότι το ταμείο αυτό δεν έχει τόσο μεγάλα περιουσιακά στοιχεία αλλά και κανένα ταμείο δεν πρόκειται να ρευστοποιήσει. Είμαι απόλυτη και κατηγορηματική. 
      Να υπενθυμίσω ακόμη ότι όπως ξέρετε πολύ καλά, αυτό το οποίο ισχύει στο συγκεκριμένο ταμείο είναι η αρχή της ανταποδοτικότητας, είναι δηλαδή τα χρήματα των εργαζομένων και δεν υπάρχει προϋπολογισμός, με την έννοια ότι δεν υπάρχει το ποσό το οποίο δίδεται ως επιχορήγηση από τον κρατικό Προϋπολογισμό. Νοικοκύρεμα θέλουν τα ταμεία. Και με όλα όσα συμβαίνουν δικαιωνόμαστε απολύτως, γιατί είχαμε το θάρρος ως Κυβέρνηση και την τόλμη να προχωρήσουμε στη μεγάλη αυτή μεταρρύθμιση, που αποτελεί και την πολύ μεγάλη τομή στη χώρα μας τα τελευταία σαράντα χρόνια για τα ασφαλιστικά δικαιώματα, εξασφαλίζοντας και θωρακίζοντας τα ασφαλιστικά δικαιώματα και των σημερινών αλλά και των αυριανών γενεών. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, θέλω να ανακοινώσω στο Σώμα ότι ζητούν ολιγοήμερη άδεια απουσίας τους στο εξωτερικό οι Βουλευτές: Φθιώτιδας κ. Αθανάσιος Γιαννόπουλος, Α' Θεσσαλονίκης, κ. Απόστολος Τζιτζικώστας, Β΄ Αθήνας κ. Βάσω Παπανδρέου και Ροδόπης κ. Γεώργιος Πεταλωτής. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τις ζητηθείσες άδειες. 
      Επίκαιρες ερωτήσεις δεύτερου κύκλου:
      Θα συζητηθεί η με αριθμό 232/10-11-2008 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση καταβολής των χρημάτων στους φαρμακοποιούς της Αχαΐας από τον Ο.Π.Α.Δ. κ.λπ.. 
      Η επίκαιρη ερώτηση του κ. Κατσιφάρα  σε περίληψη έχει ως εξής: 
      «Η αντοχή και η υπομονή των φαρμακοποιών της Αχαΐας έχουν πλέον εξαντληθεί από τις πρωτοφανείς καθυστερήσεις που παρατηρούνται στις πληρωμές τους από τον Ο.Π.Α.Δ.. 
      Οι υποχρεώσεις για ομαλοποίηση της κατάστασης δυστυχώς δεν έχουν υλοποιηθεί, οι πληρωμές δεν συμβαδίζουν με τις νόμιμες προθεσμίες, ενώ με τη σημερινή ροή των κονδυλίων στο Νομό Αχαΐας μέχρι τέλος του έτους δεν αναμένεται να καλυφθούν συνταγές πέραν του Ιουλίου. 
      Η τοπική Υ.Π.Α.Δ. καταβάλλει κάθε δυνατή προσπάθεια για την εξυπηρέτηση των φαρμακοποιών, ωστόσο η έλλειψη χρηματοδότησης από το Υπουργείο καθιστά αδύνατη την επίλυση του προβλήματος. 
      Σε συνέχεια των παραπάνω ερωτάται ο κύριος Υπουργός: 
      1. Πότε θα καταβληθούν τα χρήματα στους φαρμακοποιούς της Αχαΐας, οι οποίοι ζητούν τη δεσμευτική απάντηση της πολιτείας τόσο ως προς τις ημερομηνίες όσο και προς τα ποσά, αφού δεν αντέχουν άλλες υποσχέσεις χωρίς αντίκρισμα; 
      2. Πόσα χρήματα οφείλονται μέχρι σήμερα και πόσα θα δοθούν στους φαρμακοποιούς της Αχαΐας;»
      Στην επίκαιρη ερώτηση του κ. Κατσιφάρα θα απαντήσει ο Υφυπουργός κ. Κωσταντόπουλος. 
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Κατσιφάρα, γνωρίζουμε και οι δύο πολύ καλά τον κοινωνικό ρόλο του Έλληνα φαρμακοποιού σήμερα και ιδιαίτερα στην επαρχία. Έχει περάσει ο ¨Έλληνας φαρμακοποιός και πιο δύσκολες καταστάσεις και φυσικά ανταποκρίνεται στις νέες κοινωνικές ανάγκες αναλαμβάνοντας πολλές φορές και το ρόλο της πρωτοβάθμιας φροντίδας υγείας ιδιαίτερα στους κατοίκους της επαρχίας. 
    Θέλω να σας διαβεβαιώσω ότι γνωρίζουμε πολύ καλά τι χρωστάμε στους Έλληνες φαρμακοποιούς. Θέλω να σας πω ότι μόνο μέχρι το 2008 έχει αποσταλεί στις περιφερειακές υπηρεσίες του Ο.Π.Α.Δ. σ΄ όλη τη χώρα το ποσό των 377.000.000 ευρώ για την πληρωμή λογαριασμών που πληρώθηκαν μέχρι και το μήνα Ιούνιο. Στο Νομό Αχαΐας συγκεκριμένα έχουν αποσταλεί 14.650.000 και εκεί πληρώθηκε και ο μήνας Ιούνιος. 
    Εντός των ημερών –και γνωρίζω ότι υπάρχει και μια απεργία επί δυόμισι εβδομάδες και παραπάνω στον Ο.Π.Α.Δ.- θα σταλούν 46.000.000 ευρώ με τα οποία θα εξοφληθούν λογαριασμοί μέχρι και τον Ιούλιο. Απ΄ αυτό το ποσό των 1.820.000 αφορά φαρμακοποιούς του Νομού Αχαΐας. Θέλω να ξέρετε ότι οφείλουμε στους φαρμακοποιούς της Αχαΐας λογαριασμούς που υπεβλήθησαν το Αύγουστο, το Σεπτέμβριο ή και τον Οκτώβριο και είναι περίπου 5.460.000. Εντός των ημερών απ’ αυτό το ποσό αποστέλλεται το 1.820.000. 
    Γνωρίζετε πολύ καλά ότι οι διαδικασίες πληρωμής έχουν επιταχυνθεί το τελευταίο διάστημα. Δεν είμαστε ικανοποιημένοι. Είμαστε όμως καλύτερα απ’ ό,τι στο παρελθόν που είχαμε και πολύ μεγαλύτερες καθυστερήσεις. Και με αφορμή τη σημερινή σας ερώτηση θέλω να σας διαβεβαιώσω ότι γίνονται προσπάθειες. Ο Ο.Π.Α.Δ. πλέον έχει υιοθετήσει ένα σύγχρονο σύστημα ηλεκτρονικής τραπεζικής  για τις πληρωμές και επίσης παρακολουθεί πολύ καλύτερα τις πληρωμές σ΄ όλη τη χώρα που γίνονται πλέον on line. Και όλα αυτά γιατί υπήρξαν πάρα πολλά λάθη. Γίνεται έτσι πιο εύκολος ο εντοπισμός των λαθών. Υπάρχει ηλεκτρονική μεταφορά των εντολών, ταχύτερη συμφωνία των λογαριασμών με τα λογιστικά βιβλία, τήρηση αναλυτικών στοιχείων και καλύτερη εξυπηρέτηση των προμηθευτών που μένουν σε απομακρυσμένες περιοχές με τη δυνατότητα επιλογής της πιο κοντινής τράπεζας. Δημιουργήθηκαν οι συνθήκες ώστε από φέτος το 2008 οι γιατροί να πληρώνονται σε τέσσερις με πέντε μήνες μετά την υποβολή και οι φαρμακοποιοί ύστερα από δύο με τρεις μήνες. 
    Δεν είμαστε ευχαριστημένοι. Είμαστε όμως σε καλύτερο σημείο απ’ ό,τι στο παρελθόν και φυσικά παλεύουμε καθημερινά μ’ αυτά τα προβλήματα. Με αφορμή την ερώτηση σας θέλω να σας διαβεβαιώσω ότι κανείς φαρμακοποιός δεν έχει χάσει έστω και 1 ευρώ από το δημόσιο, από τον Ο.Π.Α.Δ.. Μπορεί να καθυστερούμε κάποιους δύο-τρεις-τέσσερις μήνες αλλά ο Ο.Π.Α.Δ. στο μέτρο του δυνατού είναι πάντοτε εντάξει στις υποχρεώσεις του απέναντι στους φαρμακοποιούς της χώρας.
    Ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Το λόγο έχει ο ερωτών Βουλευτής, κ. Κατσιφάρας. 
     ΑΠΟΣΤΟΛΟΣ ΚΑΤΣΙΦΑΡΑΣ: Κυρία Πρόεδρε, οι φαρμακοποιοί της Αχαΐας και ιδιαίτερα της Πάτρας θα νιώθουν ακόμα πιο ανήσυχοι μετά την τοποθέτηση του κυρίου Υπουργού, καθώς δεν έδωσε ρητές διαβεβαιώσεις και δεσμεύσεις ως προς το χρόνο καταβολής των οφειλομένων ποσών. Και πάνω απ’ όλα γιατί η Κυβέρνηση δεν αναλαμβάνει τις ευθύνες της. Τις ευθύνες της για την τήρηση των προθεσμιών βάσει του νόμου στην καταβολή των οφειλομένων. 
     Κύριε Υπουργέ, γνωρίζετε ότι έχετε δικαίωμα και την υποχρέωση μετά από σαράντα πέντε ημέρες να πληρώνετε τα οφειλόμενα. Γι’ αυτό δεν δώσατε καμμία απάντηση. Και ήταν ένα από τα βασικά ερωτήματά μας. 
     Η Αχαΐα, κύριε Υπουργέ, είναι μια σεισμόπληκτος περιοχή. Περιμέναμε από εσάς, από την Κυβέρνηση να δείξει την ανάλογη ευαισθησία. Είναι άδικο να συνεχίζεται μια αδικία που δημιουργήθηκε επί ημερών σας. Ουσιαστικά αυτόν τον ευαίσθητο κοινωνικό φορέα, τους φαρμακοποιούς, τον χρησιμοποιείτε. Τον χρησιμοποιείτε για εσωτερικό δανεισμό του κράτους από τη στιγμή που υπάρχει αυτή η μεγάλη σε χρόνο καθυστέρηση καταβολής των χρημάτων. Τους οδηγείτε στις τράπεζες για να μπορέσουν να αντεπεξέλθουν στις βασικές τους ανάγκες, να παίρνουν δάνεια από τις τράπεζες για ρευστότητα και να πληρώνουν τόκο και το κράτος άτοκα να διαχειρίζεται τα χρήματά τους. Αυτό είναι αδικία, κύριε Υπουργέ. Και δεν δικαιούστε να τη συνεχίσετε. 
     Κύριε Υπουργέ, εγώ ξαναρωτώ. Πότε θα κατατεθούν τα δεδουλευμένα; Πότε; Χρονοδιάγραμμα. Όχι αόριστες απαντήσεις. Συγκεκριμένο χρονοδιάγραμμα. Πότε θα καταβληθούν το οφειλόμενα ποσά στους φαρμακοποιούς της Αχαΐας όταν γνωρίζετε και ίδιοι το αναγνωρίζετε ότι οφείλετε ακόμη και από συνταγές του Ιουνίου. Δηλαδή, πέντε μηνών καθυστέρηση. 
     Και το δεύτερο: θα τηρηθεί ο νόμος ώστε από εδώ και μετά οι καταβολές των οφειλομένων να γίνονται εντός σαράντα πέντε ημερών; Ναι ή όχι; Είναι σαφείς οι ερωτήσεις και ζητάμε σαφείς απαντήσεις. 
     Η Κυβέρνηση, κυρία Πρόεδρε, οφείλει να κατανοήσει τις ευθύνες της και οφείλει να μη μετακυλύει τις συνέπειες των δικών της ευθυνών στην ελληνική κοινωνία, στη μικρή και μεσαία επιχείρηση, στον Έλληνα φαρμακοποιό. Κάνατε, κύριε Υπουργέ, το πρώτο λάθος να χρησιμοποιήσετε τους φαρμακοποιούς για την παρακράτηση του 3%, αυτά που πρέπει να δίνουν με δικό σας νόμο οι μεγάλες φαρμακοβιομηχανίες στα ασφαλιστικά ταμεία, τουλάχιστον μην κάνετε και το δεύτερο, τη μεγάλη καθυστέρηση, την άδικη καθυστέρηση των οφειλομένων χρημάτων από τον Ο.Π.Α.Δ.. Είναι μια αδικία που πρέπει να διορθώσετε. 
     Ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ. 
     Έχετε το λόγο, κύριε Κωνσταντόπουλε. 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, σας έδωσα σαφείς απαντήσεις. Γνωρίζετε πολύ καλά ότι στον Ο.Π.Α.Δ. υπάρχει μια μεγάλη απεργία εδώ και τρεις εβδομάδες. Σας είπα ότι εντός των ημερών θα φύγουν 1.850.000 ευρώ μόνο για τους φαρμακοποιούς της Αχαΐας και φυσικά δεν μπορεί να υπάρχει καμμία διαφορετική αντιμετώπιση των φαρμακοποιών της Αχαΐας από την υπόλοιπη Ελλάδα. Σας είπα ότι 46.000.000 ευρώ θα φύγουν αμέσως για την κάλυψη των οφειλών που έχουμε τον Ιούνιο. Δηλαδή, για καταστάσεις που υπεβλήθησαν τον Ιούλιο και αφορούν τον Ιούνιο. Σας είπα ότι στείλαμε μέχρι στιγμής 377.000.000 ευρώ το 2008. 
    Γνωρίζουμε τι χρωστάμε. Γνωρίζουν οι φαρμακοποιοί ότι ο καλύτερος πελάτης τους είναι το δημόσιο. Ότι δεν έχουν χάσει ποτέ χρήματα. Υπάρχει μια καθυστέρηση. Το γνωρίζουμε πολύ καλά. Αλλά επιτέλους γνωρίζετε επίσης πολύ καλύτερα εσείς ότι υπήρξαν πολύ μεγαλύτερες καθυστερήσεις πολλών μηνών και όχι μόνο σήμερα, τα τελευταία χρόνια, αλλά τα χρόνια διακυβέρνησης του ΠΑ.ΣΟ.Κ.. Υπήρχαν πολύ μεγαλύτερες καθυστερήσεις για τις οποίες τότε εδώ μέσα τηρούνταν σιγή ιχθύος εκ μέρους σας και εκ μέρους των Βουλευτών σας. Καταβάλλονται προσπάθειες τα τελευταία χρόνια και ιδιαίτερα φέτος το διάστημα αυτό της καθυστέρησης να συντμηθεί όσο γίνεται περισσότερο. 
    Σας είπα ότι δεν είμαστε ευχαριστημένοι. Ότι με το νέο σύστημα ηλεκτρονικής τραπεζικής που  υπάρχει σήμερα στους φαρμακοποιούς μέσω του Πανελλήνιου Φαρμακευτικού Συλλόγου και των φαρμακευτικών συλλόγων όλης της χώρας, θα πάμε πολύ καλύτερα. Ότι θα πληρωθούν οι φαρμακοποιοί έστω και μ΄ αυτές τις καθυστερήσεις που υπάρχουν. 
    Υπάρχει μια αγαστή συνεργασία με τα νομικά πρόσωπα δημοσίου δικαίου του Πανελλήνιου Φαρμακευτικού Συλλόγου και τους φαρμακευτικούς συλλόγους. Γνωρίζουμε πολύ καλά τον κοινωνικό ρόλο των φαρμακοποιών σήμερα στην Ελλάδα και φυσικά γνωρίζουν πολύ καλά και οι φαρμακοποιοί τι κάνει η πολιτεία γι’ αυτούς. Το πόσο τους στηρίζει σ΄ όλα τα επίπεδα και σ΄ όλες τις διεκδικήσεις τους. Και αυτό φαίνεται και ιδιαίτερα στην ελληνική επαρχία όταν στις απεργιακές κινητοποιήσεις ελάχιστα συμμετέχουν και προσπαθούν κι αυτοί και καταλαβαίνουν τα όποια δημοσιονομικά προβλήματα υπάρχουν σήμερα. 
    Σας ευχαριστώ. 
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
    Η τρίτη με αριθμό 238/10-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Υπουργό Ανάπτυξης, σχετικά με την επίλυση προβλημάτων των κατοίκων του Αγίου Δημητρίου Κοζάνης από τη λειτουργία του ατμοηλεκτρικού σταθμού της Δ.Ε.Η. κ.λπ. δεν συζητείται λόγω κωλύματος του Υπουργού και συνεπώς διαγράφεται. 
    Σειρά έχει η με αριθμό 231/10-11-2008 πρώτη επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα έργα υποδομής στο Νομό Ηρακλείου κατά την Δ΄ Προγραμματική Περίοδο κ.λπ..
    Συγκεκριμένα η ερώτηση του κυρίου Βουλευτή έχει ως εξής:
      «Τα έργα υποδομής αποτελούν για κάθε τόπο απαραίτητη προϋπόθεση οικονομικής ανάπτυξης. Η έναρξη της Δ΄ Προγραμματικής Περιόδου, προσέφερε την ευκαιρία αύξησης των επενδύσεων στον τομέα των έργων υποδομής και την ταχύτερη υλοποίησή τους. Το Υ.ΠΕ.ΧΩ.Δ.Ε., πλήρως εναρμονισμένο στις απαιτήσεις των καιρών, έχει καταστήσει συγκεκριμένο σχέδιο παρεμβάσεων σ΄ όλη τη χώρα με έργα που θα συμβάλλουν στην οικονομική ανάπτυξη και θα αναβαθμίσουν την ποιότητα ζωής των πολιτών. Στην Κρήτη, και συγκεκριμένα στο Νομό Ηρακλείου, οι παρεμβάσεις που έχει προγραμματίσει το Υ.ΠΕ.ΧΩ.Δ.Ε. για την Δ’ Προγραμματική Περίοδο περιλαμβάνουν μια σειρά έργων που θα ενισχύσουν την αναπτυξιακή διαδικασία και θα βελτιώσουν ποιοτικά την καθημερινότητα των πολιτών. Πολλά από τα έργα αυτά έχουν ήδη ξεκινήσει, ενώ άλλα έχουν δρομολογηθεί και θα ξεκινήσουν την αμέσως επόμενη περίοδο.
      Κατόπιν των ανωτέρω
      Ερωτάται ο αρμόδιος Υπουργός:
      1. Ποιο είναι το ύψος των οικονομικών πόρων στο πλαίσιο της αρμοδιότητας του Υπουργείου σας που έχετε δεσμεύσει για το ερχόμενο έτος για το Νομό Ηρακλείου από το Δ΄ Κοινοτικό Πλαίσιο Στήριξης και ποια είναι τα συγκεκριμένα έργα υποδομής που έχουν ήδη ενταχθεί ή αναμένεται να ενταχθούν στο Ε.Σ.Π.Α.;
      2. Ποιες είναι οι προτεραιότητες και το συγκεκριμένο σχέδιο δράσης, στο πλαίσιο της Δ΄ Προγραμματικής Περιόδου, για την επιτάχυνση και ολοκλήρωση των έργων υποδομής που πραγματοποιούνται στο Νομό Ηρακλείου;»
      Στην ερώτηση του κ. Αυγενάκη, θα απαντήσει ο Υφυπουργός Περιβάλλοντος Χωροταξίας και Δημοσίων Έργων κ. Ξανθόπουλος.
      Ορίστε, κύριε Υφυπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κατ’ αρχάς, ευχαριστώ τον κύριο Βουλευτή γι΄ αυτήν την ερώτηση γιατί μου δίνει τη δυνατότητα σήμερα, με μερικά αδιάψευστα αριθμητικά στοιχεία, να δείξω ότι η Κρήτη με ιδιαίτερη προσοχή –δεν θα έλεγα εύνοια- αντιμετωπίζεται σχεδόν προνομιακά από το επόμενο Κοινοτικό Πλαίσιο Στήριξης το Ε.Σ.Π.Α..
      Ας πάρουμε συγκεκριμένα τα μεγάλα έργα στην Κρήτη. Είναι πρώτα- πρώτα ο Β.Ο.Α.Κ. ένας δρόμος τριακοσίων δώδεκα χιλιομέτρων. Ας θυμηθούμε λοιπόν –γιατί αυτό έχει σημασία- ότι μέχρι τώρα, δηλαδή μέχρι τα προηγούμενα δύο Κοινοτικά Πλαίσια Στήριξης τα οποία, κατά κάποιον τρόπο, ανελήφθησαν από τις προηγούμενες κυβερνήσεις, είχαμε κατασκευάσει το Β.Ο.Α.Κ. κάτω από το 15% του μήκους του ως έργο αυτοκινητοδρόμου αξιοπρεπούς για τον 20ο και τον 21ο αιώνα. Με το επόμενο Κοινοτικό Πλαίσιο Στήριξης, προγραμματίσαμε, κάνουμε ήδη τις μελέτες και εντάξαμε στο Πρόγραμμα με συγκεκριμένες πιστώσεις ένα άλλο μήκος εκατόν πενήντα χιλιομέτρων, δηλαδή άλλο ένα 50%, υπερτριπλασιάζοντας έργα που έγιναν τα προηγούμενα είκοσι χρόνια. Και θα φτάσουμε, επιτέλους, σε μερικά χρόνια, ο Β.Ο.Α.Κ. να έχει ένα μεγάλο μέρος το 65% κατασκευασμένο, που σημαίνει ότι και μειώνουμε θεαματικά –γιατί αυτό το έργο γίνεται στις πιο κρίσιμες περιοχές- τις δυνατότητες ατυχημάτων, αλλά και η άνεση της κυκλοφορίας αυξάνεται επίσης θεαματικά. Το σημαντικότερο απ’ όλα είναι ότι επιτρέπουμε στη συνέχεια να ολοκληρωθεί ο Β.Ο.Α.Κ. με διάφορα σχήματα ως δημόσιο έργο, ή ως συγχρηματοδοτούμενο, γιατί έχει γίνει η βασική του υποδομή και μπορεί πράγματι να αντέξει σε οποιαδήποτε οικονομική, εάν θέλετε, επιλογή της όποιας κυβέρνησης, τότε. 
      Δεύτερον, πάμε στο Ν.Ο.Α.Κ. που επίσης είναι βασικός άξονας. Ουσιαστικά, ελάχιστα πράγματα, τίποτε δεν είχε γίνει μέχρι στιγμής. Σήμερα, όχι μόνο μελετάται αλλά και προγραμματίζεται σειρά έργων τα οποία για το επόμενο Πλαίσιο Στήριξης είναι της τάξεως των 200.000.000 ευρώ. Παρέλειψα να πω ότι ο Β.Ο.Α.Κ. θα απορροφήσει περί τα 400.000.000 ευρώ στην επόμενη περίοδο, κύριε Βουλευτά.
      (Στο σημείο αυτό, την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Φράγμα Αποσελέμη. Όνειρο πολλών εικοσαετιών, επιτέλους ολοκληρώνεται με πολλές δυσκολίες, είναι αλήθεια, γιατί είχαμε αντιδράσεις από την περιοχή. Ξεπεράστηκαν όμως και πιστεύουμε ότι θα ξεπεράσουμε και μερικά τελευταία προβλήματα χρηματοοικονομικά για να ολοκληρωθεί ένα τεράστιο έργο ύδρευσης που πιάνει την Κρήτη από το Ηράκλειο μέχρι τον Άγιο Νικόλαο.
      Επίσης, ολοκλήρωση χερσαίων έργων στο λιμάνι της Σούδας, αναβάθμιση του λιμένα Ηρακλείου, προβλήτα 5 (η παλαιά 4) της ελεύθερης ζώνης. Αναβάθμιση του Αεροδρομίου των Χανίων και βεβαίως το νέο Αεροδρόμιο στο Καστέλι. Είναι έργο 1.500.000.000 ευρώ για το οποίο σας ενημερώνω σήμερα, ότι ουσιαστικά τελειώνουμε σε ενάμιση μήνα τις βασικές μελέτες. Δεν είναι ότι το θέλουμε ή ότι θα το κάνουμε κ.λπ.. Έχουμε αναθέσει δεκαπέντε συμβάσεις και ολοκληρώνονται πρακτικά μέχρι τέλος Ιανουαρίου. Άρα, πράγματι η Κρήτη μπαίνει σε μια εξαιρετικά, εάν θέλετε, προσεγμένη προτεραιότητα, διότι πράγματι είχε ελλείψεις υποδομών. 
      Τα υπόλοιπα θα τα αναφέρω στη δευτερολογία μου, κύριε Πρόεδρε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Αυγενάκης, έχει το λόγο.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε.
      Κύριε Υπουργέ, σας ευχαριστώ πολύ για την πληροφόρηση αυτή. Θέλω να προσθέσω στις πολύ σημαντικές παρατηρήσεις σας, την ανησυχία αλλά και τις προσδοκίες της κοινής γνώμης της Κρήτης και ιδιαίτερα των πολιτών του Ηρακλείου με τους οποίους έχω και άμεση επαφή για την επιτάχυνση σημαντικών έργων υποδομής που θα συμβάλουν καθοριστικά στην αναβάθμιση της καθημερινότητας των συμπολιτών μας και θα ενισχύσουν τις αναπτυξιακές προοπτικές του νησιού. 
      Ερχόμενος τώρα, στο βασικό θέμα της ερώτησής μου, θέλω να υπενθυμίσω ότι στο Νομό Ηρακλείου οι ανάγκες για την επιτάχυνση των έργων υποδομής είναι δεδηλωμένες και μεγάλες. Επιτρέψτε μου να επικεντρώσω την τοποθέτησή μου, στο λίγο χρόνο που έχω στη διάθεσή μου, σε τρεις βασικούς άξονες και νομίζω ότι είμαστε απόλυτα σύμφωνοι γιατί κάπως εκεί κινείστε και εσείς, όπως διαπίστωσα.
      Πρώτον, η κατασκευή του νέου διεθνούς Αεροδρομίου στο Καστέλι Ηρακλείου, αποτελεί ένα πολύ σημαντικό θέμα ανάπτυξης, όχι μόνο στο Ηράκλειο αλλά και σε ολόκληρη την Κρήτη και ολόκληρη  την Ελλάδα. Η επιτάχυνση των διαδικασιών προώθησης των μελετών κατασκευής είναι κρίσιμη, δεδομένου ότι το έργο έχει καθυστερήσει πολλά χρόνια τώρα και η κοινωνία της Κρήτης δικαίως αδημονεί. Για το θέμα αυτό, είχαμε συγκεκριμένες δεσμεύσεις του Υπουργού ΠΕ.ΧΩ.Δ.Ε. κ. Σουφλιά και συγκεκριμένο χρονοδιάγραμμα που απ’ ό,τι διαπίστωσα, κατά τα λεγόμενά σας, τηρεί με ευλάβεια και χαίρομαι γι’ αυτό. 
      Να υπενθυμίσω επίσης, ότι έχει σταλεί από μέρους μου και συγκεκριμένη επιστολή με την οποία ζητώ ενημέρωση για την πορεία των μελετών. 
      Δεύτερον, συμφωνώ ότι είναι πολύ σημαντική η συνέχιση αλλά και η επιτάχυνση της κατασκευής του Βόρειου Οδικού Άξονα κατά την Δ΄ προγραμματική περίοδο. Σχετικά με τον Β.Ο.Α.Κ., κύριε Υπουργέ, να σας υπενθυμίσω ότι υπάρχει και πρόταση του Περιφερειακού Συμβουλίου για την εκμετάλλευση του πλαισίου των Σ.Δ.Ι.Τ. το οποίο και με βρίσκει απόλυτα σύμφωνο. Γνωρίζω και παρακολουθώ από κοντά τα έργα του Οδικού Άξονα Ηράκλειο-Μεσσαρά τα οποία προχωρούν και με εξασφαλισμένα 110.000.000 ευρώ και ήδη εκτελείται το τμήμα από Μαρμά- Καστέλι ή Αγία Βαρβάρα- Μαρμά. Επίσης, προχωράει η οδική αρτηρία Ηράκλειο-Βιάνος και όλων  των συνδετήριων οδών καθώς είναι και σε εξέλιξη περίπου τριακόσια εξήντα έργα μικρά και μεγάλα σε ολόκληρο το νομό. Και φυσικά, αναμένουν όπως πολύ καλά είπατε, μετά από πολλά χρόνια, αυτό το Νότιο Οδικό Άξονα. 
      Κύριε Υπουργέ, είμαι βέβαιος ότι η βελτίωση των οδικών υποδομών στο Ηράκλειο δεν αποτελεί μόνο ζήτημα ανάπτυξης, αλλά συμβάλλει ουσιαστικά στην αναβάθμιση της ασφάλειας των μεταφορών. Δυστυχώς, και στην Κρήτη , όπως και στην υπόλοιπη Ελλάδα, χάνονται κάθε χρόνο πολλοί συμπολίτες μας στην άσφαλτο. Ως εκ τούτου πρέπει να προχωρήσουμε άμεσα και γι΄ αυτόν το σοβαρό λόγο στην ποιοτική αναβάθμιση του οδικού μας δικτύου. Θα σώσουμε ζωές, κύριε Υπουργέ.
      Τρίτον, θέλω να σημειώσω ότι εξίσου σημαντική με τα οδικά έργα και το νέο αεροδρόμιο, είναι και η κατασκευή υποδομών για τη διαχείριση των υδάτων, δεδομένης της λειψυδρίας στον νομό αλλά και της εξάρτησης της αγροτικής οικονομίας του νησιού από το νερό. Πιστεύω ότι, είναι επιβεβλημένη η άμεση λύση του προβλήματος. Γνωρίζω ότι ήδη αντιμετωπίζεται μέσω της κατασκευής φραγμάτων και προφραγμάτων, όχι όμως αρκετών, για να λύσουμε το πρόβλημα. Δυστυχώς η πολιτεία καθυστέρησε πολλά χρόνια τώρα. Καθυστερήσαμε τραγικά. Σήμερα που μιλάμε, προχωρά το φράγμα Αποσελέμη όπως είπατε, το φράγμα της Πλακιώτισσας ενώ δημοπρατήθηκαν τα δίκτυα του φράγματος Φανερωμένης ή το φράγμα Χαλαβριανών.  Δεν φτάνουν όμως αυτά, κύριε Υπουργέ. Τα προβλήματα της λειψυδρίας είναι πλέον γεγονός και οφείλουμε εν όψει της Δ΄ Προγραμματικής Περιόδου, να τα βάλουμε σε προτεραιότητα. 
      Είμαι σίγουρος, κύριε Υπουργέ, πως γνωρίζετε πολύ καλά και εσείς αλλά και ο Υπουργός ο κ .Σουφλιάς, τα ζητήματα που προανέφερα και σας έχουν ήδη απασχολήσει. Προσωπικά, πιστεύω ακράδαντα, ότι το να επενδύσουμε στις υποδομές, σημαίνει ότι επενδύουμε στην ανάπτυξη, ότι επενδύουμε στο μέλλον της χώρας, επενδύουμε στην ασφαλή και ποιοτική ζωή των πολιτών. Η Δ΄ Προγραμματική Περίοδος, είναι το τελευταίο μας χαρτί. Οφείλουμε να το αξιοποιήσουμε σωστά και μέχρι το τελευταίο ευρώ.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός, έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, τον κύριο Βουλευτή, γιατί με συμπλήρωσε με αυτά τα οποία είπε γιατί δεν είχα το χρόνο να τα πω στα τρία λεπτά. Θέλω να επισημάνω τρία πράγματα σε αυτά που ρώτησε.
      Πρώτον, ο κ. Σουφλιάς όλα όσα δήλωσε στην Κρήτη τον Μάιο τα τηρεί απαρέγκλιτα και μάλιστα μας πιέζει ασφυκτικά όλους  για να τα υλοποιήσουμε, χωρίς καθυστερήσεις και διαφοροποιήσεις. Σας είπα ότι το Καστέλι δεν θα το πίστευε κανένας, αλλά οι μελέτες τελειώνουν τώρα σε δύο μήνες, πράγμα το οποίο συζητούσαμε επί πολλά χρόνια.
      Το μείζον θέμα είναι η υλοποίηση του Β.Ο.Α.Κ. στο σύνολό του, στο ορατό μέλλον. Και αυτό, δεν αντιμετωπίζεται μόνο με θεωρίες. Δηλαδή, το να πεις σήμερα ότι το βγάζω ως έργο, ως Σ.Δ.Ι.Τ. και το υλοποιώ είναι μη υλοποιήσιμο. 
      Δεν καλύπτεται από την κυκλοφορία η ανταπόδοση των παραχωρησιούχων. Πρέπει να γίνει ένα δημόσιο έργο σε ένα μεγάλο κομμάτι. Αυτή είναι η πραγματικότης. Τη λέω εγώ, όπως είναι. Και αυτό κάνουμε το 65% του Β.Ο.Α.Κ., ως δημόσιο σύγχρονο έργο. Μπορεί μετά ο οιοσδήποτε τότε Υπουργός –γιατί, για να γίνει, θέλει ορισμένα χρόνια, έτσι δεν είναι;- να κάνει όποια επιλογή θέλει. Να το συνεχίσει ως δημόσιο έργο, να το κάνει ως Σ.Δ.Ι.Τ. κ.λπ.. Να τελειώσει ολόκληρο. Το ίδιο, επίσης και στον Ν.Ο.Α.Κ..  Δηλαδή πρέπει να γίνει ένα μεγάλο κομμάτι ως δημόσιο έργο, για να είμαστε και εμείς εντάξει απέναντι στον κρητικό λαό, αλλά και ο ίδιος να μπορεί πράγματι να καταλάβει ότι δεν τον κοροϊδεύουμε, ότι δηλαδή δεν του δίνουμε ελπίδες φρούδες για άλλα συστήματα χρηματοδότησης, που δεν ισχύουν, διότι δεν υπάρχει η ανάλογη ανταποδοτικότητα. 
	Τέλος, να επισημάνω –και κλείνω- ότι ουσιαστικά όπως ελέχθη από τον κ. Σουφλιά στην Κρήτη, εμείς πιστεύουμε ότι η Κρήτη έχει τεράστια ανάγκη από έργα ύδρευσης, αλλά και καθαρισμό βιολογικό. Για το λόγο αυτό εντάξαμε ήδη στον Δ΄ Κοινοτικό Πλαίσιο 41.000.000 ευρώ, κατ’ αρχάς, για δεκαεπτά έργα βιολογικού καθαρισμού σε κρίσιμες περιοχές της Κρήτης, είναι ήδη ενταγμένα –υπάρχει πίνακας και θα σας τον καταθέσω- και επιπλέον συμφωνώ μαζί σας ότι πρέπει η πολιτεία να κάνει και πολλά άλλα μικρά έργα φραγμάτων, για να αντιμετωπίσει τη λειψυδρία, που αναμένεται να ενταθεί τα επόμενα δέκα-είκοσι-τριάντα χρόνια. 
	Σας ευχαριστώ. 
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Ολοκληρώθηκε η συζήτηση των επικαίιρων ερωτήσεων.
    Κυρίες και κύριοι συνάδελφοι,  εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Θα συζητηθούν  νομοσχέδια του Υπουργείου Οικονομίας και Οικονομικών. 
    Σας ενημερώνω ότι μετά το πέρας αυτής της συζήτησης για την κύρωση των συμβάσεων, γύρω στις 11.30΄, θα γίνει ψηφοφορία για άρσεις ασυλίας. 
    Υπουργείου Οικονομίας και Οικονομικών
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αυστρίας για την αποφυγή της διπλής φορολογίας σε σχέση προς τους φόρους επί του εισοδήματος και κεφαλαίου».
    Μπορούν να λάβουν το λόγο όσοι έχουν αντίρρηση επί της κυρώσεως της Σύμβασης, βάσει της διαδικασίας που καθορίζει το άρθρο 108 του Κανονισμού της Βουλής. 
    Θέλει κάποιος συνάδελφος να πάρει το λόγο;
    Ορίστε, κύριε Γκατζή, έχετε το λόγο για πέντε λεπτά.
    ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
    Κύριε Πρόεδρε, το κόμμα μας διαφωνεί και με την πολιτική και με τη λογική που εδράζεται η σχετική σύμβαση για την αποφυγή της διπλής φορολογίας με τη συγκεκριμένη χώρα. 
    Διαφωνούμε με το γεγονός ότι είμαστε ενάντια ουσιαστικά στη διευκόλυνση δράσης και κίνησης του μεγάλου κεφαλαίου. Ξέρουμε ουσιαστικά ότι πλήττει λαούς, χώρες κ.λπ.. Το ένα είναι αυτό και από την άποψη αυτή εμείς δεν μπορούμε σε αυτήν τη βάση να το εξηγήσουμε. 
    Το δεύτερο θέμα είναι και αυτό επί της αρχής, κύριε Πρόεδρε. Εμείς θεωρούμε ότι τελικά η φορολόγηση των επιχειρήσεων θα πρέπει να γίνεται στη βάση της πηγής και όχι στην κατοικία. Από την άποψη αυτή, λοιπόν, στηρίζουμε πάντοτε τη θέση αυτή, μια θέση που πάντοτε στο παρελθόν είχε αποφασίσει και ο Ο.Η.Ε. και είχε εφαρμοστεί, αλλά στον Ο.O.Σ.Α., μέσω άνωθεν παρέμβασης, έχει ανατραπεί. 
    Επειδή, λοιπόν, θεωρούμε ότι μέσα σε αυτό το καταστροφικό φορολογικό σύστημα που ισχύει για τους λαούς θα υπήρχε μια πιο δίκαιη αντιμετώπιση και επειδή δεν ισχύει και αυτή η αρχή της φορολόγησης στην πηγή, εμείς καταψηφίζουμε τη συγκεκριμένη σύμβαση. Για αυτούς τους δύο λόγους. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λαφαζάνης.
    ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ πολύ, κύριε Πρόεδρε. 
    Κύριε Πρόεδρε, κύριε Υπουργέ, κυρίες και κύριοι συνάδελφοι, εμείς δεν είμαστε αντίθετοι στο να διαμορφώνονται συμφωνίες ανάμεσα σε χώρες, για να αποφεύγουμε την διπλή φορολογία, αρκεί, όμως, αυτές οι συμφωνίες να γίνονται και σε ισότιμη βάση και σε σωστή κατεύθυνση. Δυστυχώς, όμως, με τη συγκεκριμένη συμφωνία, αλλά –θα προσέθετα- και με όλες τις υπόλοιπες συμφωνίες, ανάλογου τύπου, οι οποίες έχουν διαμορφωθεί στα πλαίσια του Ο.Ο.Σ.Α., του Οργανισμού Οικονομικής Συνεργασίας και Ανάπτυξης, γίνεται το εξής, το οποίο εμείς θεωρούμε απαράδεκτο.
    Υπάρχει μια ειδική προστασία των επενδυτών και των επενδύσεων στις κεφαλαιαγορές. Με ποια έννοια; Ότι προκειμένου να προστατευθούν τα μερίσματα, οι υπεραξίες  και οι τόκοι από καταθέτες και επενδυτές τρίτων χωρών, μπαίνουν τέτοιοι περιορισμοί στη φορολογία, ώστε να αποφεύγεται η φορολόγησή τους στις χώρες στις οποίες γίνονται οι επενδύσεις, παίρνονται τα μερίσματα, αποκτώνται οι υπεραξίες και οι τόκοι, έτσι ώστε να πηγαίνουν και να φορολογούνται στη χώρα προέλευσης για λόγους προστασίας των λεγόμενων «επενδυτών» στις κεφαλαιαγορές. 
    Έτσι, σε αυτήν τη σύμβαση βλέπουμε, πρώτον, αν γίνει, για παράδειγμα, μια επένδυση από μια πολυεθνική της Αυστρίας στην Ελλάδα και αυτή η επιχείρηση, η θυγατρική της αυστριακής εταιρείας στην Ελλάδα, έχει πάνω από το 25% στη θυγατρική της, τότε τα μερίσματα αυτά δεν φορολογούνται στη χώρα μας. Έχουν φορολογική ασυλία. Φορολογούνται στην Αυστρία. Αυτό είναι εντελώς απαράδεκτο. Διότι αυτό που συμβαίνει είναι ότι αυτά τα κέρδη πραγματοποιούνται στην Ελλάδα. Δεν είναι δυνατόν να έχουμε φορολογική ασυλία στην Ελλάδα και να φορολογούνται μόνο στην Αυστρία. 
    Δεύτερο παράδειγμα, οι φόροι επί των τόκων. Μπαίνει ένα πλαφόν στους τόκους, έτσι ώστε αχρηστεύει τη φορολογική δυνατότητα της χώρας υποδοχής. Αν για παράδειγμα η Ελλάδα θέλει αύριο να αυξήσει τη φορολογία στους τόκους στο 15%-20% -δεν ξέρω τι μπορεί να θέλει να κάνει- εδώ προστατεύεται ο καταθέτης από την τρίτη χώρα, ώστε να μην επιβαρυνθεί με τους όρους φορολόγησης στη χώρα που κάνει τις καταθέσεις. 
    Τρίτον –και χειρότερο- με τη φορολογία των υπεραξιών. Μπορεί να επενδύουν στα χρηματιστήρια της Ελλάδας επενδυτές –ας πούμε- από την Αυστρία –το λέω στη συγκεκριμένη περίπτωση, γιατί με την Αυστρία είναι η συμφωνία- εδώ, να αντλούν υπεραξίες και οι υπεραξίες αυτές να μην μπορούν να φορολογηθούν στην Ελλάδα. Να φορολογούνται στην Αυστρία. 
    Αυτές οι συμφωνίες, λοιπόν, που έχουν αυτά τα χαρακτηριστικά και που ο κεντρικός πυρήνας τους είναι να αποφεύγεται η φορολογία και οι φορολογικές διακυμάνσεις απέναντι στους επενδυτές και να στηρίζονται κατ’ αυτόν τον τρόπο, που μερικές φορές είναι εντελώς απαράδεκτος και εξοργιστικός, μας βρίσκει ριζικά αντίθετους. Εντάσσεται μέσα στο γενικότερο πλαίσιο της απορρύθμισης των κεφαλαιαγορών, απορρύθμιση που έχει οδηγήσει και στη σημερινή κρίση. Γι’ αυτό το λόγο είμαστε ριζικά αντίθετοι με αυτήν τη σύμβαση και την καταψηφίζουμε. 
    Σας ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής. 
    Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αυστρίας για την αποφυγή της διπλής φορολογίας σε σχέση προς τους φόρους επί του εισοδήματος και κεφαλαίου».
    Ερωτάται το Σώμα: Γίνεται δεκτό το νομοσχέδιο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αυστρίας για την αποφυγή της διπλής φορολογίας σε σχέση προς τους φόρους επί του εισοδήματος και κεφαλαίου» έγινε δεκτό κατ’ αρχήν, κατ’ άρθρον και στο σύνολό του κατά πλειοψηφία και έχει ως εξής:
    (Να καταχωριστεί το κείμενο του νομοσχεδίου σελ. 81α)
    ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση του σχεδίου νόμου του Υπουργείου Οικονομίας και Οικονομικών «Κύρωση της Απόφασης Νο 63-2/2008 του Συμβουλίου Διοικητών του Διεθνούς Νομισματικού Ταμείου για την αναμόρφωση των μεριδίων ή ψήφων στο Διεθνές Νομισματικό Ταμείο.» 
    Το νομοσχέδιο ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της συμφωνίας.
    Θέλει κάποιος συνάδελφος να λάβει το λόγο; 
    Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, επειδή στην επιτροπή η επιχειρηματολογία που ακούστηκε ήταν συναφής και για τις δύο συμβάσεις, θα πρότεινα στο Προεδρείο, αν ήταν δυνατόν, επειδή συνδέονται οι συμβάσεις αυτές και αφορούν το Διεθνές Νομισματικό Ταμείο να συζητηθούν ταυτόχρονα και για την οικονομία του χρόνου, αν δεν έχουν αντίρρηση οι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Συμφωνεί Το Σώμα;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Το Σώμα συμφώνησε ομόφωνα και θα δοθεί στους κυρίους συναδέλφους επαρκής χρόνος για να αναπτύξουν τις απόψεις τους.
      Η κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ:  Κύριε Πρόεδρε, είπαμε και στην επιτροπή ότι διατηρούμε επιφυλάξεις διότι εν μέσω της μεγαλύτερης χρηματοπιστωτικής κρίσης και της μεγαλύτερης δημοσιονομικής εκτροπής, σε μια επιτεινόμενη αγωνία και αβεβαιότητα της διεθνούς κοινότητας και εν μέσω της οικονομικής αδυναμίας, του οικονομικού αδιεξόδου δηλαδή της Ελλάδας, η Κυβέρνηση φέρνει την κύρωση της απόφασης του Διεθνούς Νομισματικού Ταμείου για την αναμόρφωση των μεριδίων ή ψήφων των μελών του Διεθνούς Νομισματικού Ταμείου.  Δηλαδή αυτό μεταφράζεται, κύριε Πρόεδρε, στο ότι εν ονόματι της διεύρυνσης της συμμετοχής των πενήντα τεσσάρων χωρών και της αύξησης των δικαιωμάτων, η Ελλάδα θα πληρώσει 300.000.000 ευρώ χωρίς καμμία επιρροή, καμμία ανταποδοτικότητα, δηλαδή στην ουσία χωρίς κανένα δικαίωμα, ή τουλάχιστον, δεν είναι σαφές και η Κυβέρνηση δεν μας ξεκαθάρισε κάποιες λεπτομέρειες που θα έπρεπε να έχουμε για τα τεχνικά ζητήματα που φαίνονται μέσα σ’ αυτό το σχέδιο νόμου.
      Η συμμετοχή της Ελλάδας φαίνεται ότι θα ανέλθει από 823.000.000 ευρώ σε 1.101.000.000 ειδικά τα τραβηκτικά δικαιώματα και με αύξηση του ποσοστού ψήφων από 0,388% στο 0,467%.  
      Θεωρούμε ότι είναι απαράδεκτο, οξύμωρο και αδιανόητο από πλευράς Κυβέρνησης το διάβημα της κύρωσης αυτής της απόφασης.  Δεν καταλαβαίνουμε γιατί με τόση ευκολία, χωρίς διαφάνεια, χωρίς ιστορική αναφορά και καταγραφή του ρόλου του Διεθνούς Νομισματικού Ταμείου, χωρίς περιγραφή του οικονομικού portfolio και της θεσμικής και νομικής του κατάστασης, σ΄ αυτήν τη χρονική στιγμή, στο timing της μεγαλύτερης οικονομικής κρίσης, στο μεγαλύτερο κρεσέντο της οικονομικής ύφεσης, η Κυβέρνηση κολακεύει, καλοπιάνει τον πιο νεοφιλελεύθερο οικονομικό Big Brother, το Διεθνές Νομισματικό Ταμείο, αυξάνοντας τα μερίδια, δίνοντας, δηλαδή, τα χρήματα του ελληνικού λαού χωρίς όφελος για τον ελληνικό λαό και για τη χώρα μας.
      Ζητήσαμε να μας εξηγήσει ο Υπουργός και στην επιτροπή ορισμένα πράγματα για την κατάσταση αυτήν τη στιγμή του Διεθνούς Νομισματικού Ταμείου, για τις δομές του, για τη λειτουργία του, γιατί έχουμε ορισμένα ιστορικά γεγονότα που δείχνουν ότι δεν βοήθησε ποτέ τις χώρες μέλη του το Διεθνές Νομισματικό Ταμείο όταν αυτές βρίσκονταν σε κρίση.  Υπάρχουν πάρα πολλές χώρες που αμφισβητούν το ρόλο του και την πολιτική του σήμερα.  Μπορεί βεβαίως η Βραζιλία παραδείγματος χάριν να ζήτησε μια νέα προοπτική με την αλλαγή σύνθεσης των μεριδίων, οι Ανατολικές χώρες, όμως, ζητούν περισσότερη δημοκρατία και δικαιοσύνη στη λειτουργία του και στην πολιτική του.
      Το Σάββατο συνεδριάζουν οι G20.  Οι χώρες αυτές βάζουν κυρίαρχο θέμα την αναθεώρηση της λειτουργίας του Διεθνούς Νομισματικού Ταμείου.  Γιατί λοιπόν δεν περίμενε και η Κυβέρνηση να δούμε τις εξελίξεις, να δούμε αν θα πετύχει αυτή η αναθεώρηση, με ποιους τρόπους, με ποιους κανόνες, με ποιες μεθόδους, με ποια κριτήρια θα αλλάξουν οι δομές και οι λειτουργίες αυτού του Ταμείου, έτσι ώστε πραγματικά να δούμε και τα δικά μας οφέλη με τη συμμετοχή που έχουμε και τη δική μας επιρροή. 
      Μάλιστα, πρέπει να πούμε, ότι ο Πρόεδρος της Γαλλικής Δημοκρατίας και ο Βρετανός Πρωθυπουργός έθεσαν μεγάλα ζητήματα και θεωρούν ότι πρέπει να αναθεωρηθεί σύντομα η λειτουργία αυτού του Ταμείου, γιατί υπάρχουν προβλήματα πλέον. Άρα λοιπόν ενώ κάποιοι -ο διευθυντής του Ταμείου- δεν θέλουν να προχωρήσουμε σε ένα Bretton Woods, εμείς θα πρέπει να δούμε ποιες είναι οι νέες προοπτικές και η δική μας πολιτική, γιατί όπως φαίνεται έχει κατακρημνισθεί η αξιοπιστία στα μάτια των ηγετών των αναδυομένων χωρών, που καλούνται και αυτές πλέον ουσιαστικά να συμβάλουν στη διαμορφούμενη νέα οικονομική τάξη.  
      Σε μια τέτοια εποχή έντασης, κύριε Πρόεδρε, διαφωνιών κρίσης, η κύρωση της απόφασης αυτής για την αναμόρφωση των μεριδίων είναι και έωλη και σε αναντιστοιχία με τις διεθνείς εξελίξεις και τις ανάγκες και τις προτεραιότητες της χώρας μας και γι’ αυτό διατηρούμε τις επιφυλάξεις και δεν μπορούμε να την ψηφίσουμε.
      Επίσης δεν εξήγησε ο κ. Υπουργός ούτε στην επιτροπή αν υπάρχουν δυνατότητες -μιλώ για την πρώτη κύρωση- στον προϋπολογισμό μας, αν έχουν εγγραφεί αυτές οι δαπάνες στον προϋπολογισμό της χώρας μας και άρα υπάρχουν πάρα πολλά ερωτηματικά.
      Σε ό,τι αφορά τώρα τη δεύτερη κύρωση, κύριε Πρόεδρε, για τις επενδυτικές αρμοδιότητες και τη διεύρυνση, πιστεύω ότι αντανακλά την αλαζονεία της νεοφιλελεύθερης, αδιάφορης και αδιαφανούς πρακτικής του Διεθνούς Νομισματικού Ταμείου και στον τομέα της επενδυτικής δραστηριότητας, χωρίς κανόνες, όρους και προϋποθέσεις. Είναι μια καθαρά νεοφιλελεύθερη αντίληψη στην οποία η Κυβέρνηση σπεύδει να ανταποκριθεί χωρίς δεύτερη ανάγνωση.  Ποιο είναι το χαρτοφυλάκιο των δανείων -θέτω αυτά τα ερωτήματα, κύριε Υπουργέ, για να τα απαντήσετε- του Διεθνούς Νομισματικού Ταμείου;  Υπάρχει μία άποψη, μία φήμη ότι τα τελευταία δέκα χρόνια από τα 100.000.000.000 δολάρια που είχε, έχει φθάσει στα 10.000.000.000 δολάρια; Δηλαδή, στην ουσία έχει χάσει τους πελάτες του.  Γιατί έχει χάσει τους πελάτες του;  Γιατί βεβαίως οι χώρες της Ασίας όταν υπήρχε η κρίση του 1997-98 και είχαν μεγάλα και σοβαρά προβλήματα, δεν έσπευσε να βοηθήσει και να ανταποκριθεί για τη ρευστότητα σε εκείνες τις αγορές και αναγκάστηκαν οι χώρες αυτές μόνες τους από τις εξαγωγικές δραστηριότητες και από το κεφάλαιο εισροών να  αναπτύξουν τη ζήτηση στο εσωτερικό και να λύσουν μονομερώς τα ζητήματα της αναβάθμισης της οικονομίας τους. Άρα, έχει χάσει, αυτό που είπα και πριν, κύριε Πρόεδρε, την αξιοπιστία του, αυτό το Ταμείο, αλλά και τους πελάτες του και στην Ασία και στη Λατινική Αμερική.
      Αυτό το κλίμα της έλλειψης εμπιστοσύνης ανάγκασε και τους ίδιους του Ταμείου το 2007 να ανατρέξουν σε προγράμματα και σε μελλοντικούς σχεδιασμούς δημιουργώντας μια επιτροπή, νομίζω υπό τον Άντριου Μπρόκερ, για να δουν ποια προγράμματα θα ακολουθήσουν.  Το μόνο πρόγραμμα που ήταν η σταθερή τους επένδυση ήταν το πρόγραμμα της Τουρκίας.  Και ενώ πριν από ένα χρόνο δεν μπορούσαν, κύριε Πρόεδρε, να υπάρχουν επί της ουσίας, τώρα με αυτή την κύρωση ζητούν διεύρυνση της επενδυτικής τους αρμοδιότητας, δηλαδή να επενδύει το Ταμείο όπου θέλει, σε όποια υπηρεσία και σε όποιο προϊόν χωρίς περιορισμούς, χωρίς όρους, χωρίς κανόνες, με δήθεν άλλοθι την πλειοψηφία του 70% των μελών του.
      Αυτός ο τρόπος που ορίζει η τροποποίηση της συμφωνίας για να υπεισέλθει το Ταμείο σε επενδυτικές υπηρεσίες και προϊόντα δημιουργεί πολλές επισφάλειες.  
      Εμείς αμφισβητούμε, κύριε Υπουργέ, αν το Υπουργείο Οικονομίας και Οικονομικών έχει μελετήσει ευρέως τα κόστη και τα οφέλη αυτής της κύρωσης στην κορυφαία στιγμή της κρίσης και την ώρα που αναθεωρούνται αντιλήψεις και πρακτικές. Όταν σήμερα παραδείγματος χάριν συζητούμε για κανόνες στις τράπεζες διεθνώς αλλά, και στην Ελλάδα για κανόνες στο τραπεζικό σύστημα, όταν ζητούμε οικονομική διακυβέρνηση με ισοτιμία δικαιωμάτων και δίκαιη κατανομή βάσει κριτηρίων και κανόνων, πώς είναι δυνατόν να κυρώνουμε εν λευκώ διεύρυνση επενδυτικών αρμοδιοτήτων του Διεθνούς Νομισματικού Ταμείου;  
      Χρειαζόμαστε, κύριε Πρόεδρε, περισσότερα στοιχεία και διερεύνηση αυτών των θεμάτων και πολιτική κατεύθυνση, βούληση προς όφελος της χώρας μας και της πραγματικής οικονομίας.  Δεν μπορεί ένα Ταμείο που αντιμετωπίζει ευμενώς τα πλούσια κράτη και δυσμενώς τα φτωχά κράτη, που έχει αποτύχει να διαγνώσει έγκαιρα και ορθά την κατάσταση της υγείας της παγκόσμιας οικονομίας και έχει απαξιωθεί στις δικές του αντιφάσεις και στις κάκιστες πρακτικές του, να απαιτεί να χειραγωγεί τον παγκόσμιο πλούτο στο βωμό των μεγάλων οικονομικών συμφερόντων και κυρίως των Η.Π.Α. και δεν μπορεί η Κυβέρνηση, σ’ αυτή την κρίσιμη περίοδο, να μην έχει την υπομονή και τη σύνεση της αναβολής ή της απόσυρσης αυτής της κύρωσης.
      Για όλους αυτούς τους λόγους, κύριε Πρόεδρε, και επειδή ακριβώς το timing, κύριε Υπουργέ, είναι πάρα πολύ άσχημο για τη χώρα μας και για όλο τον κόσμο, επειδή πραγματικά υπάρχουν ζητήματα που θα συζητηθούν σε δυο-τρεις μέρες στη Σύνοδο των  G-20 για τα ίδια συγκεκριμένα θέματα που περιέχονται στην κύρωση, γι’ αυτό διατηρούμε τις επιφυλάξεις μας και δεν μπορούμε να υπερψηφίσουμε αυτή την κύρωση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):   Ευχαριστώ την κ. Ζήση.
      Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, για μας όλη αυτή η αλλαγή που πάει να γίνει στο Νομισματικό Ταμείο τόσο με τις συμμετοχές, τα μερίδια κ.λπ., δεν είναι έξω από την όξυνση και τη συνεχή διαπάλη που υπήρχε, υπάρχει και θα υπάρχει.
     Αυτή η σύγκρουση μεταξύ αυτών των δυνάμεων κύριε Πρόεδρε, δεν γίνεται επειδή τους έπιασε ευαισθησία για τα προβλήματα που αντιμετωπίζουν οι λαοί. Εκφράζει, κατά την άποψή μας, την αμφισβήτηση του δοσμένου συσχετισμού δύναμης σε παγκόσμιο επίπεδο, από τη στιγμή που το Διεθνές Νομισματικό Ταμείο, δεν είναι τίποτε περισσότερο από ένας ιμπεριαλιστικός διεθνής οργανισμός που προασπίζεται συγκεκριμένα συμφέροντα και αντιμετωπίζει τους λαούς με βάση αυτά τα συγκεκριμένα συμφέροντα των κυρίαρχων δυνάμεων. Το παιχνίδι παίζεται ανάμεσα στους συσχετισμούς σε παγκόσμιο επίπεδο σ΄ αυτήν την ιμπεριαλιστική «ομπρέλα». 		
     Ο νόμος σήμερα του κυρίαρχου, δηλαδή των Η.Π.Α., αμφισβητείται. Μέχρι σήμερα καθορίζει αυτός την πολιτική και τη γραμμή. Αμφισβητείται αν θα συνεχιστεί. Ξέρουμε επίσης ότι μπαίνουν νέες δυνάμεις οι οποίες απαιτούν και μερίδιο από την πίτα και λόγο στην υπόθεση του Διεθνούς Νομισματικού Ταμείου και μάλιστα με ουσιαστικό ρόλο. Είναι οι δυνάμεις του λεγόμενου «Μπρικ» από την άποψη αυτή λοιπόν, ξέρουμε ότι όλη αυτή η αναμόχλευση που γίνεται και η ανασυγκρότηση αν θέλετε κ.λπ. και η αναβάθμιση των δυνάμεων αυτών δεν έχει τίποτε καλό να προσφέρει για τους λαούς. Πολύ περισσότερο για τους φτωχούς λαούς οι οποίοι προσφεύγουν κάτω από την ενίσχυση του Διεθνούς Νομισματικού Ταμείου να λύσουν προβλήματα, οικονομικά, κοινωνικά και άλλα που απασχολούν τις χώρες και τους λαούς αυτούς. 
     Ξέρουμε με τι επαχθείς όρους δίνονται τα χρήματα, ξέρουμε ότι όλοι οι λαοί που έχουν προσφύγει έχουν χρεοκοπήσει. Ξέρουμε ότι ποτέ δεν βοηθάει αλλά «στραγγίζει» τους λαούς απ’ όλες τις πλευρές. 
     Εμάς, κύριε Πρόεδρε, δεν μας ενδιαφέρει αν θα ξανασυζητηθούν οι πλευρές του Διεθνούς Νομισματικού Ταμείου, αν θα μπει σε αμφισβήτηση το ίδιο το Διεθνές Νομισματικό Ταμείο η πολιτική του και η δράση του. Εμείς, δεν είμαστε υπέρ αυτών των συμβάσεων και με όποια μέτρα κατά καιρούς έχουν παρθεί και  είμαστε ενάντια.
     Ζητάμε από τους λαούς να παλέψουν και να ανατρέψουν αυτές τις πολιτικές που ακολουθεί το Διεθνές Νομισματικό Ταμείο, μέχρι ουσιαστικά την διάλυση αυτού του ιμπεριαλιστικού οργανισμού ούτως ώστε να μπορέσουν να αντιμετωπίζουν καλύτερα τη ζωή τους οι λαοί. Από την άποψη αυτή κύριε Πρόεδρε, είμαστε ενάντια. 
     Συγκεκριμένα θα πω κάποια πράγματα για τους λαούς της Λατινικής Αμερικής, της Αφρικής, της Ασίας. Με την υποτιθέμενη στήριξη αυτών των λαών και των χωρών φαλκιδεύονται εργατικά δικαιώματα κυριαρχίας των κρατών αυτών αλλά και διευκολύνει πολύ περισσότερο τη δράση των πολυεθνικών.
     Για το κόμμα μας, όπως είπα, είναι άλλη η πολιτική και η αντίληψη σ΄ αυτό το θέμα. Ζητάμε να αντιπαλέψουν αυτές τις πολιτικές τα κόμματα που τις στηρίζουν, όπως συμβαίνει και στη χώρα μας με τις δικές μας πολιτικές. Μάλιστα με την δεύτερη αυτή σύμβαση, ζητείται να δώσουμε επιπλέον χρήματα αυξάνοντας δήθεν τα μερίδια συμμετοχής του ρόλου, ένα ρόλο όμως που σήμερα δεν είναι τίποτε άλλο παρά το «μπαστουνάκι» γύρω από τις μεγάλες ιμπεριαλιστικές δυνάμεις, νομίζοντας ότι κάτι θα φάμε και εμείς. 
     Δυστυχώς όχι μόνο δεν πρέπει να ακολουθούμε αυτή την πολιτική, αλλά εμείς είμαστε της άποψης κύριε Πρόεδρε, ούτε οικονομικά να ενισχύσουμε αλλά απαιτούμε και από την Κυβέρνηση να αποδεσμευτεί η χώρα μας από τον ιμπεριαλιστικό αυτό οργανισμό γιατί η Ελλάδα και ο λαός της δεν έχει ωφεληθεί σε τίποτα. Οι λαοί του κόσμου έχουν μόνο ωφεληθεί από την ιμπεριαλιστική επίθεση που γίνεται σε βάρος των οικονομικών και κοινωνικών τομέων της ζωής τους. 
     Για το λόγο αυτό, καταψηφίζουμε και τις δυο συμβάσεις. 
     ΠΡΟΕΔΡΕΥΩΝ (Γεώργιος Σούρλας): Ο κ. Λαφαζάνης έχει το λόγο.
     ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα ήθελα να τονίσω με έκπληξη ότι έχουμε μια Κυβέρνηση η οποία δίνει 28.000.000.000 ευρώ στους τραπεζίτες, βρίσκει τα λεφτά και τώρα με μια σύμβαση έρχεται να δώσει και 300.000.000 ευρώ στο Διεθνές Νομισματικό Ταμείο, με δάνειο που θα επωμιστεί το δημόσιο, δηλαδή ο ελληνικός λαός από την Τράπεζα της Ελλάδας. 
     Μα τι γίνεται εδώ κύριοι; Έχουμε τόσα λεφτά; Τόσο πλούσια είναι η χώρα; Να χρηματοδοτεί το τραπεζικό κεφάλαιο, να χρηματοδοτεί το Διεθνές Νομισματικό Ταμείο τη στιγμή που έχουμε μια τρομακτική έκρηξη κοινωνικών προβλημάτων; Βλέπω ότι λεφτά βρίσκονται όταν πρόκειται να χρηματοδοτήσουμε είτε μερίδες του κεφαλαίου είτε το συσσωρευμένο παγκόσμιο κεφάλαιο όπως συμπυκνώνεται στο Διεθνές Νομισματικό Ταμείο, αλλά λεφτά μόνο δεν υπάρχουν για τις κοινωνικές ανάγκες. 
     Το Διεθνές Νομισματικό Ταμείο κύριε Πρόεδρε, είναι ένας ιμπεριαλιστικός, οικονομικός, παγκόσμιος οργανισμός ο οποίος ελέγχεται από τις ισχυρές καπιταλιστικές χώρες και πρώτα απ’ όλα τις Η.Π.Α.. Το Διεθνές Νομισματικό Ταμείο δεν ασκεί έναν σταθεροποιητικό ρόλο σε οικονομίες που έχουν προβλήματα ανά τον κόσμο. Το Διεθνές Νομισματικό Ταμείο όπου έχει παρέμβει υποτίθεται για να σταθεροποιήσει τις οικονομίες που έχουν προβλήματα, έχει χειροτερέψει τα πράγματα και κυρίως έχει χειροτερέψει την κοινωνική κατάσταση. Διότι όπου παρεμβαίνει συνοδεύει τη χρηματοδοτική του παρέμβαση με απίστευτα επαχθείς όρους. Ιδιωτικοποιήσεις, σκληρή λιτότητα, απορρύθμιση εργασιακών δικαιωμάτων, μείωση των κοινωνικών δαπανών. Αυτό κάνει παντού, με αποτέλεσμα να έχει διαμορφώσει μια κατάσταση εναντίωσης και οργής απέναντί του. 
     Χαρακτηριστική η περίπτωση της κρίσης του ’99 στη Νοτιανατολική Ασία όπου προκάλεσε διεθνή σάλο η παρέμβαση του Διεθνούς Νομισματικού Ταμείου μέσα από την οποία αντί να βελτιωθούν τα πράγματα οδηγηθήκαν οι χώρες αυτές σε μεγάλη καταστροφή. 
     Σήμερα λοιπόν τι γίνεται; Μπροστά στην κρίση έχουμε δυο συμβάσεις όπου η μια μας λέει το εξής απλό. Το Διεθνές Νομισματικό Ταμείο θα έχει τη δυνατότητα από εδώ και μπρος να απελευθερώσει τις επενδύσεις του σε νομίσματα και σε επενδυτικά προϊόντα. Αυτό σημαίνει ότι το Διεθνές Νομισματικό Ταμείο με την πρώτη σύμβαση που έχουμε ενώπιόν μας θα μπορεί να λειτουργεί ως ένα επενδυτικό fund  μα ακριβώς αυτές οι λογικές οδήγησαν σήμερα στη σημερινή κρίση. Θέλετε να εξουσιοδοτήσετε την Ελληνική Βουλή να επικροτήσει την μετατροπή του Διεθνούς Νομισματικού Ταμείου σε ένα κοινό στην ουσία fund όπου με αποφάσεις των ισχυρών που ελέγχουν το Διεθνές Νομισματικό Ταμείο να τοποθετούνται οι επενδύσεις όπως και αυτές που κάνει η χώρα μας. Δηλαδή τα λεφτά που βάζουμε να επενδύονται σε οποιαδήποτε προϊόντα; Τα κέρδη από το χρυσό που θα έχει το Διεθνές Νομισματικό Ταμείο μπορούν να τοποθετούνται οπουδήποτε κρίνεται από το Διεθνές Νομισματικό Ταμείο, ότι είναι πρόσφορες και επικερδείς οι τοποθετήσεις. Αυτό είναι απαράδεκτο. 
     Το δεύτερο βεβαίως είναι το εξής. Αυτό το οποίο γράφει η δεύτερη σύμβαση ότι θα αυξήσουμε κατά τι το μερίδιο της χώρας μας στο Διεθνές Νομισματικό Ταμείο. Αν πάρουμε συνολικά το πλαίσιο, η συνολική αύξηση που γίνεται είναι πάλι υπέρ των ισχυρών χωρών του Διεθνούς Νομισματικού Ταμείου. Δηλαδή δεν αλλάζει ο συσχετισμός μέσα στο Διεθνές Νομισματικό Ταμείο με αυτή την αύξηση των μεριδίων που γίνεται, αλλά μάλλον γίνεται ακόμη πιο δυσμενέστερος κατά των μικρότερων χωρών και των χωρών του δευτέρου και τρίτου Κόσμου. 
     Και ερχόμαστε γι’ αυτή την μικρή αύξηση του μεριδίου μας να καταβάλουμε 300.000.000 ευρώ σε μια περίοδο που έχουμε τόσο εκρηκτικά προβλήματα και σε μια περίοδο μάλιστα που το Διεθνές Νομισματικό Ταμείο θα συνεχίσει με αυτά τα χρήματα να παίζει τον ίδιο ακόμη και χειρότερο καταστροφικό ρόλο! 
      Δεν πιστεύω βεβαίως, ότι οι G-20 έχουν θέσει υποερώτημα όσον αφορά τη βασική κατεύθυνση του ρόλου του Διεθνούς Νομισματικού Ταμείου. Απλώς θέλουν να του αναθέσουν –έλεος- και την εποπτεία των διεθνών συναλλαγών όταν μάλιστα έρχονται τέτοιου είδους συμβάσεις, οι οποίες είναι άκρως ανησυχητικές για την πορεία του Διεθνούς Νομισματικού Ταμείου. 
      Δεν νομίζω ότι οι αποφάσεις των είκοσι επτά είναι τέτοιες που θέλουν να αλλάξουν το χαρακτήρα του Διεθνούς Νομισματικού Ταμείου και τον προσανατολισμό του. Αντίθετα οι αποφάσεις των είκοσι επτά απ΄ ό,τι είδαμε δημοσιεύτηκαν και τις γνωρίζουμε, διατηρούν ανέπαφο το νεοφιλελεύθερο σύστημα και ζητούν ισχυρότερους κανόνες εποπτείας υποτίθεται των απελευθερωμένων κεφαλαιαγορών. Δηλαδή, αντί να κτυπήσουν το γάϊδαρο οι είκοσι επτά πάνε και κτυπάνε το σαμάρι!
      Γι’ αυτούς τους λόγους λοιπόν εμείς είμαστε κατά και των δύο συμβάσεων. Καλούμε την Κυβέρνηση να τις αποσύρει. Τέτοιου είδους συμβάσεις δεν βοηθάνε στην παγκόσμια σταθερότητα, στην παγκόσμια ανάπτυξη και την έξοδο από την κρίση. Αντίθετα δίνουν νέο ρόλο στο Διεθνές Νομισματικό Ταμείο άκρως επικίνδυνο. Καλούμε την Κυβέρνηση να αποσύρει και τις δύο συμβάσεις. Καλούμε την Κυβέρνηση να μη δανειστεί το δημόσιο άλλα 300.000.000 ευρώ για να αυξήσει τα μερίδιά του στο Διεθνές Νομισματικό Ταμείο κατά τι. Είναι απαράδεκτο να το κάνουμε αυτό μέσα στην κρίση και θεωρούμε ότι η Κυβέρνηση με αυτόν τον τρόπο δεν βοηθάει ούτε τη χώρα μας ούτε τον ελληνικό λαό. 
      Ψηφίζουμε, λοιπόν, κατά και σας ζητάμε να τις αποσύρετε. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαφαζάνη.
      Ο κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Καταψηφίζουμε και τις δύο κυρώσεις. Είχαμε επιφυλαχθεί και στην επιτροπή. Τις καταψηφίζουμε γιατί δίνετε ένα τεράστιο ποσό κύριε Υπουργέ, τα είπαμε και στην Επιτροπή, 290.000.000 ευρώ. Δηλαδή, φτάνει η ελληνική συμμετοχή περίπου στο 1.000.000.000 ευρώ στο Διεθνές Νομισματικό Ταμείο. Σε συνθήκες κρίσης μπλοκάρετε χρήματα του ελληνικού λαού σε αυτό το Διεθνές Νομισματικό Ταμείο, το οποίο έχει επίσημη αγαπημένη την Τουρκία.
      Είπε ο κ. Καράογλου και πολύ σωστά στην επιτροπή ότι αποκτάμε το 10% περίπου των ψήφων οικονομιών κολοσσών όπως είναι η Γερμανία, η Γαλλία και η Βρετανία. Παρ’ όλα αυτά στο G-20 σε λίγες μέρες προσκαλείται η Τουρκία ανάμεσα στις ισχυρότερες οικονομίες του κόσμου και φυσικά, όχι η Ελλάδα. 
      Να αυξηθεί, λοιπόν, το ποσοστό ψήφου μας στο Διεθνές Νομισματικό Ταμείο, αλλά το όφελος ποιο θα είναι; Εγώ ακόμα δεν έχω καταλάβει ποιο είναι το όφελος το οποίο έχει η Ελλάδα απ’ αυτήν τη μεγάλη θυσία την οποία υφίσταται ο ελληνικός λαό, μπλοκάροντας  1.000.000.000 ευρώ πλέον μέσα στο Διεθνές Νομισματικό Ταμείο.
      Διαβάζουμε μέσα στην κύρωση της απόφασης ότι οι εκτελεστικοί διευθυντές έχουν τη δυνατότητα να ορίσουν δύο αναπληρωτές. Έχουμε πάρει αναπληρωτές; Καλά, εκτελεστικούς διευθυντές δεν έχουμε. Κάποιο μεγάλο στέλεχος σε αυτό το Διεθνές Νομισματικό Ταμείο έχουμε; Εγώ προέρχομαι από τα όργανα της Ευρωπαϊκής Ένωσης. Δεν υπάρχει καμμία πολιτική της Ελλάδας στη στελέχωση των οργάνων της Ευρωπαϊκής Ένωσης. Έδωσα διαγωνισμό, μπήκα χωρίς να με βοηθήσει κανένας. Ίσα-ίσα ορισμένοι ανεκδιήγητοι στράφηκαν και εναντίον. Ήταν η κ. Ξενογιαννακοπούλου, έδωσε σε διαγωνισμό και μπήκε επίσης σε όργανα της Ευρωπαϊκής Ένωσης. Δεν υπάρχει όμως μία συγκροτημένη πολιτική της Ελλάδας, η οποία να παίρνει στελέχη και να προσπαθεί να τα επιμερίσει. Το κάνουν οι Εγγλέζοι, το κάνουν οι Ιταλοί, όχι όμως η Ελλάδα, ποτέ.
       Έτσι, λοιπόν, δεν έχουμε ούτε πρόσβαση μέσα στο Διεθνές Νομισματικό Ταμείο, στη δομή του. Η Τουρκία όμως αυξάνει ισόποσα τη συμμετοχή της κατά 3,9% στο Διεθνές Νομισματικό Ταμείο; Τα 290.000.000 ευρώ είναι πολλά λεφτά, είναι τρεις φορές τα κονδύλια του Ταμείου της Φτώχειας. Είναι το 15% του εξοπλιστικού προγράμματος του Υπουργείου Εθνικής Άμυνας. Είναι για ενάμιση χρόνο ο προϋπολογισμός της Βουλής, αυτό που ψηφίσαμε χθες. Είναι μεγάλο το ποσό μέσα σε συνθήκες κρίσης. Και όμως, το δίνουμε χωρίς να έχουμε απτό όφελος. Και μάλιστα, διαβάζω σε μία από αυτές τις κυρώσεις ότι οι επενδύσεις λέει του Διεθνούς Νομισματικού Ταμείου θα πραγματοποιούνται κατά την κρίση του. Δεν το κατάλαβα αυτό. Είναι πολύ ύποπτη διατύπωση. Τι θα πει κατά την κρίση του; Εδώ μιλάμε για τα λεφτά τα οποία πληρώνουν οι φορολογούμενοι κάθε χώρας, μπαίνουν σ΄ έναν κοινό κορβανά και εν πάση περιπτώσει το Διεθνές Νομισματικό Ταμείο κατέχει την απόλυτη αλήθεια και θα επενδύει κατά την κρίση του! 
      Πρέπει, λοιπόν, να έχουμε ενημέρωση πόσα λεφτά πήραν του Τούρκοι από τη σύσταση του Διεθνούς Νομισματικού Ταμείου και ιδίως από το 2001, διότι είναι πια ένας διεκδικητικός επαίτης. Είναι συνέχεια με ένα χέρι απλωμένο, ζητάει λεφτά, συνεισφέρουν οι χώρες όπως η Ελλάδα με λεφτά και το όφελός τους δεν έχω καταλάβει.
      Όφελος λοιπόν, δεν υπάρχει. Είναι πια εξοργιστική η κατάσταση. Πέντε δισεκατομμύρια ευρώ δώσαμε για την «FINANSBANK». Στα όργανα της Ευρωπαϊκής Ένωσης τα κονδύλια από το 1992 έως τώρα για την Τουρκία έφτασαν τα 11,2 δισεκατομμύρια ευρώ. Πρέπει να ξέρουν και οι Έλληνες φορολογούμενοι οι οποίοι είναι Ευρωπαίοι πολίτες ότι πληρώνουν επίσης για να πάρει η Τουρκία με δάνεια και δωρεές 11,1 δισεκατομμύρια ευρώ από το 1992 έως τώρα. Αρκετά, λοιπόν, με την Τουρκία, την «FINANSBANK», κονδύλια χωρίς ποτέ να ακουστεί ένα βέτο. Τώρα δίνουμε νέα κονδύλια στο Διεθνές Νομισματικό Ταμείο. Εμείς το καταψηφίζουμε. Πρέπει να σταματήσει πια αυτή η κατάσταση, του να συνεισφέρει η Ελλάδα σε οργανισμούς από τους οποίους «δροσίζεται» και επωφελείται η Τουρκία.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αϊβαλιώτη.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ελπίζω να μην εμποδίζω εγώ την ψηφοφορία.
      ΠΡΟΕΔΡΕΥΩΝ (Γεώργιος Σούρλας): Όχι, καθόλου, έχετε το δικαίωμα να μιλήσετε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα μιλήσω για δύο λεπτά, κύριε Πρόεδρε, διότι η εισηγήτριά μας η κ. Ζήση κάλυψε το θέμα. 
      ΠΡΟΕΔΡΕΥΩΝ (Γεώργιος Σούρλας): Αυτό είναι το καλύτερο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέλω να πω ότι εκφράσαμε στην επιτροπή τις αντιρρήσεις και τις επιφυλάξεις για τις δύο συμβάσεις. Διατηρούμε αυτές τις επιφυλάξεις. Η Κυβέρνηση δεν απάντησε στα συγκεκριμένα ερωτηματικά.
       Όπως είπα και στην επιτροπή υπάρχει διπλή δικαιολογητική βάση για τις ενστάσεις μας. Η πρώτη έχει σχέση με αυτές καθ’ εαυτές τις συμβάσεις, κύριε Υπουργέ. Η διεύρυνση της επενδυτικής αρμοδιότητας του Διεθνούς Νομισματικού Ταμείου, δεν συνοδεύεται με νέους όρους διαφάνειας και εποπτείας.
      Στην άλλη σύμβαση για την αναθεώρηση των μεριδίων ενώ είναι σαφές τι δίνουμε –μίλησαν για 300.000.000 ευρώ οι συνάδελφοι- δεν είναι καθόλου σαφές τι, ανταποδοτικά, παίρνει η χώρα. Αλλά η κύρια βάση της αντίρρησης κύριε Πρόεδρε, είναι ο χρόνος.
      Είμαστε στη δίνη μιας κρίσης όπου συζητούνται τα πάντα από την αρχή για την αρχιτεκτονική και την εποπτεία του χρηματοπιστωτικού συστήματος. Εκεί είχε ένα ρόλο το Διεθνές Νομισματικό Ταμείο αμφιλεγόμενο, όχι καθαρό ρόλο. Ουσιαστικά ήταν δέσμιο  νεοφιλελεύθερων αντιλήψεων σε σχέση με τις οικονομίες των κρατών. Επίσης, πολλές φορές ουσιαστικά ήταν εντολέας των μεγάλων δυνάμεων και ιδιαίτερα των Ηνωμένων Πολιτειών. Αυτός ο ρόλος σήμερα είναι αμφιλεγόμενος.
      Είμαστε μπροστά στη σύγκληση της ομάδας των είκοσι όπου θα συζητηθεί η νέα αρχιτεκτονική του χρηματοπιστωτικού συστήματος. Ακούγονται καινούργιες προτάσεις από νομπελίστες, από φορείς για το νέο σύστημα εποπτείας. Δεν καταλαβαίνω γιατί υπάρχει αυτή η πρεμούρα να προχωρήσετε στην κύρωση αυτών των συμβάσεων ενόψει αυτών των εξελίξεων. Αυτό ζητήσαμε και δεν το κάνετε. Διατηρούμε, λοιπόν, τις επιφυλάξεις μας και δεν μπορούμε να ψηφίσουμε αυτές τις συμβάσεις.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Ο κύριος Υπουργός έχει το λόγο. 
      Κύριε Υπουργέ, κάνω παράκληση να μη μιλήσετε πολύ ώρα. Να είστε σύντομος.
       ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δυστυχώς, κύριε Πρόεδρε, ακούστηκαν τόσα πολλά που θα πρέπει να απαντηθούν.
    Αρχικά κύριε Πρόεδρε, όσον αφορά το σχόλιο θα ήθελα να διευκρινίσω ότι και στα δύο σχέδια νόμων που εισάγονται προς συζήτηση σήμερα υπάρχουν –και αυτό είναι αλήθεια- ίχνη επικαιρότητας. Αυτό που πρέπει ωστόσο να αποδεχτούμε είναι ότι δεν συνδέονται και τα δύο σχέδια νόμου με την επικαιρότητα. 
    Θα ήθελα επίσης να πω ότι ο οποιοσδήποτε προβληματισμός επί των δύο σχεδίων νόμων είναι μεν θεμιτός, δεν θα πρέπει ωστόσο να περιλαμβάνει αφορισμούς, αρνητική κριτική, η οποία να καταλήγει ακόμη και στην αμφισβήτηση της συμμετοχής μας σε διεθνείς οργανισμούς. Γιατί αυτή η κριτική που ακούστηκε πριν από λίγο εδώ στην Αίθουσα δεν διέφερε από μία πρόταση, τι καθόμαστε εκεί μέσα, τι κάνουμε εκεί μέσα, να φύγουμε. 
    Η αμφισβήτηση της λειτουργίας του χρηματοπιστωτικού συστήματος κυρίες και κύριοι συνάδελφοι, δεν μπορεί να γίνεται εν θερμώ, δεν μπορεί να επηρεάζει τη συμμετοχή μας σε διεθνείς οργανισμούς, ούτε είναι λογικό η πρακτική αξία της συμμετοχής στο Διεθνές Νομισματικό Ταμείο, σε έναν διεθνή οργανισμό να συγκρίνεται με ποσά στη βάση τού πόσα δίνουμε και πόσα παίρνουμε. 
      Κύριε Πρόεδρε, θα μου επιτρέψετε να πω ακόμη δυο πράγματα για το Διεθνές Νομισματικό  Ταμείο. Είναι γνωστό ότι το Διεθνές Νομισματικό Ταμείο είναι επιφορτισμένο με την επίβλεψη του νομισματικού συστήματος, την προώθηση της συνεργασίας μεταξύ των χωρών, την παρακολούθηση των οικονομικών πολιτικών δράσεων των χωρών-μελών και  των οικονομικών εξελίξεων, εστιάζοντας σε πιθανούς κινδύνους για την οικονομική σταθερότητα και ανάπτυξη, καθώς και με τη χρηματοδότηση χωρών που αντιμετωπίζουν οικονομικά προβλήματα. Εδώ θα μου επιτρέψετε να αναφερθώ στο ρόλο του Διεθνούς Νομισματικού Ταμείου σε προηγούμενες οικονομικές κρίσεις. Χορήγησε δάνεια σε ασιατικές χώρες που επλήγησαν από την κρίση του 1997 και του 1998 -στην Ινδονησία, στην Κορέα, στη Μαλαισία, στην Ταϊλάνδη- καθώς και σε χώρες της Λατινικής Αμερικής που επηρεάστηκαν από την υποτίμηση του νομίσματος της Βραζιλίας και τη χρεοκοπία της Αργεντινής την περίοδο 1992-2002 -στην Αργεντινή, στη Βολιβία, στη Βραζιλία, στο Μεξικό, στην Ουρουγουάη, στο Περού- ενώ σήμερα γίνονται παρεμβάσεις στην Ανατολική Ευρώπη -στην Ισλανδία, στην Ουγγαρία, στην Ουκρανία- από το αποθεματικό του Διεθνούς Οργανισμού, που φτάνει τα 200.000.000.000 δολάρια. Προϋπόθεση για τη χορήγηση των δανείων αυτών ήταν η υιοθέτηση προγράμματος σταθεροποίησης και ανάπτυξης από τις χώρες αυτές.
      Στην προσπάθειά του να προσαρμόσει τις δομές του στη διαρκώς μεταβαλλόμενη διεθνή οικονομική πραγματικότητα, αλλά και στις νέες ισορροπίες που έχουν δημιουργηθεί μεταξύ των χωρών-μελών, το Διεθνές Νομισματικό Ταμείο προωθεί ένα διετές πρόγραμμα μεταρρυθμίσεων στα μερίδια αλλά και στη δύναμη ψήφου των χωρών-μελών, όπως άλλωστε αποφασίστηκε στην ετήσια συνάντηση του Ταμείου στη Σιγκαπούρη το 2006, κύριοι στόχοι της οποίας είναι η εξισορρόπηση της εκπροσώπησης των χωρών-μελών του Διεθνούς Νομισματικού Ταμείου με τη θέση που κατέχουν σήμερα οι χώρες στην παγκόσμια οικονομία. Επίσης, η ενίσχυση της συμμετοχής και της φωνής δυναμικών –κι εδώ είμαστε εμείς, σ’ αυτή την περίπτωση- και αναπτυσσόμενων οικονομιών, των οποίων το βάρος και ο ρόλος στη σημερινή διεθνή οικονομία έχει μεταβληθεί και μάλιστα έχει αυξηθεί. Επίσης, η ενίσχυση της εκπροσώπησης χωρών με χαμηλό εισόδημα, για τις οποίες το Διεθνές Νομισματικό Ταμείο διαδραματίζει σημαντικό συμβουλευτικό και χρηματοδοτικό ρόλο.
      Για την επίτευξη των στόχων αυτών το Συμβούλιο των Διοικητών του Διεθνούς Νομισματικού Ταμείου υιοθέτησε την παρούσα απόφαση, η οποία προβλέπει αύξηση των μεριδίων εκπροσώπησης σε πενήντα τέσσερις χώρες-μέλη του Διεθνούς Νομισματικού Ταμείου. Μεταξύ των χωρών αυτών συμπεριλαμβάνεται και η χώρα μας. Ειδικότερα, η συμμετοχή της Ελλάδας στο μετοχικό κεφάλαιο ανέρχεται σήμερα σε 823.000.000 ειδικά τραβηχτικά δικαιώματα, που αντιστοιχούν στο 0,388% των ψήφων. Με την προτεινόμενη αύξηση το ποσοστό των ψήφων θα φτάσει στο 0,467%. Με απλά λόγια προτείνεται αύξηση κατά 33,9% και περίπου 278.000.000 ειδικά τραβηχτικά δικαιώματα.
      Για την προτεινόμενη αύξηση απαιτείται η καταβολή εκ μέρους της Ελλάδας του ποσού που αντιστοιχεί στην αύξηση, ήτοι ποσού 290.000.000 ευρώ. Προσέξτε όμως: η δαπάνη αυτή θα καλυφθεί με τη χορήγηση άτοκων δανείων από την Τράπεζα της Ελλάδος στο ελληνικό δημόσιο, σύμφωνα με τους όρους και τις διαδικασίες του ν.δ. 631/1970 περί αυξήσεως του μεριδίου συμμετοχής της Ελλάδας στο Διεθνές Νομισματικό Ταμείο. 
	Αυτό που θέλω να σας πω, κυρίες και κύριοι συνάδελφοι, είναι ότι ο διακανονισμός των δόσεων δεν έχει ολοκληρωθεί. Θα είναι ωστόσο τέτοιος και θα έχει τέτοιον καταμερισμό, ώστε θα υπάρχει ελάχιστη δημοσιονομική επιβάρυνση στον προϋπολογισμό της χώρας, σχεδόν μηδαμινή. Επ’ αυτού η συμφωνία προβλέπει τις σχετικές λεπτομέρειες αναφορικά με το χρόνο και το χρονοδιάγραμμα καταβολής.
      Πρέπει να τονίσω ότι το γεγονός ότι η Ελλάδα ήταν μία από τις πενήντα τέσσερις χώρες επί συνόλου εκατόν ογδόντα πέντε χωρών-μελών του Διεθνούς Νομισματικού Ταμείου, των οποίων η επιρροή αυξάνεται, μόνο ως θετικό μπορεί να χαρακτηριστεί για τη χώρα μας. Θεσπίζεται νέος μηχανισμός που θα εξασφαλίζει ότι η αναλογία των βασικών ψήφων των χωρών-μελών προς το σύνολο των ψήφων όλων των μελών παραμένει αμετάβλητη. Προκειμένου, επίσης, το ποσοστό συμμετοχής των χωρών-μελών να συνεχίζει να αντικατοπτρίζει τυχόν μεταβολές στις θέσεις των χωρών αυτών στην παγκόσμια οικονομία, παρέχεται η δυνατότητα στο Εκτελεστικό Συμβούλιο να προτείνει περαιτέρω αναπροσαρμογές των μεριδίων των χωρών-μελών στο πλαίσιο μελλοντικών γενικών αναθεωρήσεων των μεριδίων. Επίσης, παρέχεται στους εκτελεστικούς διευθυντές, που έχουν εκλεγεί από δεκαεννέα μέλη, το δικαίωμα να διορίσουν δύο αναπληρωτές εκτελεστικούς διευθυντές.
      Σαν ένα τελικό σχόλιο –και με αυτό κλείνω, κύριε Πρόεδρε- είναι αυτονόητο ότι με το ποσό που καλούμαστε να καταβάλουμε, αυξάνουμε τη συμμετοχή μας, την εμβέλειά μας, την αποφασιστικότητά μας στον Οργανισμό, με ό,τι αυτό συνεπάγεται.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Απόφασης Νο 63-2/2008 του Συμβουλίου Διοικητών του Διεθνούς Νομισματικού Ταμείου για την αναμόρφωση των μεριδίων ή ψήφων στο Διεθνές Νομισματικό Ταμείο».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Απόφασης Νο 63-2/2008 του Συμβουλίου Διοικητών του Διεθνούς Νομισματικού Ταμείου για την αναμόρφωση των μεριδίων ή ψήφων στο Διεθνές Νομισματικό Ταμείο» έγινε δεκτό, σε μόνη συζήτηση, κατά πλειοψηφία κατ΄ αρχήν, κατ’ άρθρον και στο σύνολο και έχει ως εξής:
      (Να καταχωρισθεί το κείμενο του νομοσχεδίου σελ. 108α)
      Κυρίες και κύριοι συνάδελφοι, κηρύσσεται περαιωμένη και η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της τροποποίησης των Άρθρων Συμφωνίας του Διεθνούς Νομισματικού Ταμείου για τη διεύρυνση  της επενδυτικής αρμοδιότητας αυτού».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της τροποποίησης των Άρθρων Συμφωνίας του Διεθνούς Νομισματικού Ταμείου για τη διεύρυνση  της επενδυτικής αρμοδιότητας αυτού» έγινε δεκτό σε μόνη συζήτηση, κατά πλειοψηφία κατ’ αρχήν, κατ’ άρθρο και στο σύνολο και έχει ως εξής:
      (Να καταχωρισθεί το κείμενο του νομοσχεδίου σελ. 109α)
      Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Παρεσχέθη η ζητηθείσα εξουσιοδότηση.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 14 Νοεμβρίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 240/11-11-2008 επίκαιρη ερώτηση της Βουλευτού του  Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Οικονομίας και Οικονομικών, σχετικά με την καταβολή των δεδουλευμένων στους συμβεβλημένους γιατρούς του Οργανισμού Περίθαλψης Ασφαλισμένων του Δημοσίου κ.λπ..
      2. Η με αριθμό 246/11-11-2008 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκας Παπαρήγα προς τον Πρωθυπουργό, σχετικά με τη λήψη μέτρων για τη στήριξη των ασφαλιστικών ταμείων, την αποζημίωση για τις απώλειές τους κ.λπ..
      3. Η με αριθμό 247/11-11-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη μείωση των δαπανών για εξοπλισμούς κ.λπ..
      4. Η με αριθμό 243/11-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Ανάπτυξης, σχετικά με την υλοποίηση του προγράμματος εγκατάστασης και χρήσης φωτοβολταϊκών συστημάτων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 245/11-11-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Οικονομίας και Οικονομικών, σχετικά με την επίλυση του ιδιοκτησιακού καθεστώτος του πρώην κτήματος Ηλιόπουλου κ.λπ..
      2. Η με αριθμό 248/11-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς την Υπουργό Απασχόλησης και Κοινωνικής Προστασίας, σχετικά με τα προβλήματα των εργαζομένων σε βιομηχανία οικοδομικών υλικών στο Αγρίνιο κ.λπ..
      3. Η με αριθμό 254/11-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Περιφερειακού Νοσοκομείου «Άγιος Ανδρέας» στην Πάτρα κ.λπ..
      4. Η με αριθμό 244/11-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εσωτερικών, σχετικά με τη την αύξηση των κονδυλίων για τη Γενική Γραμματεία Επικοινωνίας και Ενημέρωσης κ.λπ..
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στους χώρους του Μεγάρου της Βουλής, είκοσι μαθητές και μαθήτριες και δύο συνοδοί-καθηγητές από το Γυμνάσιο του Ιταλικού Σχολείου Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας των Βουλευτών κυρίων Ιωάννη Αμοιρίδη, Κωνσταντίνου Κόλλια και Κωνσταντίνου Μαρκόπουλου.
      Θυμίζω ότι η συζήτηση διεξάγεται με τη διαδικασία του άρθρου 108, παράγραφος 1, εδάφιο β΄ κι επομένως το λόγο δικαιούται να πάρει ο Βουλευτής που έχει αντίρρηση στην αίτηση του Εισαγγελέα για την άρση της ασυλίας. Ο λόγος δίνεται πάντα, εφόσον ζητηθεί, στο Βουλευτή στον οποίον αφορά η αίτηση και στους Κοινοβουλευτικούς Εκπροσώπους, οι οποίοι ομιλούν μετά τους τυχόν ομιλητές της κάθε υπόθεσης.
      Σύμφωνα με το άρθρο 83 του Κανονισμού, η Βουλή δεν εισέρχεται στην ουσία των υποθέσεων, αλλά ερευνάται μόνο εάν η πράξη, για την οποία ζητείται η άρση της ασυλίας, συνδέεται με την πολιτική δραστηριότητα του Βουλευτή, εάν η δίωξή του υποκρύπτει πολιτική σκοπιμότητα ή ενδεχομένως αποσκοπεί στο να τρωθεί το κύρος της Βουλής ή του Βουλευτή ή να παρακωλυθεί ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της κοινοβουλευτικής ομάδας, στην οποίαν ανήκει ο Βουλευτής.
      Τέλος, υπενθυμίζω ότι έχουμε δεχθεί επί των αιτήσεων άρσεως ασυλίας η Βουλή να αποφασίζει με ονομαστική ψηφοφορία, για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος, που θα μπορούσε να οδηγήσει σε αμφισβητήσεις των αποτελεσμάτων και για τη διευκόλυνση και μόνο της ονομαστικής ψηφοφορίας να καταρτίζεται ψηφοδέλτιο. Το ψηφοδέλτιο, στο οποίο κάθε συνάδελφος θα αναγράφει το όνομά του και την εκλογική του περιφέρεια, θα καταχωρίζεται στα αντίστοιχα Πρακτικά. Και πάλι υπενθυμίζω να αναγράφεται το όνομά του και η εκλογική περιφέρεια. Ανταποκρινόμεθα έτσι στις διατάξεις του άρθρου 83, που απαιτεί φανερή ψηφοφορία. Αφού, λοιπόν, ολοκληρωθεί η συζήτηση επί των τριών περιπτώσεων της σημερινής ειδικής ημερήσιας διάταξης, θα προχωρήσουμε σε ονομαστική ψηφοφορία, όπως σας περιέγραψα.
      Η πρώτη υπόθεση αφορά στο συνάδελφο κ. Ιωάννη Αμοιρίδη, η δεύτερη στο συνάδελφο κ. Κωνσταντίνο Κόλλια και η τρίτη στο συνάδελφο κ. Κωνσταντίνο Μαρκόπουλο. Οι λεπτομέρειες και των τριών υποθέσεων αναφέρονται στο σχετικό ενημερωτικό σημείωμα που διανεμήθη μαζί με την ειδική ημερήσια διάταξη.
      Επί της αιτήσεως που αφορά τον κ. Ιωάννη Αμοιρίδη υπάρχει συνάδελφος που ζητά το λόγο, κατά το άρθρο 108 του Κανονισμού; Όχι. 
      Επί της αιτήσεως που αφορά τον κ. Κωνσταντίνο Κόλλια υπάρχει συνάδελφος που ζητά το λόγο, κατά το άρθρο 108 του Κανονισμού; Όχι.
      Επί της αιτήσεως που αφορά τον κ. Κωνσταντίνο Μαρκόπουλο υπάρχει συνάδελφος που ζητά το λόγο, κατά το άρθρο 108 του Κανονισμού; Όχι.
      Στο σημείο αυτό θα διεξαχθεί ονομαστική ψηφοφορία. Έχει καταρτιστεί ψηφοδέλτιο με τα ονόματα των συναδέλφων, για τους οποίους ζητείται η άρση της ασυλίας και στο οποίο έχει καταγραφεί και σχετική πρόταση της Επιτροπής Κοινοβουλευτικής Δεοντολογίας. 
     Όποιος συνάδελφος ψηφίζει υπέρ της άρσης ασυλίας, θα γράφει δίπλα από το όνομα του Βουλευτή του οποίου ζητείται να αρθεί η ασυλία τη λέξη «ΝΑΙ».
     Όποιος συνάδελφος ψηφίζει κατά της άρσης ασυλίας, θα γράφει δίπλα από το όνομα του Βουλευτή του οποίου ζητείται να αρθεί η ασυλία τη λέξη «ΟΧΙ».
     Όποιος συνάδελφος αρνείται να ψηφίσει, θα γράφει δίπλα από το όνομα του Βουλευτή του οποίου ζητείται να αρθεί η ασυλία τη λέξη «ΠΑΡΩΝ».
     Στο ψηφοδέλτιο θα αναγράφει κάθε συνάδελφος το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική. Στη συνέχεια και με την εκφώνηση του ονόματός του από τους επί του καταλόγου συναδέλφους, θα παραδίδει το ψηφοδέλτιο στους συναδέλφους.
     Καλούνται επί της ψηφοδόχου η κ. Αθηνά Κόρκα-Κώνστα από τη Νέα Δημοκρατία και ο κ. Γεώργιος Νικητιάδης από το ΠΑ.ΣΟ.Κ..
     Καλούνται επί του καταλόγου οι Βουλευτές κ. Κωνσταντίνος Τσιάρας από τη Νέα Δημοκρατία και ο κ. Δημήτριος Λιντζέρης από το ΠΑ.ΣΟ.Κ..
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Γεώργιος Σούρλας): Υπάρχει συνάδελφος ο οποίος δεν άκουσε τo όνομά του; 
      Η κ. Μπουζάλη.
      (Στο σημείο αυτό ψηφίζει η Βουλευτής της Νέας Δημοκρατίας κ. Παρασκευή Μπουζάλη)
      Κυρίες και κύριοι συνάδελφοι, κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα τα αποτελέσματα της διεξαχθείσης ονομαστικής ψηφοφορίας επί των αιτήσεων άρσεως ασυλίας των συναδέλφων Βουλευτών κυρίων Ιωάννη Αμοιρίδη, Κωνσταντίνου Κόλλια και Κωνσταντίνου Μαρκόπουλου.
	Ψήφισαν συνολικά 202 Βουλευτές.
	Για το συνάδελφο κ. Ιωάννη Αμοιρίδη, υπέρ της άρσεως ασυλίας, δηλαδή «ΝΑΙ», ψήφισε ένας (1) Βουλευτής, κατά της άρσεως ασυλίας, δηλαδή «ΟΧΙ», ψήφισαν 200 Βουλευτές και «ΠΑΡΩΝ» ψήφισε ένας (1) Βουλευτής.
	Συνεπώς η αίτηση της εισαγγελικής αρχής απορρίπτεται.
	Για το συνάδελφο κ. Κωνσταντίνο Κόλλια, υπέρ της άρσεως ασυλίας, δηλαδή «ΝΑΙ», ψήφισαν 15 Βουλευτές, κατά της άρσεως ασυλίας, δηλαδή «ΟΧΙ», ψήφισαν 183 Βουλευτές και «ΠΑΡΩΝ» ψήφισαν 4 Βουλευτές.
	Συνεπώς η αίτηση της εισαγγελικής αρχής απορρίπτεται.
	Για το συνάδελφο κ. Κωνσταντίνο Μαρκόπουλο, υπέρ της άρσεως ασυλίας, δηλαδή «ΝΑΙ», δεν ψήφισε κανείς Βουλευτής, κατά της άρσεως ασυλίας, δηλαδή «ΟΧΙ», ψήφισαν 201 Βουλευτές και «ΠΑΡΩΝ» ψήφισε ένας (1) Βουλευτής.
	Συνεπώς η αίτηση της εισαγγελικής αρχής απορρίπτεται.
	(Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
      
«ΟΝΟΜΑΣΤΙΚΗ ΨΗΦΟΦΟΡΙΑ ΕΠΙ ΑΙΤΗΣΕΩΝ ΑΡΣΗΣ ΑΣΥΛΙΑΣ ΒΟΥΛΕΥΤΩΝEΠIKPATEIAΣΈβερτ Μιλτιάδης	-Σουφλιάς Γεώργιος	-Ρουσόπουλος Θεόδωρος	-Χηνοφώτης Παναγιώτης	-Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	+Ραγκούσης Ιωάννης	+Δραγώνα Θάλεια	+Κουβέλης Σπυρίδων	-Καζάκος Κωνσταντίνος	-Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	-Αβραμόπουλος Δημήτριος	-Αλογοσκούφης Γεώργιος	-Παυλόπουλος Προκόπιος	-Βουλγαράκης Γεώργιος	+Πιπιλή Φωτεινή	-Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία - Συλβάνα	-Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	-Καφαντάρη Ευθαλία (Λίλα)	-Φιλίνη Άννα	+Κοροβέσης Περικλής - Ηλίας	-Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	-Γιακουμάτος Γεράσιμος	-Ζαγορίτης Ελευθέριος (Λευτέρης)	+Λιάπης Μιχάλης -Γιώργος	-Σπηλιωτόπουλος Αριστόβουλος (Άρης)-Χατζηδάκης Κωνσταντίνος	-Παπακώστα-Σιδηροπούλου Κατερίνα+Πετραλιά-Πάλλη Φάνη 	-Καμμένος Παναγιώτης (Πάνος)	-Ντινόπουλος Αργύριος	-Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)-Σταθάκης Αριστοτέλης (Άρης)	+Κασίμης Θεόδωρος 	-Παπαθανασίου Γιάννης	-Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	-Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	-Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	-Χαλβατζής Σπυρίδων	-Μαυρίκος Γεώργιος	-Πρωτούλης Ιωάννης	-Μελά Παναγιώτα - Εύα	-Κουβέλης Φώτιος-Φανούριος	+Δραγασάκης Ιωάννης 	+Παπαγιαννάκης Μιχαήλ	+Ψαριανός Γρηγόριος	+Γεωργιάδης Σπυρίδων - Άδωνις	+Αϊβαλιώτης Κωνσταντίνος 	+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	-Βερελής Χρήστος	+Γιαννακά Σοφία	+Μωραΐτης Νικόλαος	-	ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	-Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	-Λυκουρέντζος Ανδρέας	-Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	-Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	-Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	+Γκιόκας Ιωάννης-Λεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	-Παπαδημάτος Νικόλαος	-Ράγιου-Μεντζελοπούλου Αναστασία (Νατάσα)-Παπανδρέου Γεώργιος	-Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	-Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	-Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	-ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	-Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	-Βαληνάκης Ιωάννης	-Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	-ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	-Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	-Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	-ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	+Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	-ΝΟΜΟΣ ΘΕΣΠΡΩΤΙΑΣΜπέζας Αντώνιος	-Α΄ ΘΕΣΣΑΛΟΝΙΚΗΣΚαραμανλής Κωνσταντίνος	-Γκιουλέκας Κωνσταντίνος	-Ιωαννίδης Ιωάννης	-Ορφανός Γεώργιος	+Ράπτη Ελένη	+Καλαφάτης Σταύρος	-Τζιτζικώστας Απόστολος - Ιωάννης	-Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	-Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	-Καλαντίδου Σοφία	-Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	-Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	+NOMOΣ ΙΩΑΝΝΙΝΩΝΚαλογιάννης Σταύρος	-Τασούλας Κωνσταντίνος	-Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	-ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	-Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Παρασκευή	+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	-ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	-Τσιτουρίδης Σάββας	-Φλωρίδης Γεώργιος	-ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	-Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	-Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	-Αγοραστός Κωνσταντίνος	+Έξαρχος Βασίλειος 	-Νασιώκας Έκτορας	+Σαχινίδης Φίλιππος	-Σκυλλάκος Αντώνης	-Ροντούλης Αστέριος	+ΝΟΜΟΣ ΛΑΣΙΘΙΟΥΠλακιωτάκης Ιωάννης	-Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	+Σκοπελίτης Σταύρος	-ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	-Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	-ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	-Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	-Μελάς Παναγιώτης	+Σημίτης Κωνσταντίνος	-Μανωλάκου Διαμάντω	-Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	-ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	-Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	-Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	-Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	-Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	-Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	-Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	-				ΝΟΜΟΣ ΤΡΙΚΑΛΩΝΧατζηγάκης Σωτήριος	-Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	-ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΣΥΝΟΛΟ ΨΗΦΙΣΑΝΤΩΝ		202
Η ΠΡΟΕΔΡΟΣ						ΟΙ ΓΡΑΜΜΑΤΕΙΣ»


	ΠΡΟΕΔΡΕΥΩΝ (Γεώργιος Σούρλας): Γίνεται γνωστό στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα πέντε μαθήτριες και μαθητές και δύο συνοδοί καθηγητές από το 7ο Γυμνάσιο Καλλιθέας.
	Η Βουλή τούς καλωσορίζει και εύχεται στους μαθητές καλές σπουδές.
(Χειροκροτήματα από όλες τις πτέρυγες της Βουλής)
	Τους πληροφορούμε ότι βρισκόμαστε στο τέλος της συνεδρίασης της Ολομέλειας η οποία άρχισε στις 9.30΄ και έγινε και μία ψηφοφορία όπου παρευρέθηκαν 202 Βουλευτές.
	Έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών»:
1) Μήνυση κατά του Υπουργού Δικαιοσύνης,
2) Έγκληση κατά της Υπουργού Απασχόλησης και Κοινωνικής Προστασίας.       
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.10΄ λύεται η συνεδρίαση για αύριο ημέρα Παρασκευή 14 Νοεμβρίου 2008 και ώρα 10.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση της με αριθμό 29/29.10.2008 επερώτησης Βουλευτών του ΠΑ.ΣΟ.Κ. προς τον Υπουργό Οικονομίας και Οικονομικών, σχετικά με το αναπτυξιακό πρόβλημα της Θράκης, σύμφωνα με την ημερήσια διάταξη που έχει διανεμηθεί.
                    Ο ΠΡΟΕΔΡΟΣ                                    ΟΙ ΓΡΑΜΜΑΤΕΙΣ              
