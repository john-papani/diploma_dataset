ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΣΤ΄
Κυριακή 30 Σεπτεμβρίου 2007 

ΘΕΜΑΤΑ
 ΕΙΔΙΚΑ ΘΕΜΑΤΑ
1. Ειδική Ημερήσια Διάταξη επί των Προγραμματικών Δηλώσεων της Κυβέρνησης, σελ.
2. Ονομαστική ψηφοφορία επί των Προγραμματικών Δηλώσεων και παροχή ψήφου εμπιστοσύνης της Βουλής προς την Κυβέρνηση, σελ.
3. Επί Διαδικαστικού Θέματος, σελ.
4. Ανακοινώνονται επιστολές Βουλευτών σχετικά με το επαγγελματικό ασυμβίβαστο, σελ.

ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΑΓΟΡΑΣΤΟΣ Κ. σελ.
ΑΪΒΑΛΙΩΤΗΣ Κ. σελ.
ΑΛΑΒΑΝΟΣ Α. σελ.
ΑΛΟΓΟΣΚΟΥΦΗΣ Γ. σελ.
ΑΝΤΩΝΙΟΥ Α. σελ.
ΑΡΑΠΟΓΛΟΥ Δ. σελ.
ΒΑΓΙΩΝΑΣ Γ. σελ.
ΒΕΝΙΖΕΛΟΣ Ε. σελ.
ΒΕΡΕΛΗΣ Χ. σελ.
ΒΟΥΛΓΑΡΑΚΗΣ Γ. σελ.
ΔΑΜΑΝΑΚΗ Μ. σελ.
ΘΑΛΑΣΣΙΝΟΣ Θ. σελ.
ΚΑΚΛΑΜΑΝΗΣ Α. σελ.
ΚΑΛΛΙΩΡΑΣ Η. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΡΑΜΑΝΛΗΣ Κ. σελ.
ΚΑΡΑΤΖΑΦΕΡΗΣ Γ. σελ.
ΚΕΓΚΕΡΟΓΛΟΥ Β. σελ.
ΚΟΝΤΟΓΙΑΝΝΗΣ Γ. σελ.
ΚΟΥΒΕΛΗΣ Σ. σελ.
ΚΟΥΒΕΛΗΣ Φ. σελ.
ΚΟΥΣΕΛΑΣ Δ. σελ.
ΛΙΑΠΗΣ Μ. σελ.
ΛΟΒΕΡΔΟΣ Α. σελ.
ΜΑΓΓΙΝΑΣ Β. σελ.
ΜΑΓΚΡΙΩΤΗΣ Ι. σελ.
ΜΑΝΟΥΣΟΥ-ΝΤΙΝΟΠΟΥΛΟΥ Α. σελ.
ΜΑΝΩΛΗΣ Ι. σελ.
ΜΕΪΜΑΡΑΚΗΣ Ε. σελ.
ΜΠΑΚΟΓΙΑΝΝΗ Θ. σελ.
ΜΠΑΝΤΟΥΒΑΣ Κ. σελ..
ΜΠΕΓΛΙΤΗΣ Π. σελ.
ΜΠΕΝΑΚΗ- ΨΑΡΟΥΔΑ Α. σελ.
ΜΠΟΥΓΑΣ Ι. σελ.
ΝΑΣΙΩΚΑΣ Ε. σελ.
ΝΕΡΑΝΤΖΗΣ Α. σελ.
ΠΑΓΚΑΛΟΣ Θ. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΓΙΑΝΝΑΚΗΣ Μ. σελ.
ΠΑΠΑΔΗΜΗΤΡΙΟΥ Γ. σελ.
ΠΑΠΑΝΔΡΕΟΥ Γ. σελ.
ΠΑΠΑΡΗΓΑ Α. σελ.
ΠΑΤΡΙΑΝΑΚΟΥ Φ. σελ.
ΠΑΥΛΙΔΗΣ Α. σελ.
ΠΑΥΛΟΠΟΥΛΟΣ Π. σελ.
ΠΕΡΛΕΠΕ- ΣΗΦΟΥΝΑΚΗ Α. σελ.
ΡΑΓΙΟΥ- ΜΕΤΖΕΛΟΠΟΥΛΟΥ Α. σελ.
ΡΗΓΑΣ Π. σελ.
ΡΟΝΤΟΥΛΗΣ Α. σελ.
ΡΟΥΣΟΠΟΥΛΟΣ Θ. σελ.
ΣΑΛΜΑΣ Μ. σελ.
ΣΑΧΙΝΙΔΗΣ Φ. σελ.
ΣΓΟΥΡΙΔΗΣ Π. σελ.
ΣΚΟΥΛΑΣ Ι. σελ.
ΣΙΟΥΦΑΣ Δ. σελ.
ΣΚΑΝΔΑΛΙΔΗΣ Κ. σελ.
ΣΚΟΠΕΛΙΤΗΣ Σ. σελ.
ΣΟΥΦΛΙΑΣ Γ. σελ.
ΣΠΗΛΙΩΤΟΠΟΥΛΟΣ Α. σελ.
ΣΤΥΛΙΑΝΙΔΗΣ Ε. σελ.
ΤΖΙΤΖΙΚΩΣΤΑΣ Α. σελ.
ΤΣΙΟΚΑΣ Θ. σελ.
ΦΛΩΡΙΝΗΣ Α. σελ.
ΦΩΛΙΑΣ Χ. σελ.
ΧΑΛΒΑΤΖΗΣ Σ. σελ.

Β. Επί Διαδικαστικού Θέματος:
ΠΑΓΚΑΛΟΣ Θ. σελ.
ΠΑΠΑΔΗΜΗΤΡΙΟΥ Ε. σελ.
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΣΤ΄
      Κυριακή 30 Σεπτεμβρίου 2007
      Αθήνα, σήμερα στις 30 Σεπτεμβρίου 2007, ημέρα Κυριακή και ώρα 11.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την Προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συνέχιση της συζήτησης επί των Προγραμματικών Δηλώσεων της Κυβερνήσεως και ψηφοφορία για την παροχή ψήφου εμπιστοσύνης της Βουλής προς την Κυβέρνηση. 
      Το λόγο έχει ο συνάδελφος κ. Κώστας Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κυρία και κύριοι Υπουργοί, κυρίες και κύριοι συνάδελφοι, προχθές σε αυτήν εδώ την Αίθουσα ο Πρωθυπουργός της χώρας κ. Κώστας Καραμανλής εξέπεμψε τρία κυρίως μηνύματα προς όλες τις Ελληνίδες και όλους τους Έλληνες, ανεξαρτήτως πολιτικής αφετηρίας, ανεξαρτήτως των επιλογών τους στην κάλπη πριν από δύο εβδομάδες. Εξέπεμψε μήνυμα αποφασιστικότητας, σιγουριάς και συναίνεσης. 
      Κυρίες και κύριοι συνάδελφοι ξεκινά μια καινούργια, μια ενδιαφέρουσα σημαντική τετραετία, μια τετραετία αλλαγών και μεταρρυθμίσεων που αφορούν κάθε οικογένεια. Αυτές οι αλλαγές πρέπει να γίνουν και θα γίνουν. Αυτό είναι και έγινε σαφές και στην προεκλογική περίοδο και στην ομιλία του Πρωθυπουργού. 
      Πρώτο μήνυμα: Υπάρχει πολιτική βούληση.
      Δεύτερο μήνυμα: Η Κυβέρνηση έχει συγκεκριμένο σχέδιο και πρόγραμμα. Ο Κώστας Καραμανλής έχει όραμα για την πατρίδα μας, έχει όραμα για την Ελλάδα μας. Ξέρει πού ήμασταν στις 7 Μαρτίου του 2004, πού φθάσαμε στις 16 Σεπτεμβρίου 2007, πού θα πάμε στο τέλος της νέας θητείας. 
      Τρίτο μήνυμα: Οι αλλαγές και οι μεταρρυθμίσεις γίνονται προς όφελος της συντριπτικής πλειονότητας των πολιτών, γίνονται με τη σύμφωνη γνώμη και τη στήριξη της μεγάλης πλειοψηφίας των πολιτών, αυτής της μεγάλης δημιουργικής πλειοψηφίας που οδηγεί και κατευθύνει τις κινήσεις της Κυβέρνησής  μας. Με αυτήν την πλειοψηφία των πολιτών είμαστε οι εκατόν πενήντα δύο Βουλευτές της παρούσης κοινοβουλευτικής Πλειοψηφίας σε τακτική καθημερινή επαφή. 
      Κυρίες και κύριοι συνάδελφοι, στις 7 Μαρτίου του 2004 οι Ελληνίδες και οι Έλληνες αξίωσαν και αποφάσισαν ότι η Ελλάδα πρέπει και θα πάει μπροστά. Στις 16 Σεπτεμβρίου 2004 οι Ελληνίδες και οι Έλληνες αξίωσαν και αποφάσισαν ότι η Ελλάδα πρέπει και θα πάει μπροστά με ακόμη μεγαλύτερη ταχύτητα και αποφασιστικότητα. Η Νέα Δημοκρατία είχε στις 16 Σεπτεμβρίου μία καθαρή νίκη και έλαβε μία ισχυρή εντολή να αυξήσει την ταχύτητα στην κρατική μηχανή. Το τονίζω αυτό για όλους εκείνους στην Αντιπολίτευση και κυρίως στην Αξιωματική Αντιπολίτευση, οι οποίοι ενδεχομένως νομίζουν ότι η χώρα γυρίζει στο χθες. 
      Κυρίες και κύριοι συνάδελφοι, πάμε μπροστά και μόνο μπροστά. Αυτή είναι η επιθυμία, η επιλογή, η απόφαση των Ελλήνων. Απόφασή τους είναι μία πολιτική η οποία, όπως λέει και η Αγία Γραφή, «ουκ ήλθον καταλύσαι, αλλά πληρώσαι»… τας Γραφάς.
      Η νέα Κυβέρνηση δεν ξεκινά από το μηδέν. Έρχεται να χτίσει πάνω στις βάσεις που όλοι μαζί οικοδομήσαμε στην πρώτη μας θητεία. Αρχίζουμε από καλύτερη θέση στην αφετηρία. Οι Ελληνίδες και οι Έλληνες έχουν –και σωστά κάνουν- αυξημένες προσδοκίες από τη νέα Κυβέρνηση. Εμπιστεύονται τον κ. Κώστα Καραμανλή. Εναποθέτουν τις ελπίδες σε όλους μας. Περιμένουν περισσότερα και καλύτερα από το κόμμα το οποίο τους μιλά τη γλώσσα της αλήθειας και βρίσκεται κοντά τους με ευαισθησία και κατανόηση, από το κόμμα που στέκεται με σεβασμό και ενδιαφέρον απέναντι στα μεγάλα προβλήματα, αλλά και στα μικρά, τα καθημερινά του καθενός, που ανάγονται σε μεγάλα και κυρίαρχα.
      Πολίτες αξιώνουν αλλαγές και μεταρρυθμίσεις παντού. Αξιώνουν πάνω απ’ όλα, όμως, μεταρρύθμιση στην καθημερινότητα τους. Αξιώνουν να πορευτούν με βάση την ατζέντα του κοινού νου, της κοινής λογικής, να λύσουμε τα προβλήματα, να αντιμετωπίσουμε τις εκκρεμότητες, να αλλάξουμε τα κακώς κείμενα, να φέρουμε το χαμόγελο, να δώσουμε την ελπίδα, να εγγυηθούμε την προοπτική.
      Έλεγα προεκλογικά στις ομιλίες μου, το τονίζω και σήμερα από το Βήμα της Βουλής των Ελλήνων, ότι η νέα τετραετία είναι τετραετία αφιερωμένη στον άνθρωπο. Γι’ αυτόν είμαστε στην πολιτική, γι’ αυτόν μοχθούμε, γι’ αυτόν εργαζόμαστε καθημερινά.
      Ξεκινάμε, κυρίες και κύριοι συνάδελφοι, μια τετραετία ουσιαστικού έργου. Ενώνουμε τη δύναμή μας με τη δύναμη των πολιτών. Κάνουμε τη δύναμή μας, δύναμη για τον άνθρωπο, δύναμη για τον τόπο μας. Η Νέα Δημοκρατία είναι σήμερα η γνήσια δύναμη μεταρρύθμισης. Η Νέα Δημοκρατία είναι σήμερα η γνήσια εργασία, δύναμη για τον άνθρωπο. Η Νέα Δημοκρατία είναι σήμερα η γνήσια δύναμη προοπτικής. 
      Προχωρούμε, λοιπόν, στη νέα τετραετία. Παλεύουμε, μοχθούμε, αγωνιζόμαστε για νέα αύξηση των μισθών και των συντάξεων σε επίπεδα που να επιτρέπουν σε κάθε οικογένεια να ζει με αξιοπρέπεια. Προχωρούμε σε ουσιαστικές δράσεις για τους νέους και τις νέες της λεγόμενης «γενιάς των 700 ευρώ», για ανθρώπινη προσέγγιση με δράσεις ανακούφισης για τους ανθρώπους που χρειάζονται την κοινωνική στήριξη, για αποφασιστική στήριξη της οικογένειας και κυρίως της εργαζόμενης μητέρας, για δυναμική τουριστική ανάπτυξη σε συνδυασμό με ήπιας μορφής και απολύτως συμβατές με το περιβάλλον επενδύσεις, για ιεράρχηση και υλοποίηση αναγκαίων αρδευτικών και υδρευτικών έργων σε όλους τους νομούς, για ενθάρρυνση της εξωστρέφειας των επιχειρήσεων του νομού και προώθηση μέτρων για τη στήριξη της επιχειρηματικότητας, για μέτρα ουσίας, δράσης, προοπτικής για τη μείωση του κόστους παραγωγής στον αγροτικό τομέα και για την ανετότερη παραμονή του αγρότη στον τόπο του, για γεναίες, οραματικές, τολμηρές πρωτοβουλίες για το περιβάλλον και τα δάση, για την προώθηση ανανεώσιμων πηγών ενέργειας και καθαρής ενέργειας, για την προώθηση μεταρρυθμίσεων σε όλα τα επίπεδα της εκπαίδευσης, για ριζική μεταρρύθμιση του κράτους στην κατεύθυνση να παρέχει γρηγορότερα και αποτελεσματικότερα ποιοτικότερες υπηρεσίες στον πολίτη.
      Κύριοι συνάδελφοι της Αντιπολίτευσης, άκουσα προσεκτικά χθες τις τοποθετήσεις σας. Πλέετε σε πελάγη ηθελημένης άγνοιας. Ασκείτε αντιπολίτευση, προσποιούμενοι απώλεια μνήμης για τα παρελθοντικά σας πεπραγμένα. Έχετε ξεφύγει σε δρόμους επιβλαβείς, γιατί κινείστε στην ασάφεια. Επιστρέψτε στην επωφελή σαφήνεια.
      Επιτρέψτε μου, κυρίες και κύριοι συνάδελφοι, και μια τελευταία σκέψη.
      Θυμάμαι κάθε Κυριακή πρωί την εκπομπή στο ραδιόφωνο της αξέχαστης Μαρίας Ρεζάν, μια εκπομπή που είχε τίτλο «Έτσι, χωρίς πρόγραμμα». Η εκπομπή ήταν όντως από τις πλέον πετυχημένες στη ραδιοφωνική ιστορία της χώρας μας. Το κόμμα της Αξιωματικής Αντιπολίτευσης δεν ξέρω, αλλά ίσως να εμπνεύστηκε από αυτήν την εκπομπή και πορεύεται για χρόνια έτσι, χωρίς πρόγραμμα. Έτσι, χωρίς πρόγραμμα έχει λοιπόν την άνεση για πολλά ακόμα χρόνια στην Αντιπολίτευση και πρόγραμμα να φτιάξει και κυρίως να αποσαφηνίσει το πολιτικό του στίγμα, ώστε να ασκήσει το θεσμικό του ρόλο, όπως απαιτούν όχι μόνο οι ψηφοφόροι του, αλλά και το σύνολο των Ελλήνων. Ειδάλλως, το κόμμα αυτό θα πορεύεται για πολλά ακόμα χρόνια έτσι, χωρίς ψήφους. 
      Σας ευχαριστώ.
      	(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Παρακαλώ το συνάδελφο κ. Θεοχάρη Τσιόκα να λάβει το λόγο.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε, και καλή θητεία.  
      ΠΡΟΕΔΡΟΣ (Δημήτριος Σιούφας): Καλωσόρισες πάλι, κύριε συνάδελφε.
      ΘΕΟΧΑΡΗΣ ΤΣΙΟΚΑΣ: Θα ξεκινήσω με μία παρατήρηση στο συνάδελφο που μόλις κατέβηκε από το Βήμα. Επειδή επικαλέστηκε τη Γραφή, την Καινή Διαθήκη, θέλω να του θυμίσω το εξής: Όταν ο Χριστός διαπίστωσε τη μεγάλη αδικία που συνέβαινε στα χρόνια εκείνα, αναγκάστηκε να πει τη ρήση «Μην νομίσετε ότι ήλθον βαλείν ειρήνην επί την γην, ούκ ήλθον βαλείν ειρήνην αλλά μάχαιραν» θέλοντας με αυτόν τον τρόπο να τονίσει ότι, όταν βλέπει μια αδικία που πολλαπλασιάζει μια πολιτική, τότε πρέπει να μπαίνει το μαχαίρι βαθιά και όχι να κουκουλώνονται. 
      Τώρα εκείνο που θέλω να πω είναι το εξής: Πρώτα απ’ όλα, κύριε Πρόεδρε, επιτρέψτε μου να πω ότι αισθάνομαι βαθύτατη την υποχρέωση από το Βήμα αυτό της Εθνοσυνέλευσης να απευθύνω ένα ευχαριστώ στους πολίτες της Β΄ Θεσσαλονίκης που τίμησαν το ΠΑ.ΣΟ.Κ. και με τίμησαν προσωπικά και θέλω και δημόσια από εδώ να πω ότι θα στοιχίσω τις δυνάμεις μου, για να διεκδικήσουμε μαζί την ανατροπή του στρεβλού μοντέλου ανάπτυξης του Νομού Θεσσαλονίκης. 
      Όσον αφορά τις Προγραμματικές Δηλώσεις, τις παρακολουθώ από χθες. Παρακολούθησα χθες και προχθές τον Πρωθυπουργό και τους εκπροσώπους της Νέας Δημοκρατίας να υπερασπίζονται Προγραμματικές Δηλώσεις που διεκδικούν μία πανευρωπαϊκή πατέντα. Συζητάμε, δηλαδή, το πρόγραμμα της Κυβέρνησης –αν το πει κανείς πρόγραμμα- χωρίς καν η  Νέα Δημοκρατία να νιώσει την ανάγκη να μας πει πώς αντιστοιχεί το πρόγραμμά της με το μήνυμα των εκλογών. Αλήθεια υπάρχει πολίτης στη χώρα μας που να μην κατανοεί ότι υπάρχει ένα βαθύτατο μήνυμα από τον ελληνικό λαό προς τις κυρίαρχες πολιτικές δυνάμεις και βασικά προς την Κυβέρνηση, που καταλογίζει ευθύνες για την αναξιοπιστία του πολιτικού συστήματος; Δεν το καταλαβαίνει; Δεν βλέπει τα λευκά; Δεν βλέπει τα άκυρα; Δεν βλέπει τη στροφή των πολιτών στις επιλογές του; Σε ποιες κατευθύνσεις πάει ο πολίτης, όταν ψηφίζει; Δεν κατανοεί, δηλαδή, ότι αμφισβήτησε ευθέως την πολιτική της και ότι η πολιτική της αυτήν την ώρα είναι μειοψηφική πολιτική; 
      Η Κυβέρνηση της Νέας Δημοκρατίας ξέχασε λοιπόν αυτό το μήνυμα, δεν θέλει να μιλήσει γι’ αυτό, δεν θέλει να αναγνωρίσει ότι στραβά πήγαινε και είπε με αλαζονεία και ο Πρωθυπουργός και ακούω και τους Υπουργούς και τα στελέχη της ότι θα συνεχίσει την ίδια πολιτική. Είπε με αλαζονεία ότι το πολιτικό πρόβλημα της χώρας δεν είναι τα προβλήματα της ελληνικής κοινωνίας, αλλά –προσέξτε- ο εκλογικός νόμος που είναι άδικος, γιατί πρέπει να δώσει άλλες δέκα ή δέκα πέντε έδρες στη Νέα Δημοκρατία.
      Δεν συζητά την αλλαγή του εκλογικού νόμου η Νέα Δημοκρατία  με βάση τις ανάγκες για την κατοχύρωση της αυτονομίας του πολιτικού συστήματος, για την  κατοχύρωση της αξιοπιστίας του πολιτικού συστήματος, αλλά βγάζει τον πόνο της πως, όντας μειοψηφία, θα γίνεται πλειοψηφία στο Κοινοβούλιο. Στην ουσία θέλει να υποκρύψει τις πραγματικές της πολιτικές στοχεύσεις, οι οποίες εκφράστηκαν στην προηγούμενη τετραετία και τώρα με περίσσια αλαζονεία τις εξέφρασε κάτω από αυτό το μειλίχιο ύφος και ο Πρωθυπουργός στις Δηλώσεις που έκανε προχθές. Τι στην ουσία επαγγέλθηκε; Επαγγέλθηκε το βάθεμα του κοινωνικού διχασμού, το βάθεμα της αντίθεσης ανάμεσα στους λίγους και τους πολλούς. 
      Δεν μας είπε τίποτα ο κύριος Πρωθυπουργός για το πώς θα βοηθήσει την ελληνική οικογένεια που ασφυκτιά στην υπερχρέωσή της στις τράπεζες. Δεν μας είπε τίποτα σχετικά με το με ποιες πολιτικές -προγραμματικές πλέον όντας Κυβέρνηση- θα αντιμετωπίσει την εργασιακή ανασφάλεια, τους πολίτες που σήμερα ζουν με 400 ευρώ, τους πολίτες που σήμερα ζουν με 700 ευρώ μισθό, αυτούς που εμπορεύεται η πολιτική της Νέας Δημοκρατίας με τα προγράμματα «STAGE», όντας ανασφάλιστοι, για λίγους μήνες δουλειά. Δεν μας είπε τίποτα για το τι θα κάνει η Νέα Δημοκρατία προκειμένου να ανατρέψει το ισοζύγιο ανάμεσα στις εξαγωγές και στις εισαγωγές, που πλέον οι εισαγωγές έχουν κατακλύσει την αγορά και ασφυκτιούν οι μικρές επιχειρήσεις. Δεν μας είπε τίποτα για το πώς θα θεραπεύσει τα θύματα των ακραίων δυνάμεων της αχαλίνωτης αγοράς που κυριολεκτικά στραγγαλίζουν τις μικρές και μεσαίες επιχειρήσεις. «Σφυρίζει κλέφτικα» η Νέα Δημοκρατία για τις φοροαπαλλαγές, όταν θέλει να τις κάνει για το μεγάλο κεφάλαιο και τις μεγάλες εταιρείες, αντί γι’ αυτό όμως μιλάει καθαρά για νέες επιβαρύνσεις. Τις ονομάζει δήθεν ελαφρύνσεις για τη μεταβίβαση της κατοικίας, για την πρώτη κατοικία, στην ουσία όμως ισοπεδώνει και τους φτωχούς και τους πλούσιους στην ίδια βάση. Δεν δεσμεύεται για το Φ.Π.Α., αλλά πώς να δεσμευτεί η Νέα Δημοκρατία για το Φ.Π.Α., όταν η πρώτη πράξη που έκανε η προηγούμενη κυβέρνηση -και θέλει να το συνεχίσει και τώρα- ήταν η αύξηση του Φ.Π.Α.; Και τώρα δεν δεσμεύεται ότι δεν θα τον αυξήσει.
      Φόρους, λοιπόν, για τους πολλούς, ελαφρύνσεις για τους λίγους. Αυτή είναι η πολιτική της Νέας Δημοκρατίας. Δεν μας είπε καν κάτι για την περιφέρεια, εκείνο το θολό μόνο, ότι το 80% του Δ΄ Κοινοτικού Πλαισίου Στήριξης θα πάει στην περιφέρεια. Ακούστηκε πλέον η Προγραμματική Δήλωση του Πρωθυπουργού για την ελληνική περιφέρεια ως απειλή, ως εκδίκηση. Δεν μας είπε τίποτα για το αν θα μειώσει, αν θα συνεχίσει να μειώνει το Πρόγραμμα Δημοσίων Επενδύσεων, αν θα συνεχίσει να παρακρατά πόρους από την Τοπική Αυτοδιοίκηση. Δεν μας είπε την αλήθεια ότι για το Δ΄ Κοινοτικό Πλαίσιο Στήριξης ήδη έχει κρατήσει, έχει δεσμεύσει τους πόρους για μεγάλα έργα που είναι σε συνέχεια «ουρές» από το Γ΄ Κοινοτικό Πλαίσιο Στήριξης.
      Δεν μας είπε τίποτα για τα δικαιώματα των αγροτών, απλώς μια ευχή, ότι «Εμείς ευχόμαστε –λέει- στη νέα τετραετία να τα παίρνουν γρηγορότερα τα δικαιώματα οι αγρότες», δηλαδή τα λεφτά τους να τα παίρνουν γρηγορότερα, αυτήν την ευχή μας είπε ο κ. Καραμανλής. Δεν μας είπε καν γιατί το γάλα το πουλάει φθηνότερα ο κτηνοτρόφος, αλλά το αγοράζουμε σαράντα λεπτά παραπάνω στο ράφι. Δεν μας είπε τίποτα για τον καπνό που σβήνει, αργοπεθαίνει και κανείς δεν ξέρει ποιο είναι το μέλλον. Δεν μας είπε τίποτα για τα προγράμματα εκσυγχρονισμού και νέων αγροτών, δεν μας είπε για την Κορώνεια, για τη Συνθήκη Ramsar, για τις συγκοινωνίες που οι πολίτες…. Στην επαρχία Λαγκαδά αντιμετωπίζονται…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ένα λεπτό και κλείνω.
      Δεν μας είπε καν για όλα αυτά που απασχολούν την ελληνική περιφέρεια. Δεν μας είπε γιατί θυσιάζει η Κυβέρνηση όλους τους ανθρώπους στις δυνάμεις της αχαλίνωτης αγοράς, τον Ο.Τ.Ε., τα ΕΛ.ΤΑ., τον Ο.Σ.Ε., την Ολυμπιακή. Γι’ αυτό, λοιπόν, εμείς λέμε ότι απέναντι σ’ αυτό το δήθεν πρόγραμμα της Νέας Δημοκρατίας είμαστε απέναντι. Είμαστε με τις συλλογικές δυνάμεις, με τις παραγωγικές δυνάμεις, είμαστε με αυτές τις δυνάμεις που θέλουν να βάλουν ένα τέρμα στον αφελληνισμό της παραγωγικής βάσης. Γι’ αυτό το ΠΑ.ΣΟ.Κ. λέει καθαρά: «Ναι, πήρα το μήνυμα». Το ΠΑ.ΣΟ.Κ. άνοιξε ένα σκληρό εσωκομματικό διάλογο, γιατί καταλαβαίνει ότι πρέπει να ξανασκύψει στις κοινωνικές δυνάμεις που εκφράζει. Γι’ αυτό, λοιπόν, εμείς λέμε με τη νέα ενότητά μας ότι το ΠΑ.ΣΟ.Κ. θα αντιπαλέψει αυτές τις πολιτικές της Νέας Δημοκρατίας και θα διεκδικήσει μια νέα πλειοψηφία και ένα άλλο δρόμο άσκησης πολιτικής.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Εμπορικής Ναυτιλίας, Αιγαίου και Νησιωτικής Πολιτικής, κ. Γεώργιος Βουλγαράκης.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής):  Κυρίες και κύριοι συνάδελφοι, η ετυμηγορία του ελληνικού λαού, η οποία αποτυπώθηκε στο αποτέλεσμα των εθνικών εκλογών, που προσωποποιείται και στη σύνθεση της Εθνικής Αντιπροσωπείας, έδειξε με σαφήνεια το δρόμο που όλοι πρέπει να ακολουθήσουμε. Ανέδειξε προτεραιότητες, αποδοκίμασε και επιδοκίμασε πρακτικές και συμπεριφορές και πραγματικά έστειλε πολλαπλά μηνύματα. Αυτά τα μηνύματα μας οδηγούν, ασχέτως του θεσμικού ρόλου που ο καθένας μας έχει στην Αίθουσα αυτή, ασχέτως αυτού του ρόλου που καλούμαστε να διαδραματίσουμε και των διαφορετικών ιδεολογιών που υπηρετούμε. Και ανέδειξε ουσιαστικά, μία πολύ μεγάλη αλήθεια. Αυτή η αλήθεια είναι ότι οι πολίτες ζητούν απ’ όλους μας να συνεχίσουν οι ρυθμοί, να συνεχίσει αυτή η πολιτική η οποία ξεκίνησε πριν από τριάμισι χρόνια και η οποία με καθαρότητα και σαφήνεια προσδιόρισε στόχους, προσδιόρισε πολιτικές. 
      Μία αλλαγή, λοιπόν, που είναι καθοριστική για την ποιότητα της Δημοκρατίας και έχει ως βασικές προτεραιότητες τη δημιουργία μίας νέας σχέσης κράτους-πολίτη και την αποτελεσματική και αντιπροσωπευτική λειτουργία του πολιτικού μας συστήματος. Αυτό είναι το κεντρικό μήνυμα των εκλογών, αυτή είναι η μεγάλη αλήθεια που δεν μπορεί κανένας να παραβλέψει, κανένας δεν μπορεί να θέτει το συμφέρον των πολιτών πάνω από τις προσωπικές ιδιοτέλειες και μικροκομματικούς υπολογισμούς. Αυτή είναι η μεγάλη αλήθεια που κανένας δεν μπορεί να παραβλέψει και κυρίως δεν μπορεί να παραβλέψει κανένας από αυτούς που ξέρουν να ακούν την κοινωνία και να απαντάνε σ’ αυτή με όρους σαφήνειας, σχεδίου, αποτελεσματικότητας, αυτοκριτικής και αξιοπιστίας. 
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
      Κυρίες και κύριοι συνάδελφοι, στις 16 Σεπτεμβρίου οι πολίτες επέλεξαν τη συνέχιση της επιτάχυνσης του μεγάλου μεταρρυθμιστικού έργου που χρειάζεται ο τόπος για να προχωρήσει μπροστά. Έδωσαν την εντολή για τη μεγάλη αυτή αποστολή σε εκείνους που άνοιξαν δρόμο, που απέδειξαν στην πράξη ότι δεν απομακρύνονται από το στόχο και την ανάπτυξη της κοινωνικής συνοχής, που ξέρουν να μετατρέπουν το πρόγραμμα σε αποτελεσματικότητα, σε έργο, που δεν πελαγοδρομούν ανάμεσα στην αμηχανία της εξουσιαστικής εμμονής που ταλαιπωρεί όσους επιχειρούν να υπάρξουν χωρίς στίγμα, χωρίς προσανατολισμό, χωρίς τελικά ξεκάθαρη και τίμια σχέση με την ελληνική κοινωνία. 
      Οι πολίτες επαναβεβαίωσαν την εντολή τους για ουσιαστικές και πραγματικές αλλαγές, για να απελευθερωθούν οι δυνάμεις της χώρας στο όνομα μίας ανάπτυξης που εν τέλει αφορά όλο τον ελληνικό λαό, για να αποδεσμευθεί ο δημόσιος βίος και η λειτουργία του κράτους από μία νοσηρή νοοτροπία που ταλαιπωρούσε και υποτιμούσε τον πολίτη, υποθηκεύοντας την καθημερινότητά του και κυρίως για να ξαναπιστέψει ο Έλληνας πολίτης στην αξία και το ρόλο της πολιτικής, να ξαναπιστέψει ο πολίτης ότι με την πολιτική  μπορούν πράγματι να αλλάξουν τα πράγματα, να αλλάξουν μέσα από τη δική του συμμετοχή, γιατί η πολιτική υπηρετεί το δικό του παρόν, το δικό του μέλλον. 
      Με αυτή τη μεγάλη, τη βαριά, λοιπόν, ευθύνη βρισκόμαστε σήμερα στην Αίθουσα αυτή, με το μέγεθος της ευθύνης που εμπιστεύτηκε στην κάθε πολιτική δύναμη ο ελληνικός λαός, ο καθένας κάνει την αξιολόγησή του, κάνει το δικό του υπολογισμό στα πράγματα και στην ουσία αυτό που χρειάζεται είναι να βελτιώσουμε την καθημερινότητα του πολίτη και να οικοδομήσουμε στέρεα την προοπτική της Ελλάδας του 21ου αιώνα. 
      Κυρίες και κύριοι συνάδελφοι, η Κυβέρνηση από την πρώτη ημέρα ανάληψης των καθηκόντων της κινήθηκε στο δρόμο της μεγάλης αλήθειας που ανέδειξε τη λαϊκή ετυμηγορία. Από τις πρώτες αποφάσεις στα επείγοντα ζητήματα του προγραμματισμού της νέας περιόδου φάνηκε ξεκάθαρα ότι οι δεσμεύσεις μας γίνονται πράξεις. Αυτό περιέγραψε με απόλυτο και σαφή τρόπο ο Πρωθυπουργός στις Προγραμματικές του Δηλώσεις. Αυτό καταδεικνύουν η ταχύτητα, ο συντονισμός με τον οποίο ξεκινήσαμε το έργο μας, η αμετακίνητη προσήλωσή μας στην υλοποίηση της λαϊκής εντολής με ακόμη μεγαλύτερη αποφασιστικότητα, για ακόμα πιο γρήγορους ρυθμούς, για ταχύτητα και σταθερότητα στις αλλαγές, με σκοπό την εμπέδωση μίας νέας σχέσης του κράτους με τον πολίτη και την ενίσχυση του κοινωνικού ρόλου του κράτους. 
      Αυτό άλλωστε υπογραμμίζουν και οι δυο συνενώσεις Υπουργείων στο νέο κυβερνητικό σχήμα. Την αποφασιστικότητα για να τελειώσουμε με τις καθυστερήσεις που προκαλούσαν ξεπερασμένες δομές και γραφειοκρατικές αγκυλώσεις. Δομικές, ξεκάθαρα, αγκυλώσεις που δημιουργώντας προσχώματα στην εφαρμογή επιμέρους πολιτικών, στην ουσία μείωναν τη δυναμική των κεντρικών επιλογών για βαθιές τομές και μεταρρυθμίσεις. Αυτό σήμερα αλλάζει. 
      Μια σαφής απόδειξη αυτής της αλλαγής είναι το νέο ενιαίο Υπουργείο Εμπορικής Ναυτιλίας, Αιγαίου και Νησιωτικής Πολιτικής, στο οποίο έχω την τιμή να προΐσταμαι πολιτικά. Το στοίχημα που έχουμε είναι σημαντικό. Είμαστε αποφασισμένοι όμως να το κερδίσουμε και είμαι βέβαιος ότι θα το καταφέρουμε.
      Κυρίες και κύριοι συνάδελφοι, η Ελλάδα είναι χώρα με παράδοση ναυτιλιακή και σήμερα είναι μια παγκόσμια ναυτιλιακή υπερδύναμη. Θεωρώντας ότι το μεγαλύτερο μέρος του διεθνούς εμπορίου από πλευράς όγκου διακινείται από τη θάλασσα, η ελληνική εμπορική ναυτιλία διαδραματίζει εξόχως σημαντικό ρόλο στην ανάπτυξή του.
      Ο Πειραιάς είναι το μεγαλύτερο επιβατηγό λιμάνι στον κόσμο. Ο Διεθνής Ναυτιλιακός Οργανισμός που είναι ένας εξειδικευμένος οργανισμός στο πλαίσιο του ΟΗΕ με αντικείμενο τη θέσπιση μέτρων για τη βελτίωση της ασφάλειας στη διεθνή ναυτιλία, για πρώτη φορά επέλεξε Έλληνα ως γενικό γραμματέα την τρέχουσα τετραετία. Τι σημαίνουν όλα αυτά; Σημαίνουν ότι η ελληνική εμπορική ναυτιλία εκπροσωπεί τη χώρα μας ταξιδεύοντας σ’ ολόκληρο τον κόσμο.
      Η ναυτιλία φυσικά ανήκει στον τριτογενή τομέα της οικονομίας. Αποτελεί το σημαντικότερο φορέα του κλάδου μεταφορών και παρουσιάζει ιδιομορφία εξ αιτίας της παγκοσμιότητας του χαρακτήρα της. Ως διεθνής, λοιπόν, δραστηριότητα διέπεται από κανονισμούς, συμβάσεις και αποφάσεις που λαμβάνονται σε διεθνές επίπεδο και σ’ ένα τέτοιο δυναμικό και έντονα ανταγωνιστικό περιβάλλον, η ελληνική ναυτιλία πρωταγωνιστεί. 
      Για την Κυβέρνηση της Νέας Δημοκρατίας η εμπορική ναυτιλία αποτελεί σπουδαίο εθνικό κεφάλαιο που στηρίζει διαχρονικά την οικονομία μας και διαδραματίζει καθοριστικό ρόλο στην ανάπτυξη του συστήματος των θαλασσίων μεταφορών της χώρας μας.
      Από τον Μάρτιο του 2004 η Κυβέρνηση εφαρμόζει μια συνεπή πολιτική και όχι μεμονωμένες ενέργειες εντυπωσιασμού για την ενίσχυση της ναυτιλίας, με στόχο προφανώς την αύξηση της ανταγωνιστικότητας των υπό ελληνική σημαία πλοίων αλλά και των λιμένων της χώρας. Ταυτόχρονα, προωθεί την ανάπτυξη του θαλασσίου τουρισμού, καθώς και την αποτελεσματική κάλυψη των συγκοινωνιακών αναγκών του πολίτη των νησιωτικών παράκτιων περιοχών σε συνθήκες ελεύθερου και υγιούς ανταγωνισμού.
      Τώρα, τη δεύτερη τετραετία της διακυβέρνησης του Κώστα Καραμανλή έχουμε μπροστά μας νέα ζητήματα. Λέω ζητήματα και όχι διλήμματα, γιατί διλήμματα δεν υπάρχουν. Στην πραγματικότητα δεν υπήρξαν ποτέ. 
      Οι βασικοί πυλώνες της ναυτιλιακής και νησιωτικής πολιτικής έχουν ήδη επιλεγεί. Απλώς λαμβάνοντας υπ΄ όψιν τη δυναμική του κλάδου, χρειάζεται να τροποποιηθούν κάποιες τακτικές που θα εξασφαλίσουν την επίτευξη των στόχων μας με γρηγορότερους ρυθμούς.
      Κυρίες και κύριοι συνάδελφοι, η συνένωση των Υπουργείων Εμπορικής Ναυτιλίας, Αιγαίου και Νησιωτικής Πολιτικής αποτελεί ένα σημαντικό βήμα για τη χάραξη και υλοποίηση πολιτικών που θα θέσουν οριστικά σε τροχιά ανάπτυξης και προόδου τη νησιωτική Ελλάδα. 
      Κεντρικός στόχος μας παραμένει η βελτίωση της ζωής των κατοίκων της νησιωτικής Ελλάδας. Είναι μια περιοχή που προσδίδει μεγάλη εθνική, οικονομική και κοινωνική αξία στη χώρα μας και κατοικείται από ανθρώπους με φιλότιμο, με μεράκι, με εργατικότητα, που συμβάλουν σημαντικά στην οικονομική ανάπτυξη και τη διεθνή εικόνα της χώρας. Η ανάπτυξη της νησιωτικής Ελλάδας αποτελούσε και αποτελεί βασική προτεραιότητα της Κυβέρνησής μας. 
      Στο σημείο αυτό θα ήθελα να υπενθυμίσω ότι αυτή η πολιτική δεν εστιάζει στα μεμονωμένα προβλήματα ενός νησιού ή σε κάποιο συγκεκριμένο τομέα. Αντιμετωπίζει τα νησιά ως ένα ενιαίο σύνολο που εμπεριέχει πολυεπίπεδες παρεμβάσεις σε πολλούς τομείς, τον οικονομικό, τον κοινωνικό, τον πολιτιστικό. Ουσιαστικά δηλαδή η νησιωτική πολιτική αποτελεί κατ’ εξοχήν πεδίο εφαρμογής συνεργιών κυβερνητικής δράσης με όλα τα πλεονεκτήματα που αυτό συνεπάγεται.
      Προϋπόθεση αυτού αποτελεί ένα σύγχρονο κράτος που εμπιστεύεται εκ των προτέρων τον πολίτη, του δίνει ευκαιρίες που δικαιούται, του αναγνωρίζει τον πρωταγωνιστικής σημασίας ρόλο στην ανάπτυξη και την ευημερία του τόπου. 
      Τα πρώτα σημαντικά βήματα έγιναν τα τελευταία χρόνια. Η ένταξη της νησιωτικής πολιτικής στον προγραμματισμό του κυβερνητικού έργου συνέβαλε στην ενίσχυση της νησιωτικής συνείδησης, καθώς και στην άρση της αμφισβήτησης για τις ιδιαίτερες συνθήκες που επικρατούν στα νησιά, με βασικό χαρακτηριστικό το μικρό μέγεθος και το ιδιαίτερα εύθραυστο φυσικό και πολιτισμικό περιβάλλον. Δεν πρέπει λοιπόν ποτέ να ξεχνάμε όλοι οι πολιτικοί, εκπρόσωποι της Τοπικής Αυτοδιοίκησης, τοπικοί φορείς, ότι η μεγάλη υπεραξία που αποτελεί την κυριότερη πηγή ανάπτυξης για τα ελληνικά νησιά είναι ο φυσικός τους πλούτος και η πολιτιστική τους κληρονομιά. Και αυτό δεν είναι θεωρητική διακήρυξη, αλλά αποτελεί μη διαπραγματεύσιμη θέση αρχής που διαπερνά το σύνολο της κυβερνητικής μας πολιτικής. 
      Κυρίες και κύριοι συνάδελφοι, είχα τη δυνατότητα να παρακολουθήσω από κοντά και να εκτιμήσω το έργο το οποίο είχαν κάνει οι δύο προηγούμενοι, προκάτοχοί μου Υπουργοί, τόσο ο Υπουργός Εμπορικής Ναυτιλίας κ. Κεφαλογιάννης όσο και ο Υπουργός Αιγαίου και Νησιωτικής Πολιτικής, ο παριστάμενος κ. Παυλίδης: Την επιμέρους πολιτική την οποία έχουν χαράξει, τις νέες ιδέες τις οποίες είχαν εισηγηθεί, την αποτελεσματικότητα των μέτρων τα οποία είχαν υιοθετήσει και είχαν αρχίσει να αναπτύσσουν και φυσικά τους στόχους τους οποίους είχαν θέσει μέσα στο πλαίσιο του κυβερνητικού προγράμματος. Θεωρώ αυτονόητο ότι θα κινηθούμε προς τις ίδιες κατευθύνσεις, όπως θεωρώ αυτονόητο ότι θα στηριχθούμε σ’ αυτά τα κυβερνητικά έργα, τα οποία μέχρι τώρα έχουν αρχίσει να αποδίδουν θετικά αποτελέσματα και τα αποτελέσματά τους να είναι ήδη ορατά. 
      Σύμφωνα με το κυβερνητικό πρόγραμμα της νέας διακυβέρνησης οι κεντρικοί άξονες της ναυτιλιακής και νησιωτικής πολιτικής είναι η ανάπτυξη,  η ανταγωνιστικότητα, η απασχόληση, η ασφάλεια, η ποιότητα των προσφερομένων υπηρεσιών αλλά και η ποιότητα της ζωής του πολίτη της νησιωτικής Ελλάδας και των παράκτιων περιοχών. Και εδώ θέλω να τονίσω για άλλη μια φορά ότι επιθυμούμε ισόρροπη ανάπτυξη των οικονομικών και κοινωνικών τομέων, διότι ανάπτυξη της ελληνικής ναυτιλίας χωρίς ποιότητα της ζωής των ανθρώπων που την υπηρετούν φυσικά δεν νοείται. 
      Στο πλαίσιο αυτό οι στόχοι της ναυτιλιακής και νησιωτικής πολιτικής τα επόμενα χρόνια είναι: Η μεγιστοποίηση των ωφελημάτων για την ελληνική οικονομία και κοινωνία από τη διατήρηση και περαιτέρω ανάπτυξη ενός ισχυρού εθνικού στόλου. Η προώθηση της μεταρρύθμισης για τον εκσυγχρονισμό των λιμανιών της χώρας ώστε η Ελλάδα να γίνει σταυροδρόμι μεταφοράς των προϊόντων στην Νοτιοανατολική Μεσόγειο, τη Μαύρη Θάλασσα, την Αδριατική, την Νοτιοανατολική Ευρώπη. Η παροχή σύγχρονων λιμενικών υποδομών και υπηρεσιών υψηλού επιπέδου. Η ανάπτυξη ενός ολοκληρωμένου και μακρόπνοου συστήματος ακτοπλοϊκών συγκοινωνιών που θα διέπεται από τα χαρακτηριστικά της ποιότητας και της αξιοπιστίας. Η αποτελεσματική κάλυψη των συγκοινωνιακών αναγκών του πολίτη των νησιωτικών και παράκτιων περιοχών με ακτοπλοϊκές υπηρεσίες υψηλής ποιότητας. Η αύξηση της απασχόλησης των Ελλήνων ναυτικών. Η αναβάθμιση του επιπέδου ασφάλειας των πλοίων και των λιμένων. Η ενίσχυση της ελληνικής ναυτιλιακής παρουσίας σε διεθνές επίπεδο. Η αειφόρος ανάπτυξη, έτσι ώστε να σεβόμαστε το περιβάλλον, αλλά και να ενισχύουμε την επιχειρηματικότητα και την προσέλκυση επενδύσεων υψηλής προστιθέμενης αξίας και τη δημιουργία νέων θέσεων εργασίας. Η αντιμετώπιση των ενδοπεριφερειακών ανισοτήτων και αναπτυξιακών ιδιαιτεροτήτων.
      Κυρίες και κύριοι συνάδελφοι, δίνουμε άμεση προτεραιότητα στην προστασία του περιβάλλοντος, θαλασσίου αλλά και χερσαίου, αλλά και της αρχιτεκτονικής κληρονομιάς και του ιδιαίτερου νησιωτικού χαρακτήρα, των παραδοσιακών οικισμών, των περιοχών ιστορικού ενδιαφέροντος και φυσικού κάλλους. Αυτό άλλωστε είναι κι ένα συγκριτικό πλεονέκτημα της χώρας μας στον τομέα της οικονομίας, στον τομέα του τουρισμού.
      Εφαρμόζουμε πολιτικές που διασφαλίζουν την απρόσκοπτη και ασφαλή μεταφορά ανθρώπων και εμπορευμάτων και τους δώδεκα μήνες του χρόνου, με σύγχρονη αξιοποίηση των κρατικών πόρων στις άγονες γραμμές. 
      Στο πλαίσιο αυτό αναπτύσσουμε ένα αξιόπιστο σύστημα ακτοπλοϊκών συγκοινωνιών που θα παρέχει ποιοτικές υπηρεσίες και θα αποτελεί παράγοντα θετικό για περιφερειακή και τοπική ανάπτυξη, κάτι που ενισχύεται αυτομάτως από την ανάθεση όλων των αρμοδιοτήτων για θέματα της ακτοπλοΐας σε ένα ενιαίο πλέον υπουργείο. 
      Θα ενθαρρυνθούν επίσης οι συνεργασίες μεταξύ του δημόσιου και ιδιωτικού τομέα για την αξιοποίηση της χρηματοδότησης της Ευρωπαϊκής Τράπεζας Επενδύσεων, με σκοπό την απόκτηση νεότευκτων πλοίων για την εξυπηρέτηση των απομακρυσμένων νησιωτικών περιοχών, σύμφωνα με τους κοινοτικούς κανόνες περί κρατικών ενισχύσεων. 
      Προχωράμε προσεκτικά στην ενίσχυση του ελεύθερου ανταγωνισμού στις ακτοπλοϊκές συγκοινωνίες και την ποιοτική αναβάθμιση των παρεχόμενων υπηρεσιών προς τον επιβάτη. 
      Με τη σταδιακή απελευθέρωση των γραμμών μπορούν να διαμορφωθούν οι συνθήκες ανταγωνισμού, χωρίς το κράτος να αποποιείται φυσικά τον κοινωνικό ρυθμιστικό του ρόλο. Πρέπει να τονίσουμε εδώ ότι η αίσθηση της κοινωνικής ευθύνης διέπει κάθε δράση για υλοποίηση των πολιτικών μας και πριν από κάθε απόφαση για χάραξη οποιασδήποτε πολιτικής, αυτός ο παράγων είναι ένας παράγων ο οποίος βαρύνει πάρα πολύ τις αποφάσεις μας. 
      Θα ενισχύσουμε περαιτέρω τους δεσμούς της ποντοπόρου ναυτιλίας με την εθνική οικονομία και τη διεθνή ανταγωνιστικότητα του ελληνικού πλοίου, με άμεση προτεραιότητα τον επαναπατρισμό των ποντοπόρων εμπορικών πλοίων ελληνικών συμφερόντων στο εθνικό νηολόγιο, την ενθάρρυνση θεσμών, όπως η ναυτική διαιτησία και η δημιουργία αλληλοασφαλιστικών οργανισμών με βάση τη χώρα μας και έδρα τη χώρα μας. Ήδη με την επιτυχημένη εφαρμογή αυτής της στρατηγικής, το ναυτιλιακό συνάλλαγμα αυξήθηκε από 9.500.000.000 δολάρια το 2003 σε 14.500.000.000 δολάρια το 2006. 
      Τα μέτρα ασφάλειας για τις θαλάσσιες συγκοινωνίες γίνονται ακόμα πιο αυστηρά με τη σταδιακή εφαρμογή στη χώρα μας της Συνθήκης της Στοκχόλμης. Συνεχίζουμε την υλοποίηση, αλλά και την επέκταση έργων που αφορούν την υδροδότηση των νησιών με σύγχρονες μεθόδους, την κάλυψη του ενεργειακού ελλείμματος με τη χρήση νέων, ηπιότερων μορφών ενέργειας. Αξιοποιούμε με σαφή σχεδιασμό και ευέλικτες διαδικασίες τα κοινωνικά κονδύλια του Δ’ Κοινοτικού Πλαισίου Στήριξης. Εκσυγχρονίζουμε το Λιμενικό Σώμα, ώστε να ενισχύσουμε το έργο του, καθώς και το αίσθημα της δημόσιας ασφάλειας μέσω μιας ενιαίας λιμενικής πολιτικής, με στόχο την ανάπτυξη και την ενίσχυση των λιμένων. 
      Σε εθνικό και περιφερειακό και διεθνές μεταφορικό σύστημα προγραμματίστηκαν έργα εκατοντάδων εκατομμυρίων ευρώ για την αναβάθμιση των λιμένων εθνικής σημασίας σε ολόκληρη τη χώρα, η υλοποίηση μερικών από τα οποία έχει ήδη αρχίσει με εξαιρετικά μεγάλη επιτυχία. Επίσης, διαμορφώνουμε τις προϋποθέσεις για τη συμμετοχή του ιδιωτικού τομέα στην πραγματοποίηση έργων υποδομής στους ελληνικούς λιμένες, ώστε να αναδειχθούν σε διεθνείς κόμβους διαμετακομιστικού εμπορίου.
      Κυρίες και κύριοι συνάδελφοι, ο ανθρώπινος παράγων είναι ο ακρογωνιαίος λίθος κάθε πτυχής της πολιτικής μας. Φροντίζουμε, λοιπόν, για τη μείωση της ανεργίας των ναυτικών με την αποκατάσταση του κύρους του Έλληνα ναυτικού, τόσο σε εθνικό όσο και σε διεθνές επίπεδο για την προσέλκυση νέων στο ναυτικό επάγγελμα. Προσπαθούμε για καλύτερη ποιότητα ζωής των κατοίκων των νησιωτικών απομακρυσμένων περιοχών και ως εκ τούτου, μείωση της μετανάστευσης, για την αποτελεσματική κάλυψη των συγκοινωνιακών αναγκών για την τόνωση της περιφερειακής οικονομίας. Γιατί οι τοπικές κοινωνίες διατηρούν τις μνήμες της λαϊκής μας παράδοσης και το χαρακτήρα του ελληνικού λαού. 
      Εφαρμόζουμε δράσεις για τη μείωση της γραφειοκρατίας και την καλύτερη εξυπηρέτηση των πολιτών. Έχει ξεκινήσει και συνεχίζεται η υλοποίηση προγράμματος αναβάθμισης της ναυτικής εκπαίδευσης και κατάρτισης με νέα προγράμματα μαθημάτων, το διορισμό σημαντικού αριθμού καθηγητών, τη βελτίωση της κτηριακής υποδομής και την αξιοποίηση των κοινοτικών κονδυλίων. 
      Είναι κοινή η παραδοχή ότι το έργο αυτό είναι δύσκολο και αφορά την καθημερινότητα και την ποιότητα της ζωής εκατοντάδων χιλιάδων συμπολιτών μας, την εικόνα της χώρας σε εκατομμύρια τουρίστες, την περιφερειακή ανάπτυξη σε μια μεγάλη περιοχή με τεράστια εθνική σημασία. Πατάμε, όμως, γερά σε όλα αυτά που έχουν γίνει τα προηγούμενα χρόνια και επί των ημερών μας, αλλά και επί των ημερών των προηγούμενων κυβερνήσεων και συνεχίζουμε με ακόμα πιο γρήγορα βήματα για την εφαρμογή των πολιτικών μας.
      Κυρίες και κύριοι συνάδελφοι, είναι προφανές ότι η ευθύνη απέναντι του μεγάλου εθνικού κεφαλαίου που περικλείει η εμπορική ναυτιλία, η ευθύνη για κάθε πτυχή που αφορά την καθημερινότητα των νησιών μας, υπερβαίνει τις ιδεολογικές οριοθετήσεις και τις κομματικές προτεραιότητες. Και αυτό που μένει να αποδειχτεί είναι αν μπορούμε να την αντιληφθούμε στην πράξη, επιλέγοντας το μόνο δρόμο που ταιριάζει σε μια μεγάλη εθνική υπόθεση, το δρόμο του γόνιμου διαλόγου, της συνεννόησης και της ενότητας, το δρόμο της μέγιστης συναίνεσης στη βάση μιας ολοκληρωμένης πολιτικής αντιμετώπισης που μπορεί να πολλαπλασιάσει τα οφέλη για τα νησιά μας και να φωτίσει το πρόσωπο της Ελλάδος που προχωράει απ’ άκρη σ’ άκρη, που προχωράει μπροστά με τη δυναμική που της δίνει η σύγχρονη οπτική, η θετική πολιτική για την αξιοποίηση της εμπορικής ναυτιλίας που φύσει και θέσει έχουμε τεράστια παράδοση. 
      Αυτή η πολιτική είναι το σχέδιο που σήμερα σας περιέγραψα και σας ζητώ να στηρίξετε τις κεντρικές του κατευθύνσεις που περικλείουν με ρεαλισμό τη θετική απάντηση που χρειάζεται για να συμπράξουμε απέναντι στα μεγάλα και κρίσιμα ζητήματα που αφορούν την εμπορική ναυτιλία, τη νησιωτική πολιτική, τη θετική απάντηση που απαιτούν οι πολίτες για την ανάπτυξη και την κοινωνική συνοχή, τη θετική απάντηση που περιμένει ο κόσμος από τη σύγχρονη Ελλάδα, την Ελλάδα της αισιοδοξίας, της αυτοπεποίθησης, την Ελλάδα της προόδου.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ πάρα πολύ, κύριε Υπουργέ, που σεβαστήκατε απόλυτα και το χρόνο.
      Το λόγο έχει ο κ. Βασίλης Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, πολύ καλή πράγματι η προσπάθεια του νέου Υπουργού Ναυτιλίας να ωραιοποιήσει την κατάσταση που παρέλαβε και στον τομέα της ναυτιλίας και στον τομέα της νησιωτικής πολιτικής. Θεωρώ –και εξαιτίας της παρουσίας του κ. Παυλίδη, αλλά δύσκολο το έργο- και δεν κατάφερε. Και κυρίως δεν κατάφερε να μας δώσει το νέο στίγμα της πολιτικής και πώς θα αλλάξει ρότα η μέχρι τώρα αρνητική κατάσταση για τα νησιά μας, για τους πολίτες, για τη ναυτιλία.
      Κυρίες και κύριοι συνάδελφοι, με τις πρόσφατες εκλογές οι πολίτες μάς ανέθεσαν το ρόλο της Αξιωματικής Αντιπολίτευσης. Το περιεχόμενο της ομιλίας του Προέδρου μας Γιώργου Παπανδρέου απέδειξε ότι εμείς λάβαμε το μήνυμα και αξιοποιώντας το θα πορευτούμε μαζί με τους πολίτες στον αγώνα για τη δίκαιη κοινωνία.
      Όμως, η ομιλία του Πρωθυπουργού και οι τοποθετήσεις μέχρι τώρα των Υπουργών δείχνουν ότι δεν κατανόησαν γιατί πήραν ψήφο ανοχής. Αν βέβαια κάνω λάθος, τόσο το χειρότερο, γιατί σημαίνει ότι συνειδητά θα συνεχίσουν την ίδια πολιτική εις βάρος των χαμηλών και μεσαίων εισοδημάτων. Όλες οι περιβόητες μεταρρυθμίσεις που επιχειρήθηκαν, αλλά και αυτές που εξαγγέλθηκαν από το Βήμα αυτό είναι εις βάρος των πολιτών. Μίλησαν για την ίδια οικονομική πολιτική, γενικά και αόριστα για ανάπτυξη, χωρίς όραμα και σχέδιο για την Ελλάδα και τους πολίτες.
      Δεν μας είπαν όμως τίποτα, απολύτως τίποτα, για την αλλαγή των πολιτικών που διευρύνουν τις κοινωνικές ανισότητες. Η γενικόλογη αναφορά στο Ταμείο των Φτωχών επιβεβαιώνει τη φιλανθρωπική σκοπιά, με την οποία αντιμετωπίζουν το θέμα.
      Κυρίες και κύριοι συνάδελφοι, το κυρίαρχο ζήτημα για τους πολίτες σήμερα είναι η διάχυση του κοινωνικού μερίσματος της ανάπτυξης, η δίκαιη αναδιανομή του παραγόμενου πλούτου. Η Κυβέρνηση τριάμισι χρόνια ακολούθησε πολιτικές συγκέντρωσης του πλούτου στα χέρια των λίγων με τα φοροεισπρακτικά μέτρα, με την μεγάλη αύξηση των έμμεσων φόρων, με τη μεταφορά από τον κρατικό στον οικογενειακό προϋπολογισμό βαρών που έχουν σχέση με την παιδεία και την εκπαίδευση και έτσι διευρύνθηκαν δραματικά οι κοινωνικές ανισότητες.
      Ταυτόχρονα, οι συνεχείς ανατιμήσεις στα βασικά καταναλωτικά αγαθά που επιβάλλουν οι μεγαλοεισαγωγείς και οι πολυεθνικές, επιβαρύνουν τον οικογενειακό προϋπολογισμό και οδηγούν την οικογένεια στο δανεισμό. 
      Αυτήν την πολιτική θέλετε να συνεχίσετε, κύριοι της Κυβέρνησης; Θα συνεχιστούν δηλαδή τα υπερκέρδη για τους μεγαλοεισαγωγείς, τις πολυεθνικές, για τους εφοπλιστές, για τα διυλιστήρια και κυρίως για τις τράπεζες; Θα συνεχιστεί η συμπίεση του εισοδήματος των εργαζομένων, των αγροτών, των μικρομεσαίων; Θα συνεχίσετε να απαλλάσσετε από φόρους τους λίγους και θα επιβάλετε φόρο κατοχής ακινήτων σε όλους, ακόμη και στους μικροϊδιοκτήτες; Θα προχωρήσετε τελικά σε νέα αύξηση του Φ.Π.Α.; Καμμία δέσμευση για όλα αυτά.
      Κυρίες και κύριοι συνάδελφοι, το 2004 απ’ αυτό εδώ το Βήμα ο κ. Καραμανλής μίλησε για την ώρα της περιφέρειας, αλλά τριάμισι χρόνια αυτή η ώρα δεν ήρθε, παρά μόνο ως κακιά είδηση για περικοπές στις δημόσιες επενδύσεις, στα προγράμματα ανάπτυξης και στις χρηματοδοτήσεις για την περιφέρεια. 
      Χθες ακούσαμε ότι το 80% των πόρων του Δ΄ Κοινοτικού Πλαισίου Στήριξης θα κατευθυνθεί προς την περιφέρεια. Τονίζω τη λεπτομέρεια: Δεν είπε ότι θα πάει στην περιφέρεια, όπως έλεγε προεκλογικά, αλλά ότι θα κατευθυνθεί!
      Τίποτα, όμως, κυρίες και κύριοι συνάδελφοι, δεν εγγυάται ότι θα φτάσει τελικά στην περιφέρεια. Και ξέρετε γιατί; Για τον απλούστατο λόγο ότι θα το διαχειριστεί κατά 100% μια γραφειοκρατία στην Αθήνα. Ο κ. Αλογοσκούφης και η Κυβέρνηση Καραμανλή αφαιρούν από την ελληνική περιφέρεια κάθε δυνατότητα προγραμματισμού και απόφασης για τη διαχείριση των πόρων.
      Αντί να αξιοποιήσουν το θετικό γεγονός ότι τα Περιφερειακά Επιχειρησιακά Προγράμματα πρώτευσαν στην απορροφητικότητα και κυρίως στην ορθολογική διαχείριση των πόρων χωρίς τις μεγάλες σπατάλες των επιχειρησιακών προγραμμάτων των Αθηνών, αντί να διευρύνουν αυτά τα περιφερειακά προγράμματα, τα καταργούν. Όλες οι αρμοδιότητες σχεδιασμού και απόφασης ένταξης των έργων μεταφέρονται στα χέρια του Υπουργού Οικονομίας. Αυτό ο κ. Καραμανλής το ονόμασε διαφάνεια και αποτελεσματικότητα. Η αλήθεια όμως είναι αντίθετη. Ο συγκεντρωτισμός και η μεταφορά αρμοδιοτήτων σε μονοπρόσωπα όργανα, εκκολάπτει τη διαπλοκή και οδηγεί σε αναποτελεσματικότητα. Γι’ αυτό το ΠΑ.ΣΟ.Κ. λέει, το 80% των πόρων πάει στην περιφέρεια που θα έχει όμως και την αποκλειστική αρμοδιότητα να αποφασίζει, να σχεδιάζει και να υλοποιεί με τους δικούς της πόρους.
      Κυρίες και κύριοι συνάδελφοι, ας δούμε και έναν άλλο τομέα για τον οποίο ο κ. Καραμανλής δεν θέλει να παραλάβει καν το μήνυμα ή προσπαθεί να το κρύψει. Τριάμισι χρόνια τώρα η απουσία σχεδίου για την ανταγωνιστική γεωργία οδήγησε σε πολλαπλά αδιέξοδα. Η μείωση του αγροτικού εισοδήματος είναι πρωτοφανής. Η αύξηση του κόστους παραγωγής είναι δραματική. Μόνο το τελευταίο διάστημα το κόστος παραγωγής για την κτηνοτροφία αυξήθηκε κατά 40%. Τριάμισι χρόνια η Κυβέρνηση ισχυρίζονταν ότι οι αποζημιώσεις καταβάλλονται στην ώρα τους. Τριάμισι  χρόνια επτά χιλιάδες περίπου ελαιοπαραγωγοί του Νομού Ηρακλείου περιμένουν τις αποζημιώσεις. Η διαχείριση των επιδοτήσεων ήταν ανεπαρκής και επιζήμια οικονομικά για τους αγρότες. Τριάμισι χρόνια τα τοπικά κέντρα αγροτικής ανάπτυξης και το σύστημα γεωργικών συμβουλών παραμένουν μόνο στα χαρτιά. Οι αγρότες περιμένουν ακόμη τις περίφημες μελέτες για τις προτεινόμενες καλλιέργειες μετά τη νέα Κ.Α.Π. και την αλλαγή του κανονισμού για τη σταφίδα.
      Κλείνω θυμίζοντας ότι τα μεγάλα λόγια για προσωπικές μάχες στην Ευρωπαϊκή Ένωση όταν υλοποιήθηκαν ήταν επιζήμια για τους Έλληνες αγρότες. Η συμφωνία του κ. Καραμανλή για την ενδιάμεση αναθεώρηση, φέρνει το 2013 πιο κοντά στο 2009. Έτσι στα 2.000.000.000 ευρώ ευρωπαϊκές ενισχύσεις που χάθηκαν μέχρι τώρα για τον αγροτικό τομέα, θα προστεθούν πολύ περισσότερα. 
      Κυρίες και κύριοι συνάδελφοι, η Νέα Δημοκρατία επιβράδυνε την πορεία της χώρας σε όλους τους τομείς και αυτό για να μην είναι διακριτή η δικιά της βραδυπορία. Σε ένα πράγμα όμως πέτυχε και πρέπει  να το αναγνωρίσουμε, στην τεχνική να υφαρπάζει την ψήφο κρίσιμου αριθμού πολιτών. Όμως, πρέπει να έχετε πάντα κατά νου ότι η ψήφος ανοχής που πήρατε δεν υποκαθίσταται από καμμία ψήφο εμπιστοσύνης στη Βουλή! 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Ελισάβετ Παπαδημητρίου): Το λόγο έχει ο κ. Γιάννης Μανώλης.
      ΙΩΑΝΝΗΣ ΜΑΝΩΛΗΣ: Κυρίες και κύριοι συνάδελφοι, ακούω από χθες από τους αρχηγούς των κομμάτων μέχρι και τους ομιλητές να γίνεται πολύ κουβέντα για το μήνυμα των εκλογών. Επιτρέψτε μου να διαπιστώσω ότι οι τοποθετήσεις μου δίνουν το δικαίωμα να ισχυριστώ ότι όπως φαίνεται δεν πήραν κανένα μήνυμα. Κατ’ αρχάς δεν κατάλαβαν ότι έγιναν εκλογές, δεν κατάλαβαν ότι ο λαός με την κρίση του αποφάσισε να δώσει μια νέα τετραετία στη Νέα Δημοκρατία και στον Κώστα Καραμανλή. Μιλούσαν όπως θα μιλούσαν λίγες μέρες πριν από τις εκλογές, με τον ίδιο ακριβώς τρόπο. 
      Πράγματι υπήρχαν μηνύματα και υπάρχουν μηνύματα από τις εκλογές και φαίνεται ότι εμείς το έχουμε πάρει το μήνυμα και αυτό φαίνεται από τις Προγραμματικές Δηλώσεις του Πρωθυπουργού, τις οποίες βέβαια εσείς με ευκολία, γιατί δεν θέλατε να μπείτε επί της ουσίας, τις χαρακτηρίσατε, έκθεση ιδεών. Είναι συνδικαλιστικοί και πολιτικοί τρόποι να αποφύγει κάποιος να μιλήσει επί της ουσίας γιατί αυτά που είπε ο Πρόεδρος της Νέας Δημοκρατίας, ο Πρωθυπουργός χθες για το Ταμείο κατά της Φτώχειας, για τις τρίτεκνες οικογένειες και το επίδομά τους, για την εθνική σύνταξη, για την αύξηση του Ε.Κ.Α.Σ., για την αύξηση της αγροτικής σύνταξης, για τις φορολογικές απαλλαγές που γίνονται, για τους μισθούς των στρατιωτικών που θα ισχύσουν όλα σχεδόν από 1.1.2008 δεν είναι έκθεση ιδεών, δεν είναι κάτι αφηρημένο. Είναι συγκεκριμένο. Πρέπει να πείτε αν συμφωνείτε ή διαφωνείτε. Βέβαια αν πείτε ότι συμφωνείτε θα πρέπει να ψηφίσετε και τις Προγραμματικές Δηλώσεις. Το καταλαβαίνω ότι δεν μπορείτε να το κάνετε, αλλά δεν μπορεί να μιλάτε για έκθεση ιδεών. 
      Εμείς λοιπόν, το μήνυμα το πήραμε και το μήνυμα είναι, πιο κοντά στην κοινωνία, πιο αποτελεσματικοί. Και αυτά τα μέτρα που εξαγγείλαμε που περιλαμβάνονται στις Προγραμματικές Δηλώσεις και που θα γίνουν πράξη από την αρχή του επόμενου χρόνου, είναι μέτρα συγκεκριμένα, είναι κοντά στην κοινωνία. Εμείς λοιπόν, επιλέξαμε το δρόμο, πήραμε το μήνυμα που μας λέει, πιο κοντά στην κοινωνία, πιο κοντά στους αγρότες, πιο κοντά στους συνταξιούχους, πιο κοντά στους εργαζόμενους. Εσείς, αναρωτιέμαι, πήρατε κανένα μήνυμα; Αν κατάλαβα καλά εκείνο που σας απασχολεί είναι να δηλώνετε αν είσθε πιο αριστερά ή πιο δεξιά. Αυτό είναι το μήνυμα; Ό,τι δηλώσεις; Η αγωνία σας είναι να πάτε πιο αριστερά; Μα, αριστερά υπάρχουν κόμματα που πήραν ψήφους. Θα πάτε αριστερά; Αυτό είναι το ερώτημα που τίθεται σήμερα στις διαδικασίες του ΠΑ.ΣΟ.Κ.; Σας αφήνουμε στο δρόμο σας. Εμείς επιλέγουμε, πιο κοντά στην κοινωνία, μαζί με την κοινωνία, δίπλα στην κοινωνία!
      (Στο σημείο αυτό την Προεδρική Εδρα  καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Έτσι κερδίσαμε τις εκλογές και έτσι θα ξανακερδίσουμε τις εκλογές! 
      Έγινε ολόκληρη φασαρία χθες και σήμερα γράφεται παντού γιατί ο Πρωθυπουργός ως όφειλε, συνεπής σ’ αυτά που έλεγε επί χρόνια ότι ο εκλογικός νόμος αποφασίζεται στην αρχή της τετραετίας και όχι στο τέλος, μίλησε για αλλαγή του εκλογικού νόμου. Γι’ αυτό έγινε χαλασμός. Να προσπαθήσω να ερμηνεύσω γιατί; 
      Τι άλλο λέει η αλλαγή του εκλογικού νόμου από το ότι πρέπει να υπάρχει μεταξύ των κομμάτων εξουσίας που θα επιλέγει ο κόσμος, η κοινωνία, μία σταθερή κυβέρνηση; Την αντίδραση των μικρών κομμάτων την κατανοώ και την κατανοώ όχι ως προς το μέρος του ότι θα χάσουν έδρες γιατί δεν χάνουν έδρες έτσι όπως αναπτύσσεται η λογική του νέου εκλογικού νόμου –θα έχουν τις ίδιες έδρες, το δεύτερο κόμμα να χάσει-  αλλά την κατανοώ γιατί θα ήθελαν τα μικρά κόμματα να έχουν μερίδιο στην εξουσία. Για να έχουν μερίδιο στην εξουσία όμως, δεν μπορούν  με τις ψήφους που παίρνουν, παρά μόνο αν το κόμμα που έρχεται πρώτο δεν μπορεί να έχει κοινοβουλευτική Πλειοψηφία για να αρχίσουν οι εκβιασμοί, να αρχίσουν τα παζάρια και οι λογικές, σας στηρίζω, ή δεν σας στηρίζω και γιατί δεν σας στηρίζω και τι θα μου δώσετε. 
      Εμείς είμαστε έξω απ’ αυτές τις λογικές και είναι λάθος να σκέπτονται τα μικρά κόμματα έτσι γιατί όσο εύκολο είναι να πάρουν μία δύναμη ή να μπουν στη Βουλή τόσο εύκολο είναι να την χάσουν τη δύναμη, να μην κάνουν σωστή διαχείριση της ψήφου του ελληνικού λαού και να βρεθούν στο περιθώριο.
      Εκείνο που δεν κατάλαβα είναι το ΠΑ.ΣΟ.Κ. Τι περισσότερο από μία ομολογία ήττας είναι η αντίδραση στο νέο εκλογικό νόμο; Και, προσέξτε, δεν μιλάμε για ήττα στις επόμενες εκλογές όποτε και αν γίνουν, αλλά μιλάμε για παραδοχή ήττας στις μεθεπόμενες εκλογές. Δηλαδή από τη μια μεριά λέτε –την άλλη μέρα κιόλας- ότι είσθε έτοιμοι να κάνετε Αντιπολίτευση και να διεκδικήσετε από το λαό τη διακυβέρνηση της χώρας και από την άλλη μεριά δηλώνετε με την τοποθέτησή σας με τον εκλογικό νόμο ότι θα χάσετε και αυτές τις εκλογές και τις μεθεπόμενες εκλογές, γιατί αν ήσασταν σίγουροι ότι θα τις κερδίζατε θα μας λέγατε και ευχαριστώ που θα σας δίναμε μια ισχυρή πλειοψηφία. Αλλά έτσι είναι, αγαπητοί συνάδελφοι. Όταν φεύγετε, στο τέλος, τις τελευταίες μέρες και με την ψήφο του κ. Μάνου που είχε βγει με τη Νέα Δημοκρατία την άλλη φορά αλλάξατε τον εκλογικό νόμο στα κρυφά να μην το μάθει κανείς. Σήμερα λοιπόν όταν ο Πρωθυπουργός της χώρας έρχεται την πρώτη μέρα και λέει, θα αλλάξω τον εκλογικό νόμο, εσείς διαμαρτύρεσθε! 
      Είπατε και άλλα για το ασφαλιστικό. Θέλετε οπωσδήποτε –διαφορετικά δεν το καταλαβαίνω- να πάρει μέτρα η Κυβέρνηση, να αυξήσει τα όρια ηλικίας, να μειώσει τις συντάξεις για να έχετε κάτι να λέτε. Αυτό κατάλαβα χθες. Όταν δεν δέχεσθε αυτά που λέει ο Πρωθυπουργός ότι δεν θα γίνει αυτό, δεν θα γίνει το άλλο και εσείς δεν ακούτε τον Πρωθυπουργό, αλλά προσπαθείτε να ερμηνεύσετε τι διαρροές υπάρχουν από τον κύριο αναλυτή, τότε δείχνετε ότι ο πόνος σας, η αγωνία σας είναι να παρθούν μέτρα μήπως και βγείτε στον κόσμο και πείτε κάτι διότι διαφορετικά δεν θα έχετε κάτι να πείτε!
      Και επιτρέψτε μου να σας πω ότι πράγματι θα έχουμε μείωση συντάξεων μέχρι το 2015, θα έχουμε μείωση συντάξεων –είναι ψέμα ότι δεν θα έχουμε- αλλά θα έχουμε μείωση συντάξεων λόγω του γνωστού νόμου Ρέππα που το 80% σε κάποιες κατηγορίες εργαζομένων, μέχρι το 2015 θα πάει στο 70%. Αυτή είναι μείωση σύνταξης, αλλά όχι από τη Νέα Δημοκρατία, από το ΠΑ.ΣΟ.Κ.. Θα υπάρχει λοιπόν μείωση σύνταξης. 
      ΔΗΜΗΤΡΙΟΣ ΡΕΠΠΑΣ:  Από το 60% πηγαίνει στο 70%. 
      ΠΡΟΕΔΡΟΣ (Δημήτριος Σιούφας): Σας παρακαλώ!  
      ΙΩΑΝΝΗΣ ΜΑΝΩΛΗΣ: Κύριε Ρέππα, επειδή με προκαλείτε, το 60% πάει στο 70% πότε; Γι’ αυτούς που θα φύγουν το 2030; Λύσατε το ασφαλιστικό μέχρι το 2030 και σήμερα το ασφαλιστικό καταρρέει!
      ΔΗΜΗΤΡΙΟΣ ΡΕΠΠΑΣ: Πάει στο 70% αμέσως. 
      ΙΩΑΝΝΗΣ ΜΑΝΩΛΗΣ: Το ασφαλιστικό καταρρέει!
      ΠΡΟΕΔΡΟΣ (Δημήτριος Σιούφας): Σας παρακαλώ κύριοι συνάδελφοι! 
      ΙΩΑΝΝΗΣ ΜΑΝΩΛΗΣ: Ακούστε με. Έχετε τεράστια ευθύνη γιατί δεν λύθηκε το ασφαλιστικό. 
      ΔΗΜΗΤΡΙΟΣ ΡΕΠΠΑΣ: Τι είναι αυτά που λέτε; 
      ΙΩΑΝΝΗΣ ΜΑΝΩΛΗΣ: Πληρώνουμε την πολιτική σας! 
      ΠΡΟΕΔΡΟΣ (Δημήτριος Σιούφας): Παρακαλώ να απευθύνεσθε στο Σώμα κύριε συνάδελφε.
      ΙΩΑΝΝΗΣ ΜΑΝΩΛΗΣ: Τι να κάνω κύριε Πρόεδρε; Ο κ. Ρέππας …
      ΠΡΟΕΔΡΟΣ (Δημήτριος Σιούφας): Σας παρακαλώ κύριε συνάδελφε!
      ΙΩΑΝΝΗΣ ΜΑΝΩΛΗΣ: Όταν λένε και νόμος Σιούφα, εσείς δεν αντιδράτε. Ο κ. Ρέππας όταν ακούει για νόμο Ρέππα αντιδρά! 
      ΠΡΟΕΔΡΟΣ (Δημήτριος Σιούφας): Σας παρακαλώ. 
      ΙΩΑΝΝΗΣ ΜΑΝΩΛΗΣ: Συνεχίζω, κύριε Πρόεδρε, αλλά θα ήθελα να μου δώσετε ένα λεπτό ακόμη.
    Λέω, λοιπόν, το εξής: Στο ασφαλιστικό πληρώνουμε τη δική σας πολιτική. Τη δική σας πολιτική πληρώνουμε που καταργήσατε την τριμερή χρηματοδότηση που είχε ο νόμος Σιούφα. Τη δική σας πολιτική πληρώνουμε γιατί δώσατε αναπηρικές συντάξεις σε ανθρώπους που δεν τις δικαιούνται, τη δική σας πολιτική γιατί δεν έγινε αξιοποίηση των αποθεματικών, τη δική σας πολιτική σε πολλά άλλα ζητήματα. Και χαίρομαι που ο Πρωθυπουργός χθες έπιασε το μήνυμα, ότι δεν είναι λύση η μείωση της σύνταξης. Είναι το κτύπημα της φοροδιαφυγής, η λύση στα βαρέα και ανθυγιεινά, η λύση στις αναπηρικές συντάξεις. 
    Και επειδή δεν έχω πολύ χρόνο, θέλω να πω δυο κουβέντες για το θέμα της περιφέρειας. Χαίρομαι, κύριε Πρόεδρε, που η Κυβέρνηση, επιτέλους αποφάσισε να ρίξει το βάρος στην περιφέρεια, την ξεχασμένη περιφέρεια. 
    ΘΕΟΔΩΡΟΣ ΠΑΓΚΑΛΟΣ: Επιτέλους! 
    ΙΩΑΝΝΗΣ ΜΑΝΩΛΗΣ: Κύριε Πάγκαλε, το «επιτέλους» δεν πάει στα τριάμισι χρόνια διακυβέρνησης γιατί ό,τι είχε προγραμματιστεί να γίνει στα τριάμισι χρόνια, είχε προγραμματιστεί από τις δικές σας κυβερνήσεις και το ξέρετε. Εσείς είχατε αποφασίσει πού θα πάει το Γ΄ Κ.Π.Σ., εσείς είχατε αποφασίσει αν θα πάει ή δεν θα πάει ο Προαστιακός στην Αργολίδα και πώς θα πάει. 
    Χαίρομαι γιατί επιτέλους η Κυβέρνηση της Νέας Δημοκρατίας ρίχνει βάρος στην περιφέρεια. Πρέπει να σας πω ένα μόνο παράδειγμα. Υπάρχει πρόβλημα νερού σε πολλές περιοχές της Ελλάδος. Στο δικό μας Νομό, στην Αργολίδα, δεν υπάρχει πρόβλημα νερού. Το νερό είναι πολύ και χύνεται στη θάλασσα. Το πρόβλημά μας είναι ότι πέρα από κάποια έργα που έγιναν πριν από είκοσι πέντε χρόνια, από κει και πέρα ο Νομός έμεινε στο περιθώριο. Έχουμε νερό, χύνεται στη θάλασσα, δεν μπορούμε να ποτίσουμε τα χωράφια μας, δεν μπορούμε να πιούμε νερό. 
    ΠΡΟΕΔΡΟΣ (Δημήτριος Σιούφας): Τελειώσατε, κύριε Μανώλη. Ευχαριστώ πολύ.
    ΙΩΑΝΝΗΣ ΜΑΝΩΛΗΣ: Θεωρώ, κύριε Πρόεδρε, ότι στην επόμενη τετραετία, τέτοια προβλήματα, για πολλές περιφέρειες, πρέπει να λυθούν. 
    ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Μανώλη. Τελειώσατε. 
    ΙΩΑΝΝΗΣ ΜΑΝΩΛΗΣ: Τελειώνω, κύριε Πρόεδρε.
    Το μήνυμα των εκλογών το πήραμε εμείς, φαίνεται ότι δεν το πήρατε εσείς, κύριοι συνάδελφοι. Γι’ αυτό και για πολλά χρόνια θα βασανίζεστε αν θα πάτε πιο αριστερά ή πιο δεξιά.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Δημήτριος Σιούφας): Ευχαριστώ πολύ.
    Παρακαλώ τη συνάδελφο κ. Περλεπέ-Σηφουνάκη Αικατερίνη να λάβει το λόγο.
    ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
    Κύριε Μανώλη, τις αναπηρικές συντάξεις δεν τις δίνουν οι κυβερνήσεις, τις δίνουν οι τριμελείς επιτροπές των γιατρών, ξέρετε, γιατί αναφερθήκατε σ’ αυτό. 
    Κυρίες και κύριοι συνάδελφοι, πριν από τριάμισι περίπου χρόνια σ’ αυτήν την Αίθουσα, η νέα τότε Κυβέρνηση προέβαινε σε πανηγυρικές δηλώσεις για το περιεχόμενο της πολιτικής που θα εφάρμοζε και απαιτούσε να γίνει πιστευτή από το Σώμα και την ελληνική κοινωνία.
    Το ΠΑ.ΣΟ.Κ., από την  πρώτη στιγμή είχε επισημάνει ότι εκείνο που θα γινόταν ήταν η υλοποίηση μιας αντιλαϊκής πολιτικής σε βάρος των πολιτών και των κεκτημένων της χώρας. 
    Όπως φάνηκε στο διάστημα που ακολούθησε, η πρόβλεψή μας αυτή επιβεβαιώθηκε και κατά κοινή ομολογία η Κυβέρνηση της Νέας Δημοκρατίας ήταν η χειρότερη των μεταπολιτευτικών χρόνων. 
    Βέβαια, στις 16 του Σεπτέμβρη η Νέα Δημοκρατία κατάφερε, παρά τις μεγάλες απώλειες ψήφων, να διατηρήσει μια ισχνή πλειοψηφία και τώρα να είναι έτοιμη να εφαρμόσει ακόμη πιο σκληρά μέτρα για την κοινωνία και τις δομές της. 
    Από την πρώτη στιγμή, μετά το εκλογικό αποτέλεσμα, το πλειοψηφούν κόμμα έθεσε σε εφαρμογή τη φανερή του και την κρυφή του ατζέντα για καίρια ζητήματα, όπως το ασφαλιστικό και η οικονομία. Σχετικά με το πρώτο, ομολογείται ανοικτά η κατεύθυνση την οποία έχει επιλέξει η Κυβέρνηση: αύξηση των ορίων ηλικίας συνταξιοδότησης, κατάργηση των διαφορών ανδρών και γυναικών σ’ αυτό το ζήτημα, κατάργηση βαρέων και ανθυγιεινών για πολλές κατηγορίες, αύξηση των εισφορών, μείωση των συντάξεων για τους νεοεισερχόμενους. Αυτά προκύπτουν από την τοποθέτηση της Επιτροπής Εμπειρογνωμόνων και του κ. Αναλυτή. Αυτά αφήνουν να πλανώνται, η Κυβέρνηση και οι Υπουργοί της. 
    Και βέβαια εδώ θέλω να επισημάνω ότι όταν ο κύριος Πρωθυπουργός είπε ότι δεν θα μειωθούν οι συντάξεις για τους παλιούς συνταξιούχους, χειροκροτήσατε. Χειροκροτήσατε για το αυτονόητο, ότι δεν θα πρέπει να μειώνονται οι συντάξεις αλλά να αυξάνονται. 
    Την ίδια στιγμή, λοιπόν, το κράτος αρνείται, όπως έκανε τα τριάμισι τελευταία χρόνια, να εκπληρώσει τις υποχρεώσεις του απέναντι στα ταμεία και η Κυβέρνηση επιχειρεί να κουκουλώσει το σκάνδαλο των ομολόγων, αποστρατεύοντας άρον-άρον τα στελέχη της από την κυβερνητική μηχανή.
      Η προσπάθεια απόκρυψης του πορίσματος Ζορμπά είναι ακόμα μια προκλητική ενέργεια που στόχο έχει τη συγκάλυψη των υπευθύνων και την παραπομπή της υπόθεσης στο αρχείο.
      Όσον αφορά την οικονομία, πριν ακόμα καλά-καλά στεγνώσει το μελάνι στις υπογραφές των νέων Υπουργών, ένα τεράστιο κύμα ανατιμήσεων και ακρίβειας απειλεί την αγορά και τους εργαζόμενους, οι οποίοι καλούνται και πάλι να αναλάβουν το κόστος της νεοφιλελεύθερης πολιτικής της Νέας Δημοκρατίας. Έπονται τα τιμολόγια των Δ.Ε.Κ.Ο., αλλά και η επιτάχυνση των διαδικασιών για το ξεπούλημά τους σε ιδιώτες, με τη διαφορά ότι τώρα δεν πρόκειται να κρατηθούν ούτε καν τα προσχήματα.
      Προειδοποιούμε τους πολίτες ότι η Κυβέρνηση, χωρίς καμμιά αναστολή, θα πλήξει εισοδήματα και συντάξεις και ό,τι θα τους δίνει με το ένα χέρι, θα τους το αφαιρεί με το άλλο. Την ίδια λογική θα συνεχίσουν να εφαρμόζουν οι κυβερνώντες με μεγαλύτερη ένταση σε ό,τι αφορά το κοινωνικό κράτος. Αν στην προηγούμενη περίοδο, οι δομές κοινωνικής πρόνοιας στη χώρα μας κλονίστηκαν και υπολειτουργούσαν, τώρα θα δεχτούν ένα ακόμα μεγαλύτερο χτύπημα είτε για να διαλυθούν οριστικά είτε για να περάσουν σε χέρια ιδιωτών.
      Εδώ, θέλω να κάνω μια μικρή αναφορά στο «Βοήθεια στο Σπίτι». Από την άνοιξη, η Κυβέρνηση είχε πει ότι θα παραταθεί το πρόγραμμα με κονδύλια από τον κρατικό κορβανά μέχρι τον Αύγουστο του 2008. Μέχρι αυτήν τη στιγμή, δεν έχουν ούτε υπογραφεί οι συμβάσεις από τους υπηρετούντες σε αυτό, αλλά ούτε υπάρχουν τα κονδύλια για να συνεχιστεί αυτό το πρόγραμμα που είναι τόσο πολύ σημαντικό.
      Επίσης, θα φανεί αυτό το διάστημα ακόμα σε πιο έντονο βαθμό η διάλυση του Εθνικού Συστήματος Υγείας. Γιατί να πιστέψει κάποιος ότι θα γίνουν προσλήψεις και ότι το Εθνικό Σύστημα Υγείας θα λειτουργήσει καλύτερα, όταν επί τριάμισι χρόνια δεν έχει γίνει τίποτα; Εδώ πάλι να αναφέρω ότι σε μια σειρά νοσοκομεία -και το αναφέρω αυτήν τη στιγμή, γιατί έπεσε στην αντίληψή μου μόλις πριν δύο μέρες στο «Μεταξά»- τα χειρουργικά τραπέζια έχουν μειωθεί από έξι σε τρία, γιατί δεν υπάρχει προσωπικό, με ό,τι αυτό συνεπάγεται για την υγεία των ασθενών και για τις λίστες αναμονής.
      Βέβαια, να πω πάλι ότι είχαν εξαγγελθεί, εκτός από τις προσλήψεις κ.λπ. και υποδομές. Αυτό το νοσοκομείο Χαλκίδας κάθε μήνα δημοπρατείται, έχουν περάσει τριάμισι χρόνια, ούτε ημερομηνία δημοπράτησης υπάρχει, αλλά ούτε και το κονδύλι από τις δημόσιες επενδύσεις για να υλοποιηθεί το έργο.
      Στις Προγραμματικές Δηλώσεις, λοιπόν, του 2004, τότε, ο κύριος Πρωθυπουργός είχε αναφερθεί στην υγεία με έξι ακριβώς γραμμές και με ένα γενικόλογο ευχολόγιο. Τι έγινε; Το ξέρουμε όλοι πάρα πολύ καλά. Απαξίωση του Εθνικού Συστήματος Υγείας, μείωση των δημόσιων δαπανών για την υγεία, αύξηση του μεριδίου από τον οικογενειακό προϋπολογισμό για τις υγειονομικές ανάγκες, άνθηση του ιδιωτικού τομέα στο χώρο αυτό.
      Σήμερα, ακούμε τα ίδια, αλλά δυστυχώς περιμένουμε τα χειρότερα. Δε θα σταματήσω και δε θα σταματήσουμε ως κόμμα να καταγγέλλουμε την ασυνέπεια λόγων και έργων που επιδεικνύει αυτή η Κυβέρνηση. Και βέβαια, θεωρώ ότι στην κρυφή ατζέντα της Νέας Δημοκρατίας υπάρχει και η εκχώρηση μέρους του δημόσιου συστήματος υγείας στην ιδιωτική πρωτοβουλία. Δεν δικαιολογείται διαφορετικά όλη αυτή η απαξίωση του συστήματος.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρίες και κύριοι συνάδελφοι, η Νέα Δημοκρατία στην περίοδο που πέρασε αρνήθηκε τον ουσιαστικό διάλογο με την κοινωνία, τους φορείς και τα πολιτικά κόμματα για τα μείζονα προβλήματα που αφορούν το παρόν και το μέλλον των πολιτών. Αναφέρθηκα στο ασφαλιστικό.
      Την ίδια απαξίωση του διαλόγου επέδειξε η Κυβέρνηση για το ζήτημα της παιδείας, της υγείας, της ανάπτυξης, του περιβάλλοντος. Μόνο με τις πιο συντηρητικές δυνάμεις του τόπου φαίνεται ότι συνδιαλέγεται η Κυβέρνηση και αποδέχεται τις απαιτήσεις τους.
      Μπήκατε, κύριοι της Νέας Δημοκρατίας, από τις πρώτες μέρες της νέας διακυβέρνησης σ’ έναν πιο δεξιό δρόμο. Το ΠΑ.ΣΟ.Κ. θα αντιπαλέψει τη δεξιά σας πολιτική. Θα βρισκόμαστε καθημερινά στο πλευρό των πολιτών που θα υφίστανται τα αποτελέσματα των αντιλαϊκών μέτρων σας. Έχουμε προτάσεις και λύσεις για μια άλλη πορεία της χώρας, για ένα μέλλον ασφαλές και σίγουρο για την κοινωνία μας.
      (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Βουλευτού)
      Το καθήκον μας για την προστασία των πολιτών, την ευημερία και την πρόοδο θα το υπηρετήσουμε στο ακέραιο.
      Καταψηφίζω τις Προγραμματικές Δηλώσεις.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος, κ. Θεόδωρος Πάγκαλος.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κυρίες και κύριοι συνάδελφοι, ο Πρόεδρος της Κυβερνήσεως έχει συμβάλει αποφασιστικά στη διαμόρφωση της ελληνικής γλώσσας. ‘Εχει επινοήσει και εφαρμόζει συστηματικά ένα νέο χρόνο που στα ελληνικά δεν υπήρχε, υπάρχει στα αγγλικά αλλά στα ελληνικά δεν υπήρχε. Είναι ο ενεστώς διαρκείας, ένας χρόνος που συγχέει το παρόν με το μέλλον σε μια ακαθόριστη και συνεχή διάρκεια ως προς τα όριά της. Αυτό δίνει τη δυνατότητα να μην εφαρμόζει κανείς παραδείγματος χάριν τις προεκλογικές του εξαγγελίες του 2004, να λέει αρχικά ότι αυτές οι εξαγγελίες είναι δεσμευτικές με προοπτική τετραετίας, δηλαδή το τέλος της τετραετίας και μετά να κατεβαίνεις στις εκλογές με ίδιες ή μερικές από αυτές τις εξαγγελίες λέγοντας ότι η στρατηγική μας είναι τέτοια ώστε το πρόγραμμά μας το εκλογικό είναι οκταετές, πράγμα που, όπως καταλαβαίνετε είναι τελείως αντίθετο με το Σύνταγμα και την κοινοβουλευτική πρακτική σε αυτήν τη χώρα.
    Η «στρατηγική» είναι ωραία λέξη. ‘Όταν ακούει ο πολίτης έναν Πρωθυπουργό να λέει ότι έχει στρατηγική ικανοποιείται. Σου λέει, «να ένας άνθρωπος, ένα κόμμα, μια ηγεσία που δεν λειτουργεί μέρα με τη μέρα, μήνα με το μήνα». Αλλά και η στρατηγική στην επιστημονική μεθοδολογία έχει μια αρχή και ένα όριο. Γενικά στις κοινωνικές επιστήμες έχει γίνει αποδεκτό από οκτώ μέχρι δέκα, δώδεκα χρόνια. Πέραν των δέκα ή δώδεκα χρόνων δεν υπάρχει στρατηγική. Υπάρχει το χάος, υπάρχει το αβέβαιο μέλλον, για τον απλό λόγο ότι η τεχνολογία και η οικονομία προοδεύουν στην εποχή μας με τέτοιους ρυθμούς ώστε μια στρατηγική δωδεκαετής να μην έχει κανένα απολύτως νόημα. Και γι’ αυτό το πρόβλημα με τις Προγραμματικές σας Δηλώσεις δεν είναι βεβαίως το περιεχόμενό τους, γιατί τι εξάλλου θα μπορούσε να έχει κακό η πρώτη εμφάνιση μιας κυβέρνησης σε μια νέα Βουλή. Είναι προφανές ότι στις Προγραμματικές Δηλώσεις περιλαμβάνονται θετικά σημεία, θετικές εξαγγελίες, θετικές προθέσεις. Το πρόβλημα είναι το εξής. Δεν δικαιούσθε περίοδο χάριτος, όπως θα ήταν το γεγονός εάν είχαμε μια νέα κυβέρνηση. ‘Όχι μόνο γιατί είναι ο ίδιος Πρωθυπουργός, όχι μόνο γιατί λίγο πολύ είστε η ίδια Πλειοψηφία, όχι μόνο γιατί οι βασικοί Υπουργοί είναι στα ίδια Υπουργεία, αλλά και γιατί η πολιτική σας, όπως οι ίδιοι έχετε εξαγγείλει, είναι η συνέχεια της πολιτικής που ασκήσατε επί τριάμισι χρόνια.
    Βεβαίως μπορεί κανείς να απαντήσει –και το περιμένω αυτό το επιχείρημα να το ακούσουμε πολλές φορές, είναι το εύκολο επιχείρημα- «πρόσφατα μας ψήφισε ο ελληνικός λαός άρα έχουμε δίκιο». Αλλά ξέρετε αυτό εξαντλείται πολύ γρήγορα και ιδίως εξαντλείται πολύ γρήγορα όταν σε μια νέα τετραετία ξεκινάει κανείς έτσι αφού ήδη έχει σπαταλήσει σχεδόν μια τετραετία κάνοντας βασικά κριτική στην Αντιπολίτευση και αναφερόμενος στο παρελθόν που ο κύριος Πρωθυπουργός συνεχώς εξορκίζει.
    Θέλω, λοιπόν, να θυμηθούμε λιγάκι μερικά πράγματα τα οποία δεν αναγγείλατε δεόντως και επί των οποίων δεν δεσμευτήκατε επαρκώς στις Προγραμματικές Δηλώσεις. 
    Ξεκινάω από την παιδεία, είναι το κλειδί για το μέλλον της χώρας. Η τομή που χρειάζεται να γίνει στην παιδεία είναι βαθύτατη. Αφορά πρόσωπα, αφορά συνήθειες, αφορά μεθόδους οργάνωσης, αφορά εκπαιδευόμενους, αφορά και τους εκπαιδευτές. Αλλά τίποτα απ’ όλα, κυρίες και κύριοι συνάδελφοι, δεν μπορεί να γίνει εάν δεν υπάρχουν επαρκείς πόροι. Και όσο πιο βαθιές θέλουμε να είναι οι τομές, όσο πιο δύσκολα είναι τα προβλήματα αλλαγών που επαγγελλόμαστε, τόσο πιο μεγάλοι πρέπει να είναι οι πόροι τους οποίους πρέπει να επενδύσουμε.
    Είχατε πει -ο κ. Καραμανλής- στις Προγραμματικές Δηλώσεις του 2004 «ότι η επένδυση στην παιδεία είναι η πρώτη επιλογή και το προσωπικό όραμά μου. Βασική δέσμευση η σταδιακή αύξηση των κρατικών δαπανών στο 5%».
     Μειώσατε βαθμιαία τις δαπάνες για την παιδεία ως ποσοστό του Α.Ε.Π. και τις φθάσατε στο 3,5% στο τελευταίο προϋπολογισμό. Δεν μας είπατε τίποτα γι’ αυτό στις Προγραμματικές Δηλώσεις. Θα συνεχίσετε να μειώνετε τις δαπάνες για την παιδεία ως ποσοστό του Α.Ε.Π. ή θα επανέρθετε τουλάχιστον σ’ αυτόν τον αρχικό στόχο τον οποίο είχατε τάξει και τον οποίο δεν εκπληρώσατε;
     Αυτήν τη στιγμή, οι διαμαρτυρόμενοι Έλληνες φοιτητές έχουν από την πλευρά της πολιτείας κατά κεφαλήν δαπάνες 3.340 ευρώ το χρόνο. Ο μέσος όρος στην Ευρωπαϊκή Ένωση –στη νέα Ευρωπαϊκή Ένωση, περιλαμβανομένων και των νέων πολύ φτωχότερων χωρών- είναι 7.400 ευρώ. Είμαστε κάτω του 50% του μέσου κοινοτικού όρου. 
     Ας πούμε τώρα κάτι πιο ευχάριστο. Ο κ. Καραμανλής, στην Καλλιθέα, στις 2 Φεβρουαρίου 2004, είπε «Θα εγγυηθούμε σε όλα τα παιδιά, από τις τάξεις του γυμνασίου κιόλας, να μορφωθούν χρησιμοποιώντας δικό τους ηλεκτρονικό υπολογιστή…» -και προσδιορίζει- «…υπολογιστή με μόντεμ…» -όχι οποιονδήποτε υπολογιστή- «…θα ξεκινήσουμε τον πρώτο χρόνο με την απόκτηση εκατόν πενήντα χιλιάδων υπολογιστών για τη Β΄ Γυμνασίου».
     Εδόθησαν τελικά μερικές χιλιάδες υπολογιστές στους αριστούχους της Β΄ Γυμνασίου. Και βεβαίως, αυτό ακούγεται σαν μια λεπτομέρεια, αλλά για σκεφθείτε όλους αυτούς τους νέους που άκουσαν την υπόσχεση του Πρωθυπουργού, την έδεσαν και περίμεναν τον υπολογιστή τους –με μόντεμ κιόλας- και δεν πήραν τίποτα! Τι άποψη νομίζετε ότι θα έχουν για τον κ. Καραμανλή και γενικότερα για το πολιτικό σύστημα, για όλους εμάς; 
     Άκουσα, επίσης, τον κ. Καραμανλή να λέει στις 2 Φεβρουαρίου 2004 –ήταν μια εμπνευσμένη ομιλία αυτή- για την άθλια κατάσταση στις φοιτητικές εστίες: «Τι να πω; Προσβάλλει την προσωπικότητα του φοιτητή που είναι αναγκασμένος να ζει εκεί μέσα. Αυτό εγώ δεν το δέχομαι». Και έχουμε μία κατάσταση, μια τετραετία κατά την οποία δεν έχει φτιαχτεί ούτε μία νέα φοιτητική εστία ή βιβλιοθήκη. 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Οκτώ λεπτά δικαιούμαι, κύριε Πρόεδρε; Είχα την εντύπωση ότι δικαιούμαι πολύ περισσότερα. Δεκαπέντε λεπτά δεν είναι η ομιλία του Κοινοβουλευτικού Εκπροσώπου; 
     ΠΡΟΕΔΡΟΣ (Δημήτριος Σιούφας): Όταν μιλάει πρώτα ο Πρόεδρος της Κοινοβουλευτικής σας Ομάδας, κατά τον Κανονισμό ο χρόνος των Κοινοβουλευτικών Εκπροσώπων μειώνεται σε οκτώ λεπτά. 
     ΘΕΟΔΩΡΟΣ ΠΑΓΚΑΛΟΣ: Αν μπορείτε, δώστε μου ένα λεπτό παραπάνω, κύριε Πρόεδρε.
     ΠΡΟΕΔΡΟΣ (Δημήτριος Σιούφας): Έχετε άλλα δύο λεπτά, κύριε Πάγκαλε.
     ΘΕΟΔΩΡΟΣ ΠΑΓΚΑΛΟΣ: Και το τελευταίο από το χώρο της νεολαίας και της παιδείας: «Προχωρούμε σταδιακά στη μείωση της στρατιωτικής θητείας στους έξι μήνες», είπε ο κ. Καραμανλής στις 20 Μαρτίου 2004.
     Τι γίνεται; Το έχετε εγκαταλείψει; Θα το κάνετε; Διότι εδώ εμφανίζεται και η κατάσταση, όπου δεσμεύσεις τέτοιου είδους που δεν έχετε εκπληρώσει, δεν κάνετε καν τον κόπο να τις εγκαταλείψετε ή να τις προσαρμόσετε, να πείτε «το είπαμε αυτό, αλλά δεν γίνεται, βρε αδελφέ, για τον έναν ή τον άλλο λόγο, αναπροσαρμόζουμε το πρόγραμμά μας». Είστε σίγουροι για  την αμνηστία την οποία η ψήφος του ελληνικού λαού σας δίνει, επιτρέποντας με μία μειοψηφία της κοινωνίας να διαμορφώσετε μία περιορισμένη σε έκταση κοινοβουλευτική Πλειοψηφία. 
     Κυρίες και κύριοι συνάδελφοι, αντίστοιχα στοιχεία αναξιοπιστίας θα βρούμε σε όλα τα κεφάλαια της κυβερνητικής δράσης, σε ό,τι αφορά την υγεία, σε ό,τι αφορά τη σχέση με τους αγρότες, σε ό,τι αφορά την οικονομία γενικότερα και την πορεία της. Αυτό που έχει σημασία να επισημάνουμε είναι ότι συνεχώς η κοινωνία απαιτεί από τους εκπροσώπους της και ιδιαίτερα από την Κυβέρνηση τη γλώσσα της αληθείας. Δεν δέχεται την εξαπάτηση, δεν δέχεται την ωραιολογία, δεν δέχεται τις αφηρημένες υποσχέσεις. Θα απορρίψει τον ενεστώτα διαρκείας, εντός του οποίου κατά τον τρόπο αυτό έχετε βολευτεί. 
      Τα περιθώριά σας είναι μικρά, πολύ μικρά. Όσοι από εσάς έχουν ευαίσθητη συνείδηση και συναισθάνονται το χρέος τους απέναντι στη χώρα και απέναντι και στον κόσμο που τους έχει ψηφίσει -και ο οποίος σε μία χώρα με πολύ σύνθετη και κυμαινόμενη κοινωνική σύνθεση όπως είναι η Ελλάδα, δεν είναι άλλης ποιότητας ταξικά, οικονομικά και κοινωνικά απ’ αυτούς που ψηφίζουν οποιοδήποτε άλλο κόμμα- πιστεύω ότι θα πρέπει να ασκήσετε μία πίεση για να καθορίσετε σαφώς τους στόχους σας, να ξέρει η χώρα πού πάει, να ξέρει ο πολίτης τι τον περιμένει και να ξέρει και η Αντιπολίτευση επί ποίων θεμάτων, προτάσεων και εξαγγελιών θα ασκήσει τη δράση της και θα αναπτύξει το λόγο της. Διότι πώς να κάνεις αντιπολίτευση σε ωραίες ιδέες, σε γενικές προθέσεις και σε ευαισθησίες οι οποίες δεν ανταποκρίνονται σε τίποτα το απτό και το συγκεκριμένο;
      Ευχαριστώ, κύριε  Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, παρακολουθώ με προσοχή τα όσα λέγονται σ’ αυτήν την Αίθουσα κυρίως από στελέχη της Αξιωματικής Αντιπολίτευσης και γενικά από συναδέλφους όλων των πτερύγων της Βουλής. Όμως, θα επιμείνω στα όσα λέγονται από τα στόματα στελεχών της Αξιωματικής Αντιπολίτευσης και μάλιστα στελεχών που ανήκουν στην ηγετική ομάδα του ΠΑ.ΣΟ.Κ.
      Το γενικό συμπέρασμα, το οποίο αφορά σχεδόν όλους τους υπολοίπους –και χαίρομαι γιατί ο Κοινοβουλευτικός Εκπρόσωπος κ. Πάγκαλος αποτέλεσε εξαίρεση- είναι ότι έχουν επιδοθεί σε μία κούρσα ταχύτητας προς τα άκρα και τις εξαλλότητες, μία κούρσα ταχύτητας προς μία ακραία, μηδενιστική αντιπολίτευση. 
      Εάν κάποιος δεν είχε γενικότερη εικόνα των όσων συνέβησαν στη χώρα τα τελευταία τριάμισι χρόνια και ερχόταν σήμερα στη χώρα μας, προκύπτει ότι θα του αφηγούντο περίπου την κατάσταση ως εξής και θα παρουσίαζαν το εξής τοπίο για τη χώρα. Ότι έχουμε τη χειρότερη Κυβέρνηση του τόπου, η οποία μετά από τριάμισι χρόνια έχει αφήσει τη χώρα σε ερείπια. 
      Φαίνεται πως ξεχνούν –και θα επαναλάβω ότι ο κ. Πάγκαλος  το χαρακτήρισε εύκολο επιχείρημα, αλλά δεν είναι εύκολο επιχείρημα αξιότιμε, κύριε συνάδελφε, αλλά είναι η αναπόδραστη πραγματικότητα της δημοκρατίας- ότι αυτή η Κυβέρνηση της οποίας το έργο περιγράφεται με τα μελανότερα χρώματα είναι η Κυβέρνηση που τη 16η Σεπτεμβρίου πήρε μία καθαρή εντολή από τον ελληνικό λαό να εξακολουθήσει να τον κυβερνάει. Ο ελληνικός λαός της έδειξε ότι την εμπιστεύεται και εναποθέτει στα χέρια της προσδοκίες και ελπίδες για την πραγματοποίηση οραμάτων για ένα καλύτερο σήμερα και αύριο.
      Άκουσα με προσοχή τον Αρχηγό της Αξιωματικής Αντιπολίτευσης κ. Γιώργο Παπανδρέου να διατυπώνει την κριτική του προς την Κυβέρνηση, πάντα στην ίδια πολιτική συχνότητα. Διχαστικός λόγος σε ένα πέλαγος ανακριβειών.
      Θα προσπαθήσω να εστιάσω την προσοχή μου –και θα παρακαλέσω και τη δική σας- σε ορισμένα συγκεκριμένα σημεία.
      Στην αρχή της ομιλίας του κατηγόρησε την Κυβέρνηση για μία άτυπη συνεργασία με την άκρα Δεξιά, με αφορμή την απόσυρση του βιβλίου Ιστορίας της ΣΤ΄ Δημοτικού. Από πού και ως πού, κύριε Παπανδρέου, η μεγάλη πλειοψηφία της κοινής γνώμης, όπως καταγράφεται σε όλες τις έρευνες που έχουν πραγματοποιηθεί απ’ όλο το φάσμα των εταιρειών δημοσκοπήσεων, που ζήτησε τη διόρθωση και στη συνέχεια την απόσυρση ενός βιβλίου, το περιεχόμενο του οποίου προσέβαλε τη συλλογική ιστορική μνήμη των Ελλήνων και των Ελληνίδων -οτιδήποτε και αν ψηφίζουν είναι δικαίωμά τους- ανήκει στην άκρα Δεξιά; Στην άκρα Δεξιά «χαρίζει» ο κ. Παπανδρέου το Μίκη Θεοδωράκη ο οποίος μπήκε μπροστά από την αρχή και ζήτησε την απόσυρση του βιβλίου; Στην άκρα Δεξιά «χαρίζει» εκατοντάδες πανεπιστημιακούς, ανθρώπους των Μέσων Μαζικής Επικοινωνίας, γνήσια προοδευτικές προσωπικότητες ή διανοουμένους και ακτιβιστές της Αριστεράς, όπως το Γιώργο Καραμπελιά και την ομάδα του «ΑΡΔΗΝ» που έκαναν πρώτοι από τους πρώτους μία εξαιρετική δουλειά ξετινάζοντας το συγκεκριμένο περιεχόμενο του βιβλίου;
      Και κάτι ακόμα. Η Κυβέρνηση από την αρχή δεν ήθελε το βιβλίο και το περιεχόμενό του να γίνει μήλον της Έριδος ή να γίνει αντικείμενο πολιτικής και ιδεολογικής διαμάχης.
       (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ.  ΕΛΙΣΑΒΕΤ ΠΑΠΑΔΗΜΗΤΡΙΟΥ)
Δεν είναι αυτός ο ρόλος του πολιτικού συστήματος και των λειτουργών του. Γι’ αυτό ανέλαβαν σχετικό ρόλο και η Ακαδημία Αθηνών και το Παιδαγωγικό Ινστιτούτο. 
      Όταν, λοιπόν, ήρθε το κορυφαίο πνευματικό ίδρυμα της χώρας, η Ακαδημία Αθηνών, όταν ήρθε το Παιδαγωγικό Ινστιτούτο να βάλουν τα πράγματα στη θέση τους, η Κυβέρνηση απλώς έπραξε αυτό που τις επέβαλε το καθήκον της και η υπακοή στο Σύνταγμα. Γιατί να μην ξεχνάμε ότι το Σύνταγμα της ελληνικής πολιτείας επιβάλλει, μέσω της παιδείας, να διαπλάθουμε και να διαμορφώνουμε σωστά την εθνική συνείδηση των Ελλήνων. 
      Στο πέλαγος των ανακριβειών και των συνεχών αναφορών του Αρχηγού της Αξιωματικής Αντιπολίτευσης έχω επισημάνει μεταξύ των άλλων τα όσα είπε για τον εκλογικό νόμο. Δεν είπε κανείς ότι η πρόθεση της Κυβέρνησης, κυρίες και κύριοι συνάδελφοι του ΠΑ.ΣΟ.Κ., είναι να αλλοιώσουμε την έκφραση του φρονήματος, την έκφραση της εκλογικής επιλογής του Έλληνα και της Ελληνίδας. Λέμε να συνδυάσουμε την αναλογική εκπροσώπηση με την απαραίτητη κυβερνητική σταθερότητα. 
      Από το ίδιο πέλαγος ανακριβειών του κ. Γιώργου Παπανδρέου αλιεύω ακόμη τα ακόλουθα. Κάνοντας κριτική στην πολιτική της Νέας Δημοκρατίας, είπε: «Η αγορά να υπηρετεί τις ανάγκες των ανθρώπων». 
      Πότε είχαμε, κύριε Παπανδρέου, τις ταξικότερες επιλογές στην Ελλάδα στο χώρο της παιδείας και της υγείας; Δεν τις είχαμε επί των κυβερνήσεων του ΠΑ.ΣΟ.Κ. και ιδιαίτερα κατά τη διάρκεια της οκταετούς διακυβέρνησης της χώρας από τις κυβερνήσεις του κ. Κωνσταντίνου Σημίτη και από την  ηγετική ομάδα των λεγομένων κατ’ όνομα «εκσυγχρονιστών»;  
      Από το ίδιο πέλαγος ανακριβειών επισημαίνω το όψιμο οικολογικό ενδιαφέρον του ΠΑ.ΣΟ.Κ.. Μα, δεν είναι το ΠΑ.ΣΟ.Κ. και οι κυβερνήσεις του που δεν έδωσαν στη χώρα δασολόγιο, δεν έδωσαν στη χώρα δασικούς χάρτες, δεν προχώρησαν το Κτηματολόγιο; Οι χωματερές πότε ήκμασαν στην ελληνική ύπαιθρο, στην ελληνική περιφέρεια ή κοντά και δίπλα στα μεγάλα αστικά κέντρα; 
      Κυρίες και κύριοι συνάδελφοι, θα  υπογραμμίσω και τις τεράστιες ανακρίβειες που ειπώθηκαν στα ζητήματα αντιμετώπισης της ανεργίας. Την ανεργία η Κυβέρνηση Καραμανλή την παρέλαβε στο 11,3% και σήμερα κινείται στα επίπεδα 7,7%-8,2%. Δεν αποτελεί βελτίωση αυτό; Δεν δείχνει ότι κινούμεθα προς τη σωστή κατεύθυνση; Κανείς δεν είπε ότι εξαλείψαμε το πρόβλημα. Και ένας άνεργος να υπάρχει στην Ελλάδα η φροντίδα μας θα πρέπει να είναι αδιάλειπτη και συνεχής, για να του βρούμε δουλειά. Όμως, αυτή η πορεία των μεγεθών δείχνει ότι η πολιτική της Κυβέρνησης κινείται προς τη σωστή κατεύθυνση. 
      Και βεβαίως, θα έρθω στις πολλές ανακρίβειες που έχουν ειπωθεί στην Αίθουσα για τα θέματα του ασφαλιστικού. Είναι οξύμωρο να ασκείται σήμερα έλεγχος στην Κυβέρνηση της Νέας Δημοκρατίας για τα όσα συμβαίνουν στα ασφαλιστικά ταμεία. Σας θυμίζω, επειδή έγινε πολύς λόγος και για την τριμερή χρηματοδότηση, ότι το κράτος επί κυβερνήσεων ΠΑ.ΣΟ.Κ. ήταν συνεπές στην καταβολή του μεριδίου που του αναλογούσε, όσο ήταν Πρωθυπουργός ο Ανδρέας Παπανδρέου. Στη συνέχεια η τριμερής χρηματοδότηση πήγε περίπατο. 
      Να σας θυμίσω, λοιπόν, επειδή έχετε βραχεία μνήμη, τα χρέη προς τα ασφαλιστικά ταμεία. Προς το Ταμείο Νομικών 440.000.000 ευρώ. Προς τον Οργανισμό Αυτοαπασχολουμένων –Τ.Ε.Β.Ε., Τ.Σ.Α., Τ.Α.Ε.-  330.000.000 ευρώ. Προς τα νοσοκομεία 2.000.000.000 ευρώ χρέη. Προς τα ασφαλιστικά ταμεία 9.200.000.000 ευρώ χρέη, μεταξύ των οποίων 4.100.000.000 ευρώ χρέη προς το Ι.Κ.Α..
      Αυτή ήταν η κατάσταση την οποία κληρονομήσαμε. Φροντίσαμε να διασφαλίσουμε την πληρωμή των συντάξεων. Ανοίξαμε από το Δεκέμβρη του 2004 τον κοινωνικό διάλογο για το ασφαλιστικό, χωρίς τη διακίνηση του φόβου, χωρίς κινδυνολογία και σήμερα έρχεται ο κ. Καραμανλής και λέει «άμεση προτεραιότητα η διευθέτηση του ασφαλιστικού ζητήματος, χωρίς αύξηση των ορίων ηλικίας, χωρίς μείωση των συντάξεων, χωρίς μεταβολή των εισφορών». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω σε δύο λεπτά, κυρία Πρόεδρε. 
      Όμως, η πολιτική εκτροπή του ΠΑ.ΣΟ.Κ. δεν περιορίζεται εδώ. Ακούσαμε και κάτι άλλο και το βλέπουμε να εξελίσσεται ενώπιόν μας. Το ΠΑ.ΣΟ.Κ. σας θυμίζω ότι ψήφισε μαζί με τη Νέα Δημοκρατία, σύμφωνα με τα προβλεπόμενα από το Σύνταγμα και τον Κανονισμό της Βουλής, για να προχωρήσουν οι διαδικασίες για την αναθεώρηση του Συντάγματος. 
      Στη συνέχεια και ενώ στην αρχή είχε βάλει τον πήχη ψηλά, διότι η αναθεώρηση του Συνταγματικού Χάρτη της χώρας πρέπει να είναι πάνω από μικροκομματικές και μικροπολιτικές σκοπιμότητες, προέκυψαν τα εσωτερικά του ΠΑ.ΣΟ.Κ., στα οποία εγώ δεν θέλω να αναμειχθώ. 
      Αυτό που θέλω να πω όμως είναι ότι η ηγετική ομάδα του ΠΑ.ΣΟ.Κ. δεν έχει κανένα δικαίωμα την όποια κρίση πλήττει αυτήν τη στιγμή το κίνημα –και εύχομαι γρήγορα να την ξεπεράσει, γιατί η δημοκρατία μας χρειάζεται όλους και το πολιτικό σύστημα- να την κάνει κρίση των θεσμών και του πολιτικού συστήματος. Δεν είναι δυνατόν οι επιλογές τους στο κορυφαίο ζήτημα της Αναθεώρησης του Συντάγματος να σηκώνουν σημαία ευκαιρίας ανάλογα με το πώς εξελίσσονται τα εσωκομματικά στο ΠΑ.ΣΟ.Κ. και η κούρσα για τη διαδοχή στο συγκεκριμένο κόμμα. 
      Ανάμεσα στο ίδιο πέλαγος των ανακριβειών αλιεύω ακόμη τα όσα είπε ο κ. Παπανδρέου για το Κυπριακό. Κατηγόρησε την Κυβέρνηση για τα όσα πράττει στο συγκεκριμένο μεγάλο εθνικό ζήτημα. Μήπως πρέπει να θυμίσω ποια ήταν η στάση του κ. Γιώργου Παπανδρέου με το σχέδιο Ανάν; Να θυμίσω ότι πριν αποφανθεί με συντριπτική πλειοψηφία στο δημοψήφισμα ο κυπριακός λαός για την απόρριψη του σχεδίου, έσπευσε ο κ. Γιώργος Παπανδρέου να εκφραστεί υπέρ. Ποια θα ήταν η κατάσταση στην Ελλάδα και στην Κύπρο αν ο Πρωθυπουργός, ο υπεύθυνος Πρωθυπουργός κ. Κωνσταντίνος Καραμανλής είχε ακολουθήσει το ίδιο παράδειγμα; 
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ολοκληρώστε παρακαλώ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ολοκληρώνω, κυρία Πρόεδρε. 
      Κυρίες και κύριοι συνάδελφοι, ό,τι και να ειπωθεί σε αυτήν την Αίθουσα σε επίπεδο κριτικής ασφαλώς εντάσσεται στο πλαίσιο άσκησης του δημοκρατικού λόγου και αντιλόγου. Όμως, δεν μπορεί να καταλάβει ο ελληνικός λαός πώς είναι δυνατόν να μετατρέπεται αυτή η συζήτηση στη Βουλή σε καλλιστεία μηδενιστικής αντιπολίτευσης. Αυτό που δεν μπορεί να αντιληφθεί ο ελληνικός λαός είναι γιατί τα περισσότερα στελέχη της ηγετικής ομάδας του ΠΑ.ΣΟ.Κ. καταφεύγουν στην εξαλότητα και τις ακρότητες για να κρύψουν την ένδεια θέσεων και προτάσεων. 
      Είτε το θέλουν είτε δεν το θέλουν από τη δική μας την πλευρά δεν πρόκειται να επιτρέψουμε την εξαγωγή της εσωκομματικής κρίσεως που πλήττει αυτήν τη στιγμή το ΠΑ.ΣΟ.Κ. σε ολόκληρο το πολιτικό σύστημα στο ελληνικό Κοινοβούλιο. Στο κάτω-κάτω ο ελληνικός λαός δεν φταίει σε τίποτα για να υφίσταται αυτά που ακούστηκαν από τα περισσότερα μέλη της ηγετικής ομάδας του ΠΑ.ΣΟ.Κ. εδώ σήμερα. Και διαχωρίζω τη στάση των περισσοτέρων συναδέλφων της Αξιωματικής Αντιπολίτευσης των απλών Βουλευτών.
      Κυρίες και κύριοι συνάδελφοι, αυτά τα πρώτα χρόνια πετύχαμε το καλό. Τώρα μπορεί …
      ΠΡΟΕΔΡΕΥΟΥΣΑ (Ελισάβετ Παπαδημητρίου): Κύριε Παναγιωτόπουλε, σας παρακαλώ!
      ΠΑΝΟΣ ΠΑΝΑΓΙΩΤΟΠΟΥΛΟΣ: Ολοκληρώνω, κυρία Πρόεδρε.
      Τώρα μπορεί και πρέπει να πετύχουμε το καλύτερο. Η Νέα Δημοκρατία από τις πρώτες κινήσεις της μετά τις εκλογές έδειξε ότι πήραμε και το δικό μας μήνυμα. Έχουμε αντιληφθεί και τα λάθη και τα σφάλματα και τις παραλείψεις μας και τις ανεπάρκειες εκεί που σημειώθηκαν. Αυτό που δεν μπορεί να αρνηθεί κανείς είναι ότι αν δεν τραβήξουμε την κόκκινη γραμμή ο ισολογισμός, το ισοζύγιο είναι πλεονασματικό. Προσφέραμε πολλά στον τόπο και στη δεύτερη θητεία μας θα προσφέρουμε περισσότερα. 
      Με αυτήν τη λογική σας καλώ να δώσουμε σήμερα τα μεσάνυκτα με αποφασιστικό τρόπο ψήφο εμπιστοσύνης και ενίσχυσης στην Κυβέρνηση του Κώστα Καραμανλή.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Παρακαλώ τον Κοινοβουλευτικό Εκπρόσωπο του Κ.Κ.Ε. …
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, θέλω το λόγο ως Κοινοβουλευτικός Εκπρόσωπος επί της διαδικασίας.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Για ποιο λόγο τον θέλετε;
      ΘΕΟΔΩΡΟΣ ΠΑΓΚΑΛΟΣ: Θα σας πω αμέσως.
      Κατ’ αρχάς σας συγχαίρω για τα νέα καθήκοντά σας. Αλλά διεκόπη κατά τον Κανονισμό -είχε δίκιο ο κύριος Πρόεδρος- πολύ αυστηρά πριν. Είχα οκτώ λεπτά και μου παρεχώρησε με πολλή επιείκεια άλλα δύο λεπτά. Εδώ βλέπω ότι δώσατε τέσσερα λεπτά στον  Κοινοβουλευτικό Εκπρόσωπο της Νέας Δημοκρατίας.
      Καλό θα είναι να ενοποιήσει την άποψή του το Προεδρείο για να μη δίνεται η εντύπωση, η οποία εμένα δεν μου δίνεται επειδή σας γνωρίζω καλά, ότι χρησιμοποιούν περισσότερο χρόνο οι εκπρόσωποι του κόμματός σας από τους εκπροσώπους της Αντιπολίτευσης.
      Σας ευχαριστώ.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Κύριε Πάγκαλε, διέκοψα τον εκπρόσωπο της Νέας Δημοκρατίας σε κάτι λιγότερο από την επέκταση των δύο λεπτών. Τον ξαναδιέκοψα στα τρία λεπτά και ήμουν έτοιμη να κλείσω το μικρόφωνο στα τέσσερα λεπτά. 
      Καλό θα ήταν όλοι να σεβόμαστε και το χρόνο και την επιείκεια του Προεδρείου. Ευχαριστώ.
      Παρακαλώ τον Κοινοβουλευτικό Εκπρόσωπο του Κ.Κ.Ε. κ. Χαλβατζή να πάρει το λόγο. 
      ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, κυρίες και κύριοι συνάδελφοι, οι Προγραμματικές Δηλώσεις δεν ξάφνιασαν ούτε εντυπωσίασαν το Κ.Κ.Ε.. Δεν περιμέναμε κάτι διαφορετικό. Ο Πρωθυπουργός τόνισε ότι πιο γρήγορα και πιο αποφασιστικά θα προωθήσει τις μεταρρυθμίσεις που ξεκίνησε πριν από τριάμισι χρόνια. Οι λεγόμενες μεταρρυθμίσεις δεν είναι τίποτε άλλο από την παραπέρα προώθηση της εκποίησης της λαϊκής περιουσίας των πρώην Δ.Ε.Κ.Ο., των επιχειρήσεων στρατηγικής σημασίας, την παραπέρα ιδιωτικοποίηση και εμπορευματοποίηση των κοινωνικών αγαθών, της παιδείας, της υγείας, της πρόνοιας, της κοινωνικής ασφάλισης, τον παραπέρα «ακρωτηριασμό» κοινωνικών δικαιωμάτων και κατακτήσεων. Υποσχέθηκε επίσης μεγαλύτερη σταθερότητα στο «άρμα» των ιμπεριαλιστικών ενώσεων, της Ευρωπαϊκής Ένωσης, των Η.Π.Α. και του ΝΑΤΟ. Αυτό ασφαλώς κατά την άποψή μας συνιστά μέγα κίνδυνο από τις ιμπεριαλιστικές επεμβάσεις στα Βαλκάνια και ιδιαίτερα αυτήν την περίοδο στο Κόσοβο. Πρόκειται για μία σκληρή ταξική πολιτική.
	Αυτές ασφαλώς είναι οι επιδιώξεις της Κυβέρνησης. Υπάρχει όμως και το εργατικό λαϊκό κίνημα, το ταξικό κίνημα, το οποίο έχει και αυτό επιδιώξεις και στόχους όχι μόνον αμυντικούς αλλά και επιθετικούς, διεκδικητικούς και είμαστε σίγουροι ότι με νέα ορμή θα βγει στους δρόμους. 
	Κυρία Πρόεδρε, η εικόνα που παρουσιάστηκε από τον Πρωθυπουργό κατά την παρουσίαση των Προγραμματικών Δηλώσεων της Κυβέρνησης δείχνει μία χώρα απέραντο εργοτάξιο με δεκάδες ή εκατοντάδες έργα που γίνονται δήθεν προς όφελος του λαού, μία εικόνα λίγο-πολύ χαρούμενων ανθρώπων οι οποίοι εργάζονται και ζουν σε συνθήκες απόλυτης ικανοποίησης, ανθρώπων οι οποίοι πριν από δύο εβδομάδες πήγαν στις κάλπες και έδωσαν κατά πλειοψηφία μία «λευκή» επιταγή στο κόμμα της Νέας Δημοκρατίας να συνεχίσει το έργο που άρχισε το 2004. 
	Η πραγματικότητα όμως δεν είναι αυτή. Ασφαλώς γίνονται έργα υποδομών, δρόμοι, αγωγοί, λιμάνια, επικοινωνιακά έργα. Ποιον εξυπηρετούν πρωτίστως αυτά τα έργα; Γίνονται με προτεραιότητες και μεθόδους που ικανοποιούν τα συμφέροντα και την κερδοφορία του κεφαλαίου. 
      Υπάρχει μία πραγματικότητα η οποία καταγράφεται σε επίσημες στατιστικές για πάνω από δεκαπέντε χρόνια, ότι δηλαδή η κερδοφορία του κεφαλαίου στη χώρα μας είναι η υψηλότερη στην Ευρωπαϊκή Ένωση και αυτή η κερδοφορία στηρίχθηκε απ’ όλες τις κυβερνήσεις και από τις κυβερνήσεις της Νέας Δημοκρατίας και από τις κυβερνήσεις του ΠΑ.ΣΟ.Κ.. Γίνονται έργα, όμως απουσιάζουν έργα που σχετίζονται με την προστασία και τη βελτίωση της ζωής των εργαζομένων.
	Τι ειπώθηκε για την αντισεισμική θωράκιση της χώρας, για την αντιπυρική προστασία, για τα απαραίτητα αντιπλημμυρικά έργα; Πριν από δεκατρείς μήνες έγιναν οι πυρκαγιές στη Χαλκιδική. Δώδεκα μήνες μετά δεν είχε γίνει τίποτα, απολύτως τίποτα για την αντιπλημμυρική προστασία και ήμασταν εκεί όταν πλημμύρισε η Κασσάνδρα. 
	Είναι χαρακτηριστικό ότι ύστερα από τόσους σεισμούς ο έλεγχος καθώς και η αντισεισμική στήριξη σε πολλά δημόσια σχολειά στη Θεσσαλονίκη, στην Πάτρα και αλλού δεν έχει ολοκληρωθεί.
	Ως Κ.Κ.Ε. έχουμε καταθέσει συγκεκριμένες προτάσεις για την ουσιαστική αντιμετώπιση αυτού του μεγάλου προβλήματος. Το κύριο κι εδώ είναι η έλλειψη πόρων. Η λιτότητα για υποδομές που ωφελούν τους εργαζόμενους, τα λαϊκά στρώματα, είναι μόνιμη. Απουσιάζουν από τον κρατικό προϋπολογισμό αυτά τα κονδύλια ή στην καλύτερη περίπτωση είναι ελάχιστα. Επίσης απουσιάζουν έργα υποδομής στην παιδεία με τις τεράστιες ελλείψεις, στην υγεία με μία συνεχή υποβάθμιση στην πρόνοια αλλά και έργα για την αγροτική παραγωγή. 
      Αυτά τα έργα είναι που έχει απόλυτα ανάγκη ο εργαζόμενος. Αντίθετα προβάλλονται έργα, όπως το Ελληνικό όπου θα γίνει μία καινούργια πόλη δεκαπέντε έως είκοσι χιλιάδων κατοίκων. Και βέβαια η προοπτική και της Κυβέρνησης της Νέας Δημοκρατίας, όπως και της κυβέρνησης του ΠΑ.ΣΟ.Κ, είναι να τσιμεντοποιούνται οι χώροι των πρώην στρατοπέδων. Και πόσοι είναι αυτοί που ικανοποιούνται από την κυβερνητική πολιτική και οι οποίοι έδωσαν την εντολή για τη συνέχισή της πιο γρήγορα, πιο βίαια, πιο αποτελεσματικά; Αυτοί που πληρώνονται με 600 ευρώ το μήνα; Αυτοί που εργάζονται χωρίς κοινωνική ασφάλιση; Αυτοί που δουλεύουν στα προγράμματα «STAGE» με 400 ευρώ; Kαι ξαφνιάστηκα ακούγοντας συναδέλφους του ΠΑ.ΣΟ.Κ. που ανακάλυψαν την ακρίβεια, τη λιτότητα και τα «STAGE». «Τα STAGE» ξεκίνησαν επί ΠΑ.ΣΟ.Κ. και γενικεύονται σήμερα από τη Νέα Δημοκρατία. Αυτοί οι νέοι που ψάχνουν για δουλειά και βρίσκουν κλειστές πόρτες τι θα γίνουν, κύριοι της Κυβέρνησης; Γι’ αυτό λέμε ότι πρόκειται για μία σκληρή ταξική πολιτική, η οποία εφαρμόζεται για δεκαετίες από όλες τις  κυβερνήσεις. 
      Όλοι οι ομιλητές και ιδιαίτερα οι κυβερνητικοί αναφέρθηκαν στο περιβάλλον, ή έβαλαν και μία δόση περιβάλλοντος για τα στερεά και υγρά απόβλητα, για την ανακύκλωση, για το Εθνικό Κτηματολόγιο. Βέβαια, για το Δασολόγιο δεν ακούστηκε λέξη. Γιατί να χωρίζουμε τους χρόνους; Νέα Δημοκρατία και ΠΑ.ΣΟ.Κ. κυβερνούν επι τριάντα τρία χρόνια. Έχετε τεράστιες ευθύνες γιατί δεν έγινε Δασολόγιο, γιατί δεν έγινε Κτηματολόγιο. Και να σημειωθεί ότι πάνω από 22.000.000.000 παλιές ελληνικές δραχμές κατασπαταλήθηκαν, για να μην πούμε ότι φαγώθηκαν, χωρίς να γίνει Εθνικό Κτηματολόγιο και το περιβάλλον καταστρέφεται όλα αυτά τα χρόνια από την πολιτική που ασκήθηκε από όλες τις  κυβερνήσεις. Και είναι η πολιτική η οποία εμπορευματοποιεί και τη γη και το περιβάλλον. Είναι η συγκεκριμένη ταξική πολιτική που δεν ενδιαφέρεται για τις συλλογικές ανάγκες, αλλά ενισχύει τα ιδιωτικά επιχειρηματικά οφέλη και τα κέρδη τους. Αυτή η πολιτική είναι που εκχωρεί ελεύθερους χώρους πρασίνου στο ιδιωτικό κεφάλαιο. Και βεβαίως η συνεχής αλλαγή των χρήσεων γης είναι βασικό εργαλείο και για την καταστροφή του περιβάλλοντος. Οι δασοκτόνοι νόμοι ψηφίστηκαν και από τη Νέα Δημοκρατία και από το ΠΑ.ΣΟ.Κ. και αυτοί οι νόμοι είναι που οδήγησαν και οδηγούν στην καταστροφή του. Και φυσικά δεν μπορούμε, σε καμμία περίπτωση, να αποδεχθούμε το συμβιβασμό με την πολιτική της Ευρωπαϊκής Ένωσης για το περιβάλλον, γιατί είναι αντιλαϊκή πολιτική, γιατί είναι η Ευρωπαϊκή Ένωση που έχει διακηρύξεις για το περιβάλλον, αλλά είναι η ίδια η Ευρωπαϊκή Ένωση που συμμετέχει δραστήρια σε ιμπεριαλιστικούς πολέμους και επεμβάσεις, όπως Γιουγκοσλαβία, όπου εκτός από τη δολοφονία ανθρώπων και την καταστροφή της πολιτιστικής κληρονομιάς δηλητηρίασαν και το έδαφος και τον αέρα με τις βόμβες απεμπλουτισμένου ουρανίου. Είναι η πολιτική της Ευρωπαϊκής Ένωσης που αναθέτει την προστασία του περιβάλλοντος στον καταστροφέα του, στα μονοπώλια και στον εθελοντισμό που αυτά προωθούν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κυρία Πρόεδρε, την ανοχή σας για δύο λεπτά. 
Είναι πολιτική που έχει ως κύρια αντίληψη τη συνευθύνη των εργαζομένων. Είναι η λογική που λέει «ο ρυπαίνων πληρώνει». Ποιος θα πληρώσει για τη καταστροφή στην περιοχή του Ασωπού, κύριοι της Κυβέρνησης και κύριοι της Αξιωματικής Αντιπολίτευσης; Ποιος θα πληρώσει για τους θανάτους, για τη μόλυνση, για την καταστροφή αυτών των ανθρώπων; 
      Ο  κύριος Πρωθυπουργός από την πρώτη τοποθέτησή του αναφέρθηκε στον εκλογικό νόμο. Με το σημερινό εκλογικό νόμο δίνεται ένα πριμ σαράντα Βουλευτών. Πόσες περισσότερες έδρες επιδιώκουν να πάρει το πρώτο κόμμα; Αλλά αυτή είναι η αστική δημοκρατία. Η μειοψηφία στο εκλογικό Σώμα να γίνεται ισχυρή αριθμητικά. 
      Κλείνοντας, κυρία Πρόεδρε, θέλω να σημειώσω ότι ο Υπουργός Υγείας ζήτησε συναίνεση. Είμαστε ριζικά αντίθετοι με την εφαρμοζόμενη πολιτική. Βρισκόμαστε στην αντίπερα όχθη. Η κυβερνητική πολιτική και στον τομέα της υγείας έχει οδηγήσει συνειδητά στην απαξίωση της δημόσιας δωρεάν υγείας, έχει οδηγήσει στην εμπορευματοποίηση της υγείας  και στη συσσώρευση τεράστιων κερδών στο μεγάλο κεφάλαιο. 
      Και εδώ και πάνω από δέκα χρόνια δεν καλύπτονται οι ελλείψεις νοσηλευτών, γιατρών, παραϊατρικού προσωπικού.
      Είμαστε  η μοναδική πολιτική δύναμη που διεκδικούμε την κατάργηση της μεγάλης επιχειρηματικής δραστηριότητας στην  υγεία και την παιδεία. Ζητούμε δωρεάν, ισότιμη, αναβαθμισμένη παροχή υπηρεσιών υγείας σε όλους. Ασφαλώς και δεν συναινούμε σε αυτήν την πολιτική και καλό είναι να μη μειώνουμε με αλχημείες την ανεργία, να μη χρησιμοποιούμε όμορφες λέξεις οι οποίες έχουν ένα σκληρό ταξικό περιεχόμενο.
      Με βάση όλα αυτά, κυρία Πρόεδρε, νομίζουμε ότι γίνεται απολύτως καθαρό ότι η Kοινοβουλευτική Oμάδα του Κ.Κ.Ε. θα καταψηφίσει τις Προγραμματικές Δηλώσεις της Κυβέρνησης.
      Σας ευχαριστώ.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ πολύ, κύριε Χαλβατζή.
      Καλώ τώρα επί του καταλόγου τον κ. Μπούγα Γιάννη.
      Ορίστε, κύριε Μπούγα, έχετε το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, περίμενα από τους Αρχηγούς των Κοινοβουλευτικών Ομάδων και τους Βουλευτές της Αντιπολίτευσης που έλαβαν το λόγο να ακούσω απάντηση επί των Προγραμματικών Δηλώσεων της Κυβέρνησης. Αντί αυτού ακούστηκαν επί μέρους παρατηρήσεις και ευφυολογήματα και μια καθολικώς εκφρασθείσα άρνηση να συμπράξουν και στην τρέχουσα τετραετία σε κάθε νομοθετική πρωτοβουλία και σε κάθε θετικό μέτρο το οποίο θα φέρει η Κυβέρνηση.
      Κυρίες και κύριοι συνάδελφοι, με την ψήφο της 16ης Σεπτεμβρίου οι εκλογείς αφ΄ενός ανανέωσαν την εμπιστοσύνη τους προς τη Νέα Δημοκρατία, αφ΄ετέρου διαμόρφωσαν μια πιο πλουραλιστική σύνθεση της νέας Βουλής. Η ψήφος αυτή πρέπει να ερμηνευτεί από όλους ως μήνυμα σύνθεσης και συνεργασίας για την προαγωγή του εθνικού συμφέροντος και όχι σαν εντολή κομματικής περιχαράκωσης πίσω από προσχηματικές αντιπαραθέσεις και ιδεοληψίες.
      Η ψήφος των πολιτών είναι ψήφος θετική. Είναι επιταγή συνεννόησης για την υπέρβαση των προβλημάτων και όχι επιλογή άρνησης και αδιεξόδου. Άλλωστε, στις προηγούμενες εκλογές, κυρίες και κύριοι συνάδελφοι, καταδικάστηκαν από τον ελληνικό λαό όσοι κατά το πρόσφατο παρελθόν είχαν επιλέξει την άρνηση και την αντίδραση προς κάθε πρωτοβουλία της Κυβέρνησης.
      Τη σύνθεση απόψεων και θέσεων προτάσσει, ταυτόχρονα, η εξέλιξη αλλά και τα προβλήματα της σύγχρονης κοινωνίας που έχουν από καιρό καταργήσει στην πράξη τις ιδεολογικές περιχαρακώσεις του χθες. Γι’ αυτό και όσοι αναζήτησαν κατά τη συζήτηση επί των Προγραμματικών Δηλώσεων δεξιές ή αριστερές στροφές, μόνο σύγχυση προκαλούν στους πολίτες και εμφανίζουν αδυναμία να αντιμετωπίσουν τα μεγάλα και σοβαρά προβλήματα, τα οποία σήμερα απασχολούν τους Έλληνες πολίτες και την ελληνική κοινωνία. 
      Κυρίες και κύριοι συνάδελφοι, ζητούμενο, σύμφωνα και με την εντολή των εκλογέων, είναι η συνεννόηση. Ζητούμενο είναι η ευθεία και απαλλαγμένη από κοντόφθαλμους μικροκομματικούς υπολογισμούς κρίση και πράξη που θα μας επιτρέψει να πάμε την Ελλάδα μπροστά!
      Όλοι συμμεριζόμαστε -και φάνηκε από τις θέσεις των συναδέλφων Βουλευτών- τους ίδιους στόχους. Ενίσχυση της κοινωνικής συνοχής,  βελτίωση της παιδείας, οικονομία της γνώσης, κοινωνία της αλληλεγγύης. Οι περισσότεροι αναζητούμε, ανεξαρτήτως δεξιάς ή αριστερής τοποθέτησης, πρότυπα στις προηγμένες ευρωπαϊκές χώρες. Και είναι χρέος μας, ως κοινωνία, να εργαστούμε για την επίτευξη των στόχων αυτών. 
      Είναι χρέος μας, κατ’ αρχάς και πάνω από όλα, να μην εγκαταλείψουμε τη διαδικασία Αναθεώρησης του Συντάγματος αλλά μέσω αυτής να αναζητήσουμε κοινούς δρόμους για τη διαφάνεια και τη θωράκιση του δημοκρατικού μας πολιτεύματος, για την αξιοπρέπεια και την ακηδεμόνευτη άσκηση του βουλευτικού λειτουργήματος, για την αποτελεσματική προστασία του περιβάλλοντος, για την ενίσχυση του κράτους δικαίου και της δικαστικής προστασίας των πολιτών, για την περιφερειακή ανάπτυξη, για μια σύγχρονη και ποιοτική παιδεία που θα δίνει στους νέους ίσες ευκαιρίες, εναλλακτικές επιλογές και πτυχία με αξία στην αγορά εργασίας. 
      Είναι οξύμωρο, κυρίες και κύριοι συνάδελφοι, από τη μια πλευρά να μιλά κάποιος για την κοινωνία της γνώσης και από την άλλη να αρνείται πεισματικά κάθε αλλαγή στην τριτοβάθμια εκπαίδευση, να αρνείται την αξιολόγηση, να αρνείται την εφαρμογή αντικειμενικών κριτηρίων για όλους, τη διάδραση με την οικονομία, την εξωστρέφεια. Προϋποθέσεις, οι οποίες, πρώτα από όλα, είναι απολύτως αναγκαίες για την ανάπτυξη του δημοσίου πανεπιστημίου, προϋποθέσεις αυτονόητες στις υπόλοιπες ευρωπαϊκές χώρες. Ζητήματα όπως η εκπαιδευτική μεταρρύθμιση, η παιδεία, που θέλουμε και αξίζουμε ως κοινωνία, καταδεικνύουν με σαφήνεια, πέραν των κομματικών διαχωρισμών, ποια πρόταση είναι προοδευτική και ποια πρόταση είναι βαθιά αντιδραστική, φοβική και εγκλωβισμένη στο χθες. 
      Η Νέα Δημοκρατία, στηριζόμενη στην ανανέωση της λαϊκής εντολής, είναι αποφασισμένη, τη νέα τετραετία, με ταχύτητα να ανταποκριθεί στο αίτημα των πολιτών για την έξοδο από την αδράνεια δεκαετιών και την προώθηση των μεταρρυθμίσεων που έχει ανάγκη η χώρα. Εγγύηση υλοποίησης και αποτελεσματικής άσκησης αυτής της πολιτικής αποτελεί το έργο μας τα τριάμισι προηγούμενα χρόνια: Σημαντικές τομές για τη διαφάνεια στη δικαιοσύνη, στις προμήθειες των νοσοκομείων, στην ανάθεση έργων και μελετών του δημοσίου, στη διαχείριση των αποθεματικών των ταμείων. Καινοτόμες επιλογές για την οικονομική ανάπτυξη: Νέα ενεργειακή πολιτική, φορολογική μεταρρύθμιση, θεσμικό πλαίσιο για τις συμβάσεις δημόσιου και ιδιωτικού τομέα, μεταρρύθμιση στο καθεστώς λειτουργίας των Δ.Ε.Κ.Ο., νέος επενδυτικός νόμος, ειδικά προγράμματα για την ανάπτυξη, της περιφέρειας, όπως το πρόγραμμα το οποίο ξεκινήσαμε ήδη να υλοποιούμε στη Φωκίδα.
      Με τα μέτρα αυτά πετύχαμε ήδη σημαντικά αποτελέσματα: δημοσιονομική εξισορρόπηση, χαμηλός πληθωρισμός, βελτίωση των εξαγωγών και της ανταγωνιστικότητας, ανάπτυξη, που σε αντίθεση με τις πρακτικές των κυβερνήσεων του χθες δεν περιορίζεται μόνο σε έναν περιορισμένο κύκλο συνομιλητών της εξουσίας αλλά μεταφράζεται σε υψηλότερο κοινωνικό μέρισμα, το οποίο διαχέεται στους πολίτες. Λιγότεροι φόροι για τους πολίτες χαμηλού και μεσαίου εισοδήματος, σημαντικές αυξήσεις στις συντάξεις, αύξηση των επιδομάτων ανεργίας, είναι μέτρα που εφαρμόζουμε και ήδη υλοποιούμε. 
      Άμεσα θα επεκτείνουμε τις ευνοϊκές για τους πολίτες μεταρρυθμίσεις, ώστε να τονώσουμε το εισόδημά τους και να βελτιώσουμε την καθημερινότητά τους. Στην ίδια κατεύθυνση ενίσχυσης της κοινωνικής συνοχής προγραμματίζουμε ήδη και θα υλοποιήσουμε την τρίτη φάση της φορολογικής μεταρρύθμισης, τη μηδενική φορολόγηση της πρώτης κατοικίας, τη θέσπιση εθνικής κατώτατης σύνταξης και του Ειδικού Ταμείου Κοινωνικής Συνοχής.
      Κάνουμε βήματα σταθερά και μεθοδικά. Διορθώνουμε λάθη και παραλείψεις του παρελθόντος. Προσπαθούμε να ανταποκριθούμε στις προσδοκίες όλων των Ελλήνων για ένα σίγουρο και καλύτερο μέλλον με διαρκή απασχόληση και διασφαλισμένη κοινωνική προστασία.
      Ταυτόχρονα, όπως είχαμε από καιρό υποσχεθεί, χωρίς αιφνιδιασμούς, με διάλογο και συνεννόηση με τους πολίτες και τις παραγωγικές τάξεις, προχωράμε στην επίλυση του ασφαλιστικού προβλήματος. Η λύση θα βασίζεται στις αρχές τις οποίες περιέγραψε κατά τις Προγραμματικές Δηλώσεις ο ίδιος ο Πρωθυπουργός.
      Προχωράμε με στέρεα την πεποίθηση ότι μπορούμε προς όφελος όλων των πολιτών να δημιουργήσουμε μία οικονομία δυνατή, μία κοινωνία με συνοχή, μία Ελλάδα εξωστρεφή και σίγουρη για τη θέση της στην Ευρώπη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε, λέγοντας ότι αυτός είναι ο στόχος μας, κυρίες και κύριοι συνάδελφοι. Αυτή είναι η εντολή των πολιτών. Ανταποκρινόμαστε με συναίσθηση ευθύνης στην εντολή αυτή και στη νέα τετραετία και στηρίζουμε με την ψήφο μας αλλά και τη συμμετοχή μας την Κυβέρνηση του Κώστα Καραμανλή, την Κυβέρνηση της Νέας Δημοκρατίας.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστούμε πολύ, κύριε Μπούγα.
      Καλώ στο Βήμα τον Υπουργό Πολιτισμού κ. Λιάπη.
      Κύριε Λιάπη, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, το μήνυμα που έστειλε ο ελληνικός λαός, δίνοντας κοινοβουλευτική πλειοψηφία στη Νέα Δημοκρατία, ήταν ένα σαφές μήνυμα, ένα μήνυμα για να προχωρήσουμε μπροστά τη μεταρρυθμιστική μας προσπάθεια, για να κάνουμε ακόμα πιο γενναίες τομές με τόλμη και ακόμη ταχύτερους ρυθμούς, για να λάβουμε τα ρηξικέλευθα μέτρα, τα οποία έχει ανάγκη ο τόπος. Ήταν μία θετική ψήφος για να εντείνουμε τις προσπάθειές μας προς την κατεύθυνση που μας υπέδειξαν οι πολίτες. Και ακολουθούμε αυτήν την κατεύθυνση σε όλους τους τομείς, χτίζοντας τις βάσεις της προηγούμενης τετραετίας. Συνεχίζουμε μια δημιουργική πορεία προς όφελος του συνόλου του λαού μας. 
      Ο πολιτισμός και ο αθλητισμός είναι αναμφίβολα μεγάλα συγκριτικά πλεονεκτήματα για τη χώρα μας και ως τέτοια τα αντιμετωπίζουμε. Είναι δύο προνομιακά πεδία για την ανάπτυξη της ελληνικής κοινωνίας, είναι μέσα μεγάλης προβολής της Ελλάδας, είναι καταλύτες για τη βελτίωση της ποιότητας της ζωής μας, είναι το ζην και το ευ ζην ταυτόχρονα. Γι’ αυτό και θέλουμε να αναπτύξουμε ένα πολιτικό πλαίσιο, προκειμένου να φέρουμε τον πολιτισμό και τον αθλητισμό πιο κοντά στους πολίτες, σε όλους τους πολίτες, σε όλη τη χώρα. Θέλουμε έναν κοινωνικοποιημένο πολιτισμό και όχι κρατικοποιημένο. 
      Ο ρόλος του Υπουργείου είναι να δημιουργήσει τις καλύτερες συνθήκες για την ανάπτυξη του πολιτισμού και του πολιτιστικού επιπέδου στη χώρα μας. Η πολιτεία οφείλει να στηρίξει τους καλλιτέχνες και να διαμορφώσει καλύτερες συνθήκες για δημιουργία ελεύθερα και χωρίς κανέναν περιορισμό. Ταυτόχρονα, όμως, οφείλει να κάνει την πρόσβαση σε αυτούς τους χώρους σύγχρονης δημιουργίας όσο το δυνατόν πιο εύκολη στο κοινό. Δηλαδή μιλάμε για ένα κράτος που δημιουργεί τις απαραίτητες συνθήκες άνθησης του πολιτισμού, αλλά αφήνει τον πολιτισμό να αναπτυχθεί χωρίς παρεμβολές, χωρίς παρεμβάσεις και αυτό, όπως προανέφερα, έχει πολλαπλώς θετικά αποτελέσματα για την κοινωνία μας.
      Ο πολιτισμός αποτελεί σήμερα πρώτη προτεραιότητα. Και αυτό δεν είναι θεωρία, είναι ένα πολιτικό όραμα που γίνεται πράξη με σαφείς άξονες υλοποίησης, όπως είναι η αξιοποίηση των νέων τεχνολογιών για την καταγραφή, τη συντήρηση, την προστασία και την ανάδειξη της πολιτισμικής μας κληρονομιάς, ο σχεδιασμός και προσανατολισμός των μουσείων και των αρχαιολογικών χώρων στην εκπαιδευτική λειτουργία και την ανάδειξή τους σε χώρους ζωντανής επαφής με την ιστορία και την παράδοσή μας, η διαμόρφωση μιας σχέσης ανοιχτής συνεργασίας της πολιτείας με τον πνευματικό κόσμο και όλους όσους εργάζονται με τον πολιτισμό χωρίς εξαιρέσεις, χωρίς διακρίσεις, χωρίς αποκλεισμούς, μακριά από δογματικές αντιλήψεις, με γνώμονα τη διαρκή αναζήτηση νέων ιδεών, με σεβασμό στην ελευθερία της έκφρασης, με εμπιστοσύνη στο χώρο των τεχνών και των γραμμάτων και ασφαλώς της πνευματικής δημιουργίας.
      Το μέλλον της κοινωνίας μας περνά μέσα από την παραγωγή υπηρεσιών προς τον άνθρωπο, την παραγωγή γνώσης και παιδείας, την παραγωγή πολιτισμού. Δεν αρκεί, αγαπητοί συνάδελφοι, η επίκληση στον πλούτο της ιστορικής και πολιτιστικής μας κληρονομιάς, αλλά είναι ανάγκη να μετουσιωθεί αυτή η κληρονομιά σε έργα, νοοτροπίες και πρακτικές που συνιστούν ουσιαστική συμβολή στην ανάπτυξη και την ποιότητα της ζωής μας.
      Επιπρόσθετα, όμως, ο τομέας του πολιτισμού αναδεικνύεται σιγά-σιγά και ως ένας ζωντανός παράγοντας της οικονομικής ανάπτυξης της χώρας μας. Συνεισφέρει άμεσα και έμμεσα, κυρίως μέσω του τομέα του τουρισμού, στην κατεύθυνση της δημιουργίας εισοδήματος, αλλά και απασχόλησης. Αυτή είναι μια παράμετρος που θα αξιοποιήσουμε ακόμη περισσότερο στην τετραετία που ξεκινά.
      (Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Μία πρώτη προτεραιότητα είναι η ταχύτερη δυνατή ολοκλήρωση των έργων αποκατάστασης και προστασίας στην Αρχαία Ολυμπία, ιδιαίτερα μάλιστα εν όψει και της τελετής αφής της φλόγας των Ολυμπιακών Αγώνων του Πεκίνου το Μάρτιο του 2008. Ήδη, όπως γνωρίζετε, έχουν ξεκινήσει όλες οι διαδικασίες με αυστηρά χρονοδιαγράμματα, ώστε οι πρώτες απαραίτητες εργασίες για την προστασία να έχουν ολοκληρωθεί μέχρι το Νοέμβριο και η πλήρης αποκατάσταση του φυσικού περιβάλλοντος μέχρι το Μάρτιο, παράλληλα ασφαλώς και με τη συνολική αναβάθμιση του αρχαιολογικού χώρου. 
      Το νέο μουσείο της Ακρόπολης θα είναι ορόσημο για τη χώρα, καθώς γίνεται πραγματικότητα ένα όραμα τριάντα ετών. Σε δύο εβδομάδες από σήμερα ξεκινάει η μεταφορά των εκθεμάτων από το παλιό μουσείο και στη συνέχεια το νέο μουσείο θα δοθεί στην παγκόσμια κοινότητα ως ένα από τα πιο σύγχρονα και πιο εντυπωσιακά μουσεία του κόσμου.
      Παράλληλα προωθούμε ένα τεράστιο έργο προστασίας, συντήρησης και ανάδειξης αρχαιολογικών χώρων και μνημείων, καθώς και δημιουργίας νέων μουσείων σε όλη την Ελλάδα και στα αστικά κέντρα και στην περιφέρεια. 
      Κορυφαίοι χώροι-σύμβολα, όπως η Ακρόπολη, η Πέλλα, η Κνωσός, η Βεργίνα, οι Φίλιπποι, οι Μυκήνες, ο Μυστράς, η Επίδαυρος, οι Δελφοί, το Άγιον Όρος, η Μαρώνεια της Θράκης, αναβαθμίζονται με προσοχή και επιμέλεια. 
      Η πολιτική μας για την προστασία μνημείων και αρχαιολογικών χώρων με τις ζώνες προστασίας, παρά τις οικιστικές πιέσεις, οδηγεί και στην προστασία του περιβάλλοντος αλλά και στη δημιουργία οάσεων περιβάλλοντος και πολιτισμού μέσα στις πόλεις και ασφαλώς και στην περιφέρεια.
      Ειδικά για την περιφέρεια ένα ευρύ δίκτυο ανασκαφών και αναδείξεων στη Μακεδονία και στη Θράκη και στην Ήπειρο θα συμβάλει στην κοινωνική ανάπτυξη αυτών των περιοχών. Η δημιουργία νέων αποκεντρωμένων μονάδων του Υπουργείου Πολιτισμού θα βοηθήσει στην αποτελεσματικότερη διαχείριση της πολιτιστικής μας κληρονομιάς. 
      Μία σειρά εκσυγχρονισμού υπαρχόντων ή δημιουργίας νέων μουσείων ήδη ολοκληρώνεται. Μουσεία όπως το Βυζαντινό και Χριστιανικό, το Μουσείο Βυζαντινού Πολιτισμού, το Μουσείο του Πειραιά, του Λευκού Πύργου, των Ιωαννίνων, των Πατρών, το Μουσείο Δημοκρατίας του Άη-Στράτη, του Πύργου, άλλα μουσεία από το Διδυμότειχο έως τα Ιόνια, την Κρήτη και τα Δωδεκάνησα, μεταξύ τους αυτό των Αθηνών, στην Ακαδημία Πλάτωνος, βρίσκονται στο στάδιο υλοποίησης. 
      Πολιτική μας είναι κάθε πρωτεύουσα νομού να αποκτήσει διαχρονικό αρχαιολογικό μουσείο. Θα πρέπει να τονίσω ότι θεωρούμε σημαντική τη συνεισφορά των φίλων των μουσείων, για να αποτελούν τα μουσεία ένα ζωντανό και λειτουργικό κομμάτι των τοπικών κοινωνιών.
      Ειδική μέριμνα λαμβάνουμε για την προσπέλαση ατόμων με αναπηρία και τη συμμετοχή ευπαθών κοινωνικών ομάδων. Για το σκοπό αυτόν αξιοποιούμε την ψηφιακή τεχνολογία. Με την εκπόνηση ενοτήτων προγραμμάτων, όπως η «Πολιτισμική Εγνατία» που ήδη εκτελείται και η σχεδιαζόμενη πολιτισμική «Ιωνία Οδός», συνδέουμε τη μετακίνηση εκατομμυρίων ανθρώπων με τον πολιτισμό. 
      Ο εκσυγχρονισμός του Ταμείου Αρχαιολογικών Πόρων και Απαλλοτριώσεων παράλληλα με την αξιοποίηση ακινήτων και η συνεργασία με τον Οργανισμό Προβολής Ελληνικού Πολιτισμού και τον ιδιωτικό τομέα, αναμένεται να αποδώσουν περισσότερα και ποιοτικότερα προϊόντα. Αναμένεται παράλληλα να αυξήσουν τα έσοδα το οποία και θα επιστρέψουν στα ίδια τα μνημεία.
      Ένα ειδικό κεφάλαιο στην προσπάθειά μας είναι και η επιστροφή ελληνικών αρχαιοτήτων που βρίσκονται στο εξωτερικό, με φυσικά πρώτο μέλημά μας, την επανένωση των γλυπτών του Παρθενώνα. Είναι μία προσπάθεια πολυετής, διαρκής και αναμφίβολα δύσκολη. Είναι μία μεγάλη πρόκληση αλλά για όλους μας ένα ιστορικό χρέος, ένα καθήκον για κάθε Έλληνα Υπουργό Πολιτισμού.
      Στο σύγχρονο πολιτισμό με τη στήριξη ιδρυμάτων πολιτισμού αποκτούμε νέες υποδομές, όπως τα νέα κτήρια της Εθνικής Λυρικής Σκηνής και την Εθνικής Βιβλιοθήκης, το εκτελούμενο ήδη έργο του Φιξ στην Αθήνα, όπου θα εγκατασταθεί το Εθνικό Μουσείο Σύγχρονης Τέχνης, η επέκταση της Εθνικής Πινακοθήκης, η μελέτη και το έργο στο Ωδείο Αθηνών που θα καλύψει ανάγκες και της Κρατικής Ορχήστρας Αθηνών, καθώς επίσης το έργο στο Μέγαρο Μουσικής Θεσσαλονίκης, το σχεδιαζόμενο Αρχαιολογικό Πάρκο και το Μουσείο Τέχνης και Επιστήμης για το παιδί στο Στρατόπεδο Κόδρα της Θεσσαλονίκης, το σχεδιαζόμενο έργο του Κρατικού Μουσείου Σύγχρονης Τέχνης στην «ΥΦΑΝΕΤ», που αγοράστηκε πρόσφατα γι’ αυτόν το σκοπό και, τέλος, η δημιουργία μουσείου για τον Μέγα Αλέξανδρο, όπως και η ίδρυση Μουσείων Φωτογραφίας και Σκίτσου. 
      Όλα αυτά, που προανέφερα, αναβαθμίζουν τις παρεχόμενες υπηρεσίες πολιτισμού και δημιουργούν νέες εστίες αναφοράς. 
      Κυρίες και κύριοι συνάδελφοι, για τη νέα προγραμματική περίοδο 2007-2013 έχουμε εξασφαλίσει κονδύλια περίπου 1.000.000.000 ευρώ, χρήματα για την ανάδειξη του ελληνικού πολιτισμού τον 21ο αιώνα πάνω στο τρίπτυχο θεσμοί-επενδύσεις-υποδομές, αξιοποιώντας τις δυνατότητες που μας παρέχουν οι σύγχρονες καινοτόμες τεχνολογίες για ευκολότερη πρόσβαση των πολιτών στο πολιτισμό, σε μία διαδραστική σχέση.
      Τέλος, μια ιδιαίτερα σημαντική προτεραιότητα υλοποιείται μέσα από το Πρόγραμμα «Παιδεία και Πολιτισμός». Σκοπός του προγράμματος αυτού είναι η ανάπτυξη δράσεων και πρωτοβουλιών, προκειμένου να αναδειχθεί και να ενισχυθεί η επικοινωνία των δημιουργών της τέχνης και του πνεύματος με τη νεολαία και τη δημιουργική αναζήτηση νέων και γόνιμων τρόπων καλλιτεχνικής έκφρασης, διότι θέλουμε τη σύγχρονη καλλιτεχνική παραγωγή να βρίσκεται στην αιχμή των διεθνών τάσεων. Θέλουμε να ενθαρρύνουμε την ενεργή συμμετοχή διδασκόντων και διδασκομένων σε χώρους πολιτισμού.
      Στο νομοθετικό, τώρα, επίπεδο ολοκληρώνονται οι διαδικασίες για την εφαρμογή του νόμου για τις χορηγίες προκειμένου ιδιωτικά κεφάλαια να αποτελέσουν μεγάλες πολιτιστικές επενδύσεις. Διότι όχι μόνο αποτελεί μία διεθνή πρακτική αλλά και μία ιδεολογική προσέγγιση ότι ο ιδιωτικός τομέας μπορεί να δώσει μία δυναμική και δημιουργική ώθηση στον πολιτισμό.
      Ακολουθεί το σχέδιο νόμου για τη λήψη μέτρων για την προστασία των πολιτιστικών αγαθών, η αρχαιοκαπηλία. Το νομοσχέδιο για το Συμβούλιο Πολιτισμού, προκειμένου να συντελεστεί η χάραξη ενιαίας στρατηγικής για τα πολιτισμικά ζητήματα και η αναβάθμιση του θεσμού των κρατικών βραβείων. Το νομοσχέδιο για τον εκσυγχρονισμό του νομικού πλαισίου που διέπει τον κινηματογράφο και για τη θέσπιση κινήτρων για την ανάπτυξη των κινηματογραφικών παραγωγών. Το νομοσχέδιο για την ίδρυση Κρατικής Όπερας όπως και Κρατικού Χοροθεάτρου Μακεδονίας-Θράκης. Προωθούμε τη θέσπιση νέου θεσμού, των θεωρικών, που θα απευθύνεται στους εκπαιδευτικούς, μαθητές, φοιτητές και σπουδαστές όλων των βαθμίδων της εκπαίδευσης και σκοπό έχει την προσφορά δωρεάν εισόδου σε χώρους πολιτισμού προκειμένου οι εκπαιδευτικοί και οι νέοι να έρθουν σε επαφή με πολιτιστικά δρώμενα ποικίλου είδους, καθώς επίσης και τη λειτουργία της Ακαδημίας Τεχνών υπό την εποπτεία των Υπουργών Πολιτισμού και Εθνικής Παιδείας και Θρησκευμάτων.
      Τέλος –και το θεωρούμε εξίσου πολύ σοβαρό- ετοιμάζεται σχέδιο προεδρικού διατάγματος του Οργανισμού Πνευματικής Ιδιοκτησίας, ενώ ξεκινάει μία κοινή προσπάθεια σε συνεργασία με συναρμόδια Υπουργεία προκειμένου να καταπολεμηθεί η πειρατεία. 
      Κυρίες και κύριοι συνάδελφοι, σε ό,τι αφορά τον αθλητισμό, το ενδιαφέρον μας παραμένει αμείωτο, τόσο για τον ερασιτεχνικό όσο και για τον επαγγελματικό αθλητισμό, για την επιστημονική τους στήριξη, για το μαζικό αθλητισμό. Σταθερή μας επιδίωξη είναι η οριστική απομάκρυνση της βίας από τους αγωνιστικούς χώρους. Μπορούμε να το πετύχουμε με τη συνεργασία όλων των παραγόντων, με την καθιέρωση του ηλεκτρονικού εισιτηρίου, με τις κάμερες να καταγράφουν τις δραστηριότητες σε όλα τα γήπεδα και ασφαλώς με την πιστή εφαρμογή του νόμου σε συνεργασία με τα Υπουργεία Δικαιοσύνης και Δημόσιας Τάξης και την εφαρμογή της αυτόφωρης διαδικασίας για όσους συλλαμβάνονται για επεισόδια στα γήπεδα.
    Η εξυγίανση της οικονομικής κατάστασης του ελληνικού επαγγελματικού αθλητισμού είναι μια πρόκληση, γιατί θεωρούμε ότι το κράτος δεν πρέπει να είναι ο χρηματοδότης αλλά να θεσπίζει τους κανόνες, να μεριμνά και να επιβλέπει την πιστή τήρησή τους, να θεσπίζει κίνητρα και να δημιουργεί προϋποθέσεις για την πρόοδο του αθλητικού θεάματος πάντοτε μέσα στο πλαίσιο της ελεύθερης οικονομίας της αγοράς. 
    Σκοπός μας επίσης είναι η χρηματοδότηση των αθλητικών πανεπιστημιακών ιδρυμάτων για την ανάπτυξη εξειδικευμένων προγραμμάτων στους τομείς της εκπαίδευσης των στελεχών του αθλητισμού και της αθλητικής έρευνας. Παράλληλα θα προχωρήσουμε στην αναβάθμιση όλων των σχολών προπονητών, οι οποίες λειτουργούν υπό την εποπτεία της Γενικής Γραμματείας Αθλητισμού. Θέλουμε τον αθλητισμό για όλους τους πολίτες και προγραμματίζουμε στενή συνεργασία με όλες τις ομοσπονδίες όλων των αθλημάτων. Επέκταση των χώρων άθλησης και ψυχαγωγίας στους ελεύθερους χώρους και χρησιμοποίηση των σχολικών εγκαταστάσεων τις ημέρες που δεν θα γίνονται μαθήματα. Έναρξη τον επόμενο μήνα του πιλοτικού προγράμματος «Αθλητισμός στη γειτονιά» σε πενήντα συνοικίες της Αθήνας και πενήντα συνοικίες της Θεσσαλονίκης με σκοπό την προσέλκυση στην άθληση ατόμων όλων των ηλικιών που δεν συμμετέχουν σε άλλα αθλητικά προγράμματα της Τοπικής Αυτοδιοίκησης και των αντίστοιχων σωματειών.
    Θέλουμε επίσης όλοι οι συνάνθρωποί μας με αναπηρίες να βγουν από τα σπίτια τους και να βρουν νέα ενδιαφέροντα στον αθλητισμό. Για τον αθλητισμό των Α.ΜΕ.Α. έχουμε ήδη ξεκινήσει την καταγραφή όλων των παιδιών με αναπηρία σε χίλια εξακόσια σχολειά σε όλη τη χώρα με στόχο την άμεση ένταξή τους σε αθλητικά προγράμματα.
    Προωθούμε την προσβασιμότητα όλων των αθλητικών χώρων αλλά και τη δημιουργία νέων αθλητικών υποδομών για άτομα με αναπηρίες.
    Για την αντιμετώπιση του ντόπινγκ επιδιώκουμε να λειτουργήσει το Εθνικό Συμβούλιο καταπολέμησής του ως ανεξάρτητη αρχή μέσα στο πλαίσιο που καθορίζεται από τον Παγκόσμιο Οργανισμό Αντιντόπινγκ.
    Επίσης προγραμματίζουμε μια συνεχή ενημερωτική προσπάθεια για τις αρνητικές συνέπειες του ντόπινγκ, με στόχο κυρίως τους νέους ανθρώπους. Στόχος μας είναι η ανάπτυξη και η προώθηση τριών ξεχωριστών μορφών αθλητισμού από τις οποίες η χώρα μας μπορεί να έχει πολλαπλά οφέλη, του αθλητικού τουρισμού γεγονότων, του προπονητικού και ενεργού αθλητικού τουρισμού, όπως επίσης και του αθλητικού τουρισμού νοσταλγίας.
    Στο πολύ σημαντικό κομμάτι της μεταολυμπιακής αξιοποίησης διατέθηκαν σύγχρονες εγκαταστάσεις στο δημόσιο για να καλυφθούν ανάγκες πολιτισμού, παιδείας και υγείας. Παράλληλα αναμένεται στις ολυμπιακές εγκαταστάσεις, σύμφωνα με εκτιμήσεις μελέτης του Ι.Ο.Β.Ε., επένδυση ύψους τουλάχιστον 300.000.000 ευρώ και η δημιουργία χιλιάδων νέων θέσεων εργασίας. Εντούτοις απομένουν ακόμα πολλά. 
    Στο αμέσως προσεχές διάστημα θα υπογραφούν προγραμματικές συμβάσεις για τους Δήμους Πατρέων, Ηρακλείου και Καλλιθέας, ώστε σύγχρονες αθλητικές εγκαταστάσεις να συνδυαστούν με τις τοπικές κοινωνίες. Ιδιαίτερη έμφαση θα δοθεί στο παράλιο μέτωπο στις Τζιτζιφιές, του οποίου η ενεργοποίηση για πολιτισμό, αθλητισμό και ήπια επιχειρηματική δράση θα δώσει διέξοδο σε χιλιάδες πολίτες στην Καλλιθέα και το Μοσχάτο. 
    Τα δύο νέα σύγχρονα ψηφιακά μουσεία των ελληνικών Ολυμπιακών Αγώνων και του παγκόσμιου κλασικού αθλητισμού που θα στεγαστούν στο ραδιοτηλεοπτικό  μέγαρο των Ολυμπιακών Αγώνων, έχουν περιληφθεί στο Γ’  Κοινοτικό Πλαίσιο Στήριξης ως έργα «γέφυρα» και θα απορροφήσουν πάνω από 30.000.000 ευρώ. Άλλωστε, όπως γνωρίζετε, εξασφαλίστηκε και η συνδρομή της Δ.Ο.Ε. με 5.000.000 δολάρια και ο ανάδοχος έχει ήδη επιλεγεί και εγκαθίσταται τις προσεχείς ημέρες.
      Κυρίες και κύριοι συνάδελφοι, θέλουμε να αναπτύξουμε ένα πολιτικό πλαίσιο για να φέρουμε τον πολιτισμό και τον αθλητισμό πιο κοντά στους πολίτες, ως αναπόσπαστο μέρος της καθημερινής μας ζωής, όχι μόνο ως προσδιοριστικός παράγων της αισθητικής. Πρόκειται για μια συνολική πολιτική συνέργειας που θα απευθύνεται και θα αγγίζει από τα παιδιά της προσχολικής μέχρι τους ανθρώπους της τρίτης ηλικίας.
      Αντιλαμβάνομαι τη δυσκολία του εγχειρήματος. Είναι ένα πολύπλοκο εγχείρημα, το οποίο όμως μας ζητά η κοινωνία να υλοποιήσουμε. Πολιτισμός δεν είναι μόνο γνώση, είναι και αίσθηση. Είναι ο τρόπος που αντιλαμβανόμαστε τα πράγματα. Είναι ο τρόπος που δρούμε και ζούμε, ο τρόπος που σκεφτόμαστε, ο τρόπος που περιφρουρούμε την πολιτιστική μας κληρονομιά, που προστατεύουμε το περιβάλλον μας, ο τρόπος που χτίζουμε τα σπίτια μας, ο τρόπος που μεγαλώνουμε τα παιδιά μας. Πολιτισμός είμαστε όλοι εμείς, εμείς στη γειτονιά, στο χωριό και στην πόλη. Αυτή είναι η φιλοσοφία μου για τον πολιτισμό και πιστεύω ότι μπορούμε να πετύχουμε πολλά, με τη συμπαράταξη των ανθρώπων του πολιτισμού της δημιουργίας και της τέχνης αλλά και ασφαλώς με τη συμμετοχή όλων των Ελλήνων και των Ελληνίδων, μπορούμε να προσδώσουμε τη νέα αυτή διάσταση στην καθημερινότητά μας. Σε τούτο θα επικεντρωθεί η προσπάθειά μας στο Υπουργείο Πολιτισμού. Και γι’ αυτό σας καλώ να υπερψηφίσετε την Κυβέρνηση.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο χαρακτήρας των Προγραμματικών Δηλώσεων, νομίζω θα συμφωνήσετε, πρέπει να είναι δεσμευτικός για την όποια κυβέρνηση και εν προκειμένω για την Κυβέρνηση της Νέας Δημοκρατίας. Αλλά από την ανάγνωση των Προγραμματικών Δηλώσεων εκ μέρους του κ. Καραμανλή, καμμία μα καμμία συγκεκριμένη δέσμευση δεν προέκυψε. Γενικολογίες, αόριστη αναφορά σε υπό προώθηση μέτρα και σε υπό προώθηση ρυθμίσεις. Καμμία μα καμμία συγκεκριμένη δέσμευση για το περιεχόμενο και το χαρακτήρα αυτών των ρυθμίσεων. 
      Για να είμαι, όμως, ακριβής, η μόνη δέσμευση του κ. Καραμανλή, της Κυβέρνησης της Νέας Δημοκρατίας, είναι αυτή που αφορά στην αλλαγή του εκλογικού νόμου. Πράγματι, εδώ υπάρχει το δεσμευτικό στοιχείο των Προγραμματικών Δηλώσεων, λέτε και το σημαντικότερο ζήτημα για τη νέα περίοδο είναι ο εκλογικός νόμος. Βεβαίως, όμως, για την Κυβέρνηση της Νέας Δημοκρατίας είναι ο εκλογικός νόμος, διότι με τον εκλογικό νόμο θέλει και διεκδικεί να εξασφαλίζει την πλασματική αυτοδυναμία, εκείνη την αυτοδυναμία που βρίσκεται σε πλήρη αναντιστοιχία με τους πραγματικούς κοινωνικούς -κυρίως κοινωνικούς- συσχετισμούς, οι οποίοι θα πρέπει κάθε φορά να βρίσκουν τη γνήσια έκφρασή τους και στο πολιτικό επίπεδο. Και φαίνεται η Κυβέρνηση της Νέας Δημοκρατίας να μην κατανοεί, μέσα από τα στοιχεία αποδυνάμωσης του δικομματικού πολιτικού στερεοτύπου, ότι το μήνυμα της κοινωνίας είναι, μαζί και με άλλα στοιχεία, ότι πρέπει να εξυγιανθεί το πολιτικό σύστημα διακυβέρνησης και δεν είναι δυνατόν να ασφυκτιά σε ρυθμίσεις τεχνικού χαρακτήρα που επιτυγχάνονται με καλπονοθευτικά συστήματα, τα οποία οδηγούν επίσης σε πλασματικές αυτοδυναμίες, που βρίσκονται μακριά από τις αγωνίες, τις διεκδικήσεις και την πραγματικότητα των κοινωνικών συσχετισμών. 
      Κύριοι συνάδελφοι, ξέρω ότι θα διαφωνήσετε -οι περισσότεροι ίσως- με την πάγια άποψή μας ότι το εκλογικό σύστημα που χρειάζεται είναι η απλή αναλογική και θέλω να σας βεβαιώσω ότι η απλή αναλογική δεν χρειάζεται για κάποια μικρά λεγόμενα κόμματα που θέλουν να γίνουν μεγαλύτερα. Η απλή αναλογική χρειάζεται για να εξυγιάνει το γερασμένο πολιτικό σύστημα διακυβέρνησης που οι πολίτες έδειξαν ότι θέλουν να το ρηγματώσουν και δειλά αλλά εξαιρετικά σημαντικά κατέγραψαν την αμφισβήτησή τους. Και, βεβαίως, η απλή αναλογική μπορεί να λειτουργήσει εξυγιαντικά και να ανοίξει και δρόμους για πολιτικές συνθέσεις στη βάση συγκεκριμένων στοιχείων και προϋποθέσεων.
      Ποια δέσμευση της Κυβέρνησης, κυρίες και κύριοι συνάδελφοι, υπάρχει γι’ αυτό το μεγάλο πληθυσμιακό μέγεθος του 23% που ζει κάτω από τα όρια της φτώχειας; Ποια δέσμευση της Κυβέρνησης με τις Προγραμματικές Δηλώσεις υπάρχει για την αντιμετώπιση της υπερσυγκέντρωσης του παραγόμενου οικονομικού αποτελέσματος από τους πράγματι υψηλούς ρυθμούς ανάπτυξης στα χέρια των ολίγων; Ποια δέσμευση –εμείς δεν διαπιστώσαμε καμμία δέσμευση της Κυβέρνησης- υπάρχει αναφορικά με την προστασία των αποσαθρωμένων εργασιακών δικαιωμάτων, που κάθε μέρα και περισσότερο κατολισθαίνουν σε περαιτέρω αποδυνάμωση; 
      Κυρίες και κύριοι συνάδελφοι, αναφέρθηκε ο κύριος Πρωθυπουργός στα ζητήματα της διαφάνειας. Όμως, με ποια δεσμευτικά στοιχεία, επίσης, ήλθε εδώ στην Εθνική Αντιπροσωπεία να μιλήσει για τη διαφάνεια; Ποια διαφάνεια; Η χώρα μας καταγράφεται με τα υψηλότερα ποσοστά διαφθοράς, με πλήρη και μεγάλη απουσία θεσμών διαφάνειας και θωράκισης της διαχείρισης του δημοσίου χρήματος. Τριάμισι ολόκληρα χρόνια η Κυβέρνηση της Νέας Δημοκρατίας και ο χορός της αναξιοκρατίας, της αδιαφάνειας και της διαφθοράς καλά κρατεί. Και θα ήταν εύκολος λόγος να περιοριστώ μόνο σε όλα εκείνα τα ζητήματα που έχουν σχέση με τη διασπάθιση των χρημάτων των ασφαλιστικών ταμείων. Ο κατάλογος όμως είναι μακρύς. Και δεν είδα να υπάρχει καμμία δέσμευση εκ μέρους της Κυβέρνησης, κυρίες και κύριοι συνάδελφοι, αναφορικά με την υποχρέωση διαμόρφωσης θεσμών που θα θωρακίζουν τη διαχείριση του δημοσίου χρήματος. Βεβαίως, πέρα από τους θεσμούς είναι το μεγάλο ζήτημα της έλλειψης πολιτικής βούλησης για την αντιμετώπιση της αδιαφάνειας. 
      Κυρίες και κύριοι συνάδελφοι, άκουσα χθες τον κατά τα άλλα φίλο Υπουργό Δικαιοσύνης να αναφέρεται στα ζητήματα της δικαιοσύνης. Ποια δικαιοσύνη; Η δικαιοσύνη η οποία ελέγχεται μόνο για απαράδεκτες συνθήκες απονομής του δικαίου και εφαρμογής του δικαίου; Η δικαιοσύνη η οποία ελέγχεται ουσιαστικά για αρνησιδικία, αφού δεν μπορεί εγκαίρως να παρέχει την έννομη προστασία; Μόνο αυτό είναι; Δεν είναι το πραγματικό και αδιαμφισβήτητο στοιχείο της έλλειψης ανεξαρτησίας της δικαιοσύνης, έλλειψη η οποία εκφράζεται σε καίρια ζητήματα, εκεί δηλαδή που ελέγχεται η πολιτική ζωή του τόπου; Να θυμηθούμε την έλλειψη ανεξαρτησίας της δικαιοσύνης συνδυασμένα με την υπόθεση των συμβασιούχων. Ένας Άρειος Πάγος από τη μία μέρα στην άλλη να βγάζει αντίθετες αποφάσεις. Να θυμηθούμε την πρόσφατη παρέμβαση της δικαιοσύνης, παρέμβαση εντασσόμενη, κυρίες και κύριοι συνάδελφοι, στην πολιτική αντιπαράθεση  στην υπόθεση των ομολόγων. Τα άλλα να γίνουν, αλλά κυρίως να υπηρετηθεί η ανεξαρτησία της δικαιοσύνης που δεν μπορεί να υπηρετηθεί όσο εξακολουθεί να διορίζεται η διοίκηση ή η ηγεσία του δικαστικού σώματος από την εκάστοτε εκτελεστική εξουσία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε δύο λεπτά, κύριε Πρόεδρε.
      Κυρίες και κύριοι συνάδελφοι, υπάρχει το ζήτημα της Τοπικής Αυτοδιοίκησης και δεν χρειάζεται μόνο ο καινούργιος Κώδικας για τη Νομαρχιακή Αυτοδιοίκηση, για την Αυτοδιοίκηση του Β΄ βαθμού, χρειάζεται η συστηματική μεταφορά αρμοδιοτήτων και εξουσιών από το χώρο της κεντρικής εξουσίας προς την Τοπική Αυτοδιοίκηση, προκειμένου αυτή ουσιαστικά να γίνει το αυτόνομο κέντρο της εξουσίας των ίδιων των πολιτών για να υπηρετήσει και την περιφερειακή συγκρότηση αλλά και την αποκέντρωση του κράτους. Δεν είδα καμμία δέσμευση αναφορικά με την κατάργηση, με την αποκοπή του μακρού βραχίονα της εκτελεστικής εξουσίας στο χώρο της Τοπικής Αυτοδιοίκησης που είναι ο διορισμένος Γενικός Γραμματέας της Περιφέρειας, ο Περιφερειάρχης.
      Κυρίες και κύριοι συνάδελφοι, έρχομαι στην περίφημη Αναθεώρηση του Συντάγματος και ανεξάρτητα από τη θέση της Αξιωματικής Αντιπολίτευσης. Βεβαίως να μην αναθεωρηθεί το άρθρο 24 του Συντάγματος για την προστασία του περιβάλλοντος, βεβαιότατα να μην αναθεωρηθεί το άρθρο 16, αλλά καμμία αναφορά δεν έκανε η Κυβέρνηση σε ζητήματα που έχουν σχέση με την Αναθεώρηση και που πρέπει να αντιμετωπιστούν ακριβώς για να εξασφαλιστούν καινούργιοι θεσμοί και μάλιστα θεσμοί συμμετοχής του πολίτη στην ασκούμενη πολιτική.
      Κυρίες και κύριοι συνάδελφοι, σεβόμενος την κλεψύδρα του χρόνου θα ολοκληρώσω λέγοντας ότι για το Συνασπισμό Ριζοσπαστικής Αριστεράς η ψήφος που πήραμε είναι για εμάς εντολή, εντολή δέσμευσης να αποκρούσουμε τη νεοφιλελεύθερη συντηρητική πολιτική της Κυβέρνησης όχι γενικά και αόριστα αλλά στη βάση των συγκεκριμένων εναλλακτικών προγραμματικών δικών μας θέσεων. Και θεωρούμε ότι το μήνυμα των εκλογών υποχρεώνει την Κυβέρνηση -στο βαθμό που θέλει να το εισπράττει αυτό το μήνυμα και να το ακούει- να εγκαταλείψει τη συντηρητική της πολιτική, την πολιτική που δημιούργησε με ένταση μάλιστα τις μεγάλες κοινωνικές ανισότητες και που περιθωριοποίησε αυτά τα τριάμισι χρόνια ένα μεγάλο αριθμό συμπολιτών μας και τον έστειλε να ζει κάτω από τα όρια της φτώχειας και να μην έχει τη δυνατότητα σε μία αξιοπρεπή διαβίωση. Είναι πρόδηλο ότι ο Συνασπισμός Ριζοσπαστικής Αριστεράς καταψηφίζει. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κουβέλη.
      Το λόγο έχει η κ. Ράγιου-Μετζελοπούλου, η οποία κάνει και την πρώτη αγόρευσή της και ευχόμεθα παραγωγική κοινοβουλευτική θητεία.
      ΑΝΑΣΤΑΣΙΑ (ΝΑΤΑΣΑ) ΡΑΓΙΟΥ-ΜΕΝΤΖΕΛΟΠΟΥΛΟΥ: Ευχαριστώ. 
      Κύριε Πρόεδρε, κυρίες και κύριοι, με μόλις πέντε ημέρες κοινοβουλευτικής εμπειρίας διατηρώ την ελπίδα ότι δεν θα επαληθευτεί η ρήση πως «η πεμπτουσία στην πολιτική είναι η απουσία του αυτονόητου». Το αυτονόητο για μένα είναι η πραγματικότητα που ζω στο νομό μου, την Αχαΐα, όπου, παρ’ όλα τα προβλήματα χρόνων, την αποβιομηχάνιση, την ανεργία, τις τελευταίες μεγάλες καταστροφές, τους σεισμούς παλαιότερα και τις φωτιές τελευταία, έχω δει να φυσάει αέρας ανάπτυξης και κάτι έχει αρχίσει να αλλάζει με επίκεντρο τα μεγάλα έργα που έχουν δρομολογηθεί. Μπορεί να έχουμε πάρα πολύ δρόμο για να μπορούμε να ανασάνουμε μετά από τόση εγκατάλειψη, αλλά η αρχή έγινε. 
      Προφανώς η συνήθης εικόνα στη Βουλή είναι να χειροκροτεί ο καθένας τον εαυτό του και τον Αρχηγό του. Για μένα το αυτονόητο της καθαρής και γνήσιας δημοκρατίας θα ήταν να χειροκροτείται, να επικροτείται κάθε θετική σκέψη, προσπάθεια ή πρόταση με στόχο το κοινό καλό. Νομίζω πως αυτό που περιμένουν οι Έλληνες απ’ όλους μας είναι να αξιοποιούμε κάθε καλή ιδέα ή πρόταση είτε προέρχεται από χείλη Νέας Δημοκρατίας, ΠΑ.ΣΟ.Κ., Κομμουνιστικού Κόμματος, ΣΥ.ΡΙΖ.Α. ή ΛΑ.Ο.Σ. Γι’ αυτό και άκουσα με έκπληξη τον Πρόεδρο της Αξιωματικής Αντιπολίτευσης σε ένα οξύμωρο σχήμα από τη μια να δηλώνει πρόθυμος για συνεργασία σε μεγάλα θέματα εθνικής σημασίας και την ίδια στιγμή να λέει ακριβώς: «Θα συμπράξουμε σε κοινά μέτωπα εναντίον της Νέας Δημοκρατίας». 
     Άκουσα επίσης τον κ. Παπανδρέου να λέει ότι η Κυβέρνηση έχει κάνει αξία την εξουσία. Εγώ βρίσκομαι εδώ σήμερα για να σας πω πως πιστεύω ότι η Νέα Δημοκρατία έχει δώσει αξία στην εξουσία. 
     Λένε ότι πολιτική και αλήθεια δεν πάνε μαζί. Επίσης ο Όργουελ έλεγε ότι σε καιρούς παγκόσμιας εξαπάτησης το να λες την αλήθεια είναι μάλλον επαναστατική πράξη. Τριάμισι χρόνια τώρα έχω κάθε λόγο να πιστεύω ότι η Ελλάδα έχει έναν Πρωθυπουργό που λέει αλήθειες, πικρές πολλές φορές, αλλά αλήθειες. Γι’ αυτό και ο ελληνικός λαός, κατά την άποψή μου, τον εμπιστεύθηκε στις 16 Σεπτεμβρίου επειδή υπήρξε πάντοτε σοβαρός, κρυστάλλινος, ξεκάθαρος και κυρίως γιατί είχε το πολιτικό θάρρος να παραδεχτεί λάθη και αδυναμίες. 
     Κυρίες και κύριοι, μέσα στον Οκτώβριο ξεκινά το Ε.Σ.Π.Α., το Εθνικό Στρατηγικό Πρόγραμμα Ανάπτυξης του Δ΄ Κοινοτικού Πλαισίου Στήριξης. Το Ε.Σ.Π.Α. δίνει έμφαση στην ανάπτυξη μέσα από μια προοπτική που σέβεται απόλυτα το περιβάλλον. Συνεπώς θα δοθεί προτεραιότητα σε έργα που έχουν σχέση, άμεσα ή έμμεσα, με την αειφόρο ανάπτυξη και την προστασία του περιβάλλοντος που είναι το ζητούμενο όλου του πλανήτη. 
     Ζήτησα το λόγο για να σας μεταφέρω τη φωνή αγωνίας του νομού μου και των συμπολιτών μου. Για εμάς, στην Αχαΐα, άμεση προτεραιότητα που βρήκε εύφορο έδαφος στον κυβερνητικό σχεδιασμό με πρωτοφανή αντανακλαστικά είναι η στήριξη των πυρόπληκτων περιοχών. Στέκομαι στην ιδιαίτερη πατρίδα μου, την Αιγιάλεια. Προτεραιότητα εκεί πρέπει να είναι η τουριστική ανάπτυξη και η αξιοποίηση της υπάρχουσας πολιτιστικής κληρονομιάς, η οποία θα είναι πλέον ευνοϊκότερη καθώς θα υλοποιηθεί επιτέλους ο οδικός άξονας Πάτρα-Κόρινθος και θα ολοκληρωθεί ο σιδηρόδρομος ταχείας μεταφοράς, καθώς και τα λιμάνια Πάτρας και Αιγίου. 
     Άκουσα επίσης με έκπληξη –και δεν το λέω από κομματική ζέση για αντιπαράθεση- τον Πρόεδρο του ΠΑ.ΣΟ.Κ. να κάνει λόγο για αναπτυξιακή στασιμότητα της περιφέρειας. Θα ήθελα από αυτό εδώ το Βήμα να μάθουν και όσοι δεν το γνωρίζουν σ’ όλη την Ελλάδα ή και οι Έλληνες όλου του κόσμου ότι στην Αχαΐα μέσα σε τριάμισι χρόνια δημιουργήθηκαν και γίνονται ακόμα έργα που δεν έγιναν σε είκοσι χρόνια, όπως το φράγμα Πείρου-Παραπείρου, η μίνι περιμετρική, οι παραγλαύκιες οδοί, η Ιόνια Οδός και ο Διακονιάρης, έργα πνοής που αν δεν γινόταν η γέφυρα Ρίου-Αντιρρίου –και μπράβο σ’ αυτούς που την ολοκλήρωσαν- θα παρέμενε ένας κοιμισμένος γίγαντας για την περιοχή. 
     Η ολοκλήρωση των βασικών οδικών αξόνων θα δώσει την ευκαιρία στην Αχαΐα και την Πάτρα να αναδειχθεί πύλη εισόδου της Ευρώπης προς την Ανατολή με ό,τι αυτό συνεπάγεται, δηλαδή ανάπτυξη του εμπορίου και των συνδυασμένων μεταφορών με κόμβο εμπορικό προς την Ευρώπη δυτικά και προς την Ασία ανατολικά. Παράλληλα θα σημάνει την ανάπτυξη της τουριστικής δραστηριότητας σ’ όλο το Νομό Αχαΐας, την οποία έχουμε τόσο ανάγκη ώστε να μπορούμε να κρατήσουμε τους τουρίστες μας πάνω από μια μέρα. 
     Άκουσα επίσης χθες τον κ. Αμοιρίδη, αν δεν απατώμαι, του Νομού Πιερίας, να λέει ότι ο κάθε Υπουργός της Κυβέρνησης φροντίζει να δίνει χρήματα και να κάνει έργα μόνο στην περιοχή του. Επίσης είμαι εδώ για να το διαψεύσω, γιατί από ό,τι γνωρίζω -και γνωρίζετε όλοι- ο κ. Σουφλιάς δεν είναι Αχαιός και όμως έριξε πάρα πολύ μεγάλο βάρος στην Αχαΐα με τα έργα που σας προανέφερα και με άλλα που θα πω κάποια στιγμή. 
     Δεν υπάρχει αμφιβολία ότι η Ηλεία δέχτηκε το μεγαλύτερο πλήγμα. Οφείλω, όμως, να τονίσω για άλλη μια φορά ότι η Αιγιάλεια και όλες οι πυρόπληκτες περιοχές της Αχαΐας υπέστησαν τεράστια οικονομική καταστροφή, γι’ αυτό ζητήσαμε από την πρώτη στιγμή από όλους τους συναρμόδιους Υπουργούς να ισχύουν τα ίδια μέτρα και για την Αχαΐα και συγκεκριμένα η δωρεάν –ας πούμε- και όχι με άτοκα δάνεια ανακατασκευή σπιτιών. 
     Είναι ζωτικό για μας να ενταχθούν σε πρώτη προτεραιότητα έργα ανάπτυξης για την Ηλεία και την Αχαΐα. Ήδη από το Ε.Σ.Π.Α., το Εθνικό Στρατηγικό Πρόγραμμα Ανάπτυξης 550.000.000 ευρώ θα διαχειριστεί η περιφέρειά μας, ενώ 2,8 δισεκατομμύρια ευρώ αναλογούν στη δυτική Ελλάδα συνολικά από τα τομεακά προγράμματα. Ζητάμε και πάλι ενίσχυση του Ε.Σ.Π.Α. με ειδικό υποπρόγραμμα πέραν των πιστώσεων που έχουν δοθεί μέχρι τώρα, με στόχο την αναγέννηση των περιοχών που επλήγησαν. 
     Κυρίες και κύριοι της Κυβέρνησης, πιο πολύ, εκ μέρους όλων των πολιτών του νομού μου που αγωνιούν για την καθημερινότητά τους και το μέλλον τους, σας παρακαλώ να έχουμε το βλέμμα στραμμένο στην Αχαΐα, η οποία για πολλά χρόνια αναπτυξιακά ήταν εκτός σχεδίου χώρας. 
      Τελειώνοντας θα ήθελα να σταθώ σε δύο σημεία. Ακούω συνέχεια τόσο στον τόπο μου, στην Αχαΐα, αλλά και μέσα σ’ αυτήν την Αίθουσα εδώ και πέντε μέρες να γίνεται αναφορά για το πόσο δημοκρατική είναι κάποια παράταξη σε σχέση με κάποια άλλη. Η δημοκρατία δεν είναι κληρονομικό δικαίωμα κανενός. Η δημοκρατία δεν κληροδοτείται, δεν κληρονομείται αλλά κατακτάται. Και καλώς ή κακώς στην πολιτική, όπως και στη ζωή, υπάρχουν νικητές και ηττημένοι. Οι νικητές μάχονται για να κερδίσουν. Οι ηττημένοι μάχονται για να μη χάσουν. 
      Με την ευχή στις 12 Νοεμβρίου να ξημερώσει μια καλή και ειρηνική μέρα για το ΠΑ.ΣΟ.Κ., ώστε να ασκείται σοβαρή και εποικοδομητική αντιπολίτευση και χωρίς το πρόθεμα «-αντί» στο «αντιπολίτευση» να σημαίνει σώνει και καλά πόλεμο, σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ράγιου, η οποία κινήθηκε μέσα στο επτάλεπτο.
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, στην μόλις κατελθούσα του Βήματος ομιλήτρια θέλω να της πω να μην ανησυχεί. Το ΠΑ.ΣΟ.Κ. και ενωμένο είναι και δυνατό θα βγει μετά από τις εκλογές για τον Πρόεδρό του. 
      Για τον Υπουργό Πολιτισμού κ. Λιάπη  θέλω να πω το εξής: πως φαίνεται ότι συνεχίζει το έργο των προκατόχων του Υπουργών του ΠΑ.ΣΟ.Κ.. Διότι ο Πρωθυπουργός, ως Υπουργός Πολιτισμού, και ο κ. Βουλγαράκης δεν του άφησαν καμμία υποδομή. Και θέλω επίσης να του κάνω ένα σχόλιο ακόμη. Δεν ξέρω πώς θα τα βρει με τον κ. Σπηλιωτόπουλο, τον Υπουργό Τουρισμού, γιατί είπε κάτι για τον τουριστικό αθλητισμό κι εκεί κάπου τα πράγματα μπλέκονται. Γι’ αυτό εμείς είχαμε πει ότι ο τουρισμός είναι μία δράση η οποία διαχέεται σε όλα τα Υπουργεία και δεν χρειάζεται αυτοτελές Υπουργείο.
      Για τον Κοινοβουλευτικό Εκπρόσωπο της Νέας Δημοκρατίας, επειδή μίλησε για χρέη, από τους προϋπολογισμούς είδα ότι το 2003 το ΠΑ.ΣΟ.Κ. κατέλιπε ένα χρέος 183.000.000.000 ευρώ. Το 2007 το δημόσιο χρέος είναι 234.000.000.000 ευρώ. Ο Έλληνας χρωστούσε 18.000 ευρώ και τώρα χρωστάει 23.000 ευρώ. Αυτά, για να είμαστε κάπως σοβαροί όταν μιλάμε για χρέη. 
      Επίσης θέλω να του πω ότι το ΠΑ.ΣΟ.Κ. κατέλιπε μια χώρα που μπήκε στην Ο.Ν.Ε., τα μεγάλα έργα, τους Ολυμπιακούς Αγώνες, την Κυπριακή Δημοκρατία στην Ευρωπαϊκή Ένωση. Εμείς σας παραδώσαμε μια σκυτάλη, κύριοι της Νέας Δημοκρατίας, διότι οι διακυβερνήσεις των χωρών είναι σκυταλοδρομία. Δυστυχώς εσείς πήρατε τη σκυτάλη, αλλά τη ρίξατε και ψάχνετε να βρείτε ποιος έφταιγε. 
      Έρχομαι τώρα στην ομιλία του κυρίου Πρωθυπουργού για τις Προγραμματικές Δηλώσεις. Έμεινα έκπληκτος, κύριοι συνάδελφοι. Λες και διάβαζε μια έκθεση ιδεών σε επαρχιακό εμπορικό σύλλογο! Τέτοια περιφρόνηση, απαξίωση και προχειρότητα απέναντι στην Εθνική μας Αντιπροσωπεία! Η μόνη είδηση που έδινε ως κατεύθυνση για το τι μέλλει γενέσθαι γι’ αυτήν τη χώρα ήταν ότι θα αλλάξουμε τον εκλογικό νόμο. Κατά τα άλλα, ψήγματα για το ασφαλιστικό, για τις μαύρες μέρες που θα ακολουθήσουν και επαναδιαβεβαίωση των ρουσφετιών σε συγκεκριμένες κοινωνικές ομάδες. Φαίνεται ότι ο κ. Καραμανλής έχει εστιάσει στην ήττα του ΠΑ.ΣΟ.Κ. κι έχει επαναπαυθεί. Θέλει να αγνοεί ή να μην ερμηνεύει ότι ναι μεν το ΠΑ.ΣΟ.Κ. έχασε εκατόν πενήντα χιλιάδες ψήφους, αλλά η Νέα Δημοκρατία έχασε τριακόσιες χιλιάδες ψήφους. Και επειδή το μόνο σημείο των Προγραμματικών Δηλώσεων ήταν ο εκλογικός νόμος, κοιτάξτε, κύριοι συνάδελφοι της Νέας Δημοκρατίας, ο νόμος ο οποίος θα κατεβάσετε να ενισχύει το δεύτερο κόμμα, γιατί για τελευταία φορά θα είστε πρώτο κόμμα. Και μη γελάτε, γιατί κάποτε γελούσαν και οι συνάδελφοί σας το 1990 -’91 όταν κατέβηκε ο «νόμος Κούβελα» και τότε, μ’ εκείνον το νόμο, όταν ο Ανδρέας Παπανδρέου ήταν στην εντατική και το ΠΑ.ΣΟ.Κ. βρισκόταν σε κρίση, σε δυόμισι χρόνια καταρρεύσατε και το ΠΑ.ΣΟ.Κ. έγινε κυβέρνηση και κυβέρνησε έντεκα χρόνια. Προσέξτε για τον εκλογικό νόμο!
      Οι Προγραμματικές Δηλώσεις του κυρίου Πρωθυπουργού ήταν βυθισμένες, κύριοι συνάδελφοι, στην εικονική πραγματικότητα. Ο Πρόεδρος και οι συνάδελφοι του ΠΑ.ΣΟ.Κ. αποκάλυπταν για το ασφαλιστικό και για την οικονομία αυτά τα παραμύθια, τα οποία λέτε στον ελληνικό λαό. Εγώ θα αναδείξω την εικονική πραγματικότητα των Προγραμματικών σας Δηλώσεων σε πέντε σημεία.
      Πρώτο σημείο: Μίλησε, ο κύριος Πρωθυπουργός, για διαφάνεια στις διαδικασίες των κρατικών προμηθειών και των διαφημίσεων. Μάλιστα! Ο Ε.Ο.Τ. δεν έχει κρατικές διαφημίσεις, ναι ή όχι; Τριάμισι χρόνια 150.000.000 ευρώ δόθηκαν με απευθείας ανάθεση. Ο Ο.Π.Α.Π. δεν είναι κρατικές διαφημίσεις, ναι ή όχι; Πάνω από 300.000.000 ευρώ δόθηκαν στις διαφημίσεις αυτές με απευθείας ανάθεση.
      Οι μόνες διαφημίσεις τις οποίες δώσατε με διαδικασία διαφάνειας ήταν οι κοινοτικές, αλλά και αυτές ετεροχρονισμένες. Για ποιο λόγο; Για να μπορείτε αυτά τα προγράμματα, τα οποία διαφημίζατε και τα οποία ήδη είχαν τρέξει, να τα προβάλλετε προεκλογικά.
      Δεύτερο σημείο: Αποκοιμίζει ο κύριος Πρωθυπουργός τη μεσαία τάξη, «πετώντας τη φόλα» των φορολογικών ελαφρύνσεων. Όμως, το πρόβλημα της οικογένειας στη μεσαία τάξη των 30.000–50.000 ευρώ δεν είναι αν κάποιος γλιτώσει 1.500 ευρώ φόρο. Είναι τα 8.000 ευρώ που χρειάζεται για να γεννήσει η γυναίκα του στην ιδιωτική κλινική. Είναι τα 8.000 ευρώ που πρέπει να έχει στην άκρη για να μπορεί να πληρώσει, αν πάει σε δημόσιο νοσοκομείο, τα έξοδα της νοσηλείας του. Είναι τα 6.000–7.000 ευρώ το χρόνο που χρειάζεται για την κινητή τηλεφωνία η οικογένειά του. Είναι τα 6.000–10.000 ευρώ, τα οποία χρειάζεται για να πληρώσει τα φροντιστήρια, το ιδιωτικό σχολείο και το ιδιωτικό νηπιαγωγείο. 
      Εσείς, όμως, για τίποτα από αυτά δεν μιλήσατε. Ούτε για το ανταγωνιστικό δημόσιο σχολείο –λύκειο, γυμνάσιο- ούτε, αν θέλετε, για το ανταγωνιστικό δημόσιο νοσοκομείο, ούτε για τα μονοπώλια και τα καρτέλ ή τα ολιγοπώλια και πώς θα τα χτυπήσετε. Αυτά είναι τα βάρη της μεσαίας τάξης και αυτά αυξάνονται εις βάρος της ποιότητας ζωής των Ελλήνων.
      Τριάμισι χρόνια ήμουν υπεύθυνος τουρισμού του ΠΑ.ΣΟ.Κ. και έβλεπα τα χαμηλά εισοδήματα από το Μάντσεστερ, από το Χαμσάιρ της Αγγλίας να έρχονται να κάνουν διακοπές στην Κρήτη, στη Ρόδο, στη Ζάκυνθο και μόνο το 50% των ελληνικών νοικοκυριών μπορούσε να κάνει διακοπές και αυτές κουτσουρεμένες.
      Τρίτο σημείο: Ανακοίνωσε ο κύριος Πρωθυπουργός την ώρα της περιφέρειας και της επαρχίας. Τριάμισι χρόνια στερήσατε από το Πρόγραμμα Δημοσίων Επενδύσεων 6.000.000.000 ευρώ από την ελληνική περιφέρεια. Δεν άκουσα να λέτε τίποτα για το Πρόγραμμα των Δημοσίων Επενδύσεων, απλώς είπατε ότι από το Δ΄ Κοινοτικό Πλαίσιο Στήριξης –λέγε με Ε.Σ.Π.Α.- το 80% θα πάει στην περιφέρεια. Ακόμη τρέχει το Γ΄ Κοινοτικό Πλαίσιο Στήριξης.
      Τέταρτο σημείο: Μίλησε ο κύριος Πρωθυπουργός για τη Δημόσια Διοίκηση ότι θα εξελιχθεί κατά το πρότυπο των πυροπλήκτων της Ηλείας. Αναρωτιέμαι τι εννοούσε. Προ των εκλογών ή μετά τις εκλογές; Προ των εκλογών είχε ανοίξει το πουγκί και έτρεχαν τα λεφτά. Μετά τις εκλογές ψοφάνε τα κατσίκια, ψοφάνε τα πρόβατα, διότι δεν στέλνουν σανό, γιατί –λέει- θα μετρήσουμε το σανό που στείλαμε, ποιος πήρε παραπάνω και ποιος λιγότερο. Έτσι λέει το Υπουργείο Αγροτικής Ανάπτυξης αυτήν τη στιγμή. 
      Πέμπτο σημείο και τελειώνω. Αναφέρθηκε ο κύριος Πρωθυπουργός στην εξωτερική πολιτική. Όμως, θέλω να τον πληροφορήσω ότι στη Θράκη εσωτερική πολιτική ασκεί το τουρκικό Προξενείο Κομοτηνής. Για τα υπόλοιπα, ας ρωτήσει τον Υπουργό του, τον Ευριπίδη Στυλιανίδη, και ας ρωτήσει, επίσης, τι ακριβώς συμβαίνει. Αυτά περί της εικονικής πραγματικότητας των δηλώσεων του κυρίου Πρωθυπουργού.
       Εμείς υποσχόμαστε στον ελληνικό λαό ότι θα επιβλέπουμε την Κυβέρνηση αυτή, θα αναδεικνύουμε τις ανακολουθίες και τα λάθη και συνεπώς καταψηφίζω αυτές τις Προγραμματικές Δηλώσεις. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Το λόγο έχει ο Υπουργός Εθνικής Άμυνας κ. Μεϊμαράκης.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρίες και κύριοι συνάδελφοι, στις 16 Σεπτεμβρίου του 2007 οι Έλληνες πολίτες ανανέωσαν την εμπιστοσύνη τους στην Κυβέρνηση της Νέας Δημοκρατίας και στον Κώστα Καραμανλή, δίνοντάς μας νέα εντολή να συνεχίσουμε με ακόμη πιο γρήγορους ρυθμούς το μεταρρυθμιστικό μας πρόγραμμα για την Ελλάδα του αύριο, την Ελλάδα της προόδου, την Ελλάδα της ανάπτυξης.
      Όλοι γνωρίζουμε ότι η χώρα μας βρίσκεται σε ένα δυναμικά εξελισσόμενο και απαιτητικό γεωπολιτικό περιβάλλον. Η σημαντική γεωπολιτική θέση της επιβάλλει να ακολουθήσει διαδικασίες συνεχούς προσαρμογής και εκσυγχρονισμού, προκειμένου να εξακολουθήσει να έχει πρωταγωνιστικό και καταλυτικό ρόλο στα γεγονότα που εξελίσσονται στην ευρύτερη περιοχή.
      Οι ελληνικές Ένοπλες Δυνάμεις αποτελούν έναν ιδιαίτερο δυναμικό και ευέλικτο οργανισμό, διαθέτοντας προσωπικό και μέσα υψηλών δυνατοτήτων. Αφ’ενός εξασφαλίζουν στο ευρύτερο κοινωνικό σύνολο τη βεβαιότητα της ασφάλειας και σταθερότητας και αφ’ ετέρου συνδράμουν διαρκώς και επιτυχώς στην κοινωνική αποστολή που έχουν.
      Κατά συνέπεια είναι πάγια η ανάγκη της διαρκούς ενίσχυσής τους, ώστε να μπορούν να ανταποκρίνονται στις απαιτήσεις του σύνθετου γεωπολιτικού περιβάλλοντος, εντός του οποίου καλούνται να φέρουν σε πέρας τη δύσκολη, αλλά και ευαίσθητη αποστολή τους. Μάλιστα, η συγκεκριμένη ανάγκη προβάλλει τις μέρες μας περισσότερο επιτακτική παρά ποτέ, εξαιτίας των ιδιαίτερα αυξημένων απαιτήσεων, τόσο στο εθνικό όσο στο περιφερειακό και στο διεθνές επίπεδο.
      Τα τελευταία τριάμισι χρόνια εργασθήκαμε με συνέπεια και μεθοδικότητα, κατ’ αρχάς, ο κ. Σπήλιος Σπηλιωτόπουλος και μετά, εγώ που τον διαδέχθηκα μαζί με τους Υφυπουργούς, τον κ. Μιχαλολιάκο και τον κ. Λαμπρόπουλο, προς μια κατεύθυνση, εφαρμόζοντας πολιτικές συνεργασίες σε συμμαχικό, ευρωπαϊκό και διεθνές επίπεδο, με γνώμονα πάντα την εξυπηρέτηση των εθνικών μας συμφερόντων αλλά και τη διεθνή ειρήνη και σταθερότητα.
      Αποσκοπώντας στην ουσιαστική ενίσχυση του ρόλου της Ελλάδας ως παράγοντα σταθερότητας και ειρήνης -εδώ, αναφέρομαι στο ζήτημα της αμυντικής διπλωματίας- συμμετέχουμε σε διεθνείς πρωτοβουλίες, καθώς και σε πολυμερείς και διμερείς συνθήκες. Στο πλαίσιο αυτό, το Υπουργείο Εθνικής Αμύνης στοχεύει στην περαιτέρω ανάπτυξη και ενίσχυση των διμερών σχέσεων, διευρύνοντας συνεχώς τις διεθνείς δραστηριότητές του, με τη συνεχή ανάληψη σχετικών πρωτοβουλιών, πάντοτε με μια καλή, αγαστή, άριστη συνεργασία με το Υπουργείο των Εξωτερικών αλλά και με άλλους φορείς της χώρας.
      Την περίοδο 2004-2007, όπως γνωρίζετε, πραγματοποιήθηκαν πολυάριθμες διμερείς συναντήσεις, τόσο στην Ελλάδα όσο και στο εξωτερικό, καθώς και σύνοδοι στα πλαίσια της Ευρωπαϊκής Ένωσης και του ΝΑΤΟ, στις οποίες η χώρα μας έθεσε τα ζητήματα με απόλυτο και ξεκάθαρο τρόπο, με συνέπεια αλλά και αποτελεσματικότητα.
      Μάλιστα, στο πλαίσιο της Ευρωπαϊκής Ένωσης έχει δημιουργηθεί ένας τακτικός σχηματισμός μάχης, όπως λέγεται, ανάμεσα στη Βουλγαρία, την Κύπρο και τη Ρουμανία και ο σχηματισμός αυτός, του οποίου, «χώρα-πλαίσιο» είναι η Ελλάδα, εντάσσεται στις δράσεις της ευρωπαϊκής πολιτικής ασφάλειας και άμυνας. Έχει ιδιαίτερη σημασία ακριβώς λόγω της συμμετοχής της Κύπρου για πρώτη φορά σε τέτοιο σχηματισμό μάχης ενώ αποκτά και ιδιαίτερη πολιτική σημασία.
      Ως προς τις ειρηνευτικές αποστολές, οι Ένοπλες Δυνάμεις της χώρας μας συμμετέχουν ενεργά σε πολυεθνικές αποστολές υποστήριξης ειρήνης και αντιμετώπισης κρίσεων, πάντα κάτω από την ομπρέλα του Ο.Η.Ε. και των διεθνών οργανισμών, στο πλαίσιο εκπλήρωσης των συμμαχικών και διεθνών υποχρεώσεών της για την καθιέρωση της παγκόσμιας ειρήνης, της σταθερότητας, της ασφάλειας, λαμβάνοντας πάντα υπ’ όψιν το εθνικό συμφέρον και τις εθνικές προτεραιότητες. Χαρακτηριστικά, αναφέρω τις επιχειρήσεις ειρήνης στο Κόσοβο, τη Βοσνία-Ερζεγοβίνη, το Αφγανιστάν, το Λίβανο, το Κονγκό και τη συμμετοχή μας στα στρατηγεία του ΝΑΤΟ στα Τίρανα και στα Σκόπια, καθώς και την πολιτικοστρατιωτική συνεργασία με χώρες των Βαλκανίων, στο πλαίσιο της πολυεθνικής ταξιαρχίας Νοτιοανατολικής Ευρώπης. Εξάλλου, είναι ιδιαίτερης σημασίας η συμμετοχή μας με παρατηρητές σε ειρηνευτικές αποστολές του Ο.Η.Ε., του Ο.Α.Σ.Ε. και της Ευρωπαϊκής Ένωσης σε όλο τον κόσμο.
      Τέλος, στο πλαίσιο του προγράμματος «Σύμπραξη για την Ειρήνη», λειτουργεί στο Κιλκίς το πολυεθνικό Κέντρο Εκπαίδευσης Επιχειρήσεων Υποστήριξης Ειρήνης, σκοπός του οποίου είναι η προσφορά θεωρητικής και πρακτικής εκπαίδευσης υψηλού επιπέδου, σύμφωνα με τα διεθνή σύγχρονα πρότυπα Ο.Η.Ε., Ο.Α.Σ.Ε. και ΝΑΤΟ, σε στελέχη των Ενόπλων Δυνάμεων σε πολυεθνικές μονάδες πριν την ανάπτυξή τους για εκτέλεση συγκεκριμένης αποστολής υποστήριξης ειρήνης.
      Είναι σαφές ότι η ενεργός αυτή παρουσία αποτελεί μοναδική συνεισφορά στο κύρος και στην εικόνα της χώρας διεθνώς και αποκτά ιδιαίτερη σημασία, διότι αποδεικνύει έμπρακτα την ικανότητα των Ενόπλων Δυνάμεων και τονώνει ακόμα περισσότερο το δόγμα της αποτροπής, το οποίο έχουμε όλοι υιοθετήσει.
      Η Κυβέρνηση της Νέας Δημοκρατίας, πιστή στις εξαγγελίες και τις δεσμεύσεις της, έχει ως τώρα καταβάλει σημαντικές προσπάθειες για την αύξηση της επιχειρησιακής ετοιμότητας, αποτελεσματικότητας και αποτρεπτικής δυνατότητας των Ενόπλων μας Δυνάμεων, όπως ορίζει η πολιτική εθνικής άμυνας που έχει ήδη εγκριθεί από το ΚΥ.Σ.Ε.Α., εφαρμόζοντας πλήρως τις αρχές της αξιοκρατίας και της διαφάνειας.
      Στην ανάγκη για οργάνωση και διατήρηση σύγχρονων, ευέλικτων, ταχέως αναπτυσσομένων Ενόπλων Δυνάμεων, ικανών να εξασφαλίσουν ισχυρή και αξιόπιστη παρουσία στη διεθνή σκηνή και την επίτευξη των εθνικών αντικειμενικών σκοπών, το Υπουργείο Εθνικής Αμύνης έχει απαντήσει με τη θεσμοθέτηση εξειδικευμένης διαδικασίας διαρκούς διαλόγου με όλα τα στελέχη των Ενόπλων Δυνάμεων, γνωστής με το όνομα «μετεξέλιξη των Ενόπλων Δυνάμεων». 
      Σε αυτήν, η ιδέα της έγκαιρης σχεδίασης και προγραμματισμού αναδεικνύεται σε κυρίαρχη δυναμική παρέμβαση στο παρόν, ώστε να προγραμματιστεί κατά τον καλύτερο τρόπο το μέλλον.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν έχετε την καλοσύνη, λίγο πιο αργά. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Γνωρίζετε, κύριε Πρόεδρε, ότι κυνηγούμε και το χρόνο.
      ΠΡΟΕΔΡΕΥΩΝ (Γεώργιος Σούρλας): Θα σας αφήσουμε να μιλήσετε περισσότερο, κύριε Υπουργέ.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Είναι κοινή άλλωστε η διαπίστωση ότι όποιος δεν μετέχει στη διαμόρφωση των εξελίξεων μοιραία τις ακολουθεί. 
      Με τη μετεξέλιξη, λοιπόν, των Ενόπλων Δυνάμεων δρομολογούνται εξελίξεις σε μια σειρά από τομείς, όπως η δομή δυνάμεων, η διακλαδικότητα, που πρέπει να ενισχυθεί, ο αμυντικός σχεδιασμός, η συμμετοχή στη διαδικασία λήψης αποφάσεων. Στοχεύουμε ακριβώς στη μεγιστοποίηση της επιχειρησιακής αποτελεσματικότητας και μαχητικής ισχύος των Ενόπλων Δυνάμεων, με κύριο μοχλό το αξιόμαχο ανθρώπινο δυναμικό.
      Αποτελεί μάλιστα θεμελιώδη άξονα της πολιτικής μας ο ανθρωποκεντρικός της χαρακτήρας. Η ισχύς των Ενόπλων Δυνάμεων κατοχυρώνεται από την ποιοτική υπεροχή του προσωπικού τους. Γι’ αυτό και ο παράγοντας άνθρωπος απετέλεσε και συνεχίζει να αποτελεί για εμάς την πρώτη προτεραιότητα.
      Πιο συγκεκριμένα, προχωρούμε και δίνουμε έμφαση στη βελτιστοποίηση των συνθηκών της παρεχομένης εκπαίδευσης των στελεχών, τόσο στη στρατιωτική όσο και στην επιστημονική τους κατάρτιση. Παράλληλα, προχωρούμε στη λήψη μιας σειράς κοινωνικών μέτρων για την αντιμετώπιση ζητημάτων που άπτονται της καθημερινότητας των στελεχών, των συνθηκών διαβίωσης και της βελτίωσης του βιοτικού τους επιπέδου. Ένα από τα πρώτα νομοσχέδια που θα ψηφίσει σε λίγες μέρες η παρούσα Βουλή είναι αυτό που αναμορφώνει το μισθολόγιο των εν ενεργεία, αλλά και εν αποστρατεία στελεχών των Ενόπλων Δυνάμεων, αυξάνοντας το βασικό μισθό του ανθυπολοχαγού στα 860 ευρώ, χωρίς να συνυπολογίζεται η εισοδηματική πολιτική του 2008.
      Και είναι, κυρίες και κύριοι, με το νομοσχέδιο αυτό και σύμφωνα με τις δημοσιονομικές δυνατότητες, μια ουσιαστική παρέμβαση που γίνεται για πρώτη φορά από τα χρόνια της Μεταπολίτευσης στο βασικό μισθό του Ανθυπολοχαγού και όχι με επιδόματα, όπως γινόταν μέχρι σήμερα με αυτή την επιδοματική πολιτική.
      Προχωρούμε επίσης, με ταχύτατους ρυθμούς στο οικιστικό πρόβλημα το οποίο αντιμετωπίζουν τα στελέχη των Ενόπλων Δυνάμεων, διαθέτοντας αυτήν την περίοδο υψηλότερες πιστώσεις, λαμβάνοντας μια σειρά από πρωτοβουλίες και μέτρα, εντάσσοντας στο πρόγραμμα αυτό πλειάδα έργων κατασκευής νέων στρατιωτικών οικιών αξιωματικών και κατοικιών των ΕΠ.ΟΠ.. 
      Επεκτείνουμε το μέτρο της λειτουργίας των βρεφονηπιακών σταθμών εντός των εργασιακών χώρων. Ήδη έχουν γίνει πάρα πολλοί για τα παιδιά των στελεχών των Ενόπλων Δυνάμεων στο πλαίσιο των κοινωνικών παροχών που πρέπει να δίνει η πολιτεία. 
      Συνεχίζοντας εξάλλου τις προσπάθειές μας για την εδραίωση της αξιοκρατίας σε όλες τις βαθμίδες των Ενόπλων Δυνάμεων μελετάμε τη διαμόρφωση ενός απόλυτα αντικειμενικού συστήματος αξιολόγησης με πλήρη διαφάνεια και ταυτόχρονα έχουμε προχωρήσει στην υλοποίηση του αναπτυξιακού προγράμματος «ΑΡΤΕΜΙΣ» για την ισότητα στις Ένοπλες Δυνάμεις.
      Την ίδια ώρα προχωρούμε με ταχύτατους ρυθμούς στην αναβάθμιση και βελτιστοποίηση της εκπαίδευσης των στρατευσίμων με τον πλήρη εκσυγχρονισμό των εκπαιδευτικών προγραμμάτων, την ευρεία χρήση των βοηθημάτων σύγχρονης τεχνολογίας και την επιμόρφωσή τους σε θέματα πληροφορικής και κυρίως περιβάλλοντος.
      Διατηρούμε ως πρωτεύοντα στόχο την εκμετάλλευση, με τον πιο ωφέλιμο τρόπο, του χρόνου της θητείας των στρατευσίμων, ώστε κατά την υποχρεωτική παραμονή τους στο στράτευμα, πέραν της εκπαίδευσή τους, να μπορούν να οπλίζονται και με εφόδια χρήσιμα στη διαδρομή της ζωής τους και να κάνουμε τη θητεία τους πιο παραγωγική.
      Αναβαθμίζουμε επίσης, τους θεσμούς των επαγγελματιών οπλιτών και οπλιτών βραχείας ανακατάταξης που είχαν θεσμοθετηθεί επί κυβερνήσεως ΠΑ.ΣΟ.Κ. και ολοκληρώθηκαν τώρα, δηλαδή το Μάιο του 2007 και έχουμε τα συμπεράσματα τα οποία είμαστε έτοιμοι να παρουσιάσουμε στην επιτροπή της Βουλής, προκειμένου αυτοί να καταστούν ελκυστικότεροι. Βελτιώνουμε το βιοτικό επίπεδο και τις συνθήκες εργασίας, καθιερώνουμε αδιάβλητα κριτήρια επιλογής και μη διαχωρισμό ειδικοτήτων, καθώς και την αύξηση του προβλεπομένου τους αριθμού από τις είκοσι πέντε χιλιάδες, που είχαν ξεκινήσει, σταδιακά σε σαράντα χιλιάδες.
      Συμβάλλουμε έτσι στον περιορισμό της αστυφιλίας, την ενίσχυση της υπαίθρου, δίνοντας ιδιαίτερη βαρύτητα στην παραμεθόριο. Επιδιώκουμε επίσης τη μέγιστη δυνατή αξιοποίηση των εφέδρων, ιδίως αυτών που κατοικούν στην περιφέρεια, προκειμένου να επιτευχθεί η στενότερη σύνδεση και η ενεργός συμμετοχή τους στον αμυντικό μηχανισμό της χώρας σε περίοδο κρίσης. Και μάλιστα, έχετε δει ότι αντιμετωπίζουμε πολλές φορές έκτακτες καταστάσεις που δημιουργούν συνθήκες κρίσης. 
      Θα μπορούν να έχουν ενεργό συμμετοχή και θα καλούνται οι έφεδροι να συμμετέχουν από τα αρχικά στάδια, αφού έχουν προχωρήσει σε συγκεκριμένες ασκήσεις, στην κινητοποίηση και την εκτέλεση της αποστολής των μονάδων. Γι’ αυτόν το σκοπό το Υπουργείο Εθνικής Άμυνας θα προχωρήσει στην αναθεώρηση των νόμων που αφορούν την Παλλαϊκή Άμυνα, την Εθνοφυλακή, την Πολιτική Σχεδίαση Έκτάκτου Ανάγκης.
      Με τις πολιτικές αυτές, δηλαδή την αύξηση των επαγγελματιών και την αξιοποίηση των εφέδρων, ίσως γίνει δυνατό στο μέλλον να συζητήσουμε για περαιτέρω μείωση της θητείας. Αυτή τη στιγμή πάντως –και απαντώ και στον κ. Πάγκαλο που έθεσε το θέμα το πρωί- με αυτές τις συγκυρίες, δεν μπορεί να γίνει καμμία τέτοια συζήτηση για γενική μείωση της θητείας. Όμως, μην τα ισοπεδώνουμε όλα, διότι σε ορισμένες κατηγορίες, όπως είναι οι πολύτεκνοι, έχει ήδη μειωθεί στους εννέα μήνες και συζητούμε ταυτόχρονα και για μείωση σε κάποιες κατηγορίες στο μέλλον, με το αμετάθετο των εννέα μηνών, το οποίο θα παρακαλούσα να το νομοθετήσουμε, ώστε κανείς να μην μπορεί να παρεμβαίνει. Και όποιος θα θέλει να παρουσιασθεί για εννέα μήνες, να ξέρει ότι θα έχει το αμετάθετο και θα υπηρετήσει σε συγκεκριμένο μέρος τη θητεία του.
      Βεβαίως, εκτός των παραπάνω, πρέπει να αναφερθεί ότι ήδη βρίσκεται προς υπογραφή στα συναρμόδια Υπουργεία το σχέδιο νόμου που συντάξαμε με θέμα «Ρυθμίσεις θεμάτων αναπήρων πολέμου, θέματα προσωπικού και άλλες διατάξεις», για το οποίο είχαμε την τιμή να συνεργασθούμε με τον κ. Γιάννη Λαμπρόπουλο για να το προχωρήσουμε. 
      Με αυτό το σχέδιο επιλύονται πάρα πολλά χρονίζοντα και καίρια θέματα του Υπουργείου Εθνικής Άμυνας. Είναι ήδη στους Υπουργούς, οι οποίοι πρέπει να το υπογράψουν. Το γνωρίζουν τα κόμματα της Αντιπολίτευσης. Είμαστε έτοιμοι να τους το ξαναδώσουμε με τη νέα περίοδο της Βουλής μόλις ολοκληρωθούν και οι κοινοβουλευτικές επιτροπές.
      Εδώ πρέπει να σας πω ότι συζητούμε για την προστασία και την αποκατάσταση των αναπήρων πολέμου, οπλιτών και θυμάτων πολέμου, τροποποίηση του θεσμικού πλαισίου των ενώσεων εφέδρων αξιωματικών με στόχο τη διεύρυνση των δραστηριοτήτων τους και την εύρυθμη λειτουργία τους, τη ρύθμιση πολλών ζητημάτων που απασχολούν για πάρα πολλά χρόνια τα μετοχικά ταμεία, την αύξηση των χορηγουμένων από τα μετοχικά ταμεία μερισμάτων στους δικαιούχους τους σύμφωνα με τις μισθολογικές προαγωγές τους, τη δυνατότητα αναπροσαρμογής επιδομάτων αναπηρίας και κινδύνου και πάρα πολλά άλλα.
      Σοβαρό παράγοντα αποδοτικότητας για έναν εθνικής σημασίας οργανισμό, όπως οι Ένοπλες Δυνάμεις, αποτελεί η εξασφάλιση υγειονομικής περίθαλψης τόσο για τα στελέχη, όσο και για τις οικογένειές τους. Πρέπει και εδώ να τονίσω ότι η μέριμνά μας δεν εξαντλείται μόνο στα εν ενεργεία στελέχη των Ενόπλων Δυνάμεων αλλά και στους απόστρατους, ως ελάχιστη αναγνώριση για την προσφορά τους στις Ένοπλες Δυνάμεις, ως ελάχιστο φόρο τιμής.
      Οι προσπάθειές μας έχουν ήδη μετουσιασθεί σε πράξη. Ενδεικτικά αναφέρω την ολοκλήρωση των εργασιών κατασκευής και την έναρξη της λειτουργίας του «424» Γενικού Στρατιωτικού Νοσοκομείου Θεσσαλονίκης, το οποίο θα ολοκληρωθεί και θα εργάζονται όλες οι πτέρυγες εντός ολίγου χρονικού διαστήματος, την ολοκλήρωση των εργασιών της νέας πτέρυγας χειρουργείων της μονάδας εντατικής θεραπείας και κεντρικής αποστείρωσης στο «401» Γενικό Νοσοκομείο Αθηνών, που αρχίζει ήδη να λειτουργεί από το τέλος του έτους, καθώς και την ολοκλήρωση των εργασιών και την έναρξη λειτουργίας του Τμήματος Φυσικής Ιατρικής και Αποκατάστασης στο «414» Στρατιωτικό Νοσοκομείο Ειδικών Νοσημάτων.
      Συνεχίζουμε με πολύ γρήγορους ρυθμούς την επίσπευση των εργασιών για την έναρξη λειτουργίας των Μονάδων Φροντίδας Ηλικιωμένων, τη δημιουργία Καρδιοχειρουργικού Κέντρου, τη δημιουργία μαιευτηρίου με Μονάδα Εξωσωματικής Γονιμοποίησης για τα στελέχη των Ενόπλων Δυνάμεων, τη δημιουργία παιδιατρικής κλινικής, τη δημιουργία Μονάδας Απεξάρτησης Ουσιών, τη δημιουργία εξειδικευμένης μονάδας για παιδιά με ειδικές ανάγκες και του Κέντρου Φροντίδας Εκπαίδευσης Ατόμων με Ειδικές Ανάγκες. Αυτά ήδη έχουν δρομολογηθεί, προχωρούν και σε σύντομο χρονικό διάστημα θα είναι έτοιμα να παραδοθούν.
      Έχοντας ως βασικό στόχο της ανθρωποκεντρικής πολιτικής του Υπουργείου την προστασία του προσωπικού των Ενόπλων Δυνάμεων από όλους τους προβλέψιμους κινδύνους, επιτελέσαμε τα δύο τελευταία χρόνια ένα πολύ σοβαρό έργο με την εφαρμογή ενός ολοκληρωμένου συστήματος υγιεινής και ασφάλειας του προσωπικού, με τελικό αντικείμενο την οργάνωση με βάση τα διεθνή πρότυπα.
      Η προσπάθειά μας είναι συνεχής, δεν εφησυχάζουμε για τα όσα μέχρι σήμερα έχουμε πετύχει, έχουμε ακόμη πολλά να κάνουμε, πρέπει να πάμε με πιο γρήγορους ρυθμούς, πρέπει να είμαστε πιο αποφασιστικοί και να λάβουμε μια σειρά από πρωτοβουλίες και μέτρα για να εξασφαλίσουμε όλα εκείνα τα εχέγγυα που μπορούν πράγματι να παρέχουν στα στελέχη των Ενόπλων Δυνάμεων τις δυνατότητες να προχωρήσουν με τον καλύτερο δυνατό τρόπο.
      Κυρίες και κύριοι συνάδελφοι, γνωρίζετε ότι οι Ένοπλες Δυνάμεις έχουν και έναν ευρύτατο κοινωνικό ρόλο τον οποίο οφείλουμε να αναδεικνύουμε και πιστεύω ότι όλες οι πτέρυγες της Βουλής τον ανέδειξαν στην περίοδο των πυρκαγιών και χαιρέτισαν, πράγματι, την καλή, σωστή και ουσιαστική παρέμβασή τους στο κυρίαρχο αυτό ζήτημα. Διότι μπορεί οι Ένοπλες Δυνάμεις να έχουν ως κύρια αποστολή να εξασφαλίζουν την άμυνα της χώρας, την εθνική ανεξαρτησία, την εδαφική ακεραιότητα αλλά η αποστολή τους δεν περιορίζεται μόνο σε αυτά. 
      Σήμερα οι Ένοπλες Δυνάμεις με υψηλό αίσθημα ευθύνης αλλά και ευαισθησία κατευθύνουν ένα σημαντικό τομέα των δραστηριοτήτων τους στην επίλυση ή την άμβλυνση των κοινωνικών προβλημάτων και το έργο που προσφέρουν είναι πολύπλευρο. Ενδεικτικά αναφέρω τις επιχειρήσεις έρευνας και διάσωσης, δασοπροστασίας, δασοπυρόσβεσης, προληπτικής ιατρικής, αεροδιακομιδών, ανθρωπιστικής βοήθειας. Χαρακτηριστικό παράδειγμα η καθοριστική τους και συνεχόμενη συμβολή τους στις πρόσφατα πληγείσες από τις πυρκαγιές περιοχές της Πελοποννήσου, καθώς και σε έργα υποδομής. 
      Επίσης, θα αποτελούσε παράλειψη να μην αναφέρω την ανθρωπιστική βοήθεια που προσέφεραν και προσφέρουν στο εξωτερικό, στο Λίβανο, στην Αλβανία, στο Αφγανιστάν, στο Κοσσυφοπέδιο. Μην ξεχνάτε ότι ήμασταν η πρώτη χώρα που πλοίο του Πολεμικού Ναυτικού βρέθηκε στο Λίβανο, ώστε να μεταφέρει αμάχους πολίτες, όταν κάποιοι άλλοι γείτονες το σκεφτόντουσαν πάρα πολύ.
      Πρέπει εδώ να κάνω μια ιδιαίτερη μνεία στη συνεχή προσπάθεια του Υπουργείου Εθνικής Αμύνης για συμβολή στην ανάπτυξη των τοπικών κοινωνιών της χώρας μας με την αποδέσμευση και απόδοση στρατιωτικών εκτάσεων συνολικού εμβαδού εξακοσίων πενήντα οχτώ χιλιάδων τετραγωνικών μέτρων περίπου, κυρίως υπέρ της Τοπικής Αυτοδιοίκησης. 
      Και εδώ πρέπει να σας πω, επειδή πολλές φορές ακούω ότι αυτά μπορεί να τσιμεντοποιηθούν, ότι εμείς τα παραχωρούμε στην Αυτοδιοίκηση και η Αυτοδιοίκηση έχει την κυρίαρχη ευθύνη για το τι ακριβώς θα κάνει. Και πρέπει να γνωρίζετε ότι όσον αφορά αυτά που έχουν παραχωρηθεί -όπως ήδη το στρατόπεδο παραχωρήθηκε στο Περιστέρι και το Χαϊδάρι- η δέσμευση της Αυτοδιοίκησης είναι να γίνουν χώροι πρασίνου, χώροι περιπάτου, χώροι αναψυχής και όχι να τσιμεντοποιηθούν. Και γι’ αυτό ακριβώς πιστεύω ότι συμβάλλουμε και διά αυτού του τρόπου στην κοινωνική προσφορά. 
      Οι Ένοπλες Δυνάμεις, επίσης ως αναπόσπαστο κομμάτι του κοινωνικού συνόλου, συμβάλλουν αποφασιστικά και στην τόνωση και ανάπτυξη της εθνικής οικονομίας. Αποτέλεσε και συνεχίζει να αποτελεί υψίστη προτεραιότητά μας η διαφάνεια στη διαχείριση του δημοσίου χρήματος, ώστε ο κάθε Έλληνας πολίτης να γνωρίζει ακριβώς πού δαπανάται το κάθε ευρώ στον τομέα της εθνικής άμυνας. 
      Πρέπει να ξεκαθαρίσω ότι η επένδυση στις Ένοπλες Δυνάμεις είναι επένδυση στην ειρήνη, είναι επένδυση στον άνθρωπο, είναι επένδυση που βοηθά στην αποτρεπτική ισχύ των Ενόπλων Δυνάμεων και της χώρας μας, είναι επένδυση η οποία δίνει τη δυνατότητα να αισθάνονται όλοι οι Έλληνες αλλά και οι επισκέπτες της χώρας μας ασφαλείς. 
      Σήμερα, λοιπόν, μετά από τριάμισι χρόνια είμαστε σύμφωνοι με τις δεσμεύσεις μας και αναφέρω τα εξής: Εκτελέσαμε τους προϋπολογισμούς που οι αναλώσεις τους αγγίζουν για πρώτη φορά περίπου το 100%. Στην κατάρτιση του προϋπολογισμού του έτους 2008 διατηρήσαμε και πάλι το σύνολο των αμυντικών δαπανών σε ποσοστό κάτω του 3% που ήταν ο στόχος μας και των εξοπλιστικών δαπανών σε ποσοστό κάτω του 1% του Α.Ε.Π., χωρίς να βλάψουμε το αξιόμαχο των Ενόπλων Δυνάμεων. Συντάχθηκε και εγκρίθηκε το πενταετές πρόγραμμα των δυνατοτήτων μας και στον τομέα των εξοπλισμών κάναμε αποφασιστικά βήματα, δημιουργώντας τις απαραίτητες συνθήκες για την υποστήριξη των νέων οπλικών συστημάτων, ολοκληρώνοντας το νέο θεσμικό πλαίσιο. Εφαρμόσαμε για πρώτη φορά αποστολή όλων ανεξαιρέτως των συνεδρίων και των εξοπλιστικών συμβάσεων στο Ελεγκτικό Συνέδριο για προσυμβατικό έλεγχο, μια διαδικασία που θα συνεχιστεί και θα παγιωθεί. Και πρέπει να σας πω ότι πάρα πολλές συμβάσεις δεν είχαν πάει και επ’ ευκαιρία κάθε τροποποίησης, κάθε σύμβαση πήγαινε στο Ελεγκτικό Συνέδριο και οι παρατηρήσεις του γίνονταν πάντα αποδεκτές. 
      Για πρώτη φορά το Υπουργείο Εθνικής Άμυνας θα συμμετέχει και στο Ε.Σ.Π.Α. και θα μπορέσουμε πράγματι να προχωρήσουμε και στις θέσεις που έχουν αναπτύξει για την Ελληνική Αμυντική Βιομηχανία. 
      Κυρίες και κύριοι συνάδελφοι, επίσης, ολοκληρώσαμε τη συγγραφή εκπαιδευτικού υλικού, το οποίο εντάχθηκε στη βασική εκπαίδευση των νεοσυλλέκτων με το Υ.ΠΕ.ΧΩ.Δ.Ε., για να μπορούμε να επεξεργαστούμε και να προωθήσουμε λύσεις για τον τρόπο διαχείρισης των επικίνδυνων αποβλήτων των Ενόπλων Δυνάμεων, που είναι ένα πάρα πολύ μεγάλο ζήτημα. 
      Στο ίδιο πλαίσιο συζητούμε για την εκμετάλλευση και την καλύτερη αξιοποίηση του συνόλου της ακίνητης περιουσίας του Υπουργείου Εθνικής Αμύνης. 
      Από το 2004 καταλαβαίνετε ότι η Κυβέρνηση της Νέας Δημοκρατίας έπρεπε να καλύψει το χαμένο έδαφος πολλών ετών και να προχωρήσει με γοργούς ρυθμούς και συνεχείς μεταρρυθμίσεις, για να βάλει τη χώρα σε τροχιά προόδου. Στόχος μας ήταν και είναι να ξεφύγουμε απ’ αυτές τις παθογένειες του παρελθόντος, να βάλουμε ένα οριστικό τέλος σε αυτόν το φαύλο κύκλο της εικονικής πραγματικότητας, της αβεβαιότητας και της ανασφάλειας. Οι Έλληνες πολίτες θέλουν και επιθυμούν να σκεφτόμαστε θετικά, να έχουμε έναν ανταγωνισμό προσφοράς από εδώ, να ενεργούμε δυναμικά, να κυβερνούμε αποτελεσματικά, να μας ελέγχετε με τον καλύτερο δυνατό τρόπο. 
      Η επιλογή είναι προφανής. Η επιλογή είναι μία. Όλοι μας θέλουμε η Ελλάδα να πάει πιο γρήγορα, να προοδεύσει, να κοιτάξουμε το αύριο, να φτιάξουμε την Ελλάδα που μας ενώνει, με τις διαφωνίες μας, με τις διαφορές μας, μέσα από το διάλογό μας και να έχουμε μια χώρα με εξωστρεφή οικονομία. Γι’ αυτό ακριβώς και ως Υπουργός Εθνικής Άμυνας δεσμεύομαι ότι με την καθοδήγηση του Πρωθυπουργού Κώστα Καραμανλή, τη θετική και δημιουργική συμβολή των συναδέλφων κ. Τασούλα και κ. Πλακιωτάκη, της στρατιωτικής ηγεσίας την οποία σεβόμαστε και τιμούμε όλοι, αλλά και των στελεχών των ενόπλων δυνάμεων, ότι θα συνεχίσουμε και θα εντείνουμε τις προσπάθειές μας για τη διατήρηση και συνεχή αναβάθμιση του αξιόμαχου των ενόπλων δυνάμεων, ανταποκρινόμενοι στις προσδοκίες και στην εμπιστοσύνη των Ελλήνων πολιτών. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Και εμείς σας ευχαριστούμε, κύριε Υπουργέ. 
    Το λόγο τώρα έχει ο κ. Ροντούλης. 
    ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, κυρίες και κύριοι συνάδελφοι, μια που παίρνω το λόγο αμέσως μετά τον Υπουργό Αμύνης, αν και είμαι νεοείσακτος Βουλευτής, θα πρέπει να πω κάτι. Είναι αδιανόητο να μην αναφερθεί στην Αίθουσα αυτή το δόγμα του ενιαίου αμυντικού χώρου Ελλάδας – Κύπρου, ένα δόγμα που βεβαίως εισήχθη επί εποχής ΠΑ.ΣΟ.Κ., έγιναν πάρα πολλά βήματα και υλικοτεχνικής υποδομής επί εποχής Ανδρέα Παπανδρέου και Αρσένη, όμως, σήμερα δεν ακούσαμε τίποτα για το δόγμα αυτό. Βεβαίως, ο Υπουργός Αμύνης γνωρίζει πάρα πολύ καλά ότι στην αποτρεπτική ικανότητα μιας χώρας δεν συμβάλλουν μόνο οι υλικοτεχνικές υποδομές, αλλά και ο ψυχολογικός παράγοντας είναι ιδιαιτέρως κρίσιμης σημασίας και βαρύτητας. 
    Επειδή έλκω την καταγωγή μου από την αγροτική Θεσσαλία, θα μου επιτρέψετε, κυρίες και κύριοι συνάδελφοι, να σας αναφέρω δύο αποσπάσματα από το λόγο του αξιότιμου κυρίου Πρωθυπουργού και του Υπουργού Αγροτικής Ανάπτυξης και Τροφίμων κ. Κοντού. 
    Τι είπε ο αξιότιμος κύριος Πρωθυπουργός; Είπε ότι η περιφέρεια προχωρά προς ένα δρόμο αναγέννησης. Ερώτημα: Πώς θα προκύψει αυτή η αναγέννηση με έναν κατηφή -για να μη χρησιμοποιήσω ένα βαρύτερο επίθετο- και χειμαζόμενο  αγροτικό πληθυσμό; 
    Τι είπε ο αξιότιμος Υπουργός Αγροτικής Ανάπτυξης και Τροφίμων κ. Κοντός; Είπε ότι οραματιζόμαστε μια άλλη γεωργία. Όμως, ο αγροτικός κόσμος βιώνει μια άλλη πραγματικότητα. Ποια είναι αυτή η πραγματικότητα; Είναι η πραγματικότητα των πανωτοκίων, που ως βρόγχος και θηλιά σφίγγουν το λαιμό των αγροτών. Όμως, κουβέντα γι’ αυτό! Κατά δεύτερον, τα αγροτικά χρέη δεν θα πρέπει, επιτέλους, να τελειώσουν; 
    Ο Λαϊκός Ορθόδοξος Συναγερμός έχει πρόταση: Πλήρη διαγραφή των αγροτικών χρεών και αυτό δεν είναι φθηνός λαϊκισμός, αγαπητοί συνάδελφοι. 
    (Χειροκροτήματα από την πτέρυγα του Λαϊκού Ορθόδοξου Συναγερμού)
    Γιατί δεν είναι φθηνός λαϊκισμός; Η Αγροτική Τράπεζα Ελλάδος αυτή τη στιγμή ελέγχεται κατά 77% από το ελληνικό δημόσιο. Ανακοινώσεις επί ανακοινώσεων λένε ότι το 2008 θα ελέγχεται κατά 33%. Τι θα γίνει με τα υποθηκευμένα κτήματα των αγροτών; 
      Τι θα γίνει με τα υποθηκευμένα σπίτια, τις περιουσίες των αγροτών; Στα χέρια ποιων κεφαλαιοκρατών, κεφαλαιούχων θα περάσουν; Αυτά πρέπει να τελειώσουν. Η περιφέρεια πρέπει να ανασάνει. Η χώρα χρειάζεται μία νέα αγροτική σεισάχθεια, ένα νέο Σόλωνα. Και βεβαίως, εμείς στο κόμμα μας το Σόλωνα τον έχουμε στο πρόσωπο του Προέδρου του Γιώργου Καρατζαφέρη. Βεβαίως, δεν μπορούμε να προχωρήσουμε στη σεισάχθεια, γιατί μας λείπει η απαραίτητη κοινοβουλευτική πλειοψηφία, προς το παρόν τουλάχιστον.
      Έρχομαι στο θέμα της φτώχιας. Κροκοδείλια δάκρυα χύνονται για το θέμα της φτώχιας και μάλιστα, επαίρονται κάποιοι για το νέο ταμείο κοινωνικής αλληλεγγύης καταπολέμησης της φτώχιας, όπως θέλετε πείτε το δεν έχει καμμία σημασία, διότι η πραγματικότητα είναι μία, 23% των Ελλήνων ζει κάτω από το όριο της φτώχιας. Αυτό δεν είναι απλώς ένα νούμερο. Υπάρχουν μανάδες που δεν έχουν να ταϊσουν τα παιδιά τους. Υπάρχουν άνθρωποι, οι οποίοι μέσα στο μήνα δεν μπορούν να πάρουν κρέας. Να το πούμε απλά, διότι αυτά τα πράγματα βιώνει ο ελληνικός λαός. 
      Πώς μπορεί αγαπητοί συνάδελφοι, να καταπολεμηθεί η φτώχια; Είναι ένα μεγάλο ερώτημα. Υπάρχουν πάρα πολλά μέτρα. Και βεβαίως, θα πρέπει να σημειώσω ότι το φαινόμενο αυτό θα επιδεινωθεί, διότι ο προϋπολογισμός του 2007 που κάνατε ήταν ένας προϋπολογισμός ο οποίος έγινε με βάση την πρόβλεψη ότι το πετρέλαιο θα φθάσει στα 68,5 ευρώ το βαρέλι. Το πετρέλαιο έχει φτάσει πάνω από 80 ευρώ το βαρέλι. Άρα, θα δημιουργηθεί, εκτός από τους φτωχούς που ήδη γνωρίζουμε και μία νέα γενιά νεοπτώχων, οι οποίοι θα είναι οι νεόπτωχοι της ενεργειακής ένδειας, διότι περί αυτού πρόκειται. 
      Το 2004, για να παραθέσω ορισμένα στοιχεία, το 11% του πληθυσμού βίωνε μία κατάσταση πάρα πολύ άσχημη ενεργειακής ένδειας και το 25% βίωνε μία κατάσταση σοβαρής ενεργειακής ένδειας. Άρα, τα ποσοστά φτώχιας θα αυξηθούν. Και το ερώτημα είναι: Θα δοθεί το επίδομα θέρμανσης, ναι ή όχι; 
      Ο Λαϊκός Ορθόδοξος Συναγερμός πιστεύει ότι πρέπει να δοθεί, ότι είναι επιτακτική ανάγκη. Και βεβαίως, πρέπει επιτέλους η χώρα -και αυτό έγινε και ερώτηση προς την Κομισιόν από τον Πρόεδρο του Λαϊκού Ορθόδοξου Συναγερμού- να χρησιμοποιήσει τον ορυκτό της πλούτο. Δύο δισεκατομμύρια βαρέλια πετρελαίου και μεγάλες ποσότητες φυσικού αερίου περιμένουν στο Αιγαίο. Βεβαίως, εμείς περιμένουμε τα κελεύσματα άλλων για να κάνουμε χρήση αυτού του πλούτου, που πραγματικά θα συνεισέφερε και στη μείωση του δημοσίου χρέους που είναι στα 234.000.000.000 ευρώ και βεβαίως στην ανακούφιση ανθρώπων που πλήττονται και βρίσκονται στο κοινωνικό περιθώριο. 
      Θα έλθω αναγκαστικά, λόγω του προτέρου βίου μου, στο θέμα των τριτέκνων. Άκουσα από μία νεαρά συνάδελφο να λέει ότι ο Καραμανλής να λέει την αλήθεια. Για να δούμε τώρα ποια είναι η αλήθεια. Η αλήθεια είναι ότι προεκλογικά και μετεκλογικά ή εάν θέλετε από το 2002, ανέσυρε ο Πρωθυπουργός, ο αξιότιμος κ. Καραμανλής το θέμα των τριτέκνων και βεβαίως, είπε το εξής, που όλος ο ελληνικός λαός θα άκουσε: Οι τρίτεκνοι θα πρέπει να αποκτήσουν την πολυτεκνική ιδιότητα. Δέσμευση ξεκάθαρη, δέσμευση ρητή. Το 2002 μάλιστα ούσα αντιπολίτευση τότε η Νέα Δημοκρατία είχε κατεβάσει εδώ μέσα σε αυτήν την Αίθουσα εγγράφως ένα προσχέδιο νόμου. Το πρώτο άρθρο έλεγε ότι οι τρίτεκνοι θα πρέπει να αναγορευτούν σε πολυτέκνους. Έγινε αυτό; Όχι. Τι έγινε; Δύο μύθοι πλανώνται για να αποκρύψουμε … 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε. Θα κάνω χρήση της θεσσαλικής μου καταγωγής. 
      ΠΡΟΕΔΡΕΥΩΝ (Γεώργιος Σούρλας): Προχωρήστε όσο γίνεται πιο σύντομα. 
      ΑΣΤΕΡΙΟΣ ΡΟΝΤΟΥΛΗΣ: Αντ’ αυτού τι έγινε; Δύο μύθοι πλανώνται. Μύθος πρώτος. Αν δεν υπήρχε ο αξιότιμος κύριος Πρωθυπουργός δεν θα υπήρχε το θέμα των τριτέκνων, άρα να είστε ικανοποιημένοι. Μέγιστο λάθος. Υπάρχει το ομόφωνο πόρισμα της Βουλής το Φεβρουάριο του ’93 όπου σύμπας ο πολιτικός κόσμος δήλωσε την πρόθεσή του ότι ναι, θα πρέπει οι τρίτεκνοι να αναγορευτούν σε πολυτέκνους. Άρα, να τα αφήσουν κάποιοι αυτά, ότι αν δεν υπήρχε η παρελθούσα κυβέρνηση δεν θα υπήρχε και το θέμα των τριτέκνων.
      Δεύτερος μύθος. Το πολυτεκνικό επίδομα που θα δοθεί το 2008. Μα πώς θα δοθεί κύριοι;
      Υπάρχει ένα ερώτημα: Μα, πως θα δοθεί πολυτεκνικό επίδομα τη στιγμή που οι έρμοι τρίτεκνοι δεν έχουν το χαρακτηρισμό του πολυτέκνου;
      Δεν κατανοείτε ότι αν κάποιος προσφύγει στη δικαιοσύνη και πει «πως τους δίδετε αυτό το επίδομα, δεν μπορούν», θα προκληθούν νομικής φύσεως προβλήματα;
      ΠΡΟΕΔΡΕΥΩΝ (Γεώργιος Σούρλας): Το θεσσαλικό λεπτό τελείωσε.
      ΑΣΤΕΡΙΟΣ ΡΟΝΤΟΥΛΗΣ: Ένα δεύτερο. Τελειώνω. 
      Με το Λαϊκό Ορθόδοξο Συναγερμό στη Βουλή θα αποκτήσουν άλλη «περπατησιά» και τα εθνικά και τα κοινωνικά ζητήματα. Διότι ο Λαϊκός Ορθόδοξος Συναγερμός και ο Πρόεδρός του προσωπικά, έχουν μεγάλη ευαισθησία και για τα εθνικά ζητήματα και εξίσου για την κοινωνική πραγματικότητα.
      Ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Το λόγο έχει ο Υπουργός Εθνικής Άμυνας για μία παρέμβαση.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, μια πολύ σύντομη διευκρίνηση οφείλω προς το Σώμα διότι ούτως ή άλλως αύριο γιορτάζουμε και την ανεξαρτησία της Κύπρου με τη στρατιωτική παρέλαση και το πρωί θα βρίσκομαι στην Κύπρο.
      Δεν θα ήθελα να διακόψω τον κύριο συνάδελφο στην πρώτη του ομιλία. Θέλω, όμως, να πω ότι το ενιαίο αμυντικό δόγμα είναι θέμα της εξωτερικής πολιτικής της χώρας και όχι του Υπουργείου Εθνικής Αμύνης. Το Υπουργείο Εθνικής Αμύνης είναι εκτελεστής στο συγκεκριμένο δόγμα και εξακολουθεί να ισχύει όπως αυτό είχε προσδιοριστεί.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο κ. Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Έχω κουραστεί τόσο καιρό να ακούω τους συναδέλφους της Μείζονος Αντιπολίτευσης στο Ηράκλειο αλλά και πολλά αγροτικά στελέχη, να προσπαθούν να αποπροσανατολίσουν και να παραπλανήσουν τον αγροτικό κόσμο του Ηρακλείου. Παρά τη λυσσαλέα αυτή προσπάθεια, την επίθεση εναντίον της Κυβέρνησης της Νέας Δημοκρατίας και εναντίον του Προέδρου της Κώστα Καραμανλή, το  ΠΑ.ΣΟ.Κ. έχασε σχεδόν δύο ποσοστιαίες μονάδες στο Ηράκλειο. 
      Και κάνω αυτή την παρατήρηση, κυρίες και κύριοι συνάδελφοι, λαβών αφορμή από κάτι που είπε προηγουμένως συνάδελφος της Μείζονος Αντιπολίτευσης, ότι επτάμισι χιλιάδες ελαιοπαραγωγοί στο Ηράκλειο δεν έχουν πάρει ακόμη την επιδότησή τους. Ουδέν αναληθέστερο. Μόνο τετρακόσιοι δεν έχουν πάρει ακόμη την επιδότηση  διότι έχουν προβλήματα με το ελαιοκομικό μητρώο, με το μητρώο τους γενικά και προβλήματα τα οποία προσπαθεί τάχιστα να λύσει τώρα ο Ο.Π.Ε.Κ.Ε.Π.Ε..
      Κυρίες και κύριοι συνάδελφοι, ξεκινώντας θέλω να εκφράσω την απεριόριστη χαρά μου αλλά και τις ευχαριστίες μου και μέσω εμού και όλων των Ηρακλειωτών και κατ’ επέκταση όλης της Κρήτης, για τη δέσμευση του Πρωθυπουργού μας Κώστα Καραμανλή απ’ αυτό το Βήμα για την κατασκευή του νέου αεροδρομίου στο Καστέλι του Ηρακλείου Κρήτης.
      Θέλω να πιστεύω, κύριε Πρωθυπουργέ, ότι στο τέλος του 2008 θα είναι έτοιμες όλες οι μελέτες για να προχωρήσει η χώρα μας στην εξεύρεση επενδυτών ώστε το 2014-2015 να έχει επιτέλους το Ηράκλειο, η Κρήτη, ένα διεθνών προδιαγραφών αεροδρόμιο με προοπτική πεντηκονταετίας. 
      Θέλω, επίσης, να πιστεύω ότι  μέχρι το 2010 θα έχουν ολοκληρωθεί και παραδοθεί πλήρως στους Ηρακλειώτες οι τρεις κάθετοι άξονες που επί είκοσι χρόνια φτιαχνόταν και είχαν καταντήσει σαν το γεφύρι της Άρτας. Οι τρεις λοιπόν κάθετοι οδικοί άξονες Ηράκλειο-Τυμπάκι, Ηράκλειο-Πύργος και Ηράκλειο-Βιάννος ώστε επιτέλους η καταταλαιπωρημένη ενδοχώρα του Ηρακλείου να βρει το δρόμο προς την ανάπτυξη.
      Κυρίες και κύριοι συνάδελφοι, οι καιροί ου μενετοί. Η πατρίδα βρίσκεται σε κομβικό σημείο, σε ένα κρίσιμο σταυροδρόμι. Η πρώτη διακυβέρνηση της Νέας Δημοκρατίας προέβη σε σημαντικές αλλαγές. Ξεκίνησε σειρά σημαντικών μεταρρυθμίσεων και πέτυχε την οικονομική σταθερότητα της πατρίδας νοικοκυρεύοντας τα δημοσιονομικά μεγέθη. Είναι πλέον δεδομένο και αδιαμφισβήτητο ότι η ήπια δημοσιονομική και οικονομική προσαρμογή απέφερε καρπούς. Είναι όμως, ταυτόχρονα πασίδηλο ότι πλέον χρειάζεται επιτάχυνση των ρυθμών εργασίας, επίσπευση των μεταρρυθμίσεων, προώθηση των διαδικασιών επανίδρυσης του κράτους. Αυτό άλλωστε είναι και το μήνυμα που μας έδωσε ο ελληνικός λαός στις εκλογές της 16ης Σεπτεμβρίου.
      Μήνυμα για πιο γρήγορη και πιο αποτελεσματική πολιτική. Μήνυμα για σοβαρότητα και υπευθυνότητα χωρίς τα λάθη του παρελθόντος. Είναι ανάγκη όμως, αγαπητές και αγαπητοί συνάδελφοι, να συνειδητοποιήσουμε ότι το μήνυμα δεν απευθύνεται μόνο στην Κυβέρνηση αλλά στο σύνολο των πολιτικών δυνάμεων που σήμερα εκπροσωπούνται στο Κοινοβούλιο. 
      Κυρίες και κύριοι Βουλευτές, πρέπει να συνειδητοποιήσουμε όλοι ανεξαιρέτως ότι η πατρίδα χρειάζεται πάνω απ’ όλα σοβαρότητα, υπευθυνότητα, πολιτικό θάρρος και βούληση, ομοψυχία, σύνεση και συναίνεση. Γιατί να μη συναινέσουμε στην Αναθεώρηση του Συντάγματος; Γιατί, κύριοι συνάδελφοι της Αξιωματικής Αντιπολίτευσης, αποχωρήσατε θορυβωδώς και θεατρικώς μεν απαράδεκτα και ανεύθυνα δε, από τη συζήτηση; Δεν πιστεύετε άραγε ότι πρέπει επιτέλους να καταργήσουμε το άγος του επαγγελματικού ασυμβίβαστου ή την κατάργηση της βουλευτικής ασυλίας; Δεν πρέπει επιτέλους να αναθεωρηθεί το άρθρο 16, ώστε να μπορέσουμε να διαμορφώσουμε ως συντεταγμένο και ευνομούμενο κράτος ένα καθεστώς ρύθμισης της μη κρατικής ανώτατης εκπαίδευσης; Προτιμάτε δηλαδή να μας το επιβάλουν οι ευρωπαϊκές ντιρεκτίβες; Εθελοτυφλείτε ή τελικά δεν σας νοιάζει τίποτα μπροστά στο κομματικό συμφέρον που τόσο διαστρεβλώνει την πολιτική σας πορεία; 
      Τιμωρηθήκατε, όσο βαριά και αν ακούγεται η λέξη, για δεύτερη συνεχόμενη φορά από το λαό. Δεν θα σας πω εγώ τους λόγους και τα αίτια της πρόσφατης εις βάρος σας λαϊκής ετυμηγορίας. Έχετε εξάλλου μόνοι σας πει μεγάλες αλήθειες τις τελευταίες ημέρες στα τηλεοπτικά παράθυρα. Κάντε λοιπόν ένα βήμα εμπρός, εξαγνιστείτε ενώπιον του λαού και πάρτε μια γενναία απόφαση, απόφαση πολιτικού θάρρους και ευθύνης. 
      Κύριοι της Αντιπολίτευσης, Μείζονος και Ελάσσονος, ανοίγει η Κυβέρνηση το θέμα του ασφαλιστικού, αυτής της βόμβας στα θεμέλια του κοινωνικού κράτους και αμέσως καταγγέλλετε μεθοδεύσεις για ύποπτα σχέδια και κρυφές τάχα ατζέντες της Κυβέρνησης. Μα την αλήθεια όλοι δεν παραδεχόμαστε, μηδενός εξαιρουμένου, σ’ αυτήν την Αίθουσα ότι πράγματι το ασφαλιστικό σύστημα στη χώρα μας νοσεί; Είναι λοιπόν, τόσο δύσκολο να κάτσουμε σε ένα τραπέζι όλοι μαζί να βρούμε μια κοινή συνισταμένη; Δεν μπορούν ήρεμα και πολιτισμένα να ακουστούν όλες οι προτάσεις και οι εκ διαμέτρου αντίθετες; Κάτι καλό μπορεί να προκύψει από κει. Γιατί ενοχοποιείτε και δαιμονοποιείτε εκ προοιμίου το διάλογο και δίνετε ραντεβού στα πεζοδρόμια; Είστε ή δεν είστε δημοκρατικοί πολίτες; Αν είστε λοιπόν, δείξτε το στην πράξη. Στα λόγια όλοι είμαστε καλοί. Όταν όμως, αποχωρείτε από το διάλογο με ψευδεπίγραφες δικαιολογίες, απορρίπτετε την πεμπτουσία του δημοκρατικού μας πολιτεύματος. Αντιφάσκετε και αυτοαναιρείστε. 
      Κυρίες και κύριοι συνάδελφοι, ήρθε η ώρα των κρίσιμων αποφάσεων για όλους μας. Η Κυβέρνηση της Νέας Δημοκρατίας και ο Πρωθυπουργός μας Κώστας Καραμανλής έχουν διαμηνύσει σε όλους τους τόνους ότι θα σεβαστούν την πρόσφατη λαϊκή ετυμηγορία, χωρίς ταλαντεύσεις, χωρίς υποχωρήσεις, χωρίς συμβιβασμούς, χωρίς πόλωση, αλλά με πρόταγμα την εθνική ομοψυχία, την κοινωνική συναίνεση και το συμφέρον της πατρίδος και του λαού. Σε αυτό το δρόμο θα πορευθούμε, γιατί αυτό επιτάσσει το συμφέρον της πατρίδος μας και γιατί το χρωστάμε στις γενιές που έρχονται. 
      Κυρίες και κύριοι συνάδελφοι, η παράταξη έχει συνδέσει την πορεία της με τις μεγάλες στιγμές της πατρίδας. Η παράταξη μας αυτή, για άλλη μία φορά και υπό την ηγεσία του Κώστα Καραμανλή, έχει αναλάβει το έργο της εθνικής ανασυγκρότησης. Σε αυτή την πορεία θέλω να μπορώ να πω στα εγγόνια μου αύριο ότι ήμουν και εγώ «παρών» και γι’ αυτό στηρίζω ανεπιφύλακτα με την ψήφο μου την Κυβέρνηση του Κώστα Καραμανλή. 
      Κυρίες και κύριοι συνάδελφοι, της Μείζονος και Ελάσσονος Αντιπολίτευσης, για να μπορείτε να βλέπετε τους Έλληνες στα μάτια, σας προτρέπω να δηλώσετε και εσείς παρόντες στην πορεία αυτή των μεγάλων στιγμών για την πατρίδα μας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπαντουβά. 
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, όταν ο κ. Καραμανλής παρουσίασε τη σύνθεση της νέας Κυβέρνησής του, διετύπωσα το σχόλιο πως κατάφερε να εξωραΐσει την εικόνα της Κυβέρνησης. Ο εξωραϊσμός όμως αυτός είναι ρηχός και προσωρινός. Και επιβεβαιώθηκε η παρατήρηση αυτή με την ανάγνωση των Προγραμματικών Δηλώσεων της Κυβέρνησης. Ο κ. Καραμανλής έδειξε πως δεν έλαβε το μήνυμα των εκλογών. Δείχνει να μην αντιλαμβάνεται ότι είναι και αυτός παραλήπτης ενός πολύ  καθαρού και σκληρού μηνύματος εκ μέρους του ελληνικού λαού. Υποδύεται πως δεν έχει αντιληφθεί ότι διαθέτει μια οριακή αυτοδυναμία βασισμένη σε λίγες χιλιάδες ψήφων. 
      Εμφανίστηκε ενώπιον της Βουλής και διετύπωσε έναν προγραμματικό λόγο υπηρεσιακού χαρακτήρα ευθύγραμμου, διοικητικό και όχι πολιτικό. Ο κ. Καραμανλής μάς ανέγνωσε τις Προγραμματικές Δηλώσεις μιας Κυβέρνησης που συνεχίζει απτόητη το έργο της, ξεχνώντας κάτι το θεμελιώδες, ότι μεσολάβησαν εκλογές που μείωσαν δραστικά τη δύναμη του κυβερνώντος κόμματος και ουσιαστικά έθεσαν υπό κρίση την πολιτική ικανότητα του κομματικού συστήματος να αντιπροσωπεύει αυθεντικά και δυναμικά μια κοινωνία που είναι δύσπιστη, απαιτητική, απογοητευμένη. 
      Αυτή είναι μια πρώτη ανάγνωση βέβαια των Προγραμματικών Δηλώσεων. Γιατί υπάρχει και  μια δεύτερη που θέτει το ουσιαστικό ζήτημα. Το ουσιαστικό ζήτημα που προέκυψε μετά την ομιλία του κ. Καραμανλή στη Βουλή είναι πως η ομιλία του αυτή ήταν μια ομιλία όχι  μετεκλογική και προγραμματική με ορίζοντα για τη χώρα, αλλά μια ομιλία προεκλογικού χαρακτήρα, μια ομιλία με την οποία ο κύριος Πρωθυπουργός επανέλαβε τις γενικότητες και τις αοριστίες του προεκλογικού του λόγου. Έκανε μόνο ένα βήμα, έθεσε το ζήτημα του εκλογικού νόμου. Κράτησε κλειστά τα χαρτιά του για όλα τα μεγάλα θέματα. Δεν έδωσε καμμία σαφή απάντηση. Δεν εξειδίκευσε καμμιά προεκλογική εξαγγελία δημαγωγικού χαρακτήρα. Δεν θέλησε να ανοίξει κανένα κοινωνικό μέτωπο. Έθεσε όμως το ζήτημα του εκλογικού νόμου, δηλαδή το ζήτημα των εκλογών. Και ενώ εμφανίζεται κατά τη δική του αντίληψη να επισείει μια απειλή, συνέχεια της περιβόητης προεκλογικής απειλής «ή αυτοδυναμία ή νέες εκλογές αμέσως», κατά βάθος θέτει υπό αίρεση τη δική του Κυβέρνηση και τη δική του δυνατότητα να ασκήσει εξουσία. 
      Αυτό το μήνυμα πρέπει να πάρει και παίρνει από την Αντιπολίτευση ο κ. Καραμανλής. Έθεσε ο ίδιος το όριο της δικής του δυνατότητας. Και αν έχει την ψευδαίσθηση ότι βρίσκεται μόνος στο γήπεδο, λόγω της προσωρινής εσωτερικής κρίσης στο ΠΑ.ΣΟ.Κ., που είναι, όπως είπε και ο κ. Παπανδρέου χθες, μια κρίση από την οποία το ΠΑ.ΣΟ.Κ. θα βγει πιο ενωμένο, πιο δυνατό, θα βγει ανανεωμένο με ένα λόγο αξιόπιστο προς την ελληνική κοινωνία, αν λοιπόν ο κ. Καραμανλής πιστεύει ότι είναι μόνος στο γήπεδο, είναι γελασμένος και η δευτέρα πλάνη, σε σχέση με την πρώτη τετραετία του, είναι χείρον της πρώτης. Δεν είναι μόνος στο γήπεδο ο κ. Καραμανλής. Έχει απέναντί του ισχυρά θεσμικά αντίβαρα, έχει απέναντί του σύσσωμη την Αντιπολίτευση και κυρίως την Αξιωματική Αντιπολίτευση που έχει, σας διαβεβαιώνω, πλήρη συνείδηση του θεσμικού της ρόλου και της κοινωνικής και της πολιτικής της υποχρέωσης να εκπροσωπήσει τον ελληνικό λαό, κατά το μέτρο που έχει την εντολή του, και  βέβαια όχι μόνο τους ψηφοφόρους της, αλλά όλους τους πολίτες που ξέρουν ότι η δημοκρατία λειτουργεί όταν υπάρχει αντίβαρο, όταν υπάρχει έλεγχος, όταν υπάρχει μια αντιπολίτευση δυναμική, υπεύθυνη, αξιόπιστη, τεκμηριωμένη, προγραμματική. Και εμείς –το επαναλαμβάνω και εγώ- είμαστε έτοιμοι και πρόθυμοι και να συναινέσουμε, αν η Κυβέρνηση ευδοκήσει  να πάρει μια θετική πρωτοβουλία –και μακάρι να την πάρει, δεν μας έχει δώσει τέτοιες ενδείξεις από την έως τώρα πορεία της- αλλά είμαστε και έτοιμοι να αντιπολιτευτούμε, όχι με στείρο τρόπο, με ριζοσπαστική διάθεση, με κοινωνική ευαισθησία και κυρίως με εναλλακτική πρόταση που διατυπώνουμε με υπεύθυνο και τεκμηριωμένο τρόπο.
      Η μεγάλη απογοήτευση, όμως, κυρίες και κύριοι συνάδελφοι, είναι πως ο κ. Καραμανλής εμφανίστηκε για πολλοστή φορά μπροστά στη Βουλή και άρα μπροστά στον ελληνικό λαό, χωρίς να έχει κανένα σχέδιο για τη χώρα. Μας διάβασε ένα άθροισμα εξαγγελιών χωρίς δεσμευτικό χρονοδιάγραμμα, χωρίς άξονες, χωρίς να υπάρχουν προτεραιότητες. Δεν μπόρεσε καν να επιλέξει και να αναδείξει μια ή δυο το πολύ προτεραιότητες για κάθε Υπουργείο. Αυτό το συνονθύλευμα, το οποίο έχει υπηρεσιακό και γραφειοκρατικό χαρακτήρα, δεν εμπνέει εμπιστοσύνη στη χώρα. Η χώρα θέλει κάτι παραπάνω από την απλή διαχείριση. Και ο κ. Καραμανλής, ο οποίος έχει αποτύχει και ως διαχειριστής της διοίκησης, έχει αποτύχει ως διαχειριστής κρίσεων, γιατί εκεί κρίνεται η ικανότητα του κράτους και άρα η ικανότητα κάθε κυβέρνησης, να προβλέπει και να διαχειρίζεται κρίσεις, να στέκεται δίπλα στον πολίτη, όταν αυτός έχει ανάγκη, να προσφέρει ασφάλεια στον πολίτη. Ο κ. Καραμανλής, λοιπόν, που απέτυχε στο κύριο έργο του, εμφανίζεται σήμερα πολιτικά φτωχός, χωρίς ιδέες και χωρίς δυνατότητα να διατυπώσει στόχους εθνικούς, στόχους κοινωνικούς, να εμπνεύσει τη χώρα. Και δεν υπάρχει τίποτα πιο αντιαναπτυξιακό, δεν υπάρχει τίποτα πιο καθηλωτικό για την οικονομία και την κοινωνία, για το πολιτικό σύστημα από μια Κυβέρνηση και από έναν Πρωθυπουργό που δεν μπορεί να δώσει στόχους, που δεν μπορεί να διατυπώσει τη δική του βούληση, άρα και τη δική του δέσμευση για το μέλλον της πατρίδας.
      Εμείς, κυρίες και κύριοι της Κυβέρνησης, θα παίξουμε υπεύθυνα και δημιουργικά το ρόλο μας. Εσείς να μην κάνετε τη θεμελιώδη παρεξήγηση πως διαθέτετε και πάλι περίοδο χάριτος και περίοδο υπεκφυγής. Δεν διαθέτετε καμμία περίοδο χάριτος. Έχει αρχίσει να μετράει και πάλι ο χρόνος αντίστροφα. Και μην επαναλάβετε σε εμάς τουλάχιστον την έμμεση απειλή της επίσπευσης των εκλογών. Θα είμαστε εγκαίρως έτοιμοι και θα μετανιώσει όποιος παίξει ξανά με τους θεσμούς.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Ο Υπουργός Εθνικής Άμυνας κ. Μεϊμαράκης έχει το λόγο για μια παρέμβαση.
    ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, δεν σκόπευα να πάρω το λόγο, αλλά ετέθη ένα ζήτημα από τον κ. Βενιζέλο, στο οποίο πρέπει να απαντήσουμε. 
    Πρέπει να σας πω ότι ουδείς έχει θέσει θέμα πρόωρων εκλογών. Και δεν μπορεί να συνδυάζεται το θέμα της αλλαγής του εκλογικού νόμου με πρόωρες εκλογές. Βάλτε καλά στο μυαλό σας ότι οι εκλογές θα γίνουν το 2011. Η Νέα Δημοκρατία είναι αποφασισμένη να προχωρήσει σε τετραετή διακυβέρνηση και να εφαρμόσει το δικό της πρόγραμμα μέχρι το 2011.
    (Χειροκροτήματα από την πτέρυγα της Νέας Δημοκρατίας)
    Δεύτερον, ως προς την αλλαγή του εκλογικού νόμου είχαμε πει από την αρχή ότι θα δούμε πώς θα εφαρμοστεί ο ισχύων εκλογικός νόμος και θα δούμε πού πρέπει να κάνουμε κάποιες αλλαγές, ώστε και μια άνετη κοινοβουλευτική πλειοψηφία να υπάρχει στο πρώτο κόμμα, για να μπορεί να εφαρμόσει το πρόγραμμά του και η πολυφωνία που απαιτείται να υπάρχει μέσα στη Βουλή. Και αυτή είναι η κατεύθυνση προς την οποία πορευόμαστε για την αλλαγή του εκλογικού νόμου που ήδη ανακοίνωσε ο Πρωθυπουργός. Δεν καταλαβαίνω γιατί το ΠΑ.ΣΟ.Κ. δεν θέλει αυτή την αλλαγή. Δεν είναι ένα πολυσυλλεκτικό μεγάλο κόμμα εξουσίας; Τι είναι; Ένα κόμμα απλής διαμαρτυρίας; Εμείς, ακριβώς επειδή πιστεύουμε στην εναλλαγή των κομμάτων στην εξουσία, θέλουμε και ευχόμαστε να υπάρχει ένα ακόμα σαν το ΠΑ.ΣΟ.Κ. μεγάλο, δυνατό, να μπορεί να μας ασκεί κριτική και να μας επισημαίνει τα λάθη μας για να διορθωνόμαστε, γιατί είμαστε γνήσιοι δημοκράτες και θέλουμε να υπάρχει Αξιωματική Αντιπολίτευση δημιουργική και με προτάσεις. Κατά συνέπεια, γιατί φοβάστε την αλλαγή του εκλογικού νόμου που θα δώσει άνετη πλειοψηφία στο πρώτο κόμμα; Πολύ περισσότερο, αν δεν ψηφίσετε εσείς την αλλαγή του εκλογικού νόμου, αυτή θα εφαρμοστεί καλώς εχόντων των πραγμάτων το 2015. Μα, ούτε τότε δεν πιστεύετε ότι θα είστε πρώτο κόμμα για να έχετε μια άνετη κοινοβουλευτική πλειοψηφία και να μπορείτε να κυβερνήσετε το πρόγραμμά σας;
    (Χειροκροτήματα από την πτέρυγα της Νέας Δημοκρατίας)
    Εγώ θέλω, τέλος, να σας πω, επειδή αναφερθήκατε ότι ο Πρωθυπουργός για πρώτη φορά ήρθε χωρίς σχέδιο, ότι εδώ κατετέθησαν όλα μέσα στις προγραμματικές δηλώσεις.
Είπαμε ότι θα συζητήσουμε με πάρα πολλή σύνεση και με διάθεση συνεννόησης το ασφαλιστικό το οποίο γνωρίζετε ότι είναι ένα μείζον θέμα που ταλανίζει την κοινωνία μας, την αναθεώρηση που απαιτείται για να βρούμε τον κοινό τόπο για να προχωρήσουμε, τις διαθρωτικές αλλαγές που πρέπει να γίνουν στην οικονομία, τη διοικητική ανασυγκρότηση. Όλα τα έθεσε ο Πρωθυπουργός και περιμένουμε από σας να μας δώσετε τις προτάσεις σας για να μπορέσουμε να έχουμε ένα δημιουργικό διάλογο και να προχωρήσουμε. Εμείς περιμένουμε από σας αυτές τις προτάσεις ώστε πάνω σ’ αυτές να κινηθούμε, άλλως η Ελλάδα δεν μπορεί να περιμένει. Αρκετά χρόνια χάσαμε. 
      Εμείς θα προχωρήσουμε με τους Έλληνες πολίτες με τους οποίους έχουμε την κοινωνική συμμαχία της πλειοψηφίας. Μ’ αυτούς θα πορευτούμε, γι’ αυτούς θα πορευτούμε για να φτιάξουμε την Ελλάδα που πιστεύουμε ότι ενώνει όλους τους Έλληνες και που μπορεί να προχωρήσει στο μέλλον δημιουργικά στην Ευρώπη.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
	Το λόγο έχει ο Υπουργός Ανάπτυξης κ. Φώλιας.
	ΧΡΗΣΤΟΣ ΦΩΛΙΑΣ (Υπουργός Ανάπτυξης): Κυρίες και κύριοι συνάδελφοι, πρώτα απ’ όλα θέλω να ευχηθώ η νέα κοινοβουλευτική περίοδος που ξεκινάει να είναι γόνιμη και δημιουργική με τη θετική συνεισφορά όλων μας, να είναι περίοδος διαλόγου και σύνθεσης, περίοδος παραγωγής χρήσιμου και ωφέλιμου νομοθετικού έργου για τον τόπο. 
	Στις 16 Σεπτεμβρίου οι Έλληνες πολίτες έδωσαν σαφή εντολή στον Κώστα Καραμανλή και τη Νέα Δημοκρατία να συνεχιστούν οι αλλαγές και οι μεταρρυθμίσεις που τόσο μεγάλη ανάγκη έχει η πατρίδα μας, να προχωρήσουμε πιο γρήγορα και πιο αποφασιστικά για να εγγυηθούμε μία καλύτερη ζωή σε μία καλύτερη Ελλάδα. 
	Στόχος μας λοιπόν είναι η δημιουργία περισσότερων ευκαιριών και καλύτερων επιλογών για τους Έλληνες σε όλη την Ελλάδα. Στόχος μας είναι να ανταποκριθούμε με τόλμη και αποτελεσματικότητα στις μεγάλες προκλήσεις, να αξιοποιήσουμε με όραμα, σχέδιο και υπευθυνότητα τα νέα δεδομένα μιας νέας εποχής. 
      Αυτή είναι μία σταθερή και αμετακίνητη δέσμευση για μας στο Υπουργείο Ανάπτυξης. Έτσι αντιλαμβανόμαστε την αποστολή που μας εμπιστεύθηκε ο Πρωθυπουργός και έτσι θα συνεχίσουμε να χτίζουμε πάνω στο μεγάλο και θετικό έργο που μας κληροδότησε ο Δημήτρης Σιούφας στον οποίον εύχομαι από καρδιάς να έχει εξίσου μεγάλες επιτυχίες από τη θέση πλέον του Προέδρου της Βουλής. 
	Κυρίες και κύριοι συνάδελφοι, μπροστά στις απαιτήσεις και τις προκλήσεις του νέου παγκοσμιοποιημένου περιβάλλοντος στην οικονομία, η απάντηση είναι –ή τουλάχιστον πρέπει να είναι- αυτονόητη: Καμμία ολιγωρία, καμμία αναβολή, καμμία ευκαιρία χαμένη. 
      Σ’ αυτήν την κατεύθυνση ο τομέας της ενέργειας βρίσκεται στην κορυφή των προτεραιοτήτων της Κυβέρνησης. Η πολιτική που ασκήθηκε τα τελευταία χρόνια άλλαξε τα δεδομένα στον τομέα αυτό. Η απελευθέρωση των αγορών ενέργειας σε συνδυασμό με τις μεγάλες μας διεθνείς ενεργειακές πρωτοβουλίες δημιούργησαν ένα νέο τοπίο στην ενέργεια. Η χώρα μας στο σταυροδρόμι των μεγάλων διεθνών ενεργειακών δρόμων ηλεκτρισμού, φυσικού αερίου και πετρελαίου διαθέτει πια ένα πλαίσιο ελκυστικό για την προσέλκυση επενδύσεων μεγάλης κλίμακας με στόχο τον ασφαλή ενεργειακό εφοδιασμό, τη δημιουργία νέων θέσεων εργασίας και την ακόμα μεγαλύτερη αναβάθμιση της γεωστρατηγικής της θέσης. Κατά τη νέα περίοδο εντατικοποιούμε τις προσπάθειές μας ώστε με ταχύτερους ρυθμούς, να πετύχουμε την ενίσχυση της συμβολής του τομέα της ενέργειας στην ανταγωνιστικότητα, την εξωστρέφεια και την αειφόρο ανάπτυξη της χώρας. 
	Στο πλαίσιο αυτό πρώτη προτεραιότητά μας αποτελεί η πολιτική των ενεργειακών διασυνδέσεων με τα διεθνή δίκτυα μεταφοράς ηλεκτρισμού, πετρελαίου και φυσικού αερίου ώστε να καταστεί η χώρα μας διεθνές διαμετακομιστικό κέντρο ενέργειας και να ενισχυθεί ο γεωστρατηγικός της ρόλος. Υλοποιούμε τις διακρατικές συμφωνίες που υπογράφηκαν στην περίοδο της τελευταίας διετίας για την κατασκευή μεγάλων διεθνών ενεργειακών αγωγών, του αγωγού πετρελαίου Μπουργκάς-Αλεξανδρούπολη, του ελληνοτουρκικού αγωγού φυσικού αερίου που ολοκληρώθηκε και σύντομα θα εγκαινιαστεί η λειτουργία του, του ελληνοϊταλικού αγωγού φυσικού αερίου που βρίσκεται σε φάση τεχνικών μελετών, του νέου σχεδιαζόμενου αγωγού φυσικού αερίου Ρωσίας-Ελλάδας-Ιταλίας. Προωθούμε τη διασύνδεση ηλεκτρικών δικτύων Ελλάδας-Τουρκίας που σύντομα ολοκληρώνεται και την αναβάθμιση ηλεκτρικών διασυνδέσεων με τις λοιπές βαλκανικές χώρες.
Οι ενεργειακές αυτές διασυνδέσεις αφ’ ενός παρέχουν ασφάλεια τροφοδοσίας στην Ελλάδα, αφ’ ετέρου την καθιστούν ενεργειακό κόμβο στη Νοτιοανατολική Ευρώπη. 
      Παράλληλα, στόχος μας είναι η κατασκευή και δεύτερου υποβρύχιου καλωδίου διασύνδεσης των συστημάτων ηλεκτρικής ενέργειας Ελλάδας-Ιταλίας. Ήδη έχουν γίνει οι πρώτες συζητήσεις ανάμεσα στις κυβερνήσεις και υπάρχει θετικό κλίμα για την προώθηση των έργων.
      Στις άμεσες προτεραιότητές μας βρίσκεται και η ολοκλήρωση των διακρατικών συμφωνιών για τη συμμετοχή της χώρας μας στο νέο αγωγό φυσικού αερίου Ρωσία-Βουλγαρία-Ελλάδα-Ιταλία, το South Stream όπως λέγεται.
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Στην ενίσχυση της ασφάλειας του ενεργειακού εφοδιασμού συμβάλλει ο εκσυγχρονισμός του εθνικού διασυνδεδεμένου συστήματος μεταφοράς ηλεκτρικής ενέργειας, ο οποίος περιλαμβάνει και τη διασύνδεση των νησιών με το ηπειρωτικό διασυνδεδεμένο σύστημα της χώρας. Έτσι, εξασφαλίζουμε αφ’ ενός την κάλυψη των αναγκών, αφ’ ετέρου συμβάλλουμε στην αύξηση της ικανότητας εγκατάστασης μονάδων ανανεώσιμων πηγών ενέργειας.
      Παράλληλα, εντείνουμε τις προσπάθειες για την εξασφάλιση εγχώριας ασφάλειας τροφοδοσίας μέσα από νέες επενδύσεις ηλεκτροπαραγωγής τόσο από τη Δ.Ε.Η., η οποία επιπλέον θα μπορεί να αντικαθιστά τις παλαιές μονάδες με νέες, ισοδύναμης συνολικής ισχύος, αλλά υψηλότερης απόδοσης. όσο και από άλλους επενδυτές.
      Δεύτερη προτεραιότητα αποτελεί η εξοικονόμηση ενέργειας και η προώθηση φιλικών προς το περιβάλλον μορφών ενέργειας. Γι’ αυτές έχει ήδη ολοκληρωθεί η δημόσια διαβούλευση επί του ειδικού χωροταξικού σχεδίου και σύντομα θα οριστικοποιηθεί. Αυτό μαζί με τα κίνητρα που έχουν παρασχεθεί με νόμους και αναπτυξιακά προγράμματα, καθώς και με την κατασκευή των απαραίτητων δικτύων μεταφοράς της παραγόμενης ηλεκτρικής ενέργειας θα οδηγήσει στην ταχεία διάδοσή τους. 
      Τρίτη προτεραιότητα αποτελεί η ολοκλήρωση της απελευθέρωση της αγορ άς ενέργειας, η οποία προωθείται με προσεχτικά βήματα μέσα από την ενίσχυση της Ρυθμιστικής Αρχής Ενέργειας, του Δ.Ε.Σ.Φ.Α. και του Δ.Ε.Σ.Μ.Η.Ε., αλλά και με την ολοκλήρωση του θεσμικού πλαισίου. Η ολοκλήρωση της απελευθέρωσης της αγοράς μέσω των απαιτούμενων παρεμβάσεων σε συστήματα και συνοδευτικές επενδύσεις θα δημιουργήσει ένα ελκυστικό περιβάλλον για την περαιτέρω ενίσχυση των ιδιωτικών επενδύσεων και την εξασφάλιση καλύτερης ποιότητας υπηρεσιών για τους καταναλωτές. 
      Κύριο μέλημα μας είναι τα οφέλη από την απελευθέρωση των ενεργειακών αγορών ηλεκτρισμού και φυσικού αερίου να γίνουν αισθητά στους καταναλωτές. Οι όροι που καθιστούν τον ανταγωνισμό υγιή θα ισχύσουν για όλους εξίσου, μικρούς και μεγάλους. 
      Στον τομέα του πετρελαίου ενισχύουμε τον ανταγωνισμό με την επέκταση των ελέγχων στην αλυσίδα της αγοράς πετρελαιοειδών, με στόχο την πάταξη της φοροδιαφυγής, της λαθρεμπορίας και της νοθείας των καυσίμων. Τα δικαιώματα της έρευνας για εγχώρια κοιτάσματα υδρογονανθράκων έχουν περιέλθει στο δημόσιο.
       Επίσης, σε συμφωνία με τους στόχους της ευρωπαϊκής ενεργειακής πολιτικής προωθούμε περαιτέρω πολιτικές και μέτρα για την εξοικονόμηση ενέργειας, με στόχο τη βελτίωση της ενεργειακής απόδοσης κτιρίων και των συστημάτων παραγωγής ενέργειας. Εάν στο παρελθόν η κατανάλωση ενέργειας αποτελούσε δείκτη ευημερίας για μια κοινωνία, σήμερα περιβαλλοντικά ισχύει το ακριβώς αντίθετο. Είμαστε αποφασισμένοι να επιμείνουμε και να πετύχουμε το στόχο αυτό. Οι ενεργειακοί πόροι δεν ανήκουν μόνο σε εμάς. Ανήκουν και στις επόμενες γενιές. 
      Κυρίες και κύριοι συνάδελφοι, θέλω με ιδιαίτερη έμφαση να τονίσω ότι απώτερος στόχος της πολιτικής μας, είναι ένα πραγματικά αποτελεσματικό κράτος δίπλα στον πολίτη. Γι’ αυτό και αποτελεί επίσης προτεραιότητά μας η προστασία του πολίτη καταναλωτή. Το έργο που έχει παραχθεί σ’ αυτόν τον τομέα είναι σημαντικό και μας παρέχει τη δυνατότητα να προχωρήσουμε το επόμενο διάστημα με ταχύτητα και σε συγκεκριμένες πρωτοβουλίες.
      Αναβαθμίζουμε τη λειτουργία της γραμμής καταναλωτή 1520. Προχωρούμε στην οργανωτική αναδιάρθρωση της Γενικής Γραμματείας Καταναλωτή, ενισχύοντάς τη με νέες αρμοδιότητες, όπως το ηλεκτρονικό εμπόριο και η γενική ασφάλεια αγαθών. Προχωρούμε άμεσα στην έκδοση αποφάσεων για τον ορισμό του νέου αναβαθμισμένου Εθνικού Συμβουλίου Καταναλωτή και Αγοράς και τη ρύθμιση προβλημάτων που αντιμετωπίζουν οι καταναλωτές σε συναλλαγές τους, όπου μέχρι τώρα υπήρχε κενό νόμου. Ολοκληρώνουμε το διάλογο με την Ε.Ν.Α.Ε. για την ενοποίηση των προστίμων. Σχεδιάζουμε σειρά δράσεων για την καθιέρωση της αρχής του υπεύθυνου δανεισμού σε συνεργασία με τις Ενώσεις Καταναλωτών και την Ελληνική Ένωση Τραπεζών. 
      Θέλουμε τον καταναλωτή ενήμερο, ώριμο, υπεύθυνο. Τον θέλουμε συνεγγυητή της λειτουργίας του υγιούς ανταγωνισμού στην αγορά. 
Τον θέλουμε ενήμερο και δυνατό, για να μπορεί να ξεχωρίζει ποιον θα ανταμείψει με την προτίμησή του και ποιον θα τιμωρήσει στην αγορά. 
      Στο θέμα της ακρίβειας, εκπτώσεις δεν κάνουμε. Όσοι κοιτάζουν τον καταναλωτή στα μάτια θα μας έχουν δίπλα τους. Όσοι τον κοιτάζουν στην τσέπη θα μας βρουν απέναντί τους. Καθαρές και τίμιες κουβέντες.
      Στον τομέα του εμπορίου ολοκληρώνουμε το διαγωνισμό για το έργο Εθνικό Σύστημα Ηλεκτρονικών Δημοσίων Προμηθειών, με σκοπό τη διενέργεια ηλεκτρονικών διαγωνισμών και την ηλεκτρονική παρακολούθηση εκτέλεσης των συμβάσεων. 
      Εισάγουμε ρυθμίσεις με το ν. 3604/2007 που απλοποιούν τη σύσταση και τη λειτουργία των ανωνύμων εταιρειών. Επόμενό μας βήμα αποτελεί η θεσμοθέτηση της απλοποίησης των διαδικασιών ίδρυσης των εμπορικών εταιρειών όλων των μορφών. 
      Ολοκληρώνουμε το Γενικό Εμπορικό Μητρώο στο πλαίσιο της περαιτέρω διευκόλυνσης της επιχειρηματικής δραστηριότητας και της μείωσης της γραφειοκρατίας. Θέλουμε τον επιχειρηματία να φροντίζει την ανταγωνιστικότητα και την ανάπτυξη της δουλειάς του και όχι να σπαταλά το χρόνο του. μαζεύοντας χαρτιά από εδώ και από εκεί. 
      Ενοποιούμε και κωδικοποιούμε τις κυρώσεις που προβλέπονται από τον Αγορανομικό Κώδικα, με σκοπό την ενιαία αντιμετώπιση των παραβάσεων απ’ όλους τους αρμόδιους φορείς. Συνεχίζουμε τις προσπάθειες σε συνεργασία με την Τοπική Αυτοδιοίκηση και τους εκπροσώπους του εμπορίου για την πάταξη του παραεμπορίου.
      Ολοκληρώνουμε την τελική επεξεργασία για την τροποποίηση και συμπλήρωση των διατάξεων του π.δ. 51/2006 με στόχο τον εκσυγχρονισμό των όρων και των προϋποθέσεων των λαϊκών αγορών. 
      Ολοκληρώνουμε την τελική επεξεργασία του προεδρικού διατάγματος, με το οποίο για πρώτη φορά θεσπίζονται οι όροι και οι προϋποθέσεις λειτουργίας των λαϊκών αγορών βιολογικών προϊόντων. 
      Υλοποιούμε άμεσα το έργο «Παρατηρητήριο Τιμών» με αντικείμενο την ανάπτυξη πανελληνίου δικτύου συλλογής, επεξεργασίας, ανάλυσης και σύγκρισης τιμών προϊόντων και υπηρεσιών. 
      Ολοκληρώνουμε το διαγωνισμό για το Εθνικό Παρατηρητήριο Εμπορίου, έργο που αφορά στη δημιουργία μηχανισμού συστηματικής ανάλυσης του εμπορίου και των εμπορικών επιχειρήσεων.
      Στον τομέα της βιομηχανίας καταθέτουμε άμεσα για ψήφιση στη Βουλή σχέδιο νόμου για τα επιχειρηματικά πάρκα. Εισάγονται έτσι θετικά στοιχεία για την ανάπτυξη των υποδομών για το σύνολο των ελληνικών επιχειρήσεων σε συνδυασμό με την επίλυση χρόνιων χωροταξικών, περιβαλλοντικών και πολεοδομικών προβλημάτων του μεταποιητικού τομέα. 
      Προωθούμε προγράμματα ενίσχυσης επιχειρήσεων, κυρίως προς την κατεύθυνση της αναβάθμισης του ανθρώπινου δυναμικού και της δημιουργίας επιχειρηματικών υποδομών και οικονομιών κλίμακος. 
      Σχεδιάζουμε μια νέα πολιτική στα θέματα ποιότητας με θεσμική, επιχειρηματική και λειτουργική αναδιοργάνωση των υποδομών και των φορέων ποιότητας και σε συνδυασμό με τη συστηματική οργάνωση των υπηρεσιών εποπτείας της αγοράς. 
      Παίρνουμε ειδικά μέτρα υπέρ των μικρομεσαίων επιχειρήσεων και ιδιαίτερα των πολύ μικρών και των μικρών με πρόσθετα φορολογικά μέτρα και ενισχυμένα επενδυτικά κίνητρα. Προωθούμε νέους θεσμούς χρηματοδότησης, όπως venture capital, μικροδάνεια για μικρομεσαίες επιχειρήσεις, υβριδικές μορφές χρηματοδότησης, καθώς και επέκταση των δραστηριοτήτων του Τ.Ε.Μ.Π.Μ.Ε.. Αξιοποιούμε πλήρως το Εθνικό Συμβούλιο Μικρομεσαίων Επιχειρήσεων και προχωρούμε σε συντονισμένη συνεργασία με τις αντίστοιχες επιχειρηματικές οργανώσεις σε συνδυασμό με τον εκσυγχρονισμό του Ε.Ο.Μ.Μ.Ε.Χ.. 
      Προωθούμε την επέκταση και ολοκληρωμένη εφαρμογή ειδικών αναπτυξιακών προγραμμάτων περιφερειακού, αλλά και κλαδικού χαρακτήρα.
      Υλοποιούμε δέσμη μέτρων για την προώθηση της επιχειρηματικής αριστείας. 
      Σε αυτό το σημείο θέλω να κάνω μία σημαντική επισήμανση που σχετίζεται με την αξιοποίηση των κοινοτικών πόρων. Στον τομέα αυτό σημειώσαμε σημαντικές επιτυχίες. Πετύχαμε την ανάταξη του Κοινοτικού Πλαισίου Στήριξης, το οποίο παραλάβαμε σε κακά χάλια και τη χώρα μας αναξιόπιστη και υπόλογη για υπερβάσεις και κακοτεχνίες. Πετύχαμε να τριπλασιάσουμε την απορροφητικότητα του Γ’ Κοινοτικού Πλαισίου Στήριξης, όπως επίσης πετύχαμε να εισπράττουμε συγχαρητήρια από την Ευρωπαϊκή Επιτροπή για πρώτη φορά στην ιστορία μας. 
      Πετύχαμε επίσης για τη Δ΄ Προγραμματική Περίοδο μέχρι το 2013 να εξασφαλίσουμε 24.400.000.000 ευρώ σε σημερινές τιμές, τα οποία ξεπερνούν τα 36.500.000.000 ευρώ με την εθνική συμμετοχή που αποτελεί και το σύνολο του Ε.Σ.Π.Α..
      Από αυτά το 80% που αντιστοιχεί σε πάνω από 29.000.000.000 ευρώ επενδύονται στην ελληνική περιφέρεια. Για να μην υπάρχει  καμμία αμφιβολία γι’ αυτό, θέλω να επισημάνω ότι αυτό είναι καταγεγραμμένο, κατατεθειμένο και συμφωνημένο με την Ευρωπαϊκή Επιτροπή. Αυτές τις επιτυχίες είμαστε αποφασισμένοι να τις συνεχίσουμε και υπάρχει η βάση για να το πετύχουμε. 
      Το Επιχειρησιακό Πρόγραμμα Ανταγωνιστικότητας κατέλαβε την πρώτη θέση στην απορρόφηση κονδυλίων μεταξύ των δώδεκα τομεακών επιχειρησιακών προγραμμάτων και γι’ αυτό συγχαίρω τον προκάτοχό μου Υπουργό και σήμερα Πρόεδρο της Βουλής, κ. Σιούφα.
      Παίρνουμε, λοιπόν, τη σκυτάλη και στη νέα αναπτυξιακή περίοδο το επιχειρησιακό πρόγραμμα για την ανταγωνιστικότητα και την επιχειρηματικότητα θα αποτελέσει το βασικό κείμενο αναφοράς για τον αναπτυξιακό προγραμματισμό στους τομείς της ανταγωνιστικότητας και της εξωστρεφούς επιχειρηματικότητας της ελληνικής οικονομίας για την περίοδο 2007-2013.
      Στόχος η μεγιστοποίηση του αναπτυξιακού αποτελέσματος. Κάθε διαθέσιμο ευρώ να  πιάσει τόπο σαν παραγωγική επένδυση, να δώσει περαιτέρω ώθηση σε μία υγιή και εξωστρεφή επιχειρηματικότητα. Γι’ αυτό και προχωράμε στη διασφάλιση όλων των θεσμικών και οργανωτικών προϋποθέσεων για ένα εύκρατο επενδυτικό κλίμα που θα εγγυάται την ανοδική πορεία των ιδιωτικών επενδύσεων, σε συνδυασμό μάλιστα και με τη δυναμική του επενδυτικού νόμου, των ιδιωτικών επενδύσεων που θα βασίζονται στα οράματα και στα ρίσκα των επιχειρηματιών και όχι στη θαλπωρή της σιγουριάς του κράτους, των επενδύσεων που θα καρποφορούν υποστηριζόμενες από το κράτος και όχι σε βάρος του κράτους.
      Κυρίες και κύριοι συνάδελφοι, η προώθηση της καινοτομίας, της έρευνας και της εφαρμογής νέων τεχνολογιών αποτελεί, επίσης, έναν από τους βασικούς στρατηγικούς μας στόχους. Η μετάβαση στην κοινωνία της γνώσης έχει σαν στόχο την ενσωμάτωση της έρευνας, της τεχνολογίας και της καινοτομίας στην παραγωγική διαδικασία, σαν παράγοντα ανάπτυξης και ανταγωνιστικότητας και τη διάχυση των αποτελεσμάτων στην ελληνική οικονομία και κοινωνία. 
      Με τη στρατηγική μας αυτή επιδιώκουμε μείωση του ελλείμματος σε έρευνα, καινοτομία και τεχνολογία ως προς το μέσο όρο της Ευρωπαϊκής Ενώσεως των δεκαπέντε. Αποτελεσματικότερη διασύνδεση του ερευνητικού συστήματος της χώρας με την αγορά. Ενθάρρυνση της συμμετοχής και των παραγωγικών τομέων της οικονομίας στην έρευνα. Εξαιρετική υποστήριξη στην αξιοποίηση καινοτόμων ιδεών μέσω επιχειρηματικών δράσεων. Ενίσχυση της αριστείας για δράσεις που παράγουν υψηλή οικονομική περιβαλλοντική και κοινωνική προστιθέμενη αξία. Προώθηση ολοκληρωμένων συστημάτων ανάπτυξης καινοτομίας με ισχυρή επιχειρηματική βάση και παρουσία δραστήριων και εξωστρεφών ερευνητικών φορέων. 
      Κυρίες και κύριοι συνάδελφοι, θεωρώ υποχρέωσή μου να τονίσω ότι η ανάπτυξη αποτελεί μεγάλο εθνικό στόχο. Η ανάπτυξη δεν έχει χρώματα. Ή την πετυχαίνεις ή τη χάνεις. Όμως, μόνο η ανάπτυξη μπορεί να εγγυηθεί ένα καλύτερο μέλλον για όλους τους Έλληνες, μόνο η ανάπτυξη μπορεί να εγγυηθεί περισσότερες θέσεις δουλειάς, μόνο η ανάπτυξη μπορεί να εξασφαλίσει περισσότερες ευκαιρίες προόδου και ευημερίας σε κάθε γωνιά της πατρίδας μας. Γι’ αυτό χρειάζεται να υπερβούμε διαχωριστικές γραμμές, χρειάζεται να αφήσουμε πίσω μας νοοτροπίες και προκαταλήψεις του χθες, χρειάζεται να πάρουμε τολμηρές αποφάσεις και να κάνουμε τομές. Να αποφασίσουμε όλες και όλοι μαζί πως οφείλουμε να αποδαιμονοποιήσουμε το θεμιτό κέρδος, το οποίο απορρέει από τον υγιή ανταγωνισμό και βασίζεται στους νόμους του κράτους και της αγοράς. 
      Για να έχουμε πραγματική ανάπτυξη θα πρέπει να αποφασίσουμε όλοι και όλες μαζί, από σήμερα κιόλας, να αποκηρύξουμε το φθόνο που κατατρώει κάθε γόνιμη προσπάθεια και κάθε άξιο άνθρωπο και να φέρουμε σαν κορωνίδα της κοινωνίας μας την άμιλλα που αποτελεί τη γενεσιουργό δύναμη για κάθε τι ωραίο, μεγάλο, πετυχημένο και αναπτυξιακό για την οικονομία, αναζωογονητικό για την κοινωνία. 
      Η ανάπτυξη μάς αφορά όλους και όλοι πρέπει να δώσουμε τον καλύτερό μας εαυτό. Τα αναπτυξιακά οφέλη είναι κοινά. Κοινή πρέπει να είναι και η προσπάθεια. Σε αυτόν το δρόμο θα πορευτεί το Υπουργείο Ανάπτυξης, χαράσσοντας πολιτικές πάνω σε πέντε ξεκάθαρες αρχές: Αξιοκρατία – αποτελεσματικότητα – συνεργασία – διαφάνεια – απλούστευση. 
      Οι προκλήσεις είναι πολλές και μεγάλες. Ξέρουμε ότι μας περιμένει πολλή δουλειά. Την πολλή δουλειά δεν τη φοβηθήκαμε ποτέ. Τα πολλά λόγια μας τρομάζουν.
    Έχουμε το όραμα, έχουμε την όρεξη, έχουμε το μεράκι, έχουμε τη γνώση, έχουμε και τον τρόπο. Εκείνο που χρειαζόμαστε είναι η βοήθεια καθεμιάς και καθενός που θέλει να πάει η ανάπτυξη μπροστά και ψηλά, να απογειωθεί. 
    Καλούμε, προσκαλούμε και προκαλούμε να μοιραστείτε μαζί μας γόνιμες και φιλόδοξες σκέψεις και προτάσεις. Θα είναι ανοικτές οι πόρτες μας σε κάθε γόνιμη συνεισφορά. Και να είστε βέβαιοι πως στο τέλος όταν τραβήξουμε τη γραμμή και κάνουμε ταμείο, κερδισμένος θα είναι ο τόπος μας, κερδισμένα θα είναι τα παιδιά μας. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε, κύριε Υπουργέ και σας ευχαριστούμε περισσότερο, διότι πράγματι πετύχατε την ομιλία σας να την αναπτύξετε χωρίς να «κλέψετε» καθόλου χρόνο από τους υπολοίπους ομιλητές.
    Το λόγο τώρα έχει ο συνάδελφος Βουλευτής του Κ.Κ.Ε. κ. Νίκος Καραθανασόπουλος.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρίες και κύριοι, η σημερινή Κυβέρνηση, όπως και οι προηγούμενες κυβερνήσεις, καλεί τους εργαζόμενους να βαδίσουν στον αντιλαϊκό μονόδρομο, ο οποίος εξυπηρετεί τα συμφέροντα του κεφαλαίου.
    Από τις προγραμματικές δηλώσεις της Κυβέρνησης διεφάνη καθαρά η στοχοπροσήλωσή της στην ανάγκη επιτάχυνσης της υλοποίησης των αντιλαϊκών, ταξικών μεταρρυθμίσεων για τη θωράκιση της ανταγωνιστικότητας των εγχώριων μονοπωλίων και την υλοποίηση της αντιλαϊκής στρατηγικής της Λισαβόνας, για την οποία άλλωστε έχει δεσμευτεί και το ΠΑ.ΣΟ.Κ.. Η υλοποίηση αυτού του στρατηγικού στόχου για την πλουτοκρατία ταυτόχρονα διανθίζεται με μια προσπάθεια άμβλυνσης των ακραίων φαινομένων φτώχιας που αυτή η πολιτική αναπαράγει και διευρύνει, αλλά και διαχείρισης της λαϊκής δυσαρέσκειας με σκοπό τη χειραγώγηση του λαϊκού κινήματος και την ενσωμάτωσή του σε ένα διάλογο ψευδεπίγραφων δήθεν διορθώσεων της αντιλαϊκής πολιτικής του ευρωμονόδρομου. 
    Τα αποτελέσματα αυτής της πολιτικής είναι αδιαμφισβήτητα. Οξύνονται οι κοινωνικές ανισότητες. Από τη μια μεριά ο κοινωνικά παραγόμενος πλούτος συγκεντρώνεται σε όλο και λιγότερα χέρια, της πλουτοκρατίας. Από την άλλη μεριά έχουμε τη συνεχή επιδείνωση της θέσης των εργαζομένων, της λαϊκής οικογένειας γενικότερα.
    Κυρίες και κύριοι, είναι φανερό ότι η επόμενη ημέρα επιφυλάσσει μια εντεινόμενη και διαρκή επίθεση ενάντια στα λαϊκά στρώματα. Ας δούμε επιγραμματικά ορισμένα ιδιαίτερα αποκαλυπτικά παραδείγματα.
    Πρώτον, η φορολογική πολιτική. Όσο αυτή αξιοποιείται ως εργαλείο ενίσχυσης της ανταγωνιστικότητας των επιχειρήσεων, θα οδηγεί στη συνεχή φοροελάφρυνση του κεφαλαίου και στη διαρκή φοροεπιδρομή ενάντια στη λαϊκή οικογένεια. Η πορεία των φορολογικών εσόδων την τελευταία τουλάχιστον δεκαετία είναι ιδιαίτερα αποκαλυπτική. 
    Οι σχεδιαζόμενες αλλαγές στη φορολογία κληρονομιάς και ακινήτων ενισχύουν τη μεγάλη ακίνητη περιουσία. Δεν είναι τυχαίο ότι κοινή συνισταμένη όλων των προβληματισμών που αναπτύσσονται σε ευρωενωσιακό επίπεδο είναι το πώς θα περάσουμε από το σημερινό φορολογικό μοντέλο σε αυτό που θα βασίζεται στη φορολογία της κατανάλωσης, δηλαδή στους αντιλαϊκούς έμμεσους φόρους. ‘Αλλωστε, η φορολογική πολιτική δεν αποτελεί μια ανεξάρτητη μεταβλητή. Συνδέεται με την πορεία των κοινωνικών δαπανών στο πλαίσιο μιας συνεχώς διευρυνόμενης εμπορευματοποίησης της υγείας, της παιδείας και της κοινωνικής ασφάλισης.
    Δεύτερον, για την Ολυμπιακή Αεροπορία. Ο κύριος Πρωθυπουργός τόνισε την ανάγκη να βρεθεί το ταχύτερο δυνατόν λύση όσον αφορά τα χρέη της με στόχο να ανοίξει ο δρόμος για ένα νέο καθεστώς στη λειτουργία της. Οι ευθύνες της Κυβέρνησης της Νέας Δημοκρατίας όσο και των προηγούμενων του ΠΑ.ΣΟ.Κ. για την πορεία της Ολυμπιακής είναι αναμφισβήτητες. 
      Αποδέχθηκαν την ευρωενωσιακή πολιτική της απελευθέρωσης των αερομεταφορών. Αυτή είναι η αιτία και όχι η ρύθμιση ή μη, των χρεών. Αυτή είναι και η αιτία, άλλωστε, της διείσδυσης του εγχώριου ιδιωτικού κεφαλαίου όπως της AEGEAN, αλλά και του αλλοδαπού, κύριοι και κυρίες του ΠΑ.ΣΟ.Κ., που ομιλείτε σήμερα περί αφελληνισμού της ελληνικής οικονομίας.
      Ο κύριος Υπουργός Ανάπτυξης, πριν λίγο, τόνισε τα «καλά» της απελευθέρωσης της αγοράς ηλεκτρικής ενέργειας. Όμως, αυτά είναι ιδιαίτερα δυσβάσταχτα για τα λαϊκά στρώματα. Είχαμε την αύξηση της τιμής της ηλεκτρικής ενέργειας, την αδυναμία του ενεργειακού σχεδιασμού, αλλά και την αύξηση της ενεργειακής εξάρτισης. Όσο για τα «επιχειρηματικά ρίσκα» στον τομέα αυτό, είναι η αδρή επιδότηση από χρήματα των Ελλήνων φορολογούμενων για τους επιχειρηματίες, αλλά και η διασφάλιση της τιμής πώλησης του ηλεκτρικού ρεύματος στο διασυνδεδεμένο δίκτυο. 
      Η απελευθέρωση των αερομεταφορών είναι, λοιπόν, μία πολιτική που οδηγεί: Στην επιτάχυνση της διαδικασίας συγκεντροποίησης στον κλάδο και στον έλεγχό του από μία χούφτα αερομεταφορέων. Στην επίθεση ενάντια στα εργατικά δικαιώματα στον κλάδο. Στον περιορισμό της αεροπορικής σύνδεσης με τις λεγόμενες άγονες περιοχές. 
      Στη χώρα μας, αυτή η πολιτική εξειδικεύτηκε μέσα από τα αλλεπάλληλα προγράμματα εξυγίανσης, που οδήγησαν στη συρρίκνωση του πτητικού έργου, στην εντατικοποίηση των εργαζόμενων, στον τεμαχισμό του ομίλου.
      Τρίτον, το σχέδιο ανασυγκρότησης και ανάπτυξης των πυρόπληκτων περιοχών θα επιταχύνει τη διαδικασία ξεκληρίσματος της φτωχομεσαίας αγροτιάς και ως απόρροια της αντιαγροτικής κοινής  αγροτικής πολιτικής (Κ.Α.Π.), θα οδηγήσει στη συγκέντρωση γης σε όλο και λιγότερα χέρια, στην ανάπτυξη της επιχειρηματικής καπιταλιστικής δράσης στην ύπαιθρο, στην εκμετάλλευση του φυσικού πλούτου της πολιτιστικής κληρονομιάς και του περιβάλλοντος από μεγάλους ξενοδοχειακούς και όχι μόνο, ομίλους, μετατρέποντας τους αγρότες των πυρόπληκτων περιοχών σε ανασφάλιστους, κακοπληρωμένους και μερικά απασχολούμενους. 
      Οι ευθύνες είναι διαχρονικές. Βαρύνουν συνολικά τη δικομματική διακυβέρνηση. Η πορεία αυτή δεν αποτελεί μονόδρομο αλλά ούτε και ελληνική πρωτοτυπία. Αποτελεί κοινό γνώρισμα και των φιλελεύθερων και των σοσιαλδημοκρατικών κυβερνήσεων, των κεντροδεξιών ή κεντροαριστερών σχηματισμών. Αναδεικνύει το διαχρονικό αντιλαϊκό χαρακτήρα των όποιων μορφών και μειγμάτων διαχείρισης. Η περίπτωση της ALITALIA απογυμνώνει τις αυταπάτες του οπορτουνιστικού ρεύματος διαχείρισης του ευρωμονόδρομου. 
      Υπάρχει άλλος δρόμος, ρεαλιστικός και ελπιδοφόρος για τα λαϊκά στρώματα. Είναι η πρόταση του Κ.Κ.Ε., είναι ο δρόμος της αντεπίθεσης για το λαϊκό κίνημα και της προοπτικής της λαϊκής εξουσίας και της λαϊκής οικονομίας, με ένα συνεκτικό και ολοκληρωμένο πλαίσιο στόχων πάλης για το σήμερα, για την ικανοποίηση των διευρυμένων αναγκών, το οποίο, μεταξύ των άλλων, θα περιλαμβάνει για την Ολυμπιακή, την αποτροπή οποιασδήποτε μορφής ιδιωτικοποίηση, την πλήρη και σταθερή δουλειά για όλους, δημόσια ενιαία Ολυμπιακή, ενταγμένη σε έναν κρατικό φορέα αερομεταφορών, η οποία θα έχει την αποκλειστικότητα στις εσωτερικές πτήσεις. 
      Για τις πυρόπληκτες περιοχές, το σύνολο των οξυμένων προβλημάτων αυτών των περιοχών δεν μπορεί να αντιμετωπισθεί με μοχλό την άναρχη επενδυτική δράση των ιδιωτικών ομίλων. Αναδεικνύεται η ανάγκη του κεντρικού ολοκληρωμένου σχεδιασμού για την αντιμετώπιση των λαϊκών αναγκών σ’ αυτές τις περιοχές. 
      Αυτοί, λοιπόν, οι άξονες πρέπει να είναι της πυροπροστασίας, των αντιπλημμυρικών έργων, της αναβάθμισης του οδικού και επαρχιακού δικτύου και μεταφορών, της αναδάσωσης και της προστασίας του δασικού πλούτου. Ταυτόχρονα πρέπει να συγκεκριμενοποιηθεί, με δεσμευτικό τρόπο, η πολύπλευρη κρατική στήριξη της αγροτικής παραγωγής, της δωρεάν ανοικοδόμησης.
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, θα σας παρακαλούσα να ολοκληρώνετε. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ολοκληρώνω, κύριε Πρόεδρε.
      Κυρίες και κύριοι, είναι φανερό ότι η αναγκαιότητα των κοινωνικών και πολιτικών συμμαχιών πρέπει να εδράζεται στη σφοδρή, αντίθεση με τα συμφέροντα των μονοπωλίων και του ιμπεριαλισμού, στη ξεκάθαρη απειθαρχία και ρήξη με την Ευρωπαϊκή Ένωση. Σ’ αυτόν τον άξονα, η οργάνωση της λαϊκής πάλης, θα συμβάλει στην επιτάχυνση της διαδικασίας που ήδη έχει ξεκινήσει, δηλαδή της χειραφέτησης των εργαζόμενων, των λαϊκών στρωμάτων της πόλης και της υπαίθρου, της νεολαίας, από την πολιτική της πλουτοκρατίας και τα κόμματά της, της βαθιάς ριζοσπαστικοποίησης. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς. Και τώρα, παρακαλώ να έρθει στο Βήμα ο συνάδελφος Βουλευτής του ΠΑ.ΣΟ.Κ. κ. Χρίστος Βερελής. 
      ΧΡΙΣΤΟΣ ΒΕΡΕΛΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, όταν μιλούμε για την ανάγκη παρουσίας πολιτικού στίγματος σε μία κυβέρνηση, είναι κάτι το οποίο η Κυβέρνηση φαίνεται ότι δεν το αντιλαμβάνεται. 
      Θα σας δώσω ένα πολύ πρακτικό παράδειγμα. Μίλησε ο πολύ αγαπητός μας Υπουργός Ανάπτυξης για το έργο του Υπουργείου του. Εγώ περίμενα να ακούσω πρωτίστως κάτι το οποίο απασχολεί κυρίαρχα τον ελληνικό λαό και που είναι η αχαλίνωτη κούρσα των τιμών και η απουσία ελέγχων από την αγορά. 
      Ποιος είναι αυτός ο οποίος είναι εντεταλμένος να έχει έναν ρόλο ο οποίος θα αποτελεί φραγμό σε οποιαδήποτε ασυδοσία; Είναι η περίφημη Επιτροπή Ανταγωνισμού. Ποια είναι η πολιτικότητα που συνδέει την Κυβέρνηση μ’ αυτήν την επιτροπή; Προφανώς η ανάγκη να μην αποτελεί αυτή η επιτροπή ένα άθροισμα υπαλλήλων του εκάστοτε Υπουργού Ανάπτυξης όπως συμβαίνει μέχρι τώρα. Δεν είδα λοιπόν, τον κύριο Υπουργό, να κάνει κάτι το οποίο είναι απαραίτητο, να μας πει ότι από τούδε η επιτροπή αυτή τίθεται υπό τον έλεγχο της Βουλής και η Βουλή είναι αυτή η οποία καθορίζει τα μέλη της και τον πρόεδρό της; Και είναι μία επιτροπή η οποία έδωσε εξετάσεις και εν πολλοίς απέτυχε και απέτυχε μάλιστα δημιουργώντας πρόβλημα στο σκληρό πυρήνα της λογικής του κ. Καραμανλή, ο οποίος, όπως θυμάστε το 2004, ήλθε εδώ με τις ταμπέλες «σεμνότητα, ταπεινότητα, διαφάνεια». 
      Η Κυβέρνηση αυτή χαρακτηρίστηκε η ίδια αυτάρεσκα ως η Κυβέρνηση των μεταρρυθμίσεων. Και έρχομαι να ρωτήσω: Ποιες είναι οι μεταρρυθμίσεις οι οποίες έγιναν την τελευταία τετραετία και κυρίως ποιες είναι οι συγκεκριμένες μεταρρυθμίσεις που ο κύριος Πρωθυπουργός κατά την ανάγνωση των Προγραμματικών Δηλώσεων της Κυβέρνησής του παρουσίασε στο Σώμα και ως εκ τούτου στον ελληνικό λαό; Απάντηση: καμμία. Επαναλαμβάνω: καμμία. 
      Και έρχομαι συγκεκριμένα στη Δημόσια Διοίκηση. Δεν υπάρχει Έλληνας πολίτης ο οποίος συναλλάσσεται με τη Δημόσια  Διοίκηση και ο οποίος να μη διαπιστώνει πόσο πολύ επί τα χείρω έχουν εξελιχτεί τα πράγματα. Υπάρχει κάτι το οποίο ακούσαμε από τον κύριο Πρωθυπουργό σαν μία κατεύθυνση να υπάρξει μια βελτίωση των πραγμάτων; Βεβαίως όχι. 
      Στην υγεία. Γνωρίζετε τι τραβάει ο ελληνικός λαός στα νοσοκομεία. Ξέρουν όλοι αυτοί οι οποίοι μας παρακολουθούν. Υπήρξε η παραμικρή αναφορά από τον κύριο Πρωθυπουργό; Εδώ τρία τέσσερα νοσοκομεία είχαν μείνει στο επίπεδο του γιαπιού από την κυβέρνηση του ΠΑ.ΣΟ.Κ. το 2004 και δεν καταφέρατε να ολοκληρώσετε ούτε ένα. Στα γιαπιά του υπογείου ήταν, στα γιαπιά του υπογείου έμειναν όλα αυτά τα νοσοκομεία.
      Στην παιδεία. Θα μιλήσει σε λίγο ο κύριος Υπουργός Παιδείας. Δεν υπάρχει όραμα σ’ αυτήν την Κυβέρνηση; Δεν υπάρχει κάτι που να λέει ότι αυτό το πράγμα που λέγεται παιδεία, που τόσο πολύ ανάγκη έχει ο κόσμος, προκειμένου να δει μία προοπτική για το αύριο, θα βελτιωθεί; 
      Κύριε Υπουργέ, είμαστε σοφοί στα χαρτιά. Έχουμε τα περισσότερα μεταπτυχιακά τμήματα απ’ όλη την Ευρώπη. Έχουμε εκατοντάδες μεταπτυχιακών φοιτητών με διδακτορικά κ.ο.κ.. Αποτέλεσμα; Όλα αυτά γίνονται μόρια για το Α.Σ.Ε.Π.. Είναι αυτό υγιές για μια κοινωνία; Δεν έχετε κάτι να πείτε ως Κυβέρνηση σ’ αυτήν την προοπτική; Δεν έχετε να πείτε για παράδειγμα ότι σε μία χώρα, όπου δεν υπάρχει ούτε ένα παιδάκι που να μαθαίνει μέσα στο σχολείο ξένη γλώσσα, υπάρχει ανάγκη αλλαγής των πραγμάτων; 
      Και τι κατέλειπε η προηγούμενη κυβέρνηση που μας χαιρέτισε πριν από λίγο καιρό; Και μια και λέω ότι μας χαιρέτισε, άκουσα τον Υπουργό Εθνικής Αμύνης, τον Υπουργό σας κύριε Τασούλα, να μας λέει προηγουμένως ότι οι εκλογές  θα γίνουν πάλι στην ώρα τους. Ε, δεν μας βάζει σε σκέψεις αυτό;  Πάλι ακούμε από την αρχή ότι οι εκλογές θα γίνουν στην ώρα τους; 
      Σ’ αυτήν λοιπόν την παιδεία που δεν υπάρχει ούτε ένα παιδί, το οποίο να μαθαίνει ξένη γλώσσα μέσα στο σχολείο, δεν υπάρχει ούτε μία οραματική πρόταση από τη μεριά του Πρωθυπουργού. Ορθά λοιπόν ακούγεται από τους Βουλευτές του ΠΑ.ΣΟ.Κ. η κριτική ότι εδώ έχουμε μια Κυβέρνηση η οποία έχει έναν λόγο καθαρά διοικητικό, έναν λόγο ο οποίος δεν προσφέρει εναλλακτικές προοπτικές στον ελληνικό λαό. 
      Τον Ο.Τ.Ε. τον είχατε χαρακτηρίσει ως τη ναυαρχίδα των μεταρρυθμίσεών σας. Σαπιοκάραβο έγινε ο Ο.Τ.Ε., κυρίες και κύριοι συνάδελφοι, και με συγκεκριμένα στοιχεία. Βλέπετε τι συμβαίνει. Παραλίγο να χάσετε τον έλεγχό του. Η MARFIN εμφανίζεται αυτήν τη στιγμή να διαχειρίζεται το 10,8% των μετοχών. Γνωρίζετε πόσες ακόμα ενδεχομένως μετοχές έχει «παρκάρει» σε διεθνείς τράπεζες; Δεν το γνωρίζετε βεβαίως. Ο κ. Αλογοσκούφης, ο οποίος πλέον έχει έναν πολύ μεγαλύτερο έλεγχο απ’ ό,τι είχε στην προηγούμενη κυβέρνηση της Νέας Δημοκρατίας, αντελήφθη στο δώδεκα και πέντε –αν αντελήφθη- και προσπάθησε να οριοθετήσει τα πράγματα  -αν τα οριοθέτησε- κάτι το οποίο θα δούμε το επόμενο διάστημα.  Κατά τα λοιπά, μέσα στον Ο.Τ.Ε. σοβεί μία τεράστια κρίση νομής εξουσίας. Η δε Κυβέρνηση, παραμένει ανίσχυρη να οριοθετήσει τα πράγματα.
      Να πάμε και σε άλλες Δ.Ε.Κ.Ο.. Να σας πω ότι δεν υπάρχει ούτε μία Δ.Ε.Κ.Ο. την οποία μπορείτε να αναφέρετε, η οποία είχε καλύτερη εξέλιξη στο διάστημα της διακυβέρνησής σας απ’ ό,τι αφήσαμε τα πράγματα εμείς το 2004; 
      Θέλετε να μιλήσουμε για τη Δ.Ε.Η. που άκουσα τον κύριο Υπουργό προηγουμένως να λέει ότι στη Δ.Ε.Η. υπάρχει προγραμματισμός;
Κινδυνεύει η χώρα ανά πάσα στιγμή με μπλακ άουτ και το μόνο πράγμα το οποίο έχω δει ως προγραμματισμό είναι ανθρακικές μονάδες, οι οποίες ενδεχομένως θα γίνουν από ιδιώτες σε περιοχές περιβαλλοντικά ευαίσθητες και σε μία περίοδο όπου οι πάντες ανησυχούν για το τι θα γίνει με τα θέματα του περιβάλλοντος. 
      Σε ό,τι δε αφορά την ηλιακή ενέργεια, έχει καταντήσει μία τεράστια φούσκα, διότι εγώ δεν γνωρίζω νεοέλληνα, ο οποίος κάποια στιγμή να μην αντελήφθη ότι έχει υποχρέωση να επενδύσει στον τομέα αυτό. Δεν έχουν υπάρξει μέχρι σήμερα παρά μόνο ελαχιστότατες εγκεκριμένες επενδύσεις, οι οποίες είναι λιγότερο του 1‰, από αυτά τα οποία η Κυβέρνηση μας λέει ότι θα υπάρξουν. Είναι, λοιπόν, αυτή προγραμματική δήλωση κυβέρνησης, η οποία δεν έχει να μας δώσει τίποτε άλλο; 
      Και στα δημόσια έργα, όπου ο κύριος Υπουργός αρνείται να γίνει Υπουργείο Περιβάλλοντος, ο ίδιος δημιουργεί μία πραγματικότητα όπου τα δημόσια έργα μεσαίας κατηγορίας εγκαταλείπονται σε όλη τη χώρα. Αν δεν το έχετε αντιληφθεί, πάρτε το μήνυμα. Βγείτε να δείτε, διότι οι ρυθμίσεις τις οποίες έκανε ο κ. Σουφλιάς είναι ρυθμίσεις που δημιουργούν θνησιγένεια στην εξέλιξη των δημοσίων έργων με τα τιμολόγια τα οποία εγκαθίδρυσε και με τον τρόπο με τον οποίο χειρίζεται αυτήν τη στιγμή τα δημόσια έργα. Ένα στα δύο δημόσια έργα –σημειώστέ το- εγκαταλείπεται στην περιφέρεια και ο κ. Σουφλιάς αυτάρεσκα, αυτό το οποίο λέει είναι ότι κατάφερε να ολοκληρώσει διαγωνιστικές διαδικασίες για να γίνει ο δυτικός οδικός άξονας. Έπρεπε να έχει αρχίσει από τον Ιούνιο, σας λέω παρενθετικά. Δεν θα αρχίσει, ούτε άρχισε μέχρι το Σεπτέμβριο, ούτε θα αρχίσει τον Οκτώβριο, ούτε το Νοέμβριο, ούτε το Δεκέμβριο. Εάν αρχίσει το επόμενο έτος, είναι ένα ζήτημα. 
      Και στον αγροτικό τομέα, εκεί που είχατε υποσχεθεί διαρθρωτικές παρεμβάσεις, αναδιάρθρωση καλλιεργειών, δεν είχε τίποτα ο κύριος Πρωθυπουργός να πει για τον αγροτικό τομέα; Εκεί που έλεγε τα διάφορα πριν από τέσσερα χρόνια και που υποσχόταν προεκλογικά κάθιδρος απέναντι στους αγρότες ότι πρόκειται να τους δώσει άμεσα τις επιδοτήσεις; Δεν γνωρίζει, για παράδειγμα, ότι η μόνη αξιόλογη προοπτική για τους Έλληνες αγρότες που είναι η βιολογική καλλιέργεια και η βιολογική κτηνοτροφία έχουν καταντήσει «μαϊμούδες»,  διότι το Υπουργείο Αγροτικής Ανάπτυξης δεν καταφέρνει να δώσει προοπτική στην αγορά και δεν καταφέρνει να δημιουργήσει προϋποθέσεις για επώνυμα ελληνικά προϊόντα; 
      Και στην ενέργεια που είπε ο κύριος Υπουργός άκουσα πάλι για τον Μπουργκάς-Αλεξανδρούπολη. Έχω ζήσει προσωπικά πέντε τελετές. Κυρίες και κύριοι συνάδελφοι, σας το λέω για να το μεταφέρετε, διότι είδα ότι ο κύριος Υπουργός έφυγε, ο Μπουργκάς-Αλεξανδρούπολη δεν θα γίνει, εάν δεν δεσμευτούν οι ποσότητες από τις εταιρείες οι οποίες θα περάσουν από τον αγωγό. Ουδείς πρόκειται να επενδύσει χρήματα, εάν η μόνη προοπτική είναι να μεταφέρει Μαύρη θάλασσα στο Αιγαίο. Εάν δεν υπάρξουν δεσμεύσεις ποσοτήτων πετρελαίου, δεν πρόκειται να γίνει ο Μπουργκάς-Αλεξανδρούπολη. 
      Και στην οικονομία υπάρχει προοπτική, εάν δεν υπάρξει πολιτική δημιουργίας νέου πλούτου στη χώρα; Τι είναι αυτό το οποίο περιμένουμε; Μιλούμε μόνο για τις αυξήσεις των κερδών των τραπεζών; Μα αυτό δεν είναι νέος πλούτος, αυτό είναι νέος πλουτισμός, μεγάλη η διαφορά. Νέος πλουτισμός συγκεκριμένων. Αυτό το οποίο γίνεται αυτήν τη στιγμή είναι να μην ακούσουμε ούτε μία λέξη σε ό,τι αφορά τα θέματα αυτά. 
      Κυρίες και κύριοι συνάδελφοι, η Κυβέρνηση αυτή έχει πλέον εταίρο. Ο εταίρος είναι ο Λαϊκός Ορθόδοξος Συναγερμός. Προχθές ο κ. Καρατζαφέρης καθόρισε θέματα παιδείας, χθες ζήτησε…
      ΠΡΟΕΔΡΕΥΩΝ (Φίλιππος Πετσάλνικος): Κύριε Βερελή, θα σας παρακαλούσα να ολοκληρώνετε και θα σας εξηγήσω για ποιο λόγο. Έχετε πάρει δυόμισι λεπτά περισσότερα απ’ όλους, είστε πιο τυχερός απ’ όλους, γιατί, όταν ξεκινήσατε την ομιλία σας, δεν υπήκουαν στις εντολές μου εδώ τα σχετικά κουμπιά. Το τεχνικό μέρος είχε ένα μικρό πρόβλημα και έτσι μέχρι στιγμής στην ουσία μιλάτε εννέα λεπτά. Θα σας παρακαλέσω να ολοκληρώσετε. 
      ΧΡΙΣΤΟΣ ΒΕΡΕΛΗΣ: Θα ολοκληρώσω με τρεις φράσεις, κύριε Πρόεδρε.
      Η Κυβέρνηση, λοιπόν, έχει τον κ. Καρατζαφέρη, θέματα παιδείας προχθές, θέματα εξωτερικής πολιτικής ζήτησε να ρυθμίσει σήμερα. Η Κυβέρνηση νομίζει ότι έχει μία άνεση για έναν πολύ απλό λόγο. Η μεν μία Αριστερά είναι αυτή η οποία έχει αντιληφθεί το ρόλο της ως «Οι γενναίοι του Μπρανκαλεόνε» και θέλει μία μοναδικότητα και δεν δέχεται καμμία πιθανότητα συνδιαλλαγής και κοινής λογικής, η δε άλλη Αριστερά δίνει την εντύπωση ότι περιμένει απλά να κατεδαφιστούν τα πάντα για να βάψει τα μπάζα κόκκινα. Αυτό είναι αυτό το οποίο αντιλαμβανόμεθα. Ξεχνάτε ότι υπάρχει όμως ένα κόμμα, το οποίο έχει μία τεράστια δυναμική και ότι σε λίγες μέρες, όταν τελειώσουν οι εσωκομματικές του διαδικασίες, θα είναι αυτό το οποίο θα διεκδικήσει την εξουσία και να είστε βέβαιοι ότι από εκεί και πέρα δεν θα υπάρχουν δυνατότητες να αρθρώσετε και να αναπτύξετε τα σχέδιά σας. 
      Ευχαριστώ, κύριοι συνάδελφοι. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Εθνικής Παιδείας και Θρησκευμάτων,  κ. Στυλιανίδης. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, η απόφαση του Πρωθυπουργού Κώστα Καραμανλή να μου αναθέσει την ευθύνη του Υπουργείου Παιδείας αποτελεί για μένα εξαιρετική τιμή, βαριά ευθύνη αλλά και μεγάλη πρόκληση. 
      Το Υπουργείο αυτό δεν κλείνεται προγραμματικά στα όρια μιας τετραετίας, αλλά διαμορφώνει την προοπτική ολόκληρης της νεώτερης γενιάς. Γι’ αυτό και οι πολιτικές δεν πρέπει να γνωρίζουν κομματικά σύνορα, ιδεοληψίες και φανατισμούς. Πρέπει να βασίζονται στη συνεννόηση των κοινωνικών δυνάμεων, στη συνεργασία των πολιτικών δυνάμεων, στη σύνθεση των διαφορετικών απόψεων και στη συναίνεση.
      Είναι βέβαιο ότι οι υπουργοί Παιδείας όλων των κυβερνήσεων κατά το παρελθόν εργάστηκαν βάζοντας την προσωπική τους σφραγίδα η καθεμιά και ο καθένας με στόχο τη βελτίωση της ποιότητας και της αποτελεσματικότητας του εκπαιδευτικού μας συστήματος. Συχνά, όμως, βρέθηκαν αντιμέτωποι με αγκυλώσεις, ξεπερασμένες νοοτροπίες και δογματικές αντιδράσεις. 
      Δεν υπάρχει αμφιβολία ότι έγιναν βήματα. Σε καμμία περίπτωση, όμως, τα βήματα αυτά δεν έγιναν με την ταχύτητα και στην έκταση που έπρεπε να γίνουν. Σημαντικά προβλήματα βρίσκονται ακόμα μπροστά μας και καθιστούν αναγκαία τη συνέχιση των αλλαγών και των μεταρρυθμίσεων που ξεκίνησε με τόλμη και αποφασιστικότητα κατά την προηγούμενη κυβερνητική περίοδο η άξια προκάτοχός μου κ. Μαριέττα Γιαννάκου. 
      Το βασικό κοινωνικό στερεότυπο που οφείλουμε, εν όψει τη νέας κυβερνητικής περιόδου, εξ αρχής να καταρρίψουμε είναι η εννοιολογική ταύτιση των όρων «εκπαίδευση» και «παιδεία». Πρόκειται για δύο διαφορετικές έννοιες. Εκπαίδευση είναι το σύστημα, είναι οι πόροι, είναι η υλικοτεχνική υποδομή, είναι το θεσμικό πλαίσιο, είναι τα εποπτικά μέσα, πάνω από όλα είναι οι άνθρωποι, οι δάσκαλοι και οι δασκάλες, οι καθηγήτριες και οι καθηγητές.
      Παιδεία είναι το παραγόμενο αποτέλεσμα της εκπαιδευτικής διαδικασίας. Είναι το μπόλιασμα της ψυχής της νέας γενιάς με διαχρονικές αξίες του ανθρωποκεντρικού πολιτισμού μας. Είναι το μπόλιασμα του μυαλού της νέας γενιάς με πλούσιες γνώσεις, φρέσκες πληροφορίες, κριτική αντίληψη και σύγχρονη προσέγγιση. Είναι το μπόλιασμα της συνείδησης της νέας γενιάς με ήθος, ανθρωπιά και ευαισθησίες.
      Εθνική παιδεία δεν είναι η αντιγραφή ξένων προτύπων ή η κλωνοποίηση άλλων πολιτισμών. Είναι η εξέλιξη του δικού μας ζωντανού πολιτισμού που περιλαμβάνει μεταξύ άλλων τη συλλογή και την αξιοποίηση αξιόλογων ξένων ιδεών και προσεγγίσεων, την επεξεργασία τους, την προσαρμογή τους στα ελληνικά δεδομένα. 
      Η νέα γενιά της χώρας μας θα πρέπει να αποτελεί τον εκφραστή και το συνεχιστή ενός διαχρονικού πολιτισμού, που δεν αποτελεί μουσειακό έκθεμα, αλλά χωρίς να χάνει τις ιδιαιτερότητές του είναι ανοιχτός στις προκλήσεις του κόσμου, διαπνέεται από τις σύγχρονες ευρωπαϊκές αξίες και συνεχίζει δυναμικά να προσφέρει όχι μόνο στην πατρίδα αλλά και σε ολόκληρη την ανθρωπότητα. 
      Για να επιτευχθεί ο στόχος αυτός είναι αναγκαίος ο εκσυγχρονισμός του εκπαιδευτικού μας συστήματος σε όλη του την έκταση. Η προσπάθεια αυτή έχει ξεκινήσει από την προηγούμενη τετραετία και πρέπει να συνεχιστεί με ξεκάθαρη στρατηγική και πολιτικές, οι οποίες θα χαρακτηρίζονται από συνεκτικότητα, συμπληρωματικότητα και αποτελεσματικότητα. 
      Ξεκινώντας από την πρώτη βαθμίδα, που αποτελεί το θεμέλιο του εκπαιδευτικού μας συστήματος, στην κυβερνητική περίοδο εφαρμόζουμε την υποχρεωτική προσχολική εκπαίδευση για όλα τα νήπια και επεκτείνουμε το θεσμό των ολοήμερων νηπιαγωγείων. Διευρύνουμε το πρόγραμμα λειτουργίας τους για τη στήριξη της εργαζόμενης μητέρας. Παράλληλα εφαρμόζουμε καινοτόμες παρεμβάσεις με στόχο την ομαλή μετάβαση των νηπίων από την προσχολική στη σχολική εκπαίδευση.
      Μειώνουμε τον ανώτατο αριθμό κατά τμήμα των φοιτούντων μαθητών, διασφαλίζοντας καλύτερο παιδαγωγικό περιβάλλον στο σχολείο. Ήδη από την πρώτη στιγμή κινητοποιήσαμε όλο το μηχανισμό για να καλυφθούν πλήρως τις επόμενες ημέρες σε όλη τη χώρα οι ανάγκες σε εκπαιδευτικό προσωπικό και διδακτικά βιβλία και προετοιμάζουμε τις διαδικασίες, ώστε του χρόνου να καλυφθούν εγκαίρως όλες οι ανάγκες. 
      Διευρύνουμε την πιλοτική εφαρμογή της διδασκαλίας της δεύτερης ξένης γλώσσας. Στόχος μας είναι η εισαγωγή των νέων σχολικών βιβλίων να γίνεται μετά από σοβαρή ετοιμασία και υπεύθυνη αξιολόγηση του ουσιαστικού τους περιεχομένου. Δεν επιτρέπεται τα παιδιά μας να καθίστανται πειραματόζωα. Ξεκινούμε την αναμόρφωση των αναλυτικών προγραμμάτων, ώστε να βελτιωθεί η αποτελεσματικότητα της εκπαιδευτικής διαδικασίας, η οποία είναι αρκετά χαμηλή σύμφωνα με τα δεδομένα του Ο.Ο.Σ.Α. με το πρόγραμμα «ΡΙSΑ». 
      Στη δευτεροβάθμια εκπαίδευση επιδιώκουμε την περαιτέρω μείωση του ανώτατου αριθμού φοιτούντων μαθητών ανά τμήμα, την αναμόρφωση των προγραμμάτων σπουδών γυμνασίου και λυκείου.
      Ξεκινούμε το σχεδιασμό για την καθιέρωση της αυτονομίας του λυκείου με την αποδέσμευσή του από το σύστημα εισαγωγής στα Α.Ε.Ι. και παράλληλα ολοκληρώνουμε τη μεταρρύθμιση στην τεχνική και επαγγελματική εκπαίδευση εντάσσοντας λειτουργικά στη νέα χρονιά τα σύγχρονα εργαστήρια μέσα στο σχολείο αυτό.
      Η Κυβέρνηση αποδίδει ιδιαίτερη σημασία στην κωδικοποίηση της νομοθεσίας που αφορά στην πρωτοβάθμια και δευτεροβάθμια εκπαίδευση. Η απλούστευση, η σαφήνεια και η κωδικοποίηση είναι το εργαλείο για την καταπολέμηση της γραφειοκρατίας, τη διασφάλιση της διαφάνειας και της αξιοκρατίας, την προώθηση της αποτελεσματικότητας στη λειτουργία του εκπαιδευτικού συστήματος. Η ανασυγκρότηση του Παιδαγωγικού Ινστιτούτου και η εφαρμογή ενός ολοκληρωμένου συστήματος επιμόρφωσης και αξιολόγησης διδασκόντων είναι προτεραιότητα της Κυβέρνησης.
       Στην τριτοβάθμια εκπαίδευση πρώτης προτεραιότητας στόχος μας είναι η ποιοτική αναβάθμιση των δημόσιων πανεπιστημίων και των Τ.Ε.Ι.. Ταυτόχρονα όμως επιδιώκουμε την απελευθέρωση του συστήματος. 
      Η αναθεώρηση του άρθρου 16, με στόχο τη συνύπαρξη με το μη κρατικό, μη κερδοσκοπικό Α.Ε.Ι., είναι ένα κεντρικό πολιτικό διακύβευμα που θα κριθεί απ’ αυτήν την Αναθεωρητική Βουλή προσδιορίζοντας καθοριστικά το μέλλον όχι μόνο της ανώτατης εκπαίδευσης αλλά και της ίδιας της χώρας. Είναι ένα δίλημμα στο οποίο θα κληθούν να απαντήσουν με υπευθυνότητα όλες οι πολιτικές δυνάμεις αποδεικνύοντας στον ελληνικό λαό κατά πόσο οι επιλογές τους προσδιορίζονται από ιδεοληψίες και προκαταλήψεις του χθες ή από ανοιχτό μυαλό, ρεαλιστική κι εξωστρεφή αντίληψη και σύγχρονη νοοτροπία. Εύχομαι και ελπίζω η Βουλή αυτή να δώσει την ευκαιρία απελευθέρωσης των δημιουργικών δυνάμεων του τόπου, αξιοποίησης των λαμπρών μυαλών του οικουμενικού ελληνισμού και υιοθέτησης των σύγχρονων αντιλήψεων για την εκπαίδευση.
      Για μας όμως, κυρίες και κύριοι συνάδελφοι, το καλό δημόσιο πανεπιστήμιο είναι το βασικό όχημα για το μέλλον. Έχει τη δική του αυταξία. Δεν είναι ουραγός κανενός. Είναι χώρος πρωτογενούς έρευνας και εκπαίδευσης, που οφείλει παράλληλα, μέσω της παρεχόμενης γνώσης, να εξασφαλίζει και το επαγγελματικό μέλλον των φοιτητών του.
      Μ’ αυτό το στόχο κατά την προηγούμενη κυβερνητική περίοδο έγιναν σημαντικά βήματα. Τα βήματα αυτά είμαστε αποφασισμένοι να τα συνεχίσουμε συμπληρώνοντας κενά και παραλείψεις, διορθώνοντας ενδεχόμενα λάθη, επιλύοντας προβλήματα που ανακύπτουν κατά τη φάση της εφαρμογής, καταθέτοντας αλλά και συζητώντας νέες ιδέες που προκύπτουν από τις σύγχρονες εξελίξεις στο ευρωπαϊκό και το διεθνές περιβάλλον. Συνεχίζοντας τις μεταρρυθμίσεις που ξεκίνησαν, λαμβάνοντας υπ’ όψιν τη στρατηγική της Λισαβόνας προχωρούμε στην εφαρμογή του συστήματος διασφάλισης ποιότητας και αξιολόγησης που καθιερώθηκε, με στόχο την ισότιμη συμμετοχή των ελληνικών Α.Ε.Ι. στον ευρωπαϊκό χώρο ανώτατης εκπαίδευσης μαζί με πενήντα ακόμη κράτη. Ενισχύουμε την εξωστρέφεια των Α.Ε.Ι. με διεθνή μεταπτυχιακά προγράμματα και εδραιώνουμε το Διεθνές Πανεπιστήμιο της Θεσσαλονίκης. 
      Προχωρούμε στη δημιουργία νέων τμημάτων εναρμονισμένων με τις σύγχρονες εξελίξεις της επιστήμης και της τεχνολογίας, των ευκαιριών της αγοράς εργασίας και των αναγκών της οικονομίας και της κοινωνίας. Είναι στις άμεσες προτεραιότητές μας η έκδοση κανονιστικών πράξεων για την εφαρμογή του νόμου που αφορά στα Α.Ε.Ι., η εφαρμογή του ευρωπαϊκού συστήματος μεταφοράς και συσσώρευσης πιστωτικών μονάδων και του παραρτήματος διπλώματος, η ολοκλήρωση της διαδικασίας ψήφισης στη Βουλή του σχεδίου νόμου των Υπουργείων Ανάπτυξης και Παιδείας για την έρευνα και την τεχνολογία, η ολοκλήρωση της δημόσιας διαβούλευσης του σχεδίου νόμου για τις μεταπτυχιακές σπουδές στο Ε.ΣΥ.Π., ώστε να προωθηθεί άμεσα στη Βουλή, η εισαγωγή του θεσμού των φοιτητικών δανείων και η ενίσχυση της φοιτητικής μέριμνας, η κατοχύρωση των επαγγελματικών δικαιωμάτων των αποφοίτων πανεπιστημίων και Τ.Ε.Ι. με σχετικά προεδρικά διατάγματα για ειδικότητες που εκκρεμούν, η νομοθετική κατοχύρωση της δυνατότητας για αυτόνομα μεταπτυχιακά προγράμματα, ύστερα από αξιολόγηση των τμημάτων. Όλα αυτά είναι βασικές προτεραιότητες της πολιτικής μας.
      Η κωδικοποίηση της νομοθεσίας και στα Α.Ε.Ι. θα βελτιώσει την αποτελεσματικότητα της λειτουργίας τους. Μια νέα δυναμική στο διάλογο για την ανώτατη εκπαίδευση στο πλαίσιο του Ε.ΣΥ.Π. θα δημιουργήσει τις συνθήκες συνεννόησης και συναίνεσης για να προχωρήσουμε αποτελεσματικά όλοι μαζί στα επόμενα βήματα διασφαλίζοντας τις καλύτερες δυνατές προϋποθέσεις για το μέλλον της νέας γενιάς και τις ισχυρότερες προοπτικές για την ανάδειξη του ρόλου της Ελλάδος. 
      Η Κυβέρνησή μας, εντοπίζοντας από την πρώτη στιγμή ότι η Ελλάδα υπήρξε ο μεγάλος ουραγός στην Ευρωπαϊκή Ένωση σε ζητήματα δια βίου μάθησης ξεκίνησε μια δυναμική προσπάθεια για τη δημιουργία όλων των απαιτούμενων προϋποθέσεων ώστε αξιοποιώντας ευρωπαϊκούς και εθνικούς πόρους να δώσει τη δυνατότητα σε κάθε πολίτη, ανεξάρτητα από το επίπεδο της τυπικής εκπαίδευσης που έχει ολοκληρώσει, της κοινωνικοοικονομικής του κατάστασης, της καταγωγής του, του θρησκεύματος και του τόπου διαμονής του, να έχει τις ευκαιρίες σε οποιαδήποτε φάση της ζωής του να αποκτά σύγχρονες γνώσεις, δεξιότητες και ικανότητες ή να αναβαθμίζει τις υπάρχουσες. 
      Την προσπάθεια αυτή συνεχίζουμε εντατικά και αυτή την τετραετία ολοκληρώνοντας την εφαρμογή του σχετικού νόμου και τη συγκρότηση των περιφερειακών συμβουλίων. Με την περαιτέρω ενίσχυση όλων των δομών της δια βίου μάθησης που έχουν δημιουργηθεί σε όλη την επικράτεια επιδιώκουμε την αντιμετώπιση του αναλφαβητισμού, του ψηφιακού αναλφαβητισμού, του εμπλουτισμού των γνώσεων και των δεξιοτήτων και διευκολύνουμε την αποτελεσματική ένταξη όλων των πολιτών στην κοινωνία της γνώσης και στην αγορά εργασίας. Δίνουμε μεγάλο βάρος στην αναβάθμιση των υποδομών, σύγχρονα κτίρια, μηχανοργάνωση, βιβλιοθήκες. Δέσμευσή μας είναι το κάθε ευρώ που θα δαπανάται στο χώρο της εκπαίδευσης από ευρωπαϊκές ή εθνικές πηγές να φέρνει το μέγιστο  δυνατό κοινωνικό αποτέλεσμα. 
      Η εκπαίδευση, κυρίες και κύριοι συνάδελφοι, είναι δικαίωμα του κάθε πολίτη αλλά και του κάθε ανθρώπου ανεξάρτητα από θρήσκευμα, καταγωγή, γλώσσα ή πολιτισμική ταυτότητα. Για το λόγο αυτό η πολιτική μας προβλέπει ειδικά μέτρα για την ενίσχυση της μειονοτικής εκπαίδευσης ώστε να διασφαλίζονται ίσες ευκαιρίες για μόρφωση και εργασία. Προγραμματίζουμε ειδικές πολιτικές για τη διά βίου μάθηση αλλά και την κυρίως εκπαίδευση με στόχο τη στήριξη των ευαίσθητων κοινωνικών ομάδων όπως είναι οι Ρομ, οι μετανάστες ακόμη και οι κρατούμενοι στα σωφρονιστικά καταστήματα. 
      Επιδιώκουμε με ειδικά προγράμματα τη στήριξη των παλιννοστούντων ομογενών στους οποίους  η Ελλάδα οφείλει πολλά γιατί κράτησαν άσβεστη κάτω από δύσκολες συνθήκες τη φλόγα του πολιτισμού μας και έχουν κάθε δικαίωμα να νοιώσουν και αυτοί τη ζεστασιά της ελληνικής πολιτείας. 
      Στον πυρήνα της ανθρωποκεντρικής μας πολιτικής είναι ο σεβασμός προς τα άτομα με αναπηρία που έχουν κάθε δικαίωμα για ίσες ευκαιρίες. 
      Η εκπαίδευση της ελληνικής ομογένειας αποτελεί ένα στοίχημα που πρέπει να κερδίσουμε. Φιλοδοξία μας είναι οι ομογενείς τρίτης και τέταρτης γενιάς να μάθουν ελληνικά και να καλλιεργήσουν τους δεσμούς με την πατρίδα τους. Ιδιαίτερη σημασία αποδίδουμε στην ενίσχυση και τη στήριξη των εδρών νεοελληνικών σπουδών σε πανεπιστήμια του εξωτερικού διότι πιστεύουμε ότι η γλώσσα και ο πολιτισμός δημιουργεί ένα νέο ισχυρό ρεύμα φιλελληνισμού που χρειάζεται η πατρίδα μας. Στην πολιτική μας βασικό ρόλο θα διαδραματίσει η δημιουργία ελληνικών σχολείων στις γειτονικές μας χώρες.
      Κυρίες και κύριοι συνάδελφοι, στη νέα παγκοσμιοποιημένη πραγματικότητα την εποχή της εμπειρίας την αντικατέστησε η εποχή της γνώσης και την εποχή της γνώσης την αντικαθιστά σταδιακά η εποχή της πληροφορίας. Η ταχύτητα της ενημέρωσης γίνεται συνώνυμο με την αποτελεσματικότητα της εκπαίδευσης και η ταχύτητα συχνά συνδέεται με την προσβασιμότητα στις νέες τεχνολογίες. Ένα σύγχρονο εκπαιδευτικό σύστημα για να πετύχει το σκοπό του θα πρέπει στις μέρες μας να ενσωματώνει τις σύγχρονες τεχνολογίες της πληροφόρησης και των επικοινωνιών διότι μόνο έτσι εκπαιδευτές και εκπαιδευόμενοι θα αποκτήσουν άμεση και γρήγορη πρόσβαση στο διαδίκτυο και άρα στη φρέσκια πληροφορία.
      Για τους λόγους αυτούς είναι πρώτη προτεραιότητα για μας η εφαρμογή μιας εκπαιδευτικής πολιτικής για την ψηφιακή σύγκλιση. Απαραίτητο εργαλείο για κάθε Έλληνα πολίτη που δρα ως πολίτης του κόσμου είναι και η γλωσσομάθεια. Για το λόγο αυτό η Κυβέρνηση αναβαθμίζει τη διδασκαλία ξένων γλωσσών, την πολυγλωσσία σε όλες τις βαθμίδες. Η μετεξέλιξη του προγράμματος της ολυμπιακής παιδείας και η εφαρμογή του ειδικού προγράμματος του Ε.Π.Ε.Α.Ε.Κ. Καλλιπάτειρα στοχεύει στην επικαιροποίηση των ολυμπιακών ιδεωδών ενώπιον της νέας γενιάς μέσω της προσθήκης νέων γνωστικών αντικειμένων. 
      Σημαντική θεματική πολιτική που θα ενισχυθεί την επόμενη κυβερνητική περίοδο είναι αυτή της εκπαίδευσης σε θέματα περιβάλλοντος και αειφόρου ανάπτυξης. Στο πλαίσιο της δεκαετίας του Ο.Η.Ε. για την εκπαίδευση και την αειφορία η χώρα μας αφιερώνει το έτος 2007-2008 στο δάσος και συνεχίζει να προωθεί τη δημιουργία κέντρων περιβαλλοντολογικής εκπαίδευσης σε ολόκληρη την περιφέρεια. 
      Τέλος, συνεχίζουμε το πρόγραμμα συνεργασίας με το συναρμόδιο Υπουργείο, Παιδεία και Πολιτισμός και εκτελούμε τα πρώτα έργα του Γ΄ Κοινοτικό Πλαίσιο Στήριξης. Ως σύμμαχο της πολιτικής μας την περίοδο που ξεκινά έχουμε συνειδητά επιλέξει τους νέους ανθρώπους. Αξιοποιώντας τα θεσμοθετημένα  τοπικά συμβούλια νέων που ενισχύουν τη συμμετοχή, διευρύνοντας το θεσμό των θυρίδων  νεανικής επιχειρηματικότητας και ενισχύοντας το παρατηρητήριο επιχειρηματικότητας της Γενικής Γραμματείας Νέας Γενιάς, ανταποδοτικά κεφαλαιοποιούμε τους εθνικούς και ευρωπαϊκούς πόρους διευρύνοντας την πληροφόρηση και τις ευκαιρίες των νέων ανθρώπων.
      Κυρίες και κύριοι συνάδελφοι, η Κυβέρνηση του Κώστα Καραμανλή επενδύει στους νέους ανθρώπους και δεν νοείται επένδυση στη νέα γενιά που το κέντρο βάρους της να μην ακουμπά στο χώρο της εκπαίδευσης. 
      Η εκπαίδευση συνδέεται άμεσα με την οικονομία, την κοινωνία και την εθνική πολιτική. Άρα συνδέεται με τη δυναμική και την προοπτική της πατρίδας μας. Η εκπαίδευση οδηγεί στην οικονομία της γνώσης, προωθεί την αειφόρο ανάπτυξη και την απασχόληση, ενισχύει την κοινωνική κινητικότητα, συμβάλλει στην αναδιανομή του πλούτου και του εισοδήματος, ενδυναμώνει την κοινωνική συνοχή.
      Η εκπαίδευση είναι το προνομιακό πεδίο στο οποίο όλοι μας, ενώνοντας δυνάμεις μπορούμε και πρέπει να επενδύσουμε. Καθιστώντας την εκπαίδευσή μας σύγχρονη και αποτελεσματική διασφαλίζουμε για τη χώρα μας ένα νέο ρόλο στην ευρύτερη περιοχή, την μετεξελίσσουμε σε σημαντικό εκπαιδευτικό κέντρο παροχής σύγχρονης ευρωπαϊκής τεχνογνωσίας. 
      Παράλληλα, εξασφαλίζουμε για τα παιδιά μας μια ποιοτική παιδεία, μια παιδεία που θα συμπυκνώνει, θα εκφράζει και θα συνεχίζει ένα μεγάλο διαχρονικό πολιτισμό, που έχει ακόμα να προσφέρει πολλά στην πατρίδα μας, αλλά και στην ανθρωπότητα. 
      Είναι νομίζω η στιγμή, κυρίες και κύριοι συνάδελφοι, να δικαιώσουμε με τις συλλογικές μας πολιτικές προσπάθειες την πρόβλεψη του Έλληνα νομπελίστα ποιητή Οδυσσέα Ελύτη, ο οποίος έλεγε ότι «θα έλθει η στιγμή που ο πολιτισμός μας θα μας συγκλονίσει με τη δύναμη της επικαιρότητάς του».
      Κυρίες και κύριοι συνάδελφοι, νομίζω ότι η στιγμή αυτή ήλθε. 
      Σας ευχαριστώ πάρα πολύ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε κι εμείς, κύριε Υπουργέ και για την εξοικονόμηση χρόνου. 
      Παρακαλώ τώρα να έρθει στο Βήμα η συνάδελφος Βουλευτής του ΠΑ.ΣΟ.Κ. κ. Δαμανάκη Μαρία.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, οι εκλογές ως κορυφαία έκφραση της λαϊκής θέλησης, δίνουν πάντα πολλαπλά μηνύματα. Θα έλεγα ότι αυτήν τη φορά τα μηνύματα ήταν ηχηρά, πολύ ηχηρά. Δεν δημιουργούν απλώς μια νέα κατάσταση. Θα έλεγα ότι δημιουργούν ένα νέο πολιτικό τοπίο. Και τα μηνύματα αφορούν και την Κυβέρνηση και την Αντιπολίτευση, αφορούν και το πολιτικό σύστημα συνολικά. Το μέλλον και η επιτυχία των πολιτικών κομμάτων θα εξαρτηθεί, από το κατά πόσο θα μπορέσουν να αφομοιώσουν τα μηνύματα αυτά, να τα συλλάβουν, να αποκριθούν, να εκφράσουν τις νέες ανάγκες και τις απαιτήσεις. 
      Να ξεκινήσω από την Αντιπολίτευση. Για την Αντιπολίτευση, κατά τη γνώμη μου, η νέα μεγάλη πρόκληση, είναι να μπορέσει να εκφράσει ένα νέο ριζοσπαστισμό, που η κοινωνία τον εξέφρασε στα εκλογικά αποτελέσματα, ένα νέο ριζοσπαστισμό στις νέες συνθήκες και να δώσει μια εναλλακτική πρόταση διακυβέρνησης. Και αυτό αφορά όλη την Αντιπολίτευση, όχι μόνο το ΠΑ.ΣΟ.Κ.. Το ΠΑ.ΣΟ.Κ., ασφαλώς, είναι η κύρια δύναμη της Αντιπολίτευσης και έχει την πρώτη ευθύνη, αλλά απέναντι σ’ αυτήν την πρόκληση του νέου ριζοσπαστισμού και της έκφρασης μιας νέας κυβερνητικής πρότασης, κρίνονται και τα κόμματα της άλλης Αριστεράς. 
      Μιλώ για νέο ριζοσπαστισμό και την ανάγκη για έκφραση νέων κοινωνικών αναγκών. Αυτές οι νέες κοινωνικές ανάγκες δημιουργούνται από μια πραγματικότητα, που αποτυπώνει και στη χώρα μας η γενιά των 700 ευρώ, τα αδιέξοδα των φτωχότερων λαϊκών στρωμάτων, η συρρίκνωση του δημόσιου χώρου και η ένταση της ανασφάλειας για το μέλλον.
      Το παραδοσιακό κοινωνικό κράτος, αυτό που έλυνε πάρα πολλά προβλήματα στις περασμένες δεκαετίες, δεν είναι τόσο εύκολο να αντιμετωπίσει τα νέα προβλήματα σε συνθήκες ανοιχτής οικονομίας. Και οι νέες προκλήσεις που δημιουργεί η περιβαλλοντική κρίση, δεν μπορούν να αντιμετωπιστούν με τα κλασσικά εργαλεία των  νόμων που έχουμε έως τώρα. 
      Το αποτέλεσμα; Το αποτέλεσμα, κατά τη γνώμη μου, κύριοι συνάδελφοι –και είναι η πρώτη φορά που το διαπιστώνω αυτό μετά από πολλά χρόνια στη Βουλή- είναι ότι η κοινωνία των 2/3, για την οποία παλαιότερα μιλούσαμε, φτάνει, για να μην πω ότι είναι ήδη εδώ. Έχουμε οδηγηθεί σε μια κατάσταση, όπου η κοινωνία των 2/3 υπάρχει και μάλιστα θα έλεγα ότι το μεσαίο 1/3, η μεσαία τάξη, συμπιέζεται βίαια προς τα κάτω.
      Η Αντιπολίτευση, λοιπόν, έχει χρέος να εκφράσει αυτά τα μηνύματα και ιδιαίτερα για το ΠΑ.ΣΟ.Κ. η μεγάλη πρόκληση, είναι να αποκτήσουμε μια νέα στρατηγική, που θα εκφράσει αυτήν τη νέα κοινωνική πλειοψηφία, μέσα στην οποία στρατηγική, θα ενταχθεί και μια πολιτική συμμαχιών με τις άλλες δυνάμεις της Αριστεράς. Αυτό ισχύει για όλους, αλλά το ΠΑ.ΣΟ.Κ. είναι ο κύριος κορμός της Αντιπολίτευσης, είναι η μεγαλύτερη δύναμη και έχει τη μεγαλύτερη ευθύνη, για να επεξεργαστεί αυτήν την πολιτική συμμαχιών. 
      Τα μηνύματα αυτά, όπως δείχνουν και οι ομιλίες του Προέδρου του ΠΑ.ΣΟ.Κ. και οι ομιλίες όλων των αγορητών, εμείς τα έχουμε λάβει. Το ερώτημα είναι αν τα έχει λάβει η Κυβέρνηση, διότι ακούσαμε την ομιλία του Πρωθυπουργού και των Υπουργών, οι οποίοι μιλούν σα να μην έγιναν εκλογές, σα να μην έχει μεσολαβήσει τίποτα, σα να μην έχει συμβεί απολύτως τίποτα μετά από τη 16η Σεπτεμβρίου. Οι ομιλίες τους είναι εντελώς διεκπεραιωτικές και περιορίζονται στη συνέχιση έργων που έχουν δρομολογηθεί.
      Είναι χαρακτηριστική η περίπτωση του κ. Στυλιανίδη, που μόλις κατέβηκε από το Βήμα, ο οποίος περίπου αντέγραψε, ως καλός μαθητής, τα όσα είχε πει η κ. Γιαννάκου πριν από τρία χρόνια εδώ. Αυτό είναι το ζητούμενο; Δεν υπάρχει κανένα μήνυμα για την Κυβέρνηση; Χειρίζεται επικοινωνιακά και πάλι την όλη υπόθεση;
      Ακούσαμε τον Πρωθυπουργό να μιλάει γενικά για αιτήματα της κοινωνίας, να καταφέρεται ενάντια στις πολώσεις. Μας είπε μάλιστα ότι θα υιοθετήσει και προτάσεις από άλλους πολιτικούς χώρους. Ποια πρόταση υιοθέτησε τα τριάμισι χρόνια; Ποια; Μία να μας πει, μία. Ή να μας πει ποια μία θα υιοθετήσει από τους άλλους πολιτικούς χώρους.
      Έτσι διαμορφώνεται μια απατηλή εικόνα και σας διαβεβαιώ, αγαπητοί συνάδελφοι και το λέω γιατί το έχω ζήσει αυτό, ότι όταν ο Πρωθυπουργός κατεβαίνει από αυτό το Βήμα, έχοντας διαβάσει τις Προγραμματικές Δηλώσεις, πάντα υπάρχουν χαμένοι και κερδισμένοι, διότι με τις πολιτικές επιλογές που γίνονται, κάποια κοινωνικά στρώματα κερδίζουν και κάποια χάνουν. Και όσο να ακούμε για τα διάφορα και να λέμε για τη νέα εποχή της παγκοσμιοποίησης, η κοινωνική διαστρωμάτωση πάντα υπάρχει, οι εθνικές ιδιαιτερότητες της χώρας μας πάντα υπάρχουν και οι απαιτήσεις η Ελλάδα να πάει μπροστά, επίσης υπάρχουν.
      Ακούσαμε ως μοναδική απάντηση απέναντι σ’ όλα αυτά την περίφημη «ανάπτυξη». Ποια ανάπτυξη; Η ανάπτυξη για την οποία μιλάει η Κυβέρνηση, στηρίζεται μονόπλευρα σε πολιτικές προσφοράς, στο δανεισμό, στην εκμετάλλευση της υπεραξίας της γης, με την τσιμεντοποίηση των πάντων και την καταστροφή του περιβάλλοντος, στη συρρίκνωση της παραγωγικής βάσης της χώρας και την απορρύθμιση της αγοράς εργασίας. Και μιλούμε, όσο και αν δεν θέλουν οι Βουλευτές της Νέας Δημοκρατίας να το δουν, για ένταση των κοινωνικών ανισοτήτων. Ένα μόνο στοιχείο θα σας αναφέρω. Η EUROSTAT έδωσε πρόσφατα τα στοιχεία για την κερδοφορία. Η Ελλάδα έχει το μεγαλύτερο ποσοστό κερδοφορίας, ως ποσοστό της ακαθάριστης προστιθέμενης αξίας στην Ευρώπη, 56%, διπλάσιο από το μέσο ευρωπαϊκό χώρο, με τελευταία τη Σουηδία, μόνο με 28%.
      Μαζί μ’ αυτήν την ένταση των κοινωνικών ανισοτήτων, προστίθενται και τα τεράστια προβλήματα που δημιουργούνται με τη συρρίκνωση του δημόσιου χώρου και την υποβάθμιση της παιδείας. Δεν ακούσαμε ούτε 1 ευρώ ότι θα δοθεί από τον, κατά τα άλλα, λαλίστατο Υπουργό Παιδείας, καθώς και από τους αρμόδιους Υπουργούς Υγείας και Ασφάλισης.
      Και επειδή πολλά λέγονται για το ασφαλιστικό, θέλω σ’ ένα λεπτό, που ελπίζω να έχω, κύριε Πρόεδρε, να αναφερθώ στο θέμα αυτό. Τι συμβαίνει με το ασφαλιστικό πρόβλημα, κύριοι συνάδελφοι; Υπάρχει πρόβλημα; Βεβαίως υπάρχει.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε.
      Όταν αυτήν τη στιγμή το αναλογιστικό έλλειμμα των ταμείων ξεπερνά τα 130 ίσως και 150.000.000.000 ευρώ, υπάρχει πραγματικό πρόβλημα. Είναι, όμως, μονόδρομος η λύση αυτού του προβλήματος; Και για να είμαι σαφής, ποια είναι η διαφορά του ΠΑ.ΣΟ.Κ. από τη Νέα Δημοκρατία; Διότι και οι δύο θέλουμε, ασφαλώς, λύση και μόνο ένας τυφλός δεν θα έβλεπε ότι υπάρχει πρόβλημα.
      Εμείς κινούμαστε σε δυο κατευθύνσεις. Πρώτον, αναγνωρίζουμε την κοινωνική ευθύνη για το ασφαλιστικό πρόβλημα, ενώ η Νέα Δημοκρατία -και ακούσαμε τον Πρωθυπουργό- περιορίζει την κοινωνική ευθύνη και την κρατική χρηματοδότηση, μόνο στην κύρια ασφάλιση και μιλάει για δύο άλλους πυλώνες, για την επικουρική ασφάλιση και για την επαγγελματική ασφάλιση, που θα αφορούν το άτομο. Το άτομο, αυτή είναι η βασική μας διαφορά. Ενώ εμείς, βλέπουμε την κρατική χρηματοδότηση στο σύνολο του συστήματος.
      Η δεύτερη διαφορά, είναι η πλήρης σαλαμοποίηση του πληθυσμού ανά δεκαετίες, μετά την κυνική ομολογία του «λαγού» του κ. Αναλυτή, ο οποίος είπε ότι οι τριαντάρηδες δε νοιάζονται για τη σύνταξή τους, άρα, να πληρώσουν αυτοί.
      ΠΡΟΕΔΡΕΥΩΝ (Φίλιππος Πετσάλνικος): Κυρία Δαμανάκη, σας παρακαλώ να ολοκληρώσετε. 
      ΜΑΡΙΑ ΔΑΜΑΝΑΚΗ: Τελειώνω αμέσως.
      Εδώ μιλούμε για ουσιαστικές διαφορές. Αυτή είναι ουσιαστική διαφορά του ΠΑ.ΣΟ.Κ. από τη Νέα Δημοκρατία στη λύση του ασφαλιστικού. 
      Εμείς πιστεύουμε ότι το κύριο πρόβλημα, είναι η αναζήτηση εσόδων μέσω της κρατικής χρηματοδότησης, της εισφοροδιαφυγής και η συζήτηση του προβλήματος συνολικά. Αν τα έσοδα βγαίνουν εκτός παιχνιδιού, αν η κοινωνική ευθύνη μειώνεται και αν οι όποιες λύσεις αναζητούνται, στο να φορτώσουμε στα παιδιά μας αυτά που δεν θέλουμε για μας τους ίδιους, αυτό δεν είναι λύση του ασφαλιστικού. Αυτό είναι μαγείρεμα της κακιάς ώρας. 
      Και  θυμίζω κατεβαίνοντας από το Βήμα ότι αυτήν τη φορά η Κυβέρνηση δεν θα έχει το άλλοθι του πρωτάρη. Γιατί εμείς οι παλιότεροι Βουλευτές, επί τριάμισι χρόνια μιλούσαμε εδώ και ακούγαμε «φταίει η προηγούμενη κυβέρνηση». Μπορεί να το ακούσουμε και τώρα, μόνο που η προηγούμενη κυβέρνηση είναι κυβέρνηση της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Τουριστικής Ανάπτυξης κ. Σπηλιωτόπουλος Άρης. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, αν επιτρέπετε μία παρατήρηση σ’ ένα νέο Βουλευτή. Γιατί η εκφώνηση δεν γίνεται με το ονοματεπώνυμο, δηλαδή το όνομα και το επώνυμο; Αυτό επιβάλλει η κοινωνία των πολιτών. 
      ΠΡΟΕΔΡΕΥΩΝ (Φίλιππος Πετσάλνικος): Εννοείτε ότι εξεφώνησα μόνο το επώνυμο; 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Όχι. Πρώτα το επώνυμο και μετά το όνομα. 
      ΠΡΟΕΔΡΕΥΩΝ (Φίλιππος Πετσάλνικος): Σε σχέση με τη σειρά, αφήστε μου μια ευελιξία, γιατί οι πρακτικογράφοι γνωρίζουν πολύ καλά, αν θα βάλουν πρώτα το όνομα και μετά το επώνυμο. Αφήστε αυτήν την ευελιξία στο Προεδρείο. Πρόβλημα θα υπάρχει αν κάνω λάθος και εκφωνήσω λάθος όνομα ή επώνυμο. Έχω την αίσθηση, όμως, ότι και στην περίπτωση του κυρίου Υπουργού μάλλον δεν έκανα λάθος. 
      ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Κανένα πρόβλημα.
      Κύριε Πρόεδρε, κυρίες και κύριοι συνάδελφοι, οι Έλληνες πολίτες στις πρόσφατες εκλογές, έδωσαν στη Νέα Δημοκρατία και στον Πρωθυπουργό την εντολή να προχωρήσουμε μπροστά πιο γρήγορα, πιο αποτελεσματικά και κυρίως πιο τολμηρά. Περιμένουν από μας, λοιπόν, λύσεις ρεαλιστικές, εφαρμόσιμες και κυρίως λύσεις, που θα προκύπτουν μέσα από πολιτικές διαλόγου, συναίνεσης και συνεργασίας, πολιτικές που θα αναβαθμίζουν το λόγο και το ρόλο της χώρας μας, πολιτικές σύγχρονες, που θα στοχεύουν στην ποιότητα της ζωής και κυρίως πολιτικές, που θα δείχνουν ότι προέρχονται από την κοινωνία και πάνω απ’ όλα έχουν να δείξουν ότι υπάρχει και σχέδιο και όραμα. Μ’ άλλα λόγια, θέλουν από μας να ανεβάσουμε τον πήχη ψηλά και προπάντων η κοινωνία, ζητά από μας να πετύχουμε. Είμαστε καταδικασμένοι να πετύχουμε. 
      Κυρίες και κύριοι συνάδελφοι, ο τουρισμός είναι ένα πεδίο στο οποίο λειτουργούν και δραστηριοποιούνται πολύ διαφορετικοί κλάδοι, κοινωνικές και επαγγελματικές ομάδες. Είναι ένα πεδίο, που συνθέτει πολλές απόψεις, ποικίλες προσεγγίσεις και διαφορετικές τάσεις. Είναι μια δραστηριότητα, που φέρνει κοντά διαφορετικούς πολιτισμούς, διαφορετικές αντιλήψεις, διαφορετικές κουλτούρες. Αυτή είναι η μεγάλη ιδιαιτερότητα του τουρισμού, αλλά πάνω από όλα, αυτή, κυρίως, είναι και η δύναμή του. Κανένας άλλος τομέας δεν συνδυάζει σε τέτοια έκταση την κάλυψη υλικών και βιοτικών αναγκών και την ικανοποίηση συναισθηματικών και πνευματικών απαιτήσεων. 
      Το όραμα μας, λοιπόν, για τον ελληνικό τουρισμό, θέλει από τη μία πλευρά να υπάρξει ανάπτυξη, να γίνουν επενδύσεις, να δημιουργηθούν και να συντηρηθούν θέσεις εργασίας, να δημιουργηθεί εισόδημα και πλούτος για όλους, αλλά παράλληλα να υποστηρίζονται οι τοπικές κοινωνίες, να προστατεύονται τα πολιτισμικά χαρακτηριστικά μας γνωρίσματα και, κυρίως, να συνεχίζεται η παράδοσή μας. 
      Μ’ άλλα λόγια, ο επισκέπτης πρέπει να βιώσει μία εμπειρία, που να ανταποκρίνεται στις δικές του προσδοκίες, να αισθάνεται δικαιωμένος που επέλεξε την Ελλάδα ως χώρο υποδοχής, να φεύγει ικανοποιημένος και να θέλει να επιστρέψει και πάλι στην Ελλάδα και μάλιστα αυτήν τη φορά, να φέρει και πολλούς άλλους μαζί του. 
      Θέλουμε ο επισκέπτης αυτός, στο ενδιάμεσο, να λειτουργεί ως ένας μόνιμος πρεσβευτής -και μάλιστα αποτελεσματικός- της χώρας μας στο ευρύτερο πλαίσιο της δικής του πατρίδας, που δρα και λειτουργεί. 
      Αυτό είναι το μοντέλο της τουριστικής ανάπτυξης που εμείς οραματιζόμαστε. Για μια τέτοια τουριστική ανάπτυξη και τουριστική προοπτική πιστεύω ότι υπάρχει ο χώρος να συνεργαστούμε όλες και όλοι μαζί και, κυρίως, να δώσουμε όλες μας τις δυνάμεις. 
      Κυρίες και κύριοι συνάδελφοι, ο τουρισμός αποτελεί μία αναπτυσσόμενη οικονομική δραστηριότητα. Το 2020 ο παγκόσμιος τουρισμός σε αριθμό αφίξεων, θα είναι περίπου ο διπλάσιος από το σημερινό. Το 2020, ενάμισι δισεκατομμύριο άνθρωποι –επαναλαμβάνω, ενάμισι δισεκατομμύριο άνθρωποι- θα επισκεφθούν κάποια άλλη χώρα ως τουρίστες. Μ’ αυτό, λοιπόν, το δεδομένο, ο στόχος μας πρέπει να είναι τριπλός. Πρώτον, να κερδίσουμε ως χώρα το μεγαλύτερο δυνατό μερίδιο αγοράς. Δεύτερον, να εδραιωθούμε μεταξύ των κορυφαίων προορισμών και, τρίτον, να αναδείξουμε τη χώρα μας, ως παγκόσμια δύναμη του τουριστικού χάρτη.
      Για να μετουσιωθεί αυτός ο στόχος σε πράξη, θα πρέπει να συνυπολογίσουμε ότι το περιβάλλον του τουρισμού διαρκώς εξελίσσεται για νέους προορισμούς, νέες υπηρεσίες, υπηρεσίες που διεκδικούν σημαντικά μερίδια αγοράς, πιέζοντας σε διαφοροποίηση τους λεγόμενους «παραδοσιακούς προορισμούς».
      Ταυτόχρονα, ο τουρισμός διαφοροποιείται γεωγραφικά, οικονομικά, κοινωνικά και ηλικιακά. Σ’ αυτό προέχει η ποιότητα και οι εξατομικευμένες επιλογές. Παραλλήλως εκδηλώνονται νέες τάσεις ζήτησης, που διαμορφώνουν νέες καταναλωτικές συμπεριφορές και σχηματίζουν καινούργιες πελατειακές ομάδες.
      Αν αρκεστούμε, λοιπόν, στα παραδοσιακά πλεονεκτήματα και στα αριθμητικά δεδομένα της τελευταίας περιόδου, τα αποτελέσματα, δυστυχώς, δεν θα αντιστοιχούν στις προσδοκίες και σε ανάλογα οφέλη, όπως θα ήταν η αύξηση των εισερχόμενων πόρων και η δημιουργία νέων θέσεων απασχόλησης.
      Έτσι, λοιπόν, για να αντεπεξέλθουμε στους απαιτητικούς καιρούς, χρειάζεται να δημιουργήσουμε μεθοδικά ένα σύγχρονο, νέο, ελκυστικό και αποδοτικό τουριστικό μοντέλο, ένα μοντέλο, που θα αξιοποιεί έξυπνα και χωρίς κόστος την ελληνική επιχειρηματικότητα, την ιδιωτική πρωτοβουλία και, κυρίως, την πρωτοβουλία που δραστηριοποιείται στο εξωτερικό, με γνωστές υπηρεσίες και προϊόντα.
      Πρόκειται για ένα τουριστικό μοντέλο, που θα μετατοπίζει τις προτεραιότητες, σε μία νέα στρατηγική τοποθέτηση της Ελλάδας ως τουριστικού προορισμού. Και αυτό το τουριστικό μοντέλο, πρέπει να βασίζεται σε τρεις συγκεκριμένους βασικούς πυλώνες: Πρώτον, την ποιότητα, δεύτερον, την παρουσία της χώρας στις κορυφαίες θέσεις της παγκόσμιας κατάταξης των τουριστικών προορισμών και, τρίτον, τις επενδύσεις και την επιχειρηματικότητα.
      Ο πρώτος πυλώνας είναι η ποιότητα. Είναι απόφασή μας η ενίσχυση της ποιότητας σ’ όλους τους τομείς και αυτό θα αποτελεί την κεντρική πολιτική μας επιλογή. Θα επιδιώξουμε και θα αναζητήσουμε την ποιότητα σ’ όλες τις συνιστώσες, δηλαδή στις προσφερόμενες υπηρεσίες, στις τουριστικές υποδομές, στους επισκέπτες που προσελκύουμε, στην τουριστική μας συνείδηση, στα προσόντα, στις δεξιότητες, στην ευρύτερη φιλοσοφία του ανθρώπινου δυναμικού. Το μεγάλο στοίχημα για την επόμενη περίοδο, είναι ο ελληνικός τουρισμός στο σύνολό του, να κάνει ένα διακριτικό και παράλληλα ξεχωριστό διακριτό άλμα ποιότητας προς τα εμπρός. 
      Ο δεύτερος πυλώνας, είναι η διεθνής παρουσία της Ελλάδας. Τα τελευταία ποιοτικά στοιχεία στον ελληνικό τουρισμό, μας επιβάλλουν να ενισχύσουμε και να εντατικοποιήσουμε την παρουσία μας στις διεθνείς αγορές, αγορές παραδοσιακές και νέες. Στοχεύουμε, λοιπόν, σε νέες αγορές προέλευσης, όπως οι χώρες της Ανατολικής Ευρώπης, της Ρωσίας, της Ουκρανίας, των χωρών της Βαλτικής, των Βαλκανίων, της Λατινικής Αμερικής, της Άπω Ανατολής, της Αφρικής.
      Παράλληλα, ενισχύουμε την παρουσία μας σε παραδοσιακές αγορές της Ελλάδας, όπως στη Μεγάλη Βρετανία, στη Γερμανία, την Ιταλία, τη Γαλλία, τις Σκανδιναβικές χώρες και τις Ηνωμένες Πολιτείες της Αμερικής, προκειμένου να υλοποιήσουμε νέους τρόπους προσέγγισής τους και ενδυνάμωσης της δικής μας θέσης, της θέσης της Ελλάδος σ’ αυτές. 
      Κεντρικό ρόλο σ’ αυτήν την προσπάθεια, έχουν τα γραφεία εξωτερικού του Ελληνικού Οργανισμού Τουρισμού. Τα γραφεία αυτά θα τα εξετάσουμε από την αρχή, με στόχο να αναβαθμίσουμε την παρουσία τους και μέσω αυτής της αναβάθμισης, να αναβαθμίσουμε την ίδια την εικόνα της δικής μας χώρας, της Ελλάδας. Πρέπει να δούμε προσεκτικά το ρόλο τους, αλλά και τους τρόπους, που υπηρετούν το ρόλο αυτό. Πρέπει να ενισχύσουμε τις υπηρεσίες τους, με προγράμματα ενημέρωσης και διαρκούς εκπαίδευσης και μετεκπαίδευσης. Και βέβαια, όλα τα παραπάνω, θα πρέπει να τα δούμε, να τα εντάξουμε, να τα αναλύσουμε σ’ ένα πλαίσιο ενιαίας στρατηγικής, που συμπεριλαμβάνει και το marketing και το branding, προκειμένου να ιεραρχηθούν νέες προτεραιότητες, νέοι στόχοι. 
      Στην ενότητα αυτή, θα ήθελα να αναφερθώ σε δύο ακόμη τομείς, που κατά τη δική μου εκτίμηση, παίζουν καταλυτικό ρόλο στην εικόνα της χώρας μας. Πρώτον, στη διαφήμιση και την προβολή και δεύτερον, στην ανάγκη συγκρότησης μιας ψηφιακής στρατηγικής για τον τουρισμό. 
      Η διαφημιστική εκστρατεία, κυρίες και κύριοι συνάδελφοι, είναι η αιχμή του επικοινωνιακού μας δόρατος. Ωστόσο, πρέπει να ενισχυθεί με παράλληλες, σύγχρονες ενέργειες επικοινωνίας, όπως η έμμεση διαφήμιση, τα προγράμματα προώθησης, το promotion, δυναμικές διεθνείς δημόσιες σχέσεις, αξιοποίηση νέων δημιουργικών μέσων επικοινωνίας, creative media και φυσικά, καλύτερα αντανακλαστικά στην πληροφόρηση και στην οργάνωση της πληροφορίας, που αφορά την Ελλάδα. Μόνο έτσι η διεθνής επικοινωνία μας, μπορεί να μετουσιωθεί σε αφίξεις, επισκέψεις, αύξηση συναλλάγματος, αύξηση θέσεων εργασίας, ανάπτυξη και, κυρίως, δημιουργία εθνικής υπερηφάνειας για όλες τις Ελληνίδες  και για όλους τους Έλληνες. 
      Και σαφώς, ξεχωριστή σημασία στο κεφάλαιο «διαφήμιση και προβολή» έχει ο εσωτερικός τουρισμός. Ειδικά σ’ ό,τι αφορά τους προορισμούς της ελληνικής περιφέρειας μεγάλη, μα μεγάλη σημασία, έχουν οι πολιτικές και τα κίνητρα ενίσχυσης των Ελλήνων επισκεπτών, μέσω της καλλιέργειας μιας νέας συνείδησης διακοπών, που ανάμεσα στα άλλα, θα περιλαμβάνει μεγαλύτερη διασπορά μέσα στο χρόνο των διακοπών των Ελλήνων. 
      Άλλωστε, κανείς δεν πρέπει να ξεχνά ότι οι Έλληνες επισκέπτες, είναι καθοριστικός παράγοντας για την οικονομική επιβίωση των τουριστικών μικρομεσαίων επιχειρήσεων καθ’ όλη τη διάρκεια του έτους. 
      Όσον αφορά τώρα την ψηφιακή στρατηγική, η χρήση νέων τεχνολογιών και η αξιοποίηση νέων μέσων, είναι η μεγάλη αλλαγή στον τρόπο που προσεγγίζουμε τον τομέα ευθύνης μας. Όλοι γνωρίζουμε ότι στις μεγάλες αγορές ένας στους δύο ταξιδιώτες, χρησιμοποιεί το internet για να συλλέξει πληροφορίες και να κλείσει τις διακοπές του. Τουλάχιστον ένα στα τρία ταξίδια εξωτερικού που σχεδιάζεται στην Ευρώπη, αγοράζεται εξ ολοκλήρου ή εν μέρει ηλεκτρονικά. 
      Από τις μεγαλύτερες, λοιπόν, προκλήσεις που αντιμετωπίζουμε, είναι η παρουσία της Ελλάδας σ’ αυτά τα σύγχρονα μέσα, όχι μόνο από την πλευρά της προβολής, αλλά και από την άποψη των πωλήσεων. Και για να το πω πάρα πολύ απλά, η διαφήμιση όσο επιτυχής και να είναι, δημιουργεί ένα θόρυβο. Ο θόρυβος είναι αυτός που σπρώχνει τους υποψήφιους, για την Ελλάδα, πελάτες και οι πωλήσεις γίνονται, κυρίως, μέσα απ’ αυτά τα σύγχρονα ψηφιακά μέσα. Εάν χάσουμε τη μάχη αυτή, χάνουμε πολλούς υποψήφιους εν δυνάμει πελάτες για την ίδια την πατρίδα μας. 
      Έτσι, λοιπόν, η δημιουργία μιας καλά οργανωμένης διαδικτύωσης, συστηματικά θα αποφέρει περισσότερους και νέους πελάτες στον ελληνικό τουρισμό  και αυτό πρέπει να είναι μία βασική προτεραιότητά μας στις πολιτικές που θα ασκήσουμε. 
      Το internet, κυρίες και κύριοι συνάδελφοι, δεν είναι απλά τεχνολογική εξέλιξη. Είναι επανάσταση και μάλιστα διαδραστική τεχνολογική επανάσταση, που προσφέρει γνώση χωρίς κόστος. Πρόκειται για μια επανάσταση, που μας επιτρέπει να δημιουργήσουμε μια παγκόσμια συζήτηση γύρω από την πατρίδα μας. 
      Οι επισκέπτες δεν προσεγγίζονται μόνο μέσω των παραδοσιακών μέσων ενημέρωσης: τηλεόραση, ραδιόφωνο, έντυπη επικοινωνία. Υπάρχουν διαρκώς μετακινούμενοι επισκέπτες, οι οποίοι βρίσκονται διαρκώς on line, είναι δηλαδή διαρκώς συνδεδεμένοι με το internet και μ’ αυτόν τον τρόπο συμμετέχουν στην πληροφορία, προσωποποιούν, συγκρίνουν την πληροφορία και στο τέλος παίρνουν θέση, αγοράζουν. Εκεί αποφασίζουν και εκεί επηρεάζουν. 
      Σκεφθείτε ότι σήμερα, το 2007, υπάρχουν δεκαπεντάχρονα νέα παιδιά, που δεν γνωρίζουν το περιβάλλον χωρίς internet, χωρίς dvd, χωρίς cd-rom. Μ’ απλά λόγια, είναι απόφασή μας να επενδύσουμε στο μέλλον. Είναι απόφασή μας να επενδύσουμε στην ψηφιακή εποχή. 
      Κυρίες και κύριοι συνάδελφοι, τρίτος πυλώνας στην πολιτική του Υπουργείου Τουριστικής Ανάπτυξης, είναι οι επενδύσεις και η επιχειρηματικότητα. Η υλοποίηση νέων επενδύσεων και η προσέλκυση μεγάλων επενδυτικών κεφαλαίων, είναι καίριας σημασίας για την τουριστική ανάπτυξη. Αυτό σημαίνει ότι χρειαζόμαστε ένα ευέλικτο θεσμικό πλαίσιο, σταθερό φορολογικό σύστημα, ταχύρρυθμες διαδικασίες εγκρίσεων και αδειοδοτήσεων. 
      Η τουριστική ακίνητη περιουσία θα αξιοποιηθεί με τρόπο, που θα συμβάλει πολλαπλά στον τρόπο, που αναπτύσσεται ο τουρισμός σε κάθε περιοχή. Για το λόγο αυτό, θα υπάρξει αναδιάρθρωση του ελληνικού τουριστικού προϊόντος και στροφή του προς τις σύγχρονες μορφές τουρισμού, στις οποίες πρέπει να κυριαρχούν η ποιότητα και οι εξατομικευμένες επιλογές. Δεν είναι πλέον κοινωνικά αποδεκτό να υπολειτουργεί, να ρημάζει και να απαξιώνεται η δημόσια ακίνητη τουριστική περιουσία. Πρώτον, γιατί αυτή αποτελεί περιουσία όλων μας και, δεύτερον, γιατί ο τουρισμός είναι η κινητήριος δύναμη της περιφερειακής ανάπτυξης. 
      Κινούμαι, λοιπόν, σ’ αυτό το πλαίσιο. Πρέπει να ολοκληρωθούν οι διαγωνισμοί για τη μαρίνα στο Στάδιο Ειρήνης και Φιλίας και για τα «Ξενία» Θάσου και Τσαγκαράδας. Τον Οκτώβριο, προχωρούμε στην τελική φάση των πέντε διαγωνισμών για τις εκτάσεις Αναβύσσου Αττικής, Αφάντου Ρόδου και φυσικά για το Καζίνο Κερκύρας και τα «Ξενία» Βυτίνας και Σκιάθου. 
      Κυρίες και κύριοι συνάδελφοι, όταν μιλάμε για προσέλκυση επενδύσεων, στην ουσία μιλάμε για την καταπολέμηση της γραφειοκρατίας. Στόχος είναι να επιτύχουμε στον τομέα μας, ένα επίπεδο δημόσιας λειτουργίας τέτοιο, που ο κάθε ενδιαφερόμενος να διεκπεραιώνει την υπόθεσή του χωρίς καθυστέρηση, με όσο το δυνατόν λιγότερα δικαιολογητικά. 
      Παράλληλα, θα απλουστευθούν στο μέγιστο δυνατό βαθμό οι διαδικασίες αδειοδότησης με αποτελεσματικό έλεγχο και χωρίς καμμία έκπτωση ή συμβιβασμό σε ζητήματα ασφάλισης ή υγιεινής. Σημαντική συνιστώσα είναι, ασφαλώς, η εφαρμογή ειδικού χωροταξικού σχεδιασμού. 
       Η δημόσια διαβούλευση που ξεκίνησε τον περασμένο Ιούνιο, κρίνω ότι πρέπει να συνεχιστεί. Το χωροταξικό σχέδιο τουρισμού αποτελεί ένα από τα βασικά βήματα, για τη δημιουργία ενός λειτουργικού πλαισίου για επενδύσεις με ξεκάθαρους κανόνες προτεραιότητας και όρους αξιοποίησης, προκειμένου να αναπτυχθεί ο τουρισμός, όπως πρέπει σε κάθε περιοχή της χώρας. 
      Είναι αυτονόητο ότι πρέπει να ενθαρρύνουμε τις επενδύσεις που εμπλουτίζουν το τουριστικό μας προϊόν. Επενδύσεις σε συνεδριακά κέντρα, μαρίνες, αγκυροβόλια, μοντέλα πολιτισμικού τουρισμού, τουρισμού πόλεων, θαλάσσιου τουρισμού, τουρισμού υπαίθρου, αθλητικού τουρισμού, θρησκευτικού τουρισμού, τουρισμού υγείας, ευεξίας και κρουαζιέρες. Επενδύσεις σε μοντέλα, που διευρύνουν την τουριστική περίοδο και, φυσικά, αμβλύνουν την εποχικότητα. 
      Οι ενισχύσεις που προβλέπονται στο πλαίσιο της τέταρτης προγραμματικής περιόδου στο Ε.Σ.Π.Α., προσφέρουν τα μέσα για την ενίσχυση της επιχειρηματικότητας, τη βελτίωση της κατάρτισης και τη στήριξης της καινοτομίας, παράλληλα με τον εμπλουτισμό του τουριστικού προϊόντος. 
      Κλείνοντας την αναφορά μου στο κεφάλαιο αυτό, θα ήθελα να κάνω μια σημαντική επισήμανση. Η στρατηγική ανάπτυξης για τον τουρισμό που θα ακολουθήσουμε, πρέπει να έχει έντονη περιβαλλοντική αύρα. Πρέπει να ακολουθήσουμε ένα μοντέλο ανάπτυξης, που δεν θα ασελγεί στο περιβάλλον, που δεν θα ασελγεί στο σπίτι μας, στο σπίτι που θα ζήσουμε εμείς και οι γενιές που έρχονται, οι επόμενες γενιές. 
    Θα ασχοληθούμε ουσιαστικά γιατί το περιβάλλον είναι η πρώτη ύλη του φυσικού μας αντικειμένου, του τουρισμού.
    Το κλισέ του παρελθόντος που θέλει την ανάπτυξη, εχθρό της πολιτιστικής ταυτότητας του περιβάλλοντος, της αρχιτεκτονικής και της παράδοσης κάθε τόπου, δεν έχει θέση στις δικές μας πολιτικές προτεραιότητες. Είμαστε αποφασισμένοι να ακολουθήσουμε ένα μοντέλο ανάπτυξης, που σέβεται και αναδεικνύει το περιβάλλον και την πολιτισμική μας κληρονομιά. 
    Στην κατεύθυνση αυτή, έχουμε εκτός από την πολιτική και την ηθική δέσμευση, να κινηθούμε σε συνεργασία με το Υπουργείο Παιδείας, να διαμορφώσουμε τουριστική, περιβαλλοντική συνείδηση. Και αυτή η προσπάθεια κατά τη δική μου ταπεινή γνώμη, πρέπει να ξεκινήσει άμεσα από την πρωτοβάθμια εκπαίδευση. Ταυτόχρονα οι ήπιες μορφές τουρισμού, οι φιλικές προς το περιβάλλον τουριστικές μονάδες, η αποτελεσματικότερη μεταχείριση αποβλήτων, η ευρύτερη διάδοση εναλλακτικών μορφών ενέργειας για τουριστική χρήση, θα είναι η απάντησή μας στη μεγαλύτερη πρόκληση του εποχής μας.
    Η τουριστική ανάπτυξη που επιδιώκουμε, είναι η βιώσιμη τουριστική ανάπτυξη. Η αειφορία δεν αποτελεί δημοφιλή ορολογία των καιρών, αλλά, κυρίως, θεμελιώδη αρχή με περιεχόμενο. ΄Αλλωστε σε διεθνές επίπεδο, ο «πράσινος» τουρισμός αποτελεί κυρίαρχη τάση και στον τομέα των επενδύσεων. 
    Αξιοποιώντας την τουριστική περιουσία, σχεδιάζουμε τη δημιουργία τουριστικών εγκαταστάσεων και υποδομών, φιλικών προς το περιβάλλον, δείχνοντας έτσι την κατεύθυνση, που πρέπει να ακολουθήσει ο τουρισμός στο μέλλον. Πιλοτικά η προσπάθεια αυτή, μπορεί να ξεκινήσει από τις εγκαταστάσεις της Ε.Τ.Α. στη βόρεια Ελλάδα, γιατί, τελικά, όποιο μείγμα τουριστικής πολιτικής και αν ακολουθήσουμε, δύο θα είναι πάντα τα απαραίτητα συστατικά στοιχεία.
    ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα σας παρακαλέσω να ολοκληρώσετε γιατί είστε στο εικοστό πρώτο λεπτό. Επειδή και οι συνάδελφοί σας, πράγματι, έδειξαν μεγάλη κατανόηση και δεν εξήντλησαν το χρόνο και έχουμε πολύ μεγάλο αριθμό εγγεγραμμένων ομιλητών, θα σας παρακαλέσω να ολοκληρώσετε.
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): ΄Εχετε δίκιο. Ζητώ όμως την κατανόησή σας, γιατί είναι η πρώτη μου ομιλία και αντίστοιχη με την ώρα που περίμενα. 
    ΠΡΟΕΔΡΕΥΩΝ (Φίλιππος Πετσάλνικος): Την κατανόησή μου την έχετε, αλλά ο χρόνος δεν κατανοεί. 
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Γιατί τελικά όποιο μείγμα τουριστικής πολιτικής και αν ακολουθήσουμε, δύο θα είναι τα απαραίτητα συστατικά στοιχεία: Το φυσικό και το πολιτιστικό μας περιβάλλον. Χωρίς το ένα ή το άλλο, δεν υπάρχει αυθεντική Ελλάδα. Η αυθεντική Ελλάδα, την οποία καλούμε κάθε χρόνο εκατομμύρια επισκέπτες να γνωρίσουν και να αγαπήσουν.
    Κυρίες και κύριοι συνάδελφοι, στους τρεις πυλώνες της τουριστικής πολιτικής μας, ιεραρχούμε δώδεκα βασικές προτεραιότητες.
    Πρώτον, προώθηση σχεδίου νόμου για τις νέες μορφές τουρισμού υπαίθρου.
    Δεύτερον, άμεση εφαρμογή νέων συστημάτων κατάταξης των τουριστικών καταλυμάτων με βάση τα αστέρια..
    ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε υπερβεί το χρόνο σας κατά δύο λεπτά. Θα σας παρακαλέσω να επιταχύνετε.
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης):  Ξέρετε ότι σας ζήτησα εξ αρχής την κατανόηση.
    ΠΡΟΕΔΡΕΥΩΝ (Φίλιππος Πετσάλνικος): Την κατανόηση την έχω δείξει, αλλά είστε ήδη στο εικοστό τρίτο λεπτό. Θα σας παρακαλέσω να επιταχύνετε.
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Ζητώ κατανόηση. Παρακαλώ ζητήστε την άδεια από το Σώμα για να συνεχίσω. 
    Τρίτον, υπογραφή κοινής υπουργικής απόφασης για τις προδιαγραφές των κέντρων τουρισμού υγείας.
    Τέταρτον, απλούστευση διαδικασιών αδειοδότησης τουριστικών επιχειρήσεων.
    Πέμπτον, βελτίωση στη διαδικασία χορήγησης θεωρήσεων, η βίζα. 
    ΄Εκτον, ολοκλήρωση και ενεργοποίηση του δορυφόρου λογαριασμού και του παρατηρητηρίου.
    ΄Εβδομον, ολοκλήρωση του πόρταλ ειδικού για τον τουρισμό.
    ΄Ογδοον, προτεραιότητα στην ίδρυση πανεπιστημιακού τμήματος για τα τουριστικά επαγγέλματα.
    ΄Ενατον, σχέδιο προσέλκυσης αεροπορικών εταιρειών χαμηλού κόστους.
    Δέκατον, εκπόνηση μελετών και στρατηγικών σχεδίων μάρκετινγκ σε κάθε περιφέρεια της χώρας.
    Ενδέκατον, αναδιοργάνωση του δικτύου του Ε.Ο.Τ. στο εξωτερικό και
    Δωδέκατο, διεύρυνση των προγραμμάτων τουρισμού για όλους.
    Βέβαια, θα μπορούσαμε πολλά ακόμα να αναπτύξουμε. 
     Τελειώνω λέγοντας  ότι πρόθεσή μου είναι το Υπουργείο Τουριστικής Ανάπτυξης…
    ΠΡΟΕΔΡΕΥΩΝ (Φίλιππος Πετσάλνικος):  Κύριε Υπουργέ, σας παρακαλώ βρείτε τώρα την πρόταση με την οποία θα ολοκληρώσετε, γιατί ανοίγετε απ’ ό,τι αντιλαμβάνομαι επεξηγηματικές πάλι προτάσεις. 
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Αυτό ακριβώς κάνω.
    ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω ειλικρινά κύριε Υπουργέ, γιατί είμαστε στο εικοστό τέταρτο λεπτό πλέον. 
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Κύριε Πρόεδρε, μ’ όλο το σεβασμό, αυτό ακριβώς κάνω.
    ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε σας παρακαλώ.
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Αν μου επιτρέψετε, βεβαίως.
    Πρόθεσή μου είναι το Υπουργείο Τουριστικής Ανάπτυξης να γίνει ένα πεδίο συνάντησης, ευρηματικότητας, καινοτομίας, περιφερειακής σύγκλισης, διαπολιτισμικής συνεργασίας, κυρίως αισθητικής αναβάθμισης, αειφόρου ανάπτυξης για την άνοδο του βιοτικού επιπέδου των Ελλήνων πολιτών. Πιστεύω ότι ο τουρισμός είναι η ίδια η Ελλάδα. Η Ελλάδα είναι υπόθεση όλων μας, η Ελλάδα είναι η δική μας ταυτότητα.
    Ευχαριστώ πολύ και, κυρίως, ευχαριστώ το Προεδρείο, για την κατανόηση για το χρόνο.
    (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΚΟΥΤΣΟΥΚΟΣ: Για τα καμένα θα μας πείτε τίποτα;
      ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Κύριε συνάδελφε, για τα καμένα είχα ξεχωριστή αναφορά. Έχει κατατεθεί. Θα καταθέσω την ομιλία μου στα Πρακτικά.
      (Στο σημείο αυτό ο Υπουργός Τουριστικής Ανάπτυξης κ. Αριστόβουλος Σπηλιωτόπουλος καταθέτει για τα Πρακτικά την προαναφερθείσα ομιλία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε συνάδελφε, μην κάνετε διακοπές από κάτω, διότι μας πιέζει ασφυκτικά ο χρόνος και θα πρέπει να δώσουμε τη δυνατότητα στους συναδέλφους, μέσα σε επτά λεπτά να ξεδιπλώσουν τις απόψεις τους.
      Παρακαλώ να έλθει στο Βήμα ο συνάδελφος Βουλευτής του ΠΑ.ΣΟ.Κ. κ. Κωνσταντίνος Σκανδαλίδης.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κυρίες και κύριοι συνάδελφοι, άκουσα με προσοχή τον Πρωθυπουργό με νωπή και σεβαστή τη λαϊκή ετυμηγορία που του ανανέωσε την εντολή και ομολογώ ότι θλίβομαι. Στον ίδιο δρόμο, με τα ίδια λόγια, με τις ίδιες φράσεις, με τις ίδιες λέξεις. Απουσιάζουν ίσως σκόπιμα, μόνο δύο κρίσιμες επιλογές: Η νέα διακυβέρνηση, που έπαψε εδώ και καιρό να είναι νέα και η επανίδρυση του κράτους, που κατέρρευσε μαζί με την πύρινη λαίλαπα. 
      Ακόμη χειρότερο όμως -κι αυτό είναι δυστύχημα για τη χώρα- απουσιάζει παντελώς η εποχή μας, απουσιάζουν οι ανάγκες της. Μόνο λίγες και τετριμμένες λέξεις, για έναν κόσμο που αλλάζει ραγδαία, σε μια χώρα που αλλάζει δραματικά εποχή. Και είναι κρίμα, γιατί αν πριν από τρία, τέσσερα χρόνια ο Πρωθυπουργός πάλι λίγα είχε να πει για την εποχή, μετά από τέσσερα χρόνια μαθητείας στον πρώτο ρόλο του οδηγητή της χώρας, δεν κατάφερε κι αυτήν τη φορά, να καταλάβει αυτά που συμβαίνουν γύρω μας.
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Ξέρετε, κύριοι συνάδελφοι, αυτός ο τόπος πορεύεται μέσα από ιστορικούς κύκλους, που στο τέλος τους ανεξάρτητα αν είναι κύκλος προόδου ή ευημερίας -και ο κύκλος της Μεταπολίτευσης ήταν, πράγματι, ένας κύκλος προόδου- κλείνουμε μια εθνική τραγωδία. Το 1897, η Μικρασιατική Καταστροφή, ο Εμφύλιος, η κυπριακή τραγωδία, έκλεισαν ιστορικούς κύκλους.
      Η συμφορά του καλοκαιριού, που αποδυνάμωσε τη χώρα προοπτικά, που ξοδεύει μεγάλο μέρος του πλούτου, της περιουσίας μας, του συγκριτικού μας πλεονεκτήματος, υποθηκεύοντας τη δυνατότητά της να υπάρξει στον κόσμο και να αναπτυχθεί, αυτή, ακριβώς, η συμφορά βρέθηκε αντιμέτωπη μ’ ένα κράτος, που δεν αναπληρώνει τους μηχανισμούς αυτοάμυνας και αυτοπροστασίας, που δεν προστατεύει τις τοπικές κοινωνίες.
      Τι ακούσαμε από τον Πρωθυπουργό; Όχι μόνο ποιο όραμα δεν ακούσαμε  που θα καθοδηγεί την ανασυγκρότηση της χώρας, αλλά ακόμη χειρότερα, δεν βρήκε να πει λίγες λέξεις για το ποιος προϋπολογισμός, ποια καινούργια κυβερνητική δομή, ποιο κράτος, θα προστατεύσει τους πολίτες, θα θεωρεί καθήκον του να μη χάνουν τη ζωή τους, θα δώσει αξία στο βιός τους, ποιο κράτος είναι αυτό, που υποτίθεται ότι η Νέα Δημοκρατία θα είχε επανιδρύσει τα προηγούμενα χρόνια.
      Κυρίες και κύριοι συνάδελφοι, ζούμε την άνιση κατανομή των βαρών και του πλούτου. Ο πολίτης, νιώθει μόνος και αδύναμος απέναντι σε κάθε λογής συμφέροντα. Νιώθει έρμαιο απέναντι στην ασύδοτη αγορά. Νιώθει αιχμάλωτος σε μια οικονομία με πήλινα πόδια, μια χώρα φθηνής εργασίας και ακριβής αγοράς. Νιώθει απατημένος, γιατί του μιλούν για δημόσια δωρεάν παιδεία και υγεία όταν η εκπαίδευση και η περίθαλψη του στοιχίζουν πανάκριβα.
      Τι ακούσαμε από τον κύριο Πρωθυπουργό; Καμμιά καινούργια άποψη, καμμιά ανατροπή απ’ αυτές που απαιτούντα. Μια σοσιαλδημοκρατική ρητορεία κενή περιεχομένου από μια Κυβέρνηση με δεξιά πρακτική όλα αυτά τα χρόνια. Είναι, ακριβώς, ο λόγος για τον οποίο ούτε η νέα διακυβέρνηση ούτε η επανίδρυση του κράτους, ήταν στη σημερινή παρουσία των Προγραμματικών Δηλώσεων.
      Το κυριότερο απ’ όλα όμως, είναι ότι ζούμε την πολιτική ως απαξιωμένη διαδικασία.
      Ζούμε σε μια κοινωνία, σε μια δημοκρατία, που τους θεσμούς της δεν τους ολοκληρώνουμε, που τους κανόνες της δεν τους εγγυώμαστε, που τους νόμους της, το χειρότερο, δεν τους εφαρμόζουμε, τις μεταρρυθμίσεις που επαγγελλόμαστε, κατά κανόνα είναι ψευδεπίγραφες. Τους τοπικισμούς που παραλύουν κάθε δυνατότητα απόφασης, να μην τους αντιμετωπίζουμε και την αγορά που λειτουργεί με δύο μέτρα και δύο σταθμά, που το μεγάλο ψάρι τρώει το μικρό καθημερινά, τον μικρό, τον ασήμαντο από άποψη οικονομικής δύναμης, αλλά πολύ σημαντικό για τον πλούτο που μπορεί να αντέξει, που να μπορεί να δώσει στη χώρα προοπτική, τον πολίτη, τον αντιμετωπίζουμε σαν δεύτερης κατηγορίας.
      Τι ακούσαμε από τον κύριο Πρωθυπουργό; Θα συνεχίσει να κυβερνά όπως πρώτα με το ίδιο μοντέλο. Εγώ θα ρωτήσω: με την ίδια σεμνότητα και ταπεινότητα; Με την ίδια αυτάρκεια και αλαζονεία; Με την ίδια ευάρεσκη αίσθηση των πραγμάτων ότι οδηγεί τη χώρα μπροστά, όταν η χώρα δεν έχει κάνει ουσιώδη βήματα προόδου, αλλά αντίθετα κάνει «βήματα στασιμότητας» και οπισθοχώρησης;
      Είναι κρίμα, γιατί, κύριοι της Νέας Δημοκρατίας, κοιτάτε με αυτάρκεια και αυταρέσκεια τη συρρίκνωση του ΠΑ.ΣΟ.Κ., αντί να κοιτάτε τη δική σας συρρίκνωση όχι μόνο την εκλογική αλλά κυρίως την ιδεολογική, την προγραμματική, την πολιτική. Θέλω να σας πω ότι σε λίγο χρόνο, μόλις τριάμισι χρόνια, χάσατε πάρα πολλά, από αυτά που ο λαός εναπόθεσε σε σας. 
      Και πώς απαντάτε σ’ αυτήν τη συρρίκνωση; Μ’ έναν τρόπο τεχνητό και πρόσκαιρο, να ενισχύσετε το πρώτο κόμμα στις μεθεπόμενες εκλογές. Αυτή είναι η μόνη καινούργια ιδέα που άκουσα από τον κύριο Πρωθυπουργό. Σας διαβεβαιώ ότι δουλεύετε για μας, γιατί στις μεθεπόμενες εκλογές, έτσι και αλλιώς από τις επόμενες, το ΠΑ.ΣΟ.Κ. θα είναι στην κυβέρνηση. Αντί, λοιπόν, να φέρετε μια ριζοσπαστική πρόταση -που να καταστήσει το πολιτικό σύστημα καινούργιο, αυτόνομο, αντιπροσωπευτικό, δίκαιο, δυνατό, για να ανεβάσετε την πολιτική στο βάθρο της- συνεχίζετε την ίδια πολιτική της παρακμής. 
      Παρακολούθησα με πολλή προσοχή τις τοποθετήσεις της κ. Παπαρήγα και του κ. Αλαβάνου είτε καταδικάζοντας συλλήβδην το ΠΑ.ΣΟ.Κ. ως συντηρητικό, είτε προσδοκώντας οφέλη, διαχωρίζοντας τις δικές μας δυνάμεις με την ορολογία που άκουσα χθες για πρώτη φορά, της προωθημένης σοσιαλιστικής συνιστώσας. Στο όνομα της αντιπαράθεσης του δικομματισμού, μένουν θεατές της ανατροπής των κατακτήσεων, που ήδη όχι μόνο από το εκλογικό σύστημα αλλά και μ’ όλες τις Προγραμματικές Δηλώσεις του Πρωθυπουργού, πάνε το προοδευτικό κίνημα πολύ πιο πίσω. 
      Αντί να ανοίξουμε διαύλους επικοινωνίας, αντί να σχεδιάσουμε ένα σχέδιο ριζοσπαστικής και δημοκρατικής αριστεράς που βάζει μπροστά την κοινωνία, που προτείνει τις ουσιαστικές ανατροπές που πρέπει να γίνουν, διαμοιράζονται τα ιμάτιά της. Και είναι κόλαφος για το προοδευτικό κίνημα της χώρας που είναι πλειοψηφικό και μετά από αυτές τις εκλογές, όπως έδειξαν τα αποτελέσματα η Αριστερά να αυτοπεριορίζεται αυτάρεσκα στην αύξηση των ποσοστών της στα δύο μικρότερα κόμματά της, περίμεναν εδώ ένα διχασμένο, διασπασμένο και σπαρασσόμενο ΠΑ.ΣΟ.Κ.. Δεν θα σας κάνουμε τη χάρη. Δεν θα επαληθεύσουμε τις προσδοκίες σας. Από τον Πρόεδρο του Κινήματος, που χθες συγκροτημένα και μεθοδικά αντιπαρατέθηκε στις Προγραμματικές Δηλώσεις, από όλα τα στελέχη του ΠΑ.ΣΟ.Κ. που μίλησαν, ασφαλώς θα αντιληφθήκατε ότι υπάρχει μια άλλη εικόνα, μια εικόνα που στις επόμενες εβδομάδες, θα ανοίξει ένα μεγάλο δρόμο προς τα εμπρός, μια καινούργια νικηφόρα στρατηγική. 
      Και τελειώνοντας, τι θα πούμε στους νέους ανθρώπους σ’ αυτήν τη Βουλή που ξεκίνησε τις διαδικασίες της; Αυτό είναι το ερώτημα. Πώς θα ατενίσουμε τη νέα γενιά στα μάτια; Πότε θα της μιλήσουμε με τη γλώσσα της αλήθειας; Γιατί όπως κάθε ιστορικός κύκλος, αν θέλει να πάει προοδευτικά, στην ατμομηχανή του έχει πάντα τη  νέα γενιά. Για τη νέα γενιά, αυτή η Κυβέρνηση δεν λέει απολύτως τίποτα, γι’ αυτό και η ίδια δεν έχει μέλλον. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Βαγιωνάς έχει το λόγο.
      ΓΕΩΡΓΙΟΣ ΒΑΓΙΩΝΑΣ: Κυρία Πρόεδρε, κυρίες και κύριοι συνάδελφοι, κατ’αρχάς θα ήθελα να συγχαρώ όλους τους νεοεκλεγέντες και επανεκλεγέντες συναδέλφους Βουλευτές, να τους ευχηθώ να είναι υγιείς και να είναι παραγωγικοί κοινοβουλευτικά. 
      Περιδιαβαίνοντας τη Χαλκιδική αμέσως μετά τις εκλογές, ένα ήταν το μήνυμα των ανθρώπων της Νέας Δημοκρατίας: «Τρέξτε γρηγορότερα, τρέξτε περισσότερο αποφασιστικά, τρέξτε αποτελεσματικά, μαζί με την κοινωνία που σας έδωσε εκ νέου πλειοψηφία». 
      Άλλα έγραψα, άλλα θα πω. Ακούγοντας από το πρωί όλους τους συναδέλφους, όπως και χθες, θα ήθελα να πω ότι ο Νομός Χαλκιδικής, η εκλογική μας περιφέρεια, έχει εκατό χιλιάδες μόνιμους κατοίκους. Αυτό όμως είναι για τέσσερις ημέρες την εβδομάδα. Τις άλλες τρεις, το Παρασκευοσαββατοκύριακο δηλαδή, γίνονταν διακόσιες χιλιάδες, τριακόσιες χιλιάδες, ανάλογα με τον καιρό που επικρατεί και ιδιαίτερα το καλοκαίρι, ξεπερνά το ένα εκατομμύριο. Αυτό, όμως, δημιουργεί πολλά προβλήματα στον τόπο. Και θα αναρωτηθείτε γιατί τα λέω όλα αυτά. Τα λέω αυτά για να σας πω, τι κάναμε στη Χαλκιδική τα τριάμισι χρόνια της διακυβέρνησης του τόπου από τη Νέα Δημοκρατία και τι προγραμματίσαμε να κάνουμε. Διότι τότε θα είμαστε πολύ ειλικρινείς, πρώτα με τον εαυτό μας και μετά μ’ όλους εσάς.
      Δεν θα αναφερθώ σε όλα που έγιναν, γιατί δεν φθάνουν, όχι τα επτά λεπτά, αλλά ούτε εβδομήντα λεπτά. Θα αναφερθώ μόνο στον τομέα της υγείας, που κακολόγησαν κάποιοι συνάδελφοι και θα πω πέντε πράγματα. 
      Το 1994, ο προτελευταίος νομός στην Ελλάδα είχε κάνει μονάδα τεχνητού νεφρού. Ο τελευταίος νομός έκανε μονάδα τεχνητού νεφρού σε νομαρχιακό επίπεδο, μόλις πριν από ενάμισι χρόνο, αφού άρχισε μια διαδικασία ίδρυσης εξοπλισμού και στελέχωσης, για να εξυπηρετηθούν οι εκατό νεφροπαθείς της Χαλκιδικής. Η κατάσταση του νομαρχιακού νοσοκομείου ήταν σε τριτοκοσμικό επίπεδο. Έγινε πλήρης αναμόρφωση όλων των χώρων του νοσοκομείου, για να υπάρχουν ανθρώπινες συνθήκες νοσηλείας. Ακόμα, επειδή αυξάνεται έτσι ο πληθυσμός, εγκρίθηκε η επέκταση του νοσοκομείου για να γίνει Μ.Ε.Θ., για να γίνουν εξωτερικά ιατρεία, για να προστεθούν εξήντα κλίνες, τριάντα χειρουργικές και τριάντα παθολογικές. Ήδη ο εργολάβος έχει εγκατασταθεί. 
      Υπήρχαν τέσσερα κέντρα υγείας. Σήμερα έχουν γίνει οκτώ: ένα στο Άγιο Όρος, ένα στην Ιερισσό, ένα στο Δήμο Σταγύρων-Ακάνθου, ένα στη Συκιά, πολυδύναμα περιφερικά ιατρεία και το κέντρο αστικού τύπου στην Καλλικράτεια, δημοπρατείται εντός των ημερών,  που είναι κάτι μεταξύ νοσοκομείου και κέντρων υγείας. 
      Ακόμη, το Ε.Κ.Α.Β., κύριοι συνάδελφοι, στη Χαλκιδική πριν από τρία χρόνια ήταν μηδέν. Τώρα υπάρχει Ε.Κ.Α.Β. Χαλκιδικής με είκοσι έξι διασώστες -ΕΚΑΒίτες και ευελπιστούμε σύντομα ότι θα γίνουν εκατό. 
      Ακόμη, για να δείτε τι παραλάβαμε, ο οργανισμός του Νοσοκομείου Χαλκιδικής, λειτουργούσε μέχρι το 2006 με οργανισμό του 1982. Αυτήν την κατάσταση παραδώσατε. Χρειάστηκε πολύς δρόμος να αλλάξει ο οργανισμός του νοσοκομείου και οι τετρακόσιοι δέκα εργαζόμενοι να γίνουν εξακόσιοι είκοσι. Ήδη προκηρύχθηκαν οι πρώτες εβδομήντα εννέα θέσεις και καλύφθηκαν οι είκοσι εννέα. Εγώ χαίρομαι που άκουσα τον Υπουργό Υγείας να λέει ότι μέσα στην τετραετία αυτή θα προσληφθούν δεκαπέντε χιλιάδες ιατροί, νοσηλευτές, παραϊατρικό προσωπικό και σύντομα δύο χιλιάδες νοσηλευτές. 
Και δεν είστε άμοιροι ευθυνών εσείς της Αξιωματικής Αντιπολίτευσης. Όταν προ έτους είπαμε να πάρουμε νοσηλευτές εκτός Α.Σ.Ε.Π., χωρίς να το καταργήσουμε, το αρνήθηκε όλη η Αντιπολίτευση. 
	Τι προγραμματίσαμε όμως; Προγραμματίσαμε έργα υποδομής για το νερό και το οδικό δίκτυο. Χαίρομαι που είναι Υφυπουργός ο κ. Καλογιάννης. Εγώ θέλω να ευχαριστήσω δημόσια το Υ.ΠΕ.ΧΩ.Δ.Ε., γιατί από το πρώτο εξάμηνο ήλθε ο Υπουργός με τον αρμόδιο Υφυπουργό, τον κ. Ξανθόπουλο και προγραμματίσαμε σημαντικά έργα στη Χαλκιδική. 
	Ποια ήταν αυτά; Οι συντοπίτες μου λένε: «Εδώ και πενήντα χρόνια, φράγματα ακούμε και φράγματα δεν βλέπουμε». Τα εξακόσια εξήντα χιλιόμετρα των ακτών της Χαλκιδικής, έχουν υφαλμύρωση και με τις κλιματολογικές συνθήκες θα γίνει ερημοποίηση. Τα τρία μεγάλα φράγματα, λοιπόν, του Χαβρία, του Ολύνθιου και των Πετρένιων που θα δώσουν νερό, μαζί με τα διυλιστήρια και τα δίκτυα διανομής, εντάσσονται στο Δ΄ Κοινοτικό Πλαίσιο Στήριξης σύμφωνα με την προ μηνός επαναβεβαίωση του αρμοδίου Υπουργού κ. Σουφλιά. 
	Οδικό δίκτυο: Λυπάμαι που δεν είναι ο κ. Τσιόκας εδώ. Σύνδεση Θεσσαλονίκης με βόρεια και κεντρική Χαλκιδική: Ο δρόμος χαράχτηκε πριν από εξήντα χρόνια. Η δε γέφυρα που είναι στα Βασιλικά, έγινε από τους Γερμανούς κατακτητές, τότε που περνούσαν δύο αυτοκίνητα και σήμερα περνάνε δύο χιλιάδες το εικοσιτετράωρο. 
	Αυτήν την κατάσταση παραλάβαμε σε οδικό δίκτυο. Υπάρχει και ο δρόμος πέντε χιλιομέτρων Θεσσαλονίκη-Θέρμη και Θέρμη-Γαλάτιστα δεκαεπτά χιλιομέτρων που γίνεται σύγχρονος αυτοκινητόδρομος. Υπάρχει ένας καινούργιος οδικός άξονας, που ξεκινάει από την Εγνατία και φτάνει στο Άγιον Όρος, στην Ουρανούπολη –ογδόντα χιλιόμετρα- που συντομεύει το δρόμο. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θέλω να είμαι συνεπής, δεν θέλω να καταχραστώ το χρόνο. Ακόμα προγραμματίζεται σιδηροδρομική σύνδεση αερολιμένα με Νέα Μουδανιά. Το λιμάνι των Μουδανιών αναβαθμίζεται και γίνεται ευρωπαϊκό λιμάνι.
	Κλείνοντας λέω ότι υπερψηφίζω τις Προγραμματικές Δηλώσεις της Κυβέρνησης, γιατί σ’ ό,τι εξήγγειλε ο Πρωθυπουργός Κώστας Καραμανλής, δεν θα κάνει τίποτα λιγότερο απ’ αυτά που υποσχέθηκε και για τα οποία δεσμεύτηκε απέναντι στον ελληνικό λαό.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Βαγιωνά.
	Το λόγο έχει ο κ. Σπυρίδων Κουβέλης.
	ΣΠΥΡΙΔΩΝ ΚΟΥΒΕΛΗΣ: Κυρία Πρόεδρε, κυρίες και κύριοι συνάδελφοι, κατ’αρχάς θα σας πω ότι είναι μία πολύ μεγάλη τιμή και μία μεγάλη ευθύνη για μένα, να βρίσκομαι σε τούτο το χώρο. Θα προσπαθήσω στη διάρκεια της παρουσίας μου εδώ, να υπηρετήσω το συμφέρον της χώρας και μάλιστα από την πλευρά μου που είναι η προστασία του περιβάλλοντος, την οποία έχω υπηρετήσει εδώ και πάνω από δεκαπέντε χρόνια στην Ελλάδα και σ’ όλη τη Μεσόγειο. 
	Πρέπει επίσης να πω ότι η είσοδός μου εδώ, στο Κοινοβούλιο, και η πρώτη μου ομιλία, με βρίσκει αρκετά συναισθηματικά φορτισμένο, γιατί αισθάνομαι το βάρος μιας πολύ μεγάλης καταστροφής που έχει γίνει στη χώρα μας, σε μέρη που έχω παλέψει να προστατέψω όλη την εργάσιμη ζωή μου. Αισθάνομαι ότι, όπως έλεγαν οι παλιοί που κρατούσαν σαράντα μέρες το πένθος, έχουμε ένα πένθος.
      Θα ήθελα απ’ αυτήν τη θέση αυτήν τη στιγμή, να αποτίσω φόρο τιμής στους ανθρώπους που πάλεψαν με τις φωτιές, στους αεροπόρους, στους δασοπυροσβέστες, στους πυροσβέστες, στους συμπολίτες μας και στη φύση που χάθηκε. Θα ήθελα να προτείνω –ελπίζω να μη βγαίνω εκτός Κανονισμού, κυρία Πρόεδρε- αυτό να το κάνει και η Ολομέλεια κάποια στιγμή. 
	Θα μιλήσω για την πολιτική περιβάλλοντος της Κυβέρνησης, όπως ανακοινώθηκε και από τον αρμόδιο Υπουργό μετά τη συνάντησή του με τον Πρωθυπουργό. Θα ξεκινήσω λέγοντας ότι τα περιβαλλοντικά θέματα στην προηγούμενη κυβέρνηση τα προηγούμενα τριάμισι χρόνια, αντιμετωπίστηκαν όχι με σχεδιασμό, αντιμετωπίστηκαν εξ ανάγκης, αντιμετωπίστηκαν με «πυροσβεστικό» τρόπο μπροστά στη συσσώρευση προβλημάτων και την επιβολή κυρώσεων από την Ευρωπαϊκή Ένωση. Φοβάμαι ότι δεν υπάρχει μακροχρόνιος και μακροπρόθεσμος σχεδιασμός με γνώμονα το περιβάλλον. Θα μιλήσω για κάποια συγκεκριμένα πράγματα. 
      Το πρώτο απ’ αυτά είναι οι κλιματικές αλλαγές. Όπως είπε και ο Πρόεδρος του ΠΑ.ΣΟ.Κ. Γιώργος Παπανδρέου, η ανάπτυξη των ανανεώσιμων πηγών ενέργειας έχει γίνει μ’ ένα τρόπο, που θα μπορούσα να τον ονομάσω χαοτικό. Έχουν δοθεί άδειες χωρίς προγραμματισμό, χωρίς να έχει ανακοινωθεί το χωροταξικό σχέδιο για τις ανανεώσιμες πηγές ενέργειας. Αυτό νομίζω ότι απλώς δεν προάγει καθόλου την ανάπτυξη των ανανεώσιμων πηγών ενέργειας στην Ελλάδα. 
      Όμως, πολύ πιο σημαντικό νομίζω από το να μπει σε μία τάξη αυτή η χωροθέτηση, είναι η απεξάρτηση από τα ορυκτά καύσιμα. Δεν υπάρχει κανένας σχεδιασμός από την Κυβέρνηση και ούτε υπήρξε στα προηγούμενα τριάμισι χρόνια, κάτι που έχουμε δει να γίνεται σ’ άλλες χώρες και ευρωπαϊκές. Μάλιστα, σε μία περίοδο που βλέπουμε ότι και τα ορυκτά καύσιμα και το πετρέλαιο έχουν ξεπεράσει τα 80 δολάρια το βαρέλι, είναι, εκτός της περιβαλλοντικής σημασίας, και εθνικής και οικονομικής σημασίας, η απεξάρτηση της χώρας μας.
      Αντί γι’ αυτό, μαθαίνουμε ότι η Ρυθμιστική Αρχή Ενέργειας δίνει θετική γνωμοδότηση για εγκατάσταση νέων μονάδων λιθάνθρακα σε διάφορα μέρη της Ελλάδας και αυτές, όχι επειδή θα βγουν από την παραγωγή κάποιες άλλες επιβαρυντικές μονάδες, αλλά επιπρόσθετα. Άρα απομακρυνόμαστε ακόμη περισσότερο από τους στόχους του Κιότο, που θα έπρεπε η χώρα μας να κυνηγά να πιάσει. 
      Σε σχέση με το χωροταξικό σχεδιασμό –αναφέρθηκε και σ’ αυτό ο Πρόεδρος του ΠΑ.ΣΟ.Κ.- θα πω δύο κουβέντες μόνο για το ειδικό χωροταξικό σχέδιο για τον τουρισμό. Πρέπει να πω ότι άκουσα με πολλή προσοχή την ομιλία του Υπουργού Τουρισμού και σημείωσα ότι η λέξη «περιβάλλον», αναφέρθηκε στην παρέμβασή του για πρώτη φορά μετά από δεκαοκτώ λεπτά και σαράντα τρία δευτερόλεπτα. Είπε ότι το περιβάλλον είναι πολύ σημαντικό κ.λ.π., αλλά πολύ φοβάμαι ότι όποιος διαβάσει το ειδικό χωροταξικό σχέδιο για τον τουρισμό, θα δει αυτό που ειπώθηκε και χθες, δηλαδή ότι μιλάμε για μία φιλετοποίηση της χώρας, για μια χώρα η οποία παραδίδεται στα συμφέροντα της ανάπτυξης μεγάλων τουριστικών μονάδων, χωρίς να κρατάμε αυτό που είναι το πραγματικό συγκριτικό πλεονέκτημα της Ελλάδας. Ένα τοπίο διαμορφωμένο από την παρουσία των Ελλήνων, από την καθημερινή τους δουλειά και το μόχθο τους με τη γη. Εάν φύγουν οι Έλληνες από την ύπαιθρο, η Ελλάδα θα είναι ένας άλλος τόπος. Το να κυνηγήσουμε ένα τουριστικό μοντέλο στο πρότυπο της Ταϊλάνδης, της Σρι Λάνκα κ.λ.π., φοβάμαι ότι θα μας απομακρύνει πάρα πολύ από το συγκριτικό πλεονέκτημα, που έχουμε σαν χώρα.
      Δύο κουβέντες για τους υδάτινους πόρους. Υπάρχει η ανάγκη να υλοποιηθούν οι υποχρεώσεις της χώρας για την οδηγία 60/2000. Αυτή η υλοποίηση παρουσιάζει τεράστια καθυστέρηση. Δεν θα μπω σε λεπτομέρειες, γιατί δεν το επιτρέπει ο χρόνος σήμερα, απλώς θα πω ότι το έργο της διαχείρισης των λεκανών απορροής, έχει πολλή μεγάλη καθυστέρηση και βλέπουμε σήμερα τα αποτελέσματα. Εάν είχε ολοκληρωθεί, εάν είχε προχωρήσει αυτό το έργο, θα ήταν πολύ πιο εύκολη η αντιμετώπιση των επερχόμενων πλημμυρών μετά τις πυρκαγιές. Δυστυχώς αυτό δεν έχει γίνει -ελπίζω να διαψευστώ, αλλά πολύ φοβάμαι ότι δεν θα διαψευστώ- και με τις πρώτες έντονες βροχές θα έχουμε και άλλα θύματα, θα έχουμε και άλλα προβλήματα στις πυρόπληκτες περιοχές.
      Για τη διαχείριση των απορριμμάτων διαβάζουμε στον Τύπο ότι η Ευρωπαϊκή Ένωση ετοιμάζει προειδοποιητική επιστολή για το θέμα της χωματερής της Φυλής, τη στιγμή που βγαίνει το Υ.ΠΕ.ΧΩ.Δ.Ε και λέει ότι έχουμε κάνει τεράστια άλματα προόδου στη διαχείριση των απορριμμάτων.
      Δεν έχουμε αντιμετωπίσει το θέμα και μάλιστα –ακόμα πιο σημαντικό- δεν έχουμε αντιμετωπίσει το θέμα στη ρίζα του. Το ζήτημα με τη διαχείριση των απορριμμάτων, δεν είναι μόνο τι θα κάνουμε όλα τα απορρίμματα που παράγουμε, αλλά και πώς θα μειώσουμε τον όγκο της παραγωγής των απορριμμάτων. Αυτό στο πρόγραμμα του ΠΑ.ΣΟ.Κ. είναι δέσμευση και έχει αναλυθεί πολύ προσεκτικά από αρμόδιους επιστήμονες, ενώ στο πρόγραμμα της Κυβέρνησης δεν αναφέρεται καν. Νομίζω ότι πρέπει να κοιτάξουμε πάνω σ’ αυτό το θέμα, ώστε να ευαισθητοποιήσουμε τον πολίτη, για να παράγει λιγότερα απορρίμματα και παράλληλα να δούμε τι θα κάνουμε μ’ αυτά που έχουμε.
      Όσον αφορά το θέμα των περιβαλλοντικών ελέγχων από τις υπηρεσίες του Υ.ΠΕ.ΧΩ.Δ.Ε και τις περιφερειακές υπηρεσίες, θα σας αναφέρω μόνο δύο περιοχές. Η λίμνη της Κορώνειας, -που είναι περιοχή Ραμσάρ, που είναι παγκόσμιας σημασίας υγρότοπος-, είναι σήμερα πρακτικά νεκρή. Έχουμε κάθε χρόνο το θάνατο πουλιών και υποτίθεται ότι οι περιβαλλοντικοί έλεγχοι, θα είχαν σταματήσει την πρόοδο των καταστροφών. 
      Το ίδιο συμβαίνει και στην περιοχή του ποταμού Ασωπού με το εξασθενές χρώμιο, που έχει συζητηθεί. Μαθαίνει ο κόσμος από τα Μέσα Μαζικής Ενημέρωσης, εάν μπορεί ή δεν μπορεί να πίνει το νερό.
      Εδώ να αναφέρω ότι πριν από περισσότερο από ένα χρόνο συζητήθηκε, στην αρμόδια Επιτροπή Περιβάλλοντος της Βουλής το θέμα του Ασωπού. Μάλιστα με εισήγηση του Βουλευτή της Νέας Δημοκρατίας κ. Μιχαήλ Γιαννάκη, είχαν προταθεί τότε τα μέτρα -που σήμερα έρχεται το Υ.ΠΕ.ΧΩ.Δ.Ε. και λέει ότι θα λάβει σαν επείγοντα μέτρα- για να λύσει το πρόβλημα του Ασωπού.
      Υπάρχουν πολλά ακόμη προβλήματα για τη φύση και τα οικοσυστήματα. Οι φορείς διαχείρισης υπολειτουργούν ή δεν λειτουργούν καθόλου και υπάρχουν μόνο στα χαρτιά. Η επιτροπή «NATURA 2000» έχει διαλυθεί εδώ και τρία χρόνια και δεν λειτουργεί καθόλου. 
      Ως προς την περιβαλλοντική εκπαίδευση ακούσαμε από τον Υπουργό Παιδείας ότι το έτος 2007-2008 είναι αφιερωμένο στα δάση. Εάν μου επιτρέπεται, θέλω να πω ότι αυτό μου φαίνεται σαν κακόγουστο αστείο. 
      Επίσης θέλω να πω ότι η Κυβέρνηση, δεν έλαβε την απόφαση να δημιουργήσει Υπουργείο Περιβάλλοντος, παρ’ όλο που όλοι οι προηγούμενοι Υπουργοί Περιβάλλοντος από κάθε παράταξη, είχαν πει ότι η ανάγκη είναι σημαντική.
      Τελειώνω, λέγοντας από την εμπειρία μου και από την ευαισθησία που πιστεύω ότι έχω δουλεύοντας σ’ αυτόν το χώρο τόσα χρόνια ότι το περιβάλλον αντιμετωπίζεται μόνο με υπευθυνότητα απέναντι στον πολίτη,  ο οποίος πρέπει να ξέρει, πώς θα αντιμετωπιστεί η υποβάθμιση του περιβάλλοντος μέσα στην οποία ζει με όραμα, με μακροπρόθεσμο σχεδιασμό και με ρεαλισμό. Φοβάμαι και στενοχωριέμαι σαν Έλληνας -και όχι μόνο σαν Βουλευτής της Αντιπολίτευσης- ότι όλα αυτά τα στοιχεία λείπουν από τις Προγραμματικές Δηλώσεις της Κυβέρνησης και γι’ αυτό είμαστε αναγκασμένοι να τις καταψηφίσουμε.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Κουβέλη.
      Καλώ στο Βήμα τον κ. Παυλίδη Αριστοτέλη.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρίες και κύριοι συνάδελφοι, επιτρέψτε μου να αρχίσω με μία αναφορά στα όσα είπε ο συμπατριώτης μου κ. Σκανδαλίδης, τον οποίο σας λέγω ότι εάν ήμουν Βουλευτής του ΠΑ.ΣΟ.Κ., θα τον εψήφιζα. Ο πρώτος λόγος είναι, γιατί είναι πατριωτάκι μου. Μου εθύμισε, όμως, το παλαιό ΠΑ.ΣΟ.Κ., σκληρό, επικριτικό και μάλιστα από την πρώτη στιγμή. 
      Κυρίες και κύριοι συνάδελφοι, κατά τη μακρά κοινοβουλευτική μου θητεία, έχω μετάσχει σε συζητήσεις επί Προγραμματικών Δηλώσεων κυβερνήσεων δέκα φορές με επτά πρωθυπουργούς. Κάθε φορά είναι περίπου η ίδια κατάσταση. Η Αντιπολίτευση είναι εκ των προτέρων επικριτική. Δεν θα κάμετε τούτο, δεν θα κάμετε το άλλο, δεν θα κάμετε το παρέκει. Κυρίως επικριτική πάντως, είναι η πλευρά ΠΑ.ΣΟ.Κ.. 
      Και φέτος υπάρχει κάτι παρόμοιο. Όμως, φέτος μου εθύμισαν την παρόμοια σκηνή του Μαρτίου 2004. Είχα την τιμή τότε, να είμαι Υπουργός Αιγαίου και Νησιωτικής Πολιτικής. Εκ των προτέρων υπήρχε αρνητική κριτική. Την κριτική εκείνη φαίνεται ότι ο λαός δεν την ήκουσε. Τα πράγματα τους διέψευσαν και γι’ αυτό βλέπετε ότι και διεμορφώθη αποτέλεσμα στις τελευταίες εκλογές. 
      Το μόνο γράδο είναι η κάλπη, κύριοι συνάδελφοι. Τι έβγαλε η κάλπη στο Αιγαίο; Οκτώ Βουλευτές για τη Νέα Δημοκρατία, τέσσερις για το ΠΑ.ΣΟ.Κ. και έναν το μόνιμο συνάδελφο του Κ.Κ.Ε. στη Λέσβο. Τι είχε βγάλει την προηγούμενη φορά; Εννέα για τη Νέα Δημοκρατία και τέσσερις για το ΠΑ.ΣΟ.Κ.. Ούτε τότε πήρατε το μήνυμα ούτε τώρα το ξαναπήρατε. 
      Ο λαός του Αιγαίου απήντησε. Στη διαμόρφωση αυτού του αποτελέσματος πιστεύω –είναι εκτίμησή μου- ότι συνέβαλε και η ολοκληρωμένη νησιωτική πολιτική που εφαρμόσαμε, μία πολιτική η οποία περιγράφεται από ενέργειες του Υπουργείου Αιγαίου και Νησιωτικής Πολιτικής -το διηύθυνα επί μία τριετία- και από ενέργειες κατά τη συνεργασία μ’ άλλα συναρμόδια Υπουργεία. Δεν μπορεί να επιτύχει οποιαδήποτε νησιωτική πολιτική, εάν δεν βασίζεται στη συνεργασία μεταξύ των μελών της Κυβερνήσεως, αλλά και των τοπικών παραγόντων πρωτοβάθμιου και δευτεροβάθμιου βαθμού, την Τοπική Αυτοδιοίκηση. 
      Αυτή, λοιπόν, η συνεργασία, κύριοι συνάδελφοι, μπορεί να μετρηθεί σήμερα, διότι έχουμε στοιχεία στην κρίση μας. Κατά την περίοδο 2000-2003 ήταν το ΠΑ.ΣΟ.Κ. και από το 2004 έως το 2007 η Νέα Δημοκρατία. Οι επιχορηγήσεις προς τη Νομαρχιακή Αυτοδιοίκηση τότε ήταν 2,2 εκατομμύρια ευρώ και επί Νέας Δημοκρατίας ήταν 7,6 εκατομμύρια ευρώ. Είχαμε δηλαδή αύξηση 352%. Τα μικρά έργα έφθασαν επί ΠΑ.ΣΟ.Κ. τα 9.000.000 ευρώ και επί Νέας Δημοκρατίας τα 18,2 εκατομμύρια, δηλαδή αύξηση 100%. 
      Για την υδροδότηση των ανύδρων νησιών, δόθηκαν 19,2 εκατομμύρια ευρώ επί ΠΑ.ΣΟ.Κ. και 26,6 εκατομμύρια ευρώ επί Νέας Δημοκρατίας, δηλαδή αύξηση 38%. 
      Για τις άγονες γραμμές υπήρξε άθλος. Προ Νέας Δημοκρατίας τα 2/3 του Αιγαίου, ανακηρύχθηκαν εις περιοχή άγονων γραμμών. Αυτή είναι η πραγματικότητα υπό το καθεστώς που παραλάβαμε. Γι’ αυτές τις άγονες γραμμές εδαπανήθησαν κατά την περίοδο 2000-2003 41,8 εκατομμύρια ευρώ και επί ημερών μου 73,5 εκατομμύρια ευρώ, δηλαδή αύξηση 76%. 
      Υπάρχει και κάτι το καινοφανές. Βγήκε στην επιφάνεια η υπόθεση των μικρών νησιών. Σαράντα τέσσερα μικρά νησιά με κάτω των τριών χιλιάδων κατοίκων στο βόρειο και νότιο Αιγαίο και στο Ιόνιο με ειδικό πρόγραμμα και ολοκληρωμένες επεμβάσεις, που βρίσκονται σε εξέλιξη τώρα, διά του ενδιάμεσου φορέως, θα καλύψουν ανάγκες, που τις σύρουν χρόνια από συρτάρι σε συρτάρι.
      Ήδη, το πρόγραμμα ύψους 40.000.000 ευρώ, είναι σε εξέλιξη. Βγήκαν ήδη οι πρώτες δημοπρασίες για τις αφαλατώσεις, λέτε και δεν ξέρετε πως τα μικρά νησιά, κυρίως, έχουν πρόβλημα νερού και ακολουθούν οδοποιίες και άλλα παρόμοια.
       Αυτά είναι τα στοιχεία για τη σύγκριση και αναφέρω ότι οι παρεμβάσεις μας ευθέως από το Υπουργείο, οδήγησαν στο να έχει σήμερα το Υπουργείο στη Μυτιλήνη μια νέα πτέρυγα, που παραδόθηκε μέσα σε δύο χρόνια. 
      Φώναζαν οι υπάλληλοι –εσείς, κύριε συνάδελφε, από τη Μυτιλήνη που έχετε και μία ιδιαίτερη κοινωνική ευαισθησία, το γνωρίζετε- «δώστε μας κανένα φράγκο παραπάνω στα νησιωτάκια που ταξιδεύουμε από νησί σε νησί, τα υπαλληλάκια», όμως αγρόν ηγόραζαν οι πάντες. Επί ημερών μου πήραν το επίδομα των 300 ευρώ το μήνα. Δεν είναι το άπαν, αλλά εν πάση περιπτώσει βρέθηκε μία κυβέρνηση, ένας υπουργός και είπε ότι αξίζει τον κόπο και πρέπει να γίνει. Αυτά τα λέγω για τη σύγκριση, καθόσον αφορά στις παρεμβάσεις διά του Υπουργείου. 
      Άκουσα να λέγονται πολλά και διάφορα για το ενεργειακό ζήτημα της χώρας μας, λέτε και δεν είχε γίνει κατανοητό πως στα νησιά του Αιγαίου το ενεργειακό κενό ήταν το μέγα ζήτημα. Εδώ στην Αίθουσα αυτή, κατ’ επανάληψη άκουγα την έκφραση ότι μοιάζουν τα νησάκια μας σαν το χριστουγεννιάτικο δέντρο. Αναβοσβήνουν τα φωτάκια. Η Δ.Ε.Η., -η, κυρίως, κατά νόμο αρμόδια για το ενεργειακό- στο Αιγαίο δαπάνησε από το 2000 έως το 2003, 37,4 εκατομμύρια ευρώ σε διάφορες επενδύσεις και το 2004 έως το 2007, 121,5 εκατομμύρια ευρώ, αύξηση 324%. Αυξήθηκε η ισχύς κατά 85 MW επί ΠΑ.ΣΟ.Κ., 130 MW επί Νέας Δημοκρατίας. Δηλαδή αύξηση της ισχύος κατά 65%. Νούμερα τα οποία, βεβαίως, καταθέτω στο Κοινοβούλιο, για να ξέρετε και εσείς τι γίνεται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παράλληλα προχωρήσαμε και σ’ άλλες παρεμβάσεις, που έχουν σχέση με την υγεία. Αυτήν την ώρα αναπτύσσονται κατασκευαστικά στο Αιγαίο, δεκαέξι πολυδύναμα περιφερειακά και ιατρεία και ήδη παρεδόθησαν τέσσερα εξ αυτών. Παρεδόθησαν επίσης δύο από τα πέντε κατασκευαζόμενα κέντρα υγείας και προχωρούν επεκτάσεις νοσοκομείων. Μόνο στη Χίο, οκτώ χιλιάδες τετραγωνικά μέτρα. Παράλληλα εξοπλισμός Νοσοκομείων όπως στη Ρόδο Μαγνητικός Τομογράφος, ενώ στην Κω και Λέρο Αξονικός. 
      Έλεγα –και εδώ, κυρία Πρόεδρε, παρακαλώ την ανοχή σας- ότι παραλάβαμε το Αιγαίο «αβάπορον και αλίμενο». Η έκφραση δεν άρεσε, ήταν καινοφανής, αλλά ετυποποιήθη. Αβάπορο και αλίμενο. Σήμερα από το 2004 μέχρι το 2007, δεκαεπτά καράβια μπήκαν στον ακτοπλοϊκό στόλο. Δεκαπέντε επιβατηγά -οχηματαγωγά και δύο φορτηγά- οχηματαγωγά. Από τα δεκαπέντε τα έξι είναι ταχύπλοα και δύο εξ αυτών, μετά πάροδο είκοσι ετών, «εκτίσθηκαν» σε ελληνικά ναυπηγεία. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Εις όσους έλεγαν, ότι «δεν έχετε πολιτική», απαντήσαμε μ’ αυτές τις ενέργειες. Η ακτοπλοϊα άρχισε να παίρνει ζωή. Εμείς πληρώσαμε το κύμα της αντιδράσεως, αλλά τώρα πλέον η ρότα δεν αλλάζει. Η ακτοπλοϊα ταξιδεύει «πρόσω ολοταχώς!»
      Τα επόμενα βήματα, όπως ήδη τα παρουσίασε ο συνάδελφος κ. Βουλγαράκης, θα είναι αποτελεσματικότερα, γιατί ο δρόμος είναι ανοιχτός με τις επεμβάσεις που εκάναμε στο νομοθετικό σύστημα.
      Κυρίες και κύριοι συνάδελφοι, η παρούσα Βουλή είναι Αναθεωρητική. Ένα εκ των αναθεωρητέων άρθρων είναι το 101, το αναφερόμενο στη νησιωτικότητα. Δηλαδή όχι στην υπόδειξη του 101, να λαμβάνεται υπ’όψιν η ιδιαιτερότητα της νησιωτικής Ελλάδας, αλλά η υποχρέωση απ’ όλους μας ειδικής πρόνοιας. 
      Εσείς οι οποίοι λέτε, πως δεν θα μετάσχετε στη διαδικασία αναθεωρήσεως, μόνο γι’ αυτόν το λόγο, πρέπει να αναθεωρήσετε άποψη, για να μετάσχετε στη διαδικασία.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Παυλίδη, ολοκληρώστε σας παρακαλώ. 
      ΑΡΙΣΤΟΤΕΛΗΣ ΠΑΥΛΙΔΗΣ: Ολοκληρώνω, λοιπόν, στο μικρό χρόνο που μου έδωσε η κυρία Πρόεδρος…
      ΠΡΟΕΔΡΕΥΟΥΣΑ (Βέρα Νικολαΐδου): Τον οποίο έχετε ήδη υπερβεί. Κλείστε παρακαλώ. 
      ΑΡΙΣΤΟΤΕΛΗΣ ΠΑΥΛΙΔΗΣ: Στο Αιγαίο έγιναν εντυπωσιακές επεμβάσεις. Δεκαεπτά αεροδρόμια υπέστησαν επεμβάσεις κόστους 85.000.000 ευρώ και τώρα σε έξι αεροδρόμια έγιναν επεμβάσεις 41,7 εκατομμυρίων ευρώ. 
      Κύριε συνάδελφε αεροπόρε, κύριε Αθηναίε Φλωρίνη, στην Κάλυμνο μέσα σε δύο χρόνια κάναμε αεροδρόμιο. Στη Ρόδο παρουσιάσαμε τριάντα δύο χιλιάδες τετραγωνικά μέτρα στεγασμένο χώρο. Στην Κάσο νέος αεροσταθμός. Στην Κάρπαθο επτάμισι χιλιάδες τετραγωνικά μέτρα. Σειρά τώρα έχουν η Μυτιλήνη και η Χίος. Αυτά σε τριάμισι χρόνια.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Παυλίδη, έχει τελειώσει ο χρόνος σας, σας ευχαριστώ.
      ΑΡΙΣΤΟΤΕΛΗΣ ΠΑΥΛΙΔΗΣ: Και όλα αυτά αιτιολογούν την άποψη ότι ο ομιλών, όχι μόνον ως παλιός Υπουργός Αιγαίου και Εμπορικής Ναυτιλίας, θα στηρίξει τις προσπάθειες του διδύμου Βουλγαράκης-Καμμένος, αλλά προ πάντων σαν Δωδεκανήσιος Βουλευτής. Γιατί; Γιατί στο Αιγαίο έγιναν πολλά. Πρέπει να γίνουν κι άλλα, μ’ ένα μονάχα στόχο, να βελτιωθεί η ζωή των νησιωτών. Και γι’ αυτό το λόγο μαζί μ’ εμένα, πιστεύω ότι κι εσείς κύριοι συνάδελφοι, ασμένως θα στηρίξετε το κυβερνητικό έργο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Αριστοτέλης Παυλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Βέρα Νικολαΐδου): Το λόγο έχει ο συνάδελφος, κ. Δημήτριος Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, με έκπληξη ακούσαμε όλοι προχθές τον Πρωθυπουργό, να μιλάει για μία Κυβέρνηση με ισχυρότερη λαϊκή εντολή. Και το ερώτημα όλων, καθώς και το δικό μου, είναι: Είναι, κύριε Πρωθυπουργέ, η κυβέρνηση των εκατόν πενήντα δύο Βουλευτών, ισχυρότερη από την Κυβέρνηση των εκατόν εξήντα πέντε Βουλευτών; Κι αν πραγματικά πιστεύετε κάτι τέτοιο, τότε, προς τι η σπουδή για την αλλαγή του εκλογικού νόμου, λίγες ημέρες αμέσως μετά τις εκλογές; Γιατί, κυρίες και κύριοι συνάδελφοι, είναι η μοναδική συγκεκριμένη δέσμευση, που ανέλαβε αυτή η Κυβέρνηση. Όμως, αλήθεια, αυτό είναι το κυρίαρχο πρόβλημα που απασχολεί σήμερα τους Έλληνες πολίτες, την ελληνική κοινωνία ή μήπως η ακρίβεια, που ροκανίζει το πενιχρό εισόδημα των νοικοκυριών, πολλά από τα οποία δεν μπορούν, κυριολεκτικά, να ζήσουν και η άνευ προηγουμένου άνιση αναδιανομή σε βάρος των ασθενέστερων οικονομικά τάξεων;
      Ακούσαμε, κυρίες και κύριοι συνάδελφοι, τον Πρωθυπουργό να λέει ότι θα εκπληρώσει επιτέλους τις υποχρεώσεις που ανέλαβε το 2004, καθώς και τις πρόσφατες προεκλογικές του δεσμεύσεις. Δεν μας είπατε όμως, κύριοι της Κυβέρνησης, ποιος θα πληρώσει αυτόν τον λογαριασμό, όταν ο προϋπολογισμός του 2007 έχει ξεφύγει από τους στόχους, όταν δεν ζητάτε από την Ευρωπαϊκή Ένωση, βάσει του άρθρου 104 της Συνθήκης, να εξαιρεθούν από το έλλειμμα οι δαπάνες για τους πυρόπληκτους νομούς, όταν δεν τιμαριθμοποιείτε τη φορολογική κλίμακα και την αύξηση του αφορολόγητου, όταν παρεμβαίνετε στους φόρους μεταβίβασης και κληρονομιάς, σε όφελος των ιδιοκτητών μεγάλης ακίνητης περιουσίας, όταν τέλος, επιφυλάσσετε –και δεν υπήρξε καμμία δέσμευση του Πρωθυπουργού, παρ’ότι προκλήθηκε από τον Αρχηγό της Αξιωματικής Αντιπολίτευσης- νέα αύξηση στο Φ.Π.Α. και στους έμμεσους φόρους.
      Ακούσαμε επίσης τον Πρωθυπουργό να μιλάει για κοινωνική ευαισθησία και δικαιοσύνη. Πώς την εννοείτε, αλήθεια κύριοι της Κυβέρνησης, αυτήν τη δικαιοσύνη; Με τα φιλοδωρήματα του ταμείου καταπολέμησης της φτώχειας, που λέτε ότι θα φτιάξετε, για να απενοχοποιειθείτε από την πιο άδικη αναδιανομή του εισοδήματος και του πλούτου, που έχετε επιβάλει με την πολιτική σας τα τελευταία τριάμισι χρόνια; Γιατί αλήθεια, δεν δέχεστε τις προτάσεις του ΠΑ.ΣΟ.Κ., για την θέσπιση ενός επαρκούς εγγυημένου εισοδήματος; Μήπως αυτήν την κοινωνική ευαισθησία και δικαιοσύνη, την εννοείτε με τις αορίστως εξαγγελθείσες ελάχιστες εθνικές συντάξεις, στα όρια της φτώχειας, εθνικές συντάξεις, που είναι προάγγελος του συστήματος Μπέβεριτς, ενός συστήματος, που στόχο έχει να συμπιεστούν όλες οι συντάξεις προς τα κάτω; Μήπως όμως η ευαισθησία σας, κύριοι της Κυβέρνησης, εκφράζεται στο ασφαλιστικό; 
      Ακούσαμε τις διαβεβαιώσεις του κυρίου Πρωθυπουργού, σχετικά μ’ αυτό το θέμα. Αυτό που θέλω να καταθέσω με ευθύνη, είναι ότι αυτές οι διαβεβαιώσεις είναι χωρίς περιεχόμενο, είναι χωρίς αντίκρισμα, είναι κούφια λόγια, γιατί αντί η Κυβέρνηση να στηρίζει το ασφαλιστικό σύστημα, το υπονομεύει αφαιρώντας καθημερινά πόρους. Οκτώ δισεκατομμύρια έχει φτάσει αυτήν τη στιγμή που μιλάμε το χρέος του κράτους απέναντι στα ασφαλιστικά ταμεία, όταν ήταν 2.700.000.000 όταν το παραλάβατε το 2004. 
    Η εισφοροδιαφυγή από την άλλη πλευρά, αυξήθηκε κατά 30% και φτάνει τα 6.000.000.000 το χρόνο. Με την πολιτική, λοιπόν, που ακολουθείτε, είναι μονόδρομος η συρρίκνωση των ασφαλιστικών δικαιωμάτων και ιδιαίτερα ο στόχος σας, είναι να συρρικνώσετε τα δικαιώματα της νέας γενιάς. Απλά επειδή γνωρίζετε ότι μια απευθείας και ολομέτωπη επίθεση στο ασφαλιστικό, θα ξεσήκωνε και τις πέτρες, το πάτε εκ του πλαγίου. Κόβετε ό,τι περισσεύει από τις συντάξεις προς τα πάνω, κάνετε εκπτώσεις εισφορών και οφειλόμενων στους εργοδότες, γενικεύετε το μοντέλο και τις παροχές του Ι.Κ.Α. ανεξαρτήτως εισφορών και συμφωνημένων υποχρεώσεων, ενοποιείτε τα ταμεία χωρίς από την άλλη πλευρά ο κρατικός προϋπολογισμός να καταβάλει τα οφειλόμενα σ’ αυτά, με αποτέλεσμα να δημιουργούνται τεράστια προβλήματα όπως στον Ο.Α.Ε.Δ. και στο Τ.Ε.Β.Ε., αλλάζετε τον τρόπο υπολογισμού των συντάξεων. 
    Να, λοιπόν, πώς κάνετε υποχρεωτική την κατά τα άλλα εθελοντική παράταση του εργασιακού βίου. Και αν σ’ αυτά τα ζητήματα, προσθέσουμε και τη χαμένη μάχη που εσείς αφήνετε να χαθεί, σ’ ό,τι αφορά το Ευρωπαϊκό Δικαστήριο για τα όρια ηλικιών στις γυναίκες, τότε ολοκληρώνετε το πρώτο σημαντικό βήμα για τη συρρίκνωση των ασφαλιστικών δικαιωμάτων στο ασφαλιστικό. 
    Τέλος, μήπως η ευαισθησία σας ακούμπησε ή εκφράστηκε στον τομέα της υγείας; Ακούσατε εσείς, κύριοι συνάδελφοι, τίποτε από τον Πρωθυπουργό για τις χιλιάδες ελλείψεις νοσηλευτικού και ιατρικού προσωπικού που υπάρχουν σε ολόκληρη την Ελλάδα; Τριακόσια και πάνω άτομα νοσηλευτικού και ιατρικού προσωπικού λείπουν από την ιδιαίτερη πατρίδα μου τη Μεσσηνία. 
    Ακούσατε τέλος, να ειπωθεί τίποτε για την περιφέρεια; Τριάμισι χρόνια τώρα, αντί να αυξηθούν τα κονδύλια για την περιφέρεια, μειώνονται. Το είδαμε σ’ όλη την περιφέρεια και το ζήσαμε εμείς και στη Μεσσηνία. Αντί να στηρίξετε τους αγρότες, τους υποχρεώνετε να πληρώνουν το χαράτσι για την ενεργοποίηση των δικαιωμάτων τους. Δεν τους δίνετε ούτε καν τα χρήματα που δικαιούνται από την Ευρωπαϊκή Ένωση. Και τώρα, βέβαια, τα πράγματα γίνονται πιο δύσκολα για την περιφέρεια, γιατί ένα μεγάλο κομμάτι από το Δ΄ Κοινοτικό Πλαίσιο Στήριξης, υποχρεωτικά θα πάει για την ανασυγκρότηση των πυρόπληκτων νομών. Βέβαια, μέχρι σήμερα, πρόγραμμα για την ανάπτυξη και για την ανασυγκρότηση -πέρα από τα άμεσα μέτρα- δεν έχουμε δει για τους πυρόπληκτους νομούς.
    Κύριοι της Κυβέρνησης, εάν θέλετε, πραγματικά, η Μεσσηνία, η Ηλεία, η Αρκαδία, ολόκληρη η Πελοπόννησος, μετά από τις βιβλικές καταστροφές από τις πυρκαγιές, να μη γίνει νότος του νότου, δεν έχετε παρά να εντάξετε τους πυρόπληκτους νομούς στο ίδιο αναπτυξιακό πλαίσιο που ισχύει και για τις παραμεθόριες περιοχές. Πρέπει επίσης να επισπευστούν τα αντιπλημμυρικά και αντιδιαβρωτικά έργα και να υπάρξει επιτέλους σε κεντρικό επίπεδο, τουλάχιστον, μια γενική γραμματεία, που να συντονίζει τη βοήθεια για την ανάπτυξη των πυρόπληκτων νομών. 
    Κυρίες και κύριοι συνάδελφοι, αυτονόητο είναι μ’ όλα αυτά ότι οι Προγραμματικές Δηλώσεις της Κυβέρνησης, βρίσκονται σε δυσαρμονία τόσο με τις ανάγκες όσο και τις προσδοκίες και του ελληνικού λαού και της περιφέρειας. Γι’ αυτό και τις καταψηφίζουμε.
    Σας ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε, κύριε Κουσελά.
    Το λόγο έχει ο κ. Αθηναίος Φλωρίνης, Βουλευτής της Νέας Δημοκρατίας.
    ΑΘΗΝΑΙΟΣ ΦΛΩΡΙΝΗΣ: Κυρία Πρόεδρε, κυρίες και κύριοι συνάδελφοι, αισθάνομαι ιδιαίτερη χαρά και συγκίνηση, γιατί μετά από τριάμισι χρόνια βρίσκομαι και πάλι εδώ ανάμεσά σας, στο ναό της δημοκρατίας, ως μέλος του Εθνικού Κοινοβουλίου. Θα ήθελα, κυρία Πρόεδρε, να μου επιτρέψετε να ευχαριστήσω τις Χαλκιδικιώτισσες και τους Χαλκιδικιώτες, που με τίμησαν και να υποσχεθώ ότι θα τους εκπροσωπήσω επάξια και σ’ αυτήν την περίοδο. 
    Κυρίες και κύριοι συνάδελφοι, ο κύριος Πρωθυπουργός με την προχθεσινή του ομιλία, μας παρουσίασε τα σχέδια της Κυβέρνησης και το όραμά του για την Ελλάδα των επόμενων χρόνων.
     Αναφέρθηκε σ’ όλα τα καυτά προβλήματα και στην ανάγκη επιτάχυνσης των μεταρρυθμίσεων, ώστε η Ελλάδα να ανταποκριθεί στην παγκοσμιότητα και στη ψηφιακή εποχή. 
     Μίλησε για το κοινωνικό κράτος, το ασφαλιστικό, την εθνική σύνταξη, το Ε.Σ.Υ. και την παιδεία. Έδωσε προτεραιότητα στην αποκατάσταση των πυρόπληκτων περιοχών, μεταξύ των οποίων και η ιδιαίτερη πατρίδα μου η Κασσάνδρα. 
     Μίλησε για αλλαγή του εκλογικού νόμου, ώστε η χώρα να αποκτά ισχυρή κυβέρνηση. Μίλησε για την ανάπτυξη της περιφέρειας, την αντιμετώπιση της ανεργίας, το ασφαλιστικό, τη κοινωνία της γνώσης, αλλά και το περιβάλλον. Ξεκαθάρισε τις θέσεις μας για τα Σκόπια και για τα εθνικά μας θέματα. 
     Ο κύριος Πρωθυπουργός, κυρίες και κύριοι συνάδελφοι, στη προχθεσινή του ομιλία, επιβεβαίωσε την αποφασιστικότητα και την επιμονή τους στις μεγάλες αλλαγές που χρειάζεται η χώρα. Μίλησε για αποφασιστικότητα που θα κινείται στα πλαίσια του διαλόγου, της συνεννόησης και της σύνθεσης των προτάσεων των κομμάτων, αλλά και των κοινωνικών φορέων. 
     Και ενώ η λαϊκή εντολή είναι νωπή και ξεκάθαρη και ζητά από την Kυβέρνηση να προχωρήσει χωρίς χρονοτριβή στις μεταρρυθμίσεις και στη λύση των καυτών προβλημάτων και ενώ ο κύριος Πρωθυπουργός ζητά διάλογο, συνεννόηση και σύνθεση και ενώ ο λαός περιμένει θετική ανταπόκριση από τα κόμματα της Αντιπολίτευσης, εδώ εμείς ακούσαμε όλους, να εκφωνούν καταγγελτικούς λόγους. Μας κατηγορούν ότι τάχα δεν λύσαμε όλα τα προβλήματα που κληρονομήσαμε, στα τριάμισι χρόνια που πέρασαν από το 2004. 
     Κυρίες και κύριοι συνάδελφοι, στα τριάμισι χρόνια που πέρασαν, έγιναν πολλές προσπάθειες, προσπάθειες που στα ουσιώδη ζητήματα δικαιώθηκαν. Κατακτήσαμε κρίσιμους στόχους. Βεβαίως δεν διορθώθηκαν όλα, έγιναν όμως σημαντικά βήματα προόδου. Προχωρήσαμε σε μεταρρυθμίσεις στην οικονομία, στο δημόσιο τομέα, στην παιδεία. Σήμερα υπάρχουν οι συνθήκες, για ένα αύριο ελπίδας για όλους τους πολίτες. Η οικονομία μας αναπτύσσεται συνεχώς με ταχείς ρυθμούς, από τους υψηλότερους της Ευρώπης. Έτσι δημιουργήθηκαν περίπου διακόσιες χιλιάδες θέσεις εργασίας. Η ανεργία είναι κάτω του 8%. Πετύχαμε τη βελτίωση της ανταγωνιστικότητας, την αύξηση των επενδύσεων και των εξαγωγών, την αύξηση του τουριστικού ρεύματος. Βγήκαμε από το καθεστώς της επιτήρησης. Αναπτύσσουμε δυναμική ενεργειακή πολιτική. 
     Κυρίες και κύριοι συνάδελφοι,  η επιτυχία της δημοσιονομικής προσπάθειας, επιτρέπει στην Κυβέρνηση της Νέας Δημοκρατίας, να λάβει συγκεκριμένα μέτρα για τους οικονομικά ασθενέστερους. Έτσι αυξήθηκε η σύνταξη του Ο.Γ.Α., το επίδομα ανεργίας. Δημιουργήσαμε το Ταμείο Κοινωνικής Αλληλεγγύης. Αυξήθηκε το αφορολόγητο όριο στα 12.000 ευρώ. Καθιερώθηκε επίδομα 2.000 ευρώ για τη μητέρα που αποκτά τρίτο παιδί. Μπήκε σε εφαρμογή το σχέδιο για την καταπολέμηση της φτώχειας. Καταργείται ο φόρος αποδοχής κληρονομιάς. 
     Κυρίες και κύριοι συνάδελφοι, στα πρώτα χρόνια της διακυβέρνησης έγιναν πολλά. Κανείς δεν ισχυρίζεται ότι λύθηκαν όλα τα προβλήματα. Γι’ αυτό και συνεχίζουμε για την επόμενη τετραετία. 
     Σήμερα εφαρμόζεται το εθνικό στρατηγικό πλαίσιο της νέας προγραμματικής περιόδου. Είναι το σχέδιο που οδηγεί στην Ελλάδα του 2015, ένα σχέδιο, που εγγυάται δυναμική ανάπτυξη, περισσότερες θέσεις εργασίας, καλύτερη ποιότητα ζωής. Σήμερα εφαρμόζεται το μεγαλύτερο πρόγραμμα δημοσίων έργων στην ιστορία της χώρας. Ολοκληρώνεται η Εγνατία, προχωρούν γρήγορα τα έργα στη Π.Α.Θ.Ε., η Ιόνια Οδός, ο Ε-15, οι αυτοκινητόδρομοι της Πελοποννήσου. Αναβαθμίζονται τα περιφερειακά λιμάνια και τα αεροδρόμιά μας, εκσυγχρονίζονται τα σιδηροδρομικά δίκτυα. 
     Στη Χαλκιδική, στην εκλογική μου περιφέρεια, χρηματοδοτήθηκαν μελέτες των οδικών αξόνων Θεσσαλονίκης-Πολυγύρου-Ουρανούπολης, η σύνδεση της Χαλκιδικής με την Εγνατία Οδό, επίσης μελέτες των φραγμάτων, για να μην πούμε το νερό «νεράκι», που θα συνέβαινε αν δεν γινόταν αυτά. Επίσης το λιμάνι των Νέων Μουδανιών, το Νοσοκομείο του Πολυγύρου, βιολογικοί καθαρισμοί, αποχετεύσεις. 
     Και εδώ θα πρέπει να αναφέρω ότι προγραμματίζεται και ο οδικός άξονας κατά μήκος της οροσειράς της Κασσάνδρας. 
      Κυρίες και κύριοι συνάδελφοι της Αντιπολίτευσης, μη λησμονείτε ότι όλοι κρινόμαστε από τις πράξεις, τις εποικοδομητικές θέσεις και τα επιτεύγματά μας. Μη λησμονείτε ότι οι πολίτες θέλουν τις αλλαγές, ότι η κοινωνία είναι αποφασισμένη να τις δεχθεί. Ανταποκριθείτε, λοιπόν, θετικά στο κάλεσμα του Πρωθυπουργού για διάλογο, συνεννόηση και σύνθεση και όλα αυτά για το καλό της πατρίδος μας.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς, κύριε Φλωρίνη.
      Το λόγο έχει ο κ. Μαγκριώτης Ιωάννης, Βουλευτής του ΠΑ.ΣΟ.Κ..
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Οι εκλογές της 16ης Σεπτέμβρη έστειλαν ένα μήνυμα, ένα μήνυμα προς το πολιτικό σύστημα και τους δύο βασικούς του πυλώνες, τη Νέα Δημοκρατία  και το ΠΑ.ΣΟ.Κ.. Η Νέα Δημοκρατία, κάτω από τη λάμψη της επιτυχίας, δεν το έλαβε. Θα το βρει σύντομα μπροστά της ως αποτέλεσμα της κυβερνητικής πολιτικής, όπως, βεβαίως το βρήκε και τα προηγούμενα χρόνια, πολύ περισσότερο τώρα, γιατί ο χρόνος ανοχής έχει τελειώσει. Το μεγάλο ανάχωμα, ο μεγάλος σύμμαχός σας τα προηγούμενα χρόνια, το οποίο σας ευνόησε στις εκλογές, πως «το ΠΑ.ΣΟ.Κ. κυβερνούσε για πολλά χρόνια και εμείς μόνο τριάμισι», δεν το έχετε τώρα και πρέπει να το γνωρίζετε. Δυστυχώς, όμως, δεν το γνωρίζετε και αποκαλύφθηκε και από την ομιλία του κυρίου Πρωθυπουργού και απ’ αυτές των Υπουργών. 
      Το ΠΑ.ΣΟ.Κ., επίσης, ήταν αποδέκτης ενός ηχηρού μηνύματος από την κοινωνία και μάλιστα επώδυνου μηνύματος, όπως βεβαίως και οι εξελίξεις των ημερών. Ένα μήνυμα δέχθηκε το πολιτικό σύστημα πρωτίστως από τη νεολαία, τις ευπαθείς ομάδες του πληθυσμού, από την ελληνική περιφέρεια. Δέχθηκε ένα μήνυμα, όμως, και από εκπροσώπους των δυναμικών μεσοστρωμάτων, κυρίως για την αποτελεσματικότητά του, για τη διαφάνεια στη διαχείριση των δημοσίων πόρων και, βεβαίως, για το μεγάλο άνοιγμα των υποσχέσεων και των λόγων και των έργων από την άλλη πλευρά. Είμαι βέβαιος πως το ΠΑ.ΣΟ.Κ. θα ερμηνεύσει με τον καλύτερο τρόπο αυτό το πολύπλευρο μήνυμα. Θα γίνει οδηγός αυτή η ερμηνεία της νέας του πορείας για να κτίσει μια νέα δυναμική ενότητα και μια νικηφόρα προοπτική. 
      Είπε ο κύριος Πρωθυπουργός πως, όπως ήταν όλων των Ελλήνων, έτσι θα συνεχίσει να είναι όλων των Ελλήνων. Δυστυχώς, όμως, τα δεκάδες χιλιάδες παιδιά των «STAGE» -ένας από τους τρόπους τους οποίους μειώσατε τεχνητά την ανεργία και αριθμητικά- έχουν βαθύ χρώμα γαλάζιο, αγαπητοί συνάδελφοι της Νέας Δημοκρατίας -και αδικείτε την ελληνική νεολαία με τον τρόπο αυτό- όπως και οι δεκάδες χιλιάδες των νέων συμβασιούχων. Το επανιδρυθέν κράτος και οι επικεφαλής προϊστάμενοι και τμηματάρχες έχουν επίσης βαθύ χρώμα μπλε της αναποτελεσματικότητας, δυστυχώς, και όχι της εθνικής συνεννόησης, αναποτελεσματικότητα και αδιαφάνεια που φάνηκε σε πολλές πλευρές τα τριάμισι χρόνια της κυβερνητικής σας θητείας. Πρέπει να αλλάξετε πορεία, να επιζητήσετε την αξιοσύνη και την αξιοκρατία, να αξιοποιήσετε κάθε δυναμικό στέλεχος της Δημόσιας Διοίκησης, να αγκαλιάσετε όλη την ελληνική νεολαία τους μήνες που έχετε μπροστά σας στη νέα κυβερνητική σας θητεία. 
      Ο Πρωθυπουργός είπε πως  «ο λαός μάς ζήτησε επιτάχυνση της πολιτικής μας». Το μόνο πάντως που είδαμε να επιταχύνετε στην προηγούμενη κυβερνητική σας θητεία είναι ο χρόνος των εκλογών. Ξεχάσατε πολύ γρήγορα τον Πρωθυπουργό των τριών τετραετιών, τη βασική κυβερνητική σας προπαγάνδα, τον Πρωθυπουργό που σέβεται το Σύνταγμα και τους θεσμούς και δεν πρόκειται να κάνει πρόωρες και μάλιστα αιφνιδιαστικά εκλογές, θα ολοκληρώσει την τετραετία, θα κοιτάξει κατάματα τους πολίτες με ένα θετικό κυβερνητικό απολογισμό και θα ζητήσει την ανανέωση της εμπιστοσύνης. Καταμεσής του καλοκαιριού προκηρύξατε πανικόβλητοι εκλογές για να προλάβετε την κατάρρευσή σας. 
      Αυτή είναι η αλήθεια και η πραγματικότητα και από το Βήμα αυτό ο κύριος Πρωθυπουργός, πριν καν λάβει η Κυβέρνησή του και ο ίδιος ψήφο εμπιστοσύνης για τη νέα κυβερνητική του θητεία, προκάλεσε ουσιαστικά τις επόμενες εκλογές, εκβιάζοντας, βεβαίως, για να διατηρήσει τη συνοχή και την πειθαρχία της Κοινοβουλευτικής του Ομάδας, γιατί ξέρει πως έρχονται επώδυνα νομοσχέδια και οι πιέσεις της κοινωνίας θα είναι εντονότατες στους Βουλευτές της Νέας Δημοκρατίας και ιδιαίτερα στους Βουλευτές της ελληνικής περιφέρειας και των εργατικών και αγροτικών περιοχών, αλλά εκβιάζοντας και τους πολίτες: «Θα ανεχθείτε και θα αποδεχθείτε την πολιτική μου, διαφορετικά θα σας πηγαίνω κάθε λίγο σε εκλογές». Να είστε βέβαιοι ότι ούτε θα τη δεχθούν ούτε θα την ανεχτούν την πολιτική σας τους επόμενους μήνες.
      «Συνεχίζουμε, είπε ο κύριος Πρωθυπουργός περιχαρής, την ίδια οικονομική και αναπτυξιακή πολιτική, την ήπια δημοσιονομική προσαρμογή». Εγώ πέραν των άλλων θα σας πω –όπως είναι γνωστό και αύριο θα το δούμε αυτό- ούτε λογιστικά ακόμα μπορείτε να φτιάξετε και να στρογγυλέψετε έναν ισοσκελισμένο προϋπολογισμό για το 2008, γιατί δεν μπορείτε να κλείσετε αυτόν του 2007. Αυτή είναι η πραγματικότητα. 
      Βεβαίως θα θέσω ένα ερώτημα στο οικονομικό επιτελείο της Κυβέρνησης. Πού θα βάλετε τα χρέη από τη ρύθμιση που είστε αναγκασμένοι να κάνετε αφού ολοκληρώνεται η τριετία των χρεών των νοσοκομείων το 2008; Το 2005 τα στείλατε στα χρόνια του ΠΑ.ΣΟ.Κ..
      Τώρα η προηγούμενη τριετία είναι η δική σας τριετία. Και αν τα στείλετε στη δική σας τριετία, τότε το έλλειμμα των προηγούμενων τριών χρόνων και λογιστικά θα φύγει πάνω από το 3%, κύριοι της Κυβέρνησης, εκτός και αν πείτε ότι θα πληρώνουμε κάθε έξι χρόνια, για να αποφύγετε τη λογιστική καταγραφή των χρεών των νοσοκομείων, γιατί καταβάλλονται ταμειακά και η αύξηση των δαπανών, η αύξηση της σπατάλης, δηλαδή, είναι ήδη 30%, ενώ μας λέγατε το αντίθετο την προηγούμενη περίοδο. 
      Μίλησε, επίσης, ο Πρωθυπουργός για την περιφερειακή ανάπτυξη και τους μεγάλους ρυθμούς ανάπτυξης. Πρέπει να λέμε την αλήθεια στον κόσμο. Μεγάλη ανάπτυξη, ακόμη πιο μεγάλη από τη δική σας, υπήρχε και στα χρόνια του ΠΑ.ΣΟ.Κ.. Στο 4,7%, ακόμα και με τη δική σας απογραφή, έκλεισε το 2003. Αυτή η ανάπτυξη και στα δικά μας χρόνια και πολύ περισσότερο στα δικά σας οφείλεται, κυρίως, στους εισαγόμενους πόρους της Ευρωπαϊκής Ένωσης. Το 2,5% με 2,9% κάθε χρόνο οφείλεται στους πόρους της Ευρωπαϊκής Ένωσης. Πρέπει επιτέλους να τα πούμε αυτά στον ελληνικό λαό, ότι αυτό γίνεται και στα δικά μας και στα δικά σας χρόνια. 
      Στα δικά σας χρόνια το υπόλοιπο της ανάπτυξης μέχρι το 4% είναι δανειακή ανάπτυξη, είναι από τα στεγαστικά και καταναλωτικά δάνεια, δεν είναι αυτοτροφοδοτούμενη ανάπτυξη, δεν είναι υγιής ανάπτυξη. Αυτό αποκαλύπτεται από τη μείωση της παραγωγικότητας και της ανταγωνιστικότητας της ελληνικής οικονομίας. Τα επόμενα δυο χρόνια η οικονομία θα γνωρίσει μια πρωτόγνωρη ύφεση και αυτό θα εκτοξεύσει την ανεργία και θα μειώσει τα εισοδήματα. Το ξέρετε πολύ καλά αυτό. 
      Ας μιλήσουμε για την υγιή και ειδικά την περιφερειακή ανάπτυξη, για την οποία ετοιμάζετε επώδυνα μέτρα, όπως ακόμα πιο συγκεντρωτική διαχείριση του Δ΄ Κοινοτικού Πλαισίου Στήριξης με τις πέντε υπερεταιρείες-υπερπεριφέρειες που ετοιμάζετε και όχι την αποκέντρωση και τη διοικητική μεταρρύθμιση, την οποία και προεκλογικά επαγγελθήκατε και μετεκλογικά αναφέρετε. 
      Επιτέλους, να πάμε σ’ αυτό που προτείνει το ΠΑ.ΣΟ.Κ. και ο Συνασπισμός, ο ΣΥ.ΡΙΖ.Α., την Ελλάδα των περιφερειών, τις λίγες και ισχυρές αιρετές περιφέρειες που μπορούν να σταθούν ισότιμα απέναντι στο υπερσυγκεντρωτικό κέντρο, που θα έχουν τους δικούς τους πόρους, τους δικούς τους αναπτυξιακούς νόμους, θα διαχειρίζονται την ανάπτυξή τους, γιατί γνωρίζουν καλύτερα τα πλεονεκτήματα και τα μειονεκτήματά τους. Επιτέλους, να πάψουμε να ανοίγουμε την ψαλίδα ανάμεσα στο κέντρο και την περιφέρεια, τους πλούσιους και τους φτωχούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε, λέγοντας ότι ο κύριος Πρωθυπουργός και προεκλογικά και μετεκλογικά μας μιλούσε για τη μεγάλη μεταρρύθμιση. Μάλιστα ετοίμαζε εκλογές γι’ αυτόν τον εθνικό στόχο, τη μεταρρύθμιση στην παιδεία και ειδικά την τριτοβάθμια. 
      Ε, λοιπόν, συναδέλφισσες και συνάδελφοι, ξέρετε ποια είναι η αλήθεια γι’ αυτήν τη μεγάλη μεταρρύθμιση, για την οποία νιώθουν τόσο μεγάλη ευτυχία και θα τη συνεχίσουν; Το μόνο που έκανε η εκλογική τους βάση είναι να μεταρρυθμίσει την πολιτική ηγεσία του Υπουργείου Παιδείας που πέτυχε αυτήν τη μεγάλη μεταρρύθμιση και, βεβαίως, ο κύριος Πρωθυπουργός να λέει και να δεσμεύεται πως θα συνεχίσει τη μεταρρύθμιση. Λυπάμαι για τους νέους Υπουργούς της πολιτικής ηγεσίας του Υπουργείου Παιδείας. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε, κύριε Μαγκριώτη. 
      Καλώ στο Βήμα τον κ. Σταύρο Σκοπελίτη, Βουλευτή του Κομμουνιστικού Κόμματος Ελλάδας. 
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι Βουλευτές, στο σύντομο χρόνο που έχω στη διάθεσή μου θα αναφερθώ σ’ έναν τομέα της οικονομίας μας που δοκιμάζεται σκληρά τα τελευταία –και όχι μόνο- χρόνια από τις πολιτικές που εφάρμοσαν όλες οι κυβερνήσεις, είτε αυτές ανήκαν στη Νέα Δημοκρατία είτε στο ΠΑ.ΣΟ.Κ.. Μιλάω για τον τομέα της αγροτικής μας παραγωγής. 
      Θέλω δε ευθύς εξαρχής να τονίσω ότι οι μεταρρυθμίσεις που προωθούνται σ’ αυτόν τον τομέα και που οι κυβερνητικοί παράγοντες αλλά και ο ίδιος ο Πρωθυπουργός ισχυρίζονται ότι στόχος τους είναι να κάνουν τον αγρότη σύγχρονο επιχειρηματία, έχουν δημιουργήσει εφιαλτικές καταστάσεις για τον μικρομεσαίο αγρότη. Εξαιτίας τους η βίαιη έξοδος από το αγροτικό επάγγελμα, που είχε παρατηρηθεί τις προηγούμενες δεκαετίες και ιδιαίτερα τη δεκαετία του ’90 και που οδήγησε στη δραματική μείωση του ποσοστού της αγροτιάς μας από το 30% στο 16%, συνεχίστηκε και στις αρχές της τρέχουσας δεκαετίας. 
      Είναι γνωστό ότι από το 2000 έως το 2006 επί κυβερνήσεων, δηλαδή, ΠΑ.ΣΟ.Κ. και Νέας Δημοκρατίας εκατόν ογδόντα ένα χιλιάδες αγροτικά νοικοκυριά οδηγήθηκαν στην καταστροφή. Και οδηγήθηκαν σ’ αυτή όχι για κανέναν άλλο λόγο αλλά εξαιτίας των πολιτικών που εφαρμόστηκαν και που είχαν σαν αποτέλεσμα η παραγωγή είτε να σαπίζει στα χωράφια ή στις αποθήκες είτε να πωληθεί σε εξευτελιστικές τιμές που ούτε το κόστος της δεν καλύπτει. Πώς να μην οδηγηθεί στην καταστροφή ένας μικρομεσαίος κτηνοτρόφος με τις τιμές που του αρπάζουν το γάλα και το κρέας τα αρπακτικά της ιδιωτικής πρωτοβουλίας, οι γαλακτοβιομήχανοι, δηλαδή, και με τις τιμές που του πουλάνε τις ζωοτροφές οι όμοιοί τους, οι μεγαλέμποροι; Και αυτά όλα βέβαια με τις ευλογίες των κυβερνήσεων.
      Η συρρίκνωση αυτή του αγροτικού εισοδήματος την περίοδο 2000-2006 και  παρά τις αλχημείες των κυβερνήσεων έφτασε στο 17%. Και λέμε,  παρά τις αλχημείες των κυβερνήσεων, γιατί αλχημεία είναι να μιλάς για άνοδο του εισοδήματος της αγροτιάς μας όταν στη λογική του μαζικού ξεκληρίσματός της μοιράζεις μικρότερες επιδοτήσεις σε πολύ λιγότερους αγρότες. Και βέβαια αυτή την περίοδο τα κέρδη των εμποροβιομηχάνων εκτοξεύτηκαν στα ύψη αφού μαζί με τον παραγωγό καταλήστευαν και το λαϊκό καταναλωτή. 
      Αυτή είναι η κατάσταση, κύριοι Βουλευτές, και αυτή θα γίνεται όλο και πιο δραματική όλο και χειρότερη για το μικρομεσαίο αγρότη εξαιτίας της εφαρμογής της νέας Κ.Α.Π. που η ευθύνη γι’ αυτή ανήκει και στα δυο κόμματα. Είναι γνωστά ήδη και τα αποτελέσματα που έχει στην καπνοκαλλιέργεια, αποτελέσματα που οδήγησαν στο να εξαφανιστεί σχεδόν αφού η παραγωγή το 2006 έπεσε στους είκοσι πέντε χιλιάδες τόνους από τους εκατόν δέκα έξι χιλιάδες τόνους που ήταν το 2005. Είναι επίσης γνωστά τα αποτελέσματα στην άλλη δυναμική καλλιέργεια την τευτλοκαλλιέργεια που είναι πέρα για πέρα αρνητικά αφού μειώθηκε η καλλιεργούμενη έκταση από τα διακόσια εβδομήντα χιλιάδες στρέμματα που ήταν το 2005 στα εκατόν σαράντα χιλιάδες στρέμματα το 2006, μια μείωση που είναι κοντά στο 50% και η οποία θα πάρει ακόμη μεγαλύτερες εκτάσεις με τις πρόσφατες αποφάσεις που πάρθηκαν στο Συμβούλιο Υπουργών Γεωργίας της Ευρωπαϊκής Ένωσης  και αναφέρονται στον περιορισμό στον τομέα παραγωγής ζάχαρης. Το ίδιο συμβαίνει και με το σκληρό σιτάρι αφού από τα επτά εκατομμύρια τριακόσιες χιλιάδες στρέμματα που καλλιεργούνταν το 2005 αυτά έπεσαν στα πέντε εκατομμύρια στρέμματα το 2006 και η κατάσταση αυτή δεν έχει τελειωμό αφού προβλήματα αντιμετωπίζουν όλες οι άλλοτε δυναμικές καλλιέργειες της χώρας μας. Καμμία δεν είναι έξω απ’ αυτά. 
      Γνωρίζω από πρώτο χέρι τα προβλήματα που αντιμετωπίζουν οι ελαιοκαλλιεργητές, οι κτηνοτρόφοι, οι αμπελουργοί των νησιών όπως της Λέσβου που είναι παρόμοια σε όλες τις περιοχές και εκείνο που μπορώ να βεβαιώσω είναι ότι αυτά είναι πρωτόγνωρα στην έκτασή τους και οι επιπτώσεις τους γίνονται όλο και πιο δυσβάσταχτες για τους μικρομεσαίους παραγωγούς, κτηνοτρόφους που πασχίζουν με νύχια και με δόντια να κρατηθούν στον τόπο τους και να συνεχίσουν τις καλλιεργητικές τους προσπάθειες.
      Όσον αφορά τις επιδοτήσεις της νέας Κ.Α.Π. που τόσα πολλά λέγονται από τους Υπουργούς: Πέραν από το ότι οι πολλοί αγρότες δεν τις πήραν ακόμη και αυτή είναι η αλήθεια, είναι γνωστό ότι αυτές φέτος θα είναι μειωμένες κατά 18% σε σχέση με το μέσο όρο της τριετίας 2000-2002 και είναι βέβαιο ότι η μείωση αυτή το 2013 θα φθάσει στο 40% εξαιτίας και μόνο της αύξησης του πληθωρισμού. 
      Γι’ αυτή την πράγματι ζοφερή κατάσταση που βιώνει η μικρομεσαία αγροτιά μας δεν είπε τίποτε ο Πρωθυπουργός, στον ελάχιστο βέβαια χρόνο που αναφέρθηκε στον αγροτικό τομέα. Ελάχιστα δευτερόλεπτα αφιέρωσε σ’ αυτό. Τα όσα είπε και αυτός και ο Υπουργός Αγροτικής Ανάπτυξης για τα διάφορα προγράμματα, για τους νέους αγρότες, για τον αγροτοτουρισμό, όλα υπηρετούν το στόχο της συγκέντρωσης της γης και της παραγωγής σε λίγα χέρια μέσα βέβαια από την καταστροφή του μικρομεσαίου αγροτικού νοικοκυριού. Έτσι θα συνεχιστεί και θα ενταθεί ακόμη περισσότερο η κλοπή του εισοδήματος των αγροτοκτηνοτρόφων από τους εμποροβιομήχανους, θα συνεχίσουν να υπάρχουν τα πλαφόν και οι ποσοστώσεις στην παραγωγή, θα ενταθεί η διατροφική εξάρτηση του λαού μας από τις εισαγωγές, θα πάρει ακόμη μεγαλύτερες διαστάσεις η υποβάθμιση της ζωής στην ύπαιθρο. 
      Έχουμε τονίσει πολλές φορές σαν Κομμουνιστικό Κόμμα και σ’ αυτή την Αίθουσα ότι η πορεία συρρίκνωσης της αγροτικής μας παραγωγής, η διατροφική εξάρτηση του λαού μας από τις εισαγωγές και η καταστροφή των μικρομεσαίων αγροτικών νοικοκυριών δεν είναι μονόδρομος. Μονόδρομο τον κάνει η πολιτική που προωθείται εδώ και χρόνια ολάκερα. Η αγροτική μας παραγωγή έχει όλες τις δυνατότητες και τις προϋποθέσεις να βγει από τα αδιέξοδα που σκόπιμα την έχουν οδηγήσει με τις πολιτικές τους οι κυβερνήσεις και η Ευρωπαϊκή Ένωση και να αναπτυχθεί προς όφελος της μικρομεσαίας αγροτιάς, της υπαίθρου που σβήνει και της ίδιας της οικονομίας της χώρας μας.
      Προϋπόθεση όμως για να γίνει κάτι τέτοιο είναι η εφαρμογή μιας άλλης πολιτικής, μιας πολιτικής που δεν θα υπηρετεί τα συμφέροντα των εμποροβιομηχάνων, για να αβγατίζουν τα υπερκέρδη τους, αλλά των ανθρώπων που μοχθούν στο χωράφι και στο κοπάδι ολημερίς το χρόνο και η εφαρμογή αυτής της πολιτικής είναι πρώτα και κύρια υπόθεση των αγροτών μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε Σκοπελίτη. 
      ΣΤΑΥΡΟΣ ΣΚΟΠΕΛΙΤΗΣ: Τελειώνω, κυρία Πρόεδρε. 
      Τους καλούμε, λοιπόν, να δώσουν τον αγώνα για τα άμεσα προβλήματα και εκείνα που έχουν σχέση με την αλλαγή του συσχετισμού δύναμης, έτσι που να γίνει δυνατή η εφαρμογή μιας άλλης πολιτικής, που με μοχλό τον παραγωγικό συνεταιρισμό όχι μόνο θα βγάλει την αγροτική μας οικονομία από τα αδιέξοδα, αλλά και θα την οδηγήσει στην ανάπτυξη.
      Αυτόν τον αγώνα οι αγρότες μας πρέπει να τον δώσουν σε συμπαράταξη με την εργατική τάξη. Το Κ.Κ.Ε. θα βρίσκεται, όπως πάντα, στο πλευρό της μικρομεσαίας αγροτιάς και η ενίσχυσή του στις πρόσφατες εκλογές του δίνει τη δυνατότητα να γίνει ακόμη πιο μαζική κι ακόμη πιο δυνατή η παρέμβασή του προς όφελος των αγροτών μας και γενικότερα της χώρας μας. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε κι εμείς, κύριε Σκοπελίτη. 
      Το λόγο έχει ο κ. Γεώργιος Κοντογιάννης, Βουλευτής της Νέας Δημοκρατίας. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κυρία Πρόεδρε, κυρίες και κύριοι συνάδελφοι, η ανάγνωση των Προγραμματικών Δηλώσεων από τον Πρωθυπουργό επιβεβαιώνει τη βούληση του Κώστα Καραμανλή να δημιουργήσουμε μια κοινωνία πιο δίκαιη, μια κοινωνία με λιγότερη φτώχεια, μια κοινωνία που θα νοιάζεται πιο πολύ τους πολίτες. Η ηθική και πολιτική μας υποχρέωση απέναντι στους πολίτες για εξάλειψη της φτώχειας στην ελληνική κοινωνία γίνεται ακόμα πιο επιτακτική ύστερα από την τραγωδία που έζησε ο τόπος μας τον περασμένο Αύγουστο. 
      Θα μου συγχωρήσετε την ιδιαίτερη αναφορά στο ζήτημα των πυρόπληκτων όχι μόνο γιατί κατάγομαι κι εκλέγομαι από τη βαριά πληγωμένη Ηλεία, αλλά και γιατί εκεί, σ’ αυτόν τον τραγικό αλλά ακόμη πανέμορφο και ιστορικό τόπο, κατά την εκτίμησή μου, δοκιμάζεται η αξιοπιστία του πολιτικού μας συστήματος. Εκεί, στην Ηλεία, κρινόμαστε όλοι. Και για την ετοιμότητά μας και για τις δεσμεύσεις μας και για την υλοποίησή τους. Είναι γεγονός ότι η καταστροφή δημιούργησε πολλά ερωτήματα. Ερωτήματα που έχουν σχέση με τον τρόπο αντιμετώπισης τέτοιων πρωτόγνωρων καταστροφών, την ευθύνη της αντιπυρικής προστασίας, την κατάσβεση των πυρκαγιών και την ανάγκη χρησιμοποίησης μεθόδων που είχαν αποτέλεσμα στο παρελθόν κι εγκαταλείφθηκαν από το 1988 και μετά. 
      Σήμερα η πολιτεία πρέπει να τα εξετάσει και να δώσει απαντήσεις. Όπως πρέπει να δώσει απαντήσεις για το ρόλο της Αυτοδιοίκησης αλλά και για το ρόλο που μπορούν να έχουν οι πολίτες. Για το λόγο αυτό θεωρώ σημαντική την πρόταση του Προέδρου της Δημοκρατίας κ. Κάρολου Παπούλια για δημιουργία ενός συστήματος παλλαϊκής άμυνας στο οποίο, σε περιπτώσεις πυρκαγιών, ο καθένας από εμάς που θα μετέχουμε σ’ αυτό θα γνωρίζουμε τι πρέπει να κάνουμε και πώς πρέπει να το κάνουμε. 
      Πρέπει να καταλάβουμε ότι οι πυρκαγιές, όπως αυτή που κατέκαψε το Νομό Ηλείας, ισοδυναμούν με πόλεμο κι όταν βρισκόμαστε σε εμπόλεμη κατάσταση η συμμετοχή στην αντιμετώπιση του εχθρού πρέπει όντως να έχει παλλαϊκό χαρακτήρα, τόσο στην προετοιμασία της άμυνας όσο και στην ώρα της μάχης αλλά και μετά απ’ αυτήν. Το γεγονός ότι ο Πρωθυπουργός την επομένη της ορκωμοσίας του ήρθε στην Ηλεία δείχνει ότι η Κυβέρνηση είναι παρούσα. Άλλωστε ο ίδιος ο Πρωθυπουργός έζησε την καταστροφή όταν πέρασε μέσα από το φλεγόμενο δάσος του Καϊάφα αλλά κι όταν τις επόμενες μέρες πέταξε με ελικόπτερο πάνω από τις κατεστραμμένες περιοχές. 
      Όση αντιπολιτευτική διάθεση και αν έχει κανείς, όσο κακόπιστος κι αν είναι, δεν μπορεί να μην αναγνωρίσει ότι η πολιτεία την κρίσιμη επόμενη μέρα ήταν και είναι παρούσα. Αυτό ήταν άλλωστε που αναγνώρισαν οι πυρόπληκτοι στις εκλογές. Είδαν ότι αυτή την Κυβέρνηση, αυτόν τον Πρωθυπουργό μπορούν να τους εμπιστεύονται, ειδικά σε ώρες κρίσιμες, όπως αυτές που ζήσαμε στην Ηλεία. Κάθε άλλη σκέψη ή ερμηνεία δεν τιμά ούτε αυτούς που την κάνουν, αλλά προσβάλει και το λαό, ο οποίος δεν ξεγελιέται. 
      Αυτή τη στιγμή ολόκληρος ο κρατικός μηχανισμός δίνει μια σκληρή μάχη με το χρόνο, για να αντιμετωπίσει έναν κίνδυνο, του οποίου το μέγεθος δεν δυνάμεθα να γνωρίζουμε, διότι είναι πρωτόγνωρος, τον κίνδυνο των πλημμυρών, τον κίνδυνο των διαβρώσεων εδαφών, των κατολισθήσεων.
      Εμείς οφείλουμε να είμαστε έτοιμοι σε όλα τα επίπεδα της διοίκησης και να μην επιχειρείται, όπως εντέχνως γίνεται από ορισμένους εκπροσώπους της Τοπικής Αυτοδιοίκησης τα τελευταία εικοσιτετράωρα, δημιουργία κλίματος κινδυνολογίας και μετάθεσης ευθυνών.
      Σε επίπεδο πολιτείας, σε επίπεδο Περιφέρειας Δυτικής Ελλάδας έχει γίνει και εξακολουθεί να γίνεται το ανθρωπίνως δυνατόν. Μέχρι σήμερα έχουν καθαριστεί τα ποτάμια Κλαδέος, Σοχιά, Ακίδας, ενώ η Νέδα θα καθαρισθεί πλήρως μέχρι τις 10 Οκτωβρίου. Στον Αλφειό τα αντιπλημμυρικά έργα συνεχίζονται, το ίδιο και στον Πηνειακό Λάδωνα. 
      Όλα τα έργα γίνονται υπό την επίβλεψη επιστημονικών επιτροπών. Παράλληλα, γίνονται αντιδιαβρωτικά έργα όπου τα εδάφη είναι επικίνδυνα. Μηχανικοί, γεωπόνοι, γεωλόγοι, υδρολόγοι και κάθε επιστήμονας που θα μπορούσε να προσφέρει έργο μαζί με δασικούς συνεταιρισμούς και το Στρατό, αλλά και ιδιωτικές κατασκευαστικές εταιρείες βρίσκονται στην Ηλεία και εργάζονται πυρετωδώς για να αποτρέψουν τα χειρότερα.
      Στην προσπάθεια αυτή όμως οφείλουμε να συμβάλουμε όλοι και η Αυτοδιοίκηση και οι πολίτες. Δεν είναι δυνατόν να περιμένουμε από το κράτος να καθαρίσει ρέματα εντός αστικών περιοχών που αποτελούν ευθύνη των δήμων και όταν πλημμυρίζουν να βγαίνουν οι υπεύθυνοι δήμαρχοι στα κανάλια και να φωνάζουν «είμαστε μόνοι μας», όπως έγινε προχθές. Ο καθένας πρέπει να αναλάβει τις ευθύνες του και οι πολίτες κατανοούν πλέον ποιος ευθύνεται και γιατί ευθύνεται.
      Ωστόσο, κυρία Πρόεδρε, στην Ηλεία κρίνεται η αξιοπιστία του πολιτικού μας συστήματος και για έναν ακόμη λόγο. Το μεγάλο στοίχημα βρίσκεται στον αναπτυξιακό σχεδιασμό, στην αναγέννηση της Ηλείας. Και χρησιμοποιώ τον όρο «αναγέννηση» και όχι «ανασυγκρότηση» γιατί δεν θέλουμε απλώς να δημιουργήσουμε κάτι που χάσαμε, θέλουμε κάτι καλύτερο. Θέλουμε την Ηλεία πρωτοπόρα στην ανάπτυξη και στην πρόοδο. Η ιστορία και ο πολιτισμός είναι ζώσες πραγματικότητες. Το κεφάλαιο αυτό οφείλουμε να το αξιοποιήσουμε και όπου ο φυσικός πλούτος έχει καταστραφεί, οφείλουμε να τον αναδημιουργήσουμε.
      Όλοι γνωρίζουμε ότι για τα επόμενα χρόνια στις περιοχές που επλήγησαν είναι δύσκολο να υπάρξει αγροτική αλλά και κτηνοτροφική παραγωγή της τάξεως που υπήρχε. Αναμένουμε μείωση κατά 80% της παραγωγής του ελαιολάδου την επόμενη πενταετία, 30% με 40% μείωση στην παραγωγή σταφίδας για την επόμενη τριετία και 40% μείωση στην παραγωγή γάλακτος για την επόμενη διετία.
      Αναμένουμε και μείωση της τουριστικής κίνησης που αποτελούσε το δεύτερο πυλώνα, πάνω στον οποίο στηριζόταν η τοπική οικονομία. Αναμένουμε και αύξηση της ανεργίας, όπως επίσης και αύξηση της αστυφιλίας. 
      Οφείλουμε να βρούμε τρόπους να μείνουν οι νέοι στα χωριά μας. Οφείλουμε μέσω της συμμετοχής και των αγροτών στα προγράμματα αναδάσωσης του Ο.Α.Ε.Δ. να παράσχουμε το ελάχιστο για μία αξιοπρεπή διαβίωση. Οφείλουμε να σχεδιάσουμε το αύριο κατά τέτοιο τρόπο, ώστε και να εγκαταλείψουμε πιο γρήγορα το σημερινό γκρίζο τοπίο, αλλά και να μην αλλοιώσουμε τα χαρακτηριστικά των φυτών και των ζώων που έδιναν προϊόντα ονομασίας προέλευσης όπως το λάδι και η φέτα. 
      Οφείλουμε να ενισχύσουμε με περισσότερα κίνητρα τις επενδύσεις στην περιοχή και δεν μιλάμε μόνο για επιδοτήσεις, αλλά κυρίως για φορολογικά κίνητρα προς τις επιχειρήσεις που θα επενδύσουν και θα μείνουν στην Ηλεία, ώστε να αποτρέψουμε καιροσκοπικά φαινόμενα. Οφείλουμε να δώσουμε έμφαση και στη μεταποίηση προϊόντων, ακόμα και του πρωτογενούς τομέα που μπορεί να δημιουργήσει άμεσα θέσεις εργασίας. Γιατί δεν πρέπει να ξεχνάμε ότι ο κάμπος της Ηλείας μπορεί να θρέψει ολόκληρη την Πελοπόννησο, αν αξιοποιηθεί σωστά.
      Το ίδιο πρέπει να συμβεί και με την ανάπτυξη του τουρισμού. Οι μονάδες που ενδεχομένως μπορούν να δημιουργηθούν στις περιοχές που δεν έχουν πληγεί μπορούν να προσφέρουν θέσεις εργασίας σε όλη την Ηλεία, αρκεί να υπάρχει πρόβλεψη να επιδοτείται το προσωπικό από τις πυρόπληκτες περιοχές.
      Οφείλουμε να κατανοήσουμε ότι παράλληλα με την αναγέννηση των καμένων περιοχών πρέπει να αναπτύσσεται και ο υπόλοιπος νομός που εν τω μεταξύ μπορεί να προσφέρει εργασία στους πληγέντες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, την ανοχή σας για τριάντα δευτερόλεπτα.
      ΠΡΟΕΔΡΕΥΟΥΣΑ (Βέρα Νικολαΐδου): Για τριάντα δευτερόλεπτα εντάξει.
      ΓΕΩΡΓΙΟΣ ΚΟΝΤΟΓΙΑΝΝΗΣ: Πρέπει όμως να δημιουργηθούν σύντομα οι αναγκαίες υποδομές, το αεροδρόμιο της Ανδραβίδας να λειτουργήσει ως πολιτικό και εμπορικό τάχιστα, να δημιουργηθούν στην περιοχή εμπορευματικά διαμετακομιστικά κέντρα, το τμήμα του οδικού άξονα Πάτρα-Πύργος-Τσακώνα να προηγηθεί στην κατασκευή του λοιπού δικτύου, να κατασκευαστεί σύγχρονο αθλητικό και ολυμπιακό κέντρο στην Αρχαία Ολυμπία, να λειτουργήσει άμεσα το μεταπτυχιακό στο αθλητικό μάνατζμεντ του Τ.Ε.Φ.Α.Α. Σπάρτης στην Αρχαία Ολυμπία.
      Στις περιοχές που είναι πλήρως καμένες οφείλουμε να δώσουμε κίνητρα, για να επενδύσουν επιχειρήσεις που δεν χρησιμοποιούν ως κεφάλαιο τη γη ή το περιβάλλον, όπως είναι οι επιχειρήσεις που ασχολούνται με νέες τεχνολογίες και ανανεώσιμες πηγές ενέργειας, ενώ στις τουριστικές επιχειρήσεις πρέπει να κινητροδοτήσουμε δραστηριότητες που έχουν σχέση με την ανάπλαση του περιβάλλοντος. 
      Όλα αυτά βέβαια απαιτούν ολοκληρωμένο σχεδιασμό και πρόσθετες αποφάσεις και νομοθετικές ρυθμίσεις. Απαιτούν πάνω απ’ όλα αλλαγή πορείας και πολιτική βούληση που η Νέα Δημοκρατία απέδειξε ότι έχει.
      ΠΡΟΕΔΡΕΥΟΥΣΑ (Βέρα Νικολαΐδου): Τελείωσε ο χρόνος σας.
      ΓΕΩΡΓΙΟΣ ΚΟΝΤΟΓΙΑΝΝΗΣ: Θέλω να σας ευχαριστήσω, κυρία Πρόεδρε, για την ανοχή και να δηλώσω ότι η Νέα Δημοκρατία, με τις γρήγορες αποφάσεις που θα λάβει και κυρίως, με την απόφαση του Πρωθυπουργού να πατάξει τη γραφειοκρατία στις συγκεκριμένες περιοχές, πιστεύω ότι θα φέρει την ανάπτυξη. Γι’ αυτό ακριβώς το λόγο, προσφέρω τη στήριξή μου στην Κυβέρνηση της Νέας Δημοκρατίας του Κώστα Καραμανλή.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε.
      Το λόγο έχει ο κ. Νασιώκας Έκτορας, Βουλευτής του ΠΑ.ΣΟ.Κ..
      ΕΚΤΟΡΑΣ ΝΑΣΙΩΚΑΣ: Κυρία Πρόεδρε, κυρίες και κύριοι συνάδελφοι, θέλω να κάνω δύο παρατηρήσεις πριν μπω στην ουσία της ομιλίας μου.
      Ο πριν λίγο κατελθών του Βήματος κύριος συνάδελφος είπε ότι έγινε στη δυτική Ελλάδα το «ανθρωπίνως δυνατό». Είναι πολύ φτωχό, κύριε συνάδελφε, το «ανθρωπίνως δυνατό», αφού κάηκε όλη η Ελλάδα, η Κυβέρνηση δεν μπόρεσε να σβήσει ούτε μία πυρκαγιά και δεν μπόρεσε να αντιμετωπίσει και καμμία κρίση.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κάνετε λάθος. Είπα ό,τι γίνεται για τα αντιπλημμυρικά έργα. Μην παραποιείτε αυτά που είπα.
      ΕΚΤΟΡΑΣ ΝΑΣΙΩΚΑΣ: Κατάλαβα τι είπατε, αλλά μπαίνει και σ’ αυτό το «ανθρωπίνως δυνατό».
      ΓΕΩΡΓΙΟΣ ΚΟΝΤΟΓΙΑΝΝΗΣ: Μίλησα για το μέλλον, όχι για το παρελθόν.
      ΕΚΤΟΡΑΣ ΝΑΣΙΩΚΑΣ: Και μια δεύτερη παρατήρηση για ένα άλλο συνάδελφο καθ’ όλα εκλεκτό, ο οποίος είπε ότι έγινε στη Χαλκιδική Μονάδα Τεχνητού Νεφρού, έγινε στη Συκιά και στην Ιερισσό Πολυδύναμο Περιφερειακό Ιατρείο και έγινε Κέντρο Υγείας στο Άγιον Όρος.
      Θα ήθελα να σας πω, λοιπόν, ότι οι ιατροί που προσελήφθησαν στη Μονάδα Τεχνητού Νεφρού φέρουν τη δική μου υπογραφή και προσελήφθησαν πριν, όπως και όλο το υλικό. Το Πολυδύναμο Περιφερειακό Ιατρείο στη Συκιά και την Ιερισσό φέρει την υπογραφή των κυβερνήσεων του ΠΑ.ΣΟ.Κ., το δε Κέντρο Υγείας στο Άγιο Όρος λειτουργεί εδώ και δέκα χρόνια. Το επισκέφθηκα δύο φορές. Μάλιστα, κτίσαμε και καινούργιο κτήριο. Για να πούμε την υπερβολή, όχι για τίποτα άλλο, γιατί είναι καλό να λέμε τα πράγματα ως έχουν.
      Φυσικά, προχώρησαν αυτή την περίοδο και καλά έγινε και προχώρησαν. Η Νέα Δημοκρατία πέτυχε μια πύρρεια νίκη. Αφού έχασε τέσσερις μονάδες του εκλογικού σώματος, κατάφερε να έχει μια οριακή πλειοψηφία στη Βουλή. Δημιουργήθηκε ένα νέο πολιτικό τοπίο που χαρακτηρίζεται από τη στροφή της κυβερνητικής πολιτικής προς τα δεξιά. Υπάρχει μια άτυπη συνεργασία μεταξύ της Νέας Δημοκρατίας και του ΛΑ.Ο.Σ., που φαίνεται και με την ψηφοφορία για τον Πρόεδρο και με την απόσυρση του βιβλίου της Ιστορίας και πολλά άλλα. Δηλαδή υπάρχει μια συνεργασία Δεξιάς και ακροδεξιάς και κακώς ο κ. Καρατζαφέρης αντιδρά όταν τον αποκαλούμε Ακροδεξιά. Ας μη μιλάει σε εμάς, ας μιλήσει στον κύριο Πρωθυπουργό, ο οποίος είπε ότι είναι ακραίο κόμμα και μάλιστα, δεν θέλει ο Πρωθυπουργός να συνεργαστεί μαζί του. Το είπε στο debate. Σ’ αυτόν, λοιπόν, να τα πείτε, οι συνεταίροι προς τα εκεί, όχι προς τα εδώ.
      Προγραμματικές Δηλώσεις της Κυβέρνησης. Τίτλοι και υπότιτλοι και κενές σελίδες. Δυστυχώς γνωρίζουμε τι περιέχουν αυτές οι κενές σελίδες και θα προσπαθήσω τέσσερις απ’ αυτές να τις διαβάσω και να τις ερμηνεύσω. Κατά την άποψή μου, αυτές οι λευκές σελίδες θα αποτελέσουν μια μαύρη σελίδα για τους πολλούς, για τα εισοδήματά τους και για την προοπτική τους.
      Πρώτη σελίδα, οικονομική πολιτική. Είπε ο κύριος Πρωθυπουργός για τις παροχές και για κάποια άλλα πράγματα. Τι δεν είπε; Δεν είπε ότι κατάφερε μέσα σε τριάμισι χρόνια να επιβαρύνει τους φτωχούς με 10% αύξηση των εμμέσων φόρων.
      Γνωρίζετε, κυρίες και κύριοι συνάδελφοι, ότι κυρίως τους έμμεσους φόρους τους πληρώνουν οι πολλοί, οι φτωχοί, οι φτωχότεροι και τους άμεσους, οι πλούσιοι, οι έχοντες, οι έχοντες περισσότερα. Λοιπόν, από το 58% έμμεσους, 42% άμεσους που παρέλαβε η Κυβέρνηση της Νέας Δημοκρατίας, τώρα προσεγγίζει το 70% έμμεσους, 30% άμεσους. Όσο ακριβώς το είχε παραδώσει και το 1993. Επιβαρύνει όλους τους φτωχούς 10% έως 12% και όλα τα άλλα είναι κουβέντες και μόνο κουβέντες.
      Δεύτερη σελίδα. Είναι η Δημόσια Διοίκηση, η νέα διακυβέρνηση, αυτό το συγκεντρωτικό μοντέλο, η κομματικοποίηση. Γι’ αυτό θέλει τώρα και την αντιλαϊκή δεξιά στροφή και πολιτική να την επιβάλει με σκληρούς όρους, με τα Μ.Α.Τ., με μείωση ιδιαίτερα των εργασιακών δικαιωμάτων. Απέτυχε αυτή η Κυβέρνηση να επανιδρύσει το κράτος, πέτυχε να κάνει κομματικό κράτος, να κάνει ανίκανο κράτος, επικίνδυνο κράτος. Το είδαμε και στις κρίσεις.
      Τρίτη σελίδα, ο τρόπος που άνοιξε το ασφαλιστικό. Μπήκε πρώτα ο κ. Αναλυτής, ακολούθησαν μετά από αυτά που είπε ο Πρωθυπουργός, αλλά δεν έχουμε χρεία μαρτύρων για το τι θα κάνει στο ασφαλιστικό η Νέα Δημοκρατία. Ένα μόνο στοιχείο κατά την άποψή μου είναι αρκετό: Στις 31.12.2003, το χρέος του κράτους προς την κοινωνική ασφάλιση ήταν 2,8 δισεκατομμύρια ευρώ, περίπου 1 τρισεκατομμύριο δραχμές.
      Τώρα, τέλος του χρόνου, θέλει πάνω από 7.000.000.000 ευρώ, δυόμισι φορές πάνω σε τέσσερα χρόνια. Πλήρης απορύθμιση της κοινωνικής ασφάλισης. Μα, ξέρουμε τα υπόλοιπα. Τα άλλα που λέτε είναι τίτλοι άνευ αντικρίσματος. Είναι συνθήματα χωρίς ενδιαφέρον. 
      Τέταρτη σελίδα. Το κοινωνικό κράτος. Υποβάθμιση επικίνδυνη, συνειδητή, γιατί η Κυβέρνηση θεωρεί ότι όλα αυτά τα χρήματα που δίνονται για την υγεία, την παιδεία, την κοινωνική ασφάλιση, την απασχόληση, είναι αναγκαίο κακό και όχι κυρίως αναπτυξιακές επενδύσεις. Είναι τέτοια η θεώρησή σας. 
      Έτσι, λοιπόν, στην κοινωνική ασφάλιση, στην παιδεία, στην απασχόληση, στην οικογένεια, στο παιδί, εσείς αυτό που φέρατε, που παρουσιάσατε, είναι δείγμα ότι υπάρχει επιπλέον κίνδυνος συνειδητής υποβάθμισης και ιδιωτικοποίησης εκεί που αυτό μπορεί να γίνει. 
      Και θα μου επιτρέψετε να πω δυο λόγια παραπάνω για την υγεία, γιατί άκουσα τον Υπουργό Υγείας να μιλάει επί είκοσι δύο λεπτά χωρίς να ανακοινώνει τίποτα για την υγεία. Είπε ξεκινώντας «παραλάβαμε ένα άναρχο σύστημα». Αυτό το είπε τέσσερις φορές. Δεν μας είπε, βέβαια, όταν παρέλαβε από τον κ. Κακλαμάνη ήταν άναρχο ή όταν παρέλαβε από το ΠΑ.ΣΟ.Κ.; Γιατί το ΠΑ.ΣΟ.Κ. είχε και αρχή και αρχές. Και η αρχή φτάνει στο 1981, στον αείμνηστο Γιώργο Γεννηματά, στον Παρασκευά Αυγερινό και στη μετέπειτα πορεία και οι αρχές είναι η ενίσχυση του δημόσιου χαρακτήρα αυτού του συστήματος με τα δεκαεπτά καινούργια, μεγάλα, περιφερειακά νοσοκομεία, με τα εξήντα παλιά που εκσυγχρονίστηκαν, με τις πεντακόσιες είκοσι μονάδες εντατικής, με τα διακόσια είκοσι κέντρα υγείας, με το εθνικό σχέδιο για τα ναρκωτικά, με την ψυχιατρική μεταρρύθμιση, με πολλά άλλα. 
      Βέβαια, εσείς δεν ψηφίσατε ούτε το Ε.Σ.Υ.. Δεν κάνατε αυτά τα τριάμισι χρόνια ούτε ένα κρεβάτι εντατικής. Είμαστε η μόνη χώρα που δεν έχουμε –γιατί καταργήθηκε το άλλο- εθνικό σχέδιο δράσης για τα ναρκωτικά. Κόλλησε η ψυχιατρική μεταρρύθμιση, οι δε εργαζόμενοι στα νοσοκομεία είναι τώρα σε απόλυτους αριθμούς τρεισήμισι χιλιάδες λιγότεροι απ’ όσους ήταν πριν τέσσερα χρόνια. 
      Άρα, κάνετε συνειδητή υποβάθμιση του κοινωνικού κράτους και του Ε.Σ.Υ. για να το ιδιωτικοποιήσετε. Γι’ αυτό υπογράψατε πριν λίγες μέρες προεδρικό διάταγμα που επιτρέπετε σε αλυσίδες εργαστηρίων ιδιωτών, μονάδες πρωτοβάθμιας φροντίδας υγείας, να εκμεταλλεύονται τα ταμεία χωρίς έλεγχο, χωρίς πιστοποίηση. Φαλιρίσατε τα ταμεία, υπάρχουν τεράστια χρέη στα νοσοκομεία μας. 
      Άρα, φίλες και φίλοι, αυτή η πολιτική δεν οδηγεί πουθενά. Λέτε «θέλουμε συναίνεση στην υγεία». Μα, σας προτείνουμε να βάλετε το 1% του Α.Ε.Π. για την υγεία. Κάνατε την πρωτοβάθμια φροντίδα υγείας. Πάρτε τα προγράμματα πρόληψης, να σας τα δώσουμε συγκεκριμένα. Μηχανοργανώστε το σύστημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε. 
      Τριάμισι χρόνια δεν προχώρησε κανένα πρόγραμμα μηχανοργάνωσης ή διπλογραφικού. Βάλτε την κάρτα υγείας, προσλάβετε δεκαπέντε χιλιάδες εργαζόμενους τα επόμενα χρόνια για να λειτουργήσει το σύστημα. Δεκαπέντε χιλιάδες στα πέντε χρόνια, πέραν όσων θα συνταξιοδοτηθούν. Και θα συνταξιοδοτηθούν φέτος και θα αποχωρήσουν πολλές χιλιάδες μ’ αυτόν τον κίνδυνο της εξίσωσης του ορίου των γυναικών, γιατί οι εργαζόμενοι στα νοσοκομεία είναι, κυρίως, γυναίκες.
      Κυρίες και κύριοι, δυστυχώς μ’ αυτήν την πολιτική δεν μπορεί να προχωρήσει η χώρα. Δεν δεσμευτήκατε και σε κανένα έργο. Και επειδή βλέπω ένα συνάδελφο Υφυπουργό από τη Λάρισα, θα έλεγα να ακούσουμε, το Ι.Κ.Α. της Λάρισας που ήταν έτοιμο πριν τέσσερα χρόνια, πότε θα δημοπρατηθεί; Η συνδετήρια πτέρυγα του νοσοκομείου που ήταν έτοιμη πότε θα ξεκινήσει; Το Πανεπιστημιακό Νοσοκομείο πότε θα ολοκληρώσει τα διακόσια είκοσι τελευταία κρεβάτια του; Τέλος, το εργοστάσιο ζάχαρης που έκλεισε στη Λάρισα τι θα γίνει; Άρα, δεν έχουμε και συγκεκριμένα έργα, δεν έχουμε και γενικά. 
      Δεν μπορούμε να ψηφίσουμε αυτές τις Προγραμματικές Δηλώσεις. Θα τις καταψηφίσουμε, θα είμαστε ακριβώς απέναντι και θα αγωνιστούμε και μέσα στη Βουλή και έξω από τη Βουλή για να μην υλοποιηθούν. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε, κύριε Νασιώκα.
      Το λόγο έχει ο κ. Ηλίας Καλλιώρας, Βουλευτής της Νέας Δημοκρατίας. 
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κυρία Πρόεδρε. 
      Αγαπητοί συνάδελφοι, πρώτα-πρώτα να καλωσορίσω τους νέους συναδέλφους στη Βουλή των Ελλήνων και επίσης, να μου επιτρέψετε να ευχαριστήσω το φθιωτικό λαό, που για τέταρτη συνεχή φορά μου δίνει το δικαίωμα και τη χαρά να τον εκπροσωπώ στη Βουλή των Ελλήνων. 
      Κύριε Πρόεδρε, ο Πρωθυπουργός, μιλώντας την πρώτη μέρα των Προγραμματικών Δηλώσεων έδωσε το ψηφιδωτό, έβαλε, δηλαδή, το πλαίσιο πάνω στο οποίο η φιλοσοφία και η νέα πολιτική αυτής της τετραετίας έχει ξεκινήσει ήδη.
      «Μεταρρυθμίσεις, αλλαγές». Επιμένουμε σ’ αυτές τις δύο λέξεις, λέει ο Πρωθυπουργός. «Διάλογος, συνεννόηση, σύνθεση». Είναι οι άλλες τρεις λέξεις του ψηφιδωτού. «Αποφασιστικότητα, σταθερότητα» και πλέον πιο γρήγορα και πιο αποτελεσματικά. 
Εκεί στηρίχθηκε ο λόγος του Πρωθυπουργού, εκεί στηρίζεται όλο το πρόγραμμα των δηλώσεων, το οποίο θα υλοποιήσουμε την τετραετία που έρχεται. 
      Κύριε Πρόεδρε, εχθές, ο κ. Παπανδρέου μιλώντας για τη δημοσιονομική εξυγίανση, ανέφερε τη λέξη «κούφια». Και θα ξεκινήσω απ’ αυτό, γιατί ακριβώς πριν από τριάμισι χρόνια περίπου, σ’ αυτήν την Αίθουσα, είχαμε τις προγραμματικές δηλώσεις της πρώτης τετραετίας Καραμανλή. Και θέλω να ξυπνήσω τη μνήμη των συναδέλφων μου Βουλευτών όταν έλεγαν στον προϋπολογισμό του 2003 ότι το έλλειμμα θα είναι 2.000.000.000 ευρώ για το 2004. Πόσο ήταν; Ήταν 16.000.000.000 ευρώ. Το 1,2% έγινε 7,9%. Αυτά είναι επίσημα, αμετάκλητα και οριστικά στοιχεία της Ευρωπαϊκής Ένωσης, δηλαδή, ένα ψέμα 14.000.000.000 ευρώ για το 2004, για το ξεκίνημα της πρώτης τετραετίας. 
      Καταλαβαίνω ότι η έννοια της δημοσιονομικής απογραφής τούς πόναγε όλους στο ΠΑ.ΣΟ.Κ. και γι’ αυτό έλεγαν ότι ήταν το μεγάλο ψέμα της Νέας Δημοκρατίας. Ήταν 14.000.000.000 ευρώ, το μετρήσαμε. 
      Επίσης αυτό που μου έκανε εντύπωση είναι το 2,6%. Και δεν με ενδιαφέρει το στοιχείο 2,6% ως ποσοστό του ελλείμματος –του οριστικού και αμετάκλητου αριθμού της Ευρωπαϊκής Ένωσης για το έλλειμμα- του 2006, αλλά με ενδιαφέρει που όλοι οι διεθνείς οργανισμοί, όλοι οι θεσμοί της Ευρωπαϊκής Ένωσης, η Τράπεζα της Ελλάδος για πρώτη φορά συναντιούνται σε έναν αριθμό, ότι δηλαδή λέμε την αλήθεια, ότι είναι μονοσήμαντη η καταγραφή του ελλείμματος. Για πρώτη φορά, δηλαδή, μας εμπιστεύονται. 
      Και έρχονταν λοιπόν –και σήμερα έρχονται- οι Βουλευτές του ΠΑ.ΣΟ.Κ., κυρίως, και έλεγαν ότι λένε ψέματα οι Ευρωπαίοι Επίτροποι ή λένε ψέματα οι Ευρωπαίοι Υπουργοί Οικονομίας και Οικονομικών. Αυτό προσπαθώ να αποδείξω. Λες και είναι όλοι με τη Νέα Δημοκρατία!
      Έτσι, λοιπόν, ξεκινήσαμε το ταξίδι της προηγούμενης τετραετίας, με ένα χρέος 14.000.000.000 ευρώ την πρώτη χρονιά που ξεκινήσαμε. Όμως, επειδή η κοινωνία είναι μπροστά και επειδή, δυστυχώς, πολλοί από μας τους πολιτικούς –και όχι μόνο, αλλά και συνδικαλιστές- βλέπουμε τις πλάτες της  κοινωνίας, γι’ αυτό δόθηκε το μήνυμα σε όλα τα κόμματα και πρέπει να το διαβάσουμε καλά. Και εμείς διαβάζουμε το δικό μας. 
      Έτσι, λοιπόν, κάναμε στροφή υπέρ της περιφέρειας, με τη νέα ενεργειακή πολιτική, με τη νέα τουριστική πολιτική –δεν θα μπω σε καμμία λεπτομέρεια- με τις φορολογικές μεταρρυθμίσεις αρχικά στις επιχειρήσεις και μετά στα φυσικά πρόσωπα που τη μειώνουμε σε όλους τους Έλληνες, επίσης, με τη νέα φορολογία κεφαλαίου που έρχεται αυτήν την τριετία που αφορά τα ακίνητα, με το νέο αναπτυξιακό νόμο που τρέχει με τριπλάσιους ρυθμούς από ό,τι έτρεχε με το ΠΑ.ΣΟ.Κ. –να σας θυμίσω, τρεις χιλιάδες εξακόσια εξήντα ένα επενδυτικά σχέδια, πάνω από 8.000.000.000 ευρώ τρέχουν αυτήν τη στιγμή- με τις συμπράξεις δημόσιου και ιδιωτικού τομέα με πάνω από 3,1 δισεκατομμύρια ευρώ σχέδια, με αποκρατικοποιήσεις. Πάνω από εκατό χιλιάδες μικρομεσαίες επιχειρήσεις έχουν πάρει χρήμα ζεστό από τα προγράμματα της Ευρωπαϊκής Ένωσης και τα δικά μας. 
      Έχουμε σύγχρονο Πτωχευτικό Κώδικα, ψηφιακή στρατηγική που προχωρά. 
      Το 2000 δημιουργήθηκαν δεκαεπτά χιλιάδες επιχειρήσεις παραπάνω απ’ αυτές που έκλεισαν –γι’ αυτούς που αναφέρουν στοιχεία, σας δίνω εγώ τα επίσημα στοιχεία- πάνω από διακόσιες χιλιάδες θέσεις εργασίας δημιουργήθηκαν μέσα σ’ αυτά τα τριάμισι χρόνια και το 11,3% έγινε 7,7% στην ανεργία. 
      Να πω και για τον πληθωρισμό που είναι ο χαμηλότερος της εικοσαετίας, το 2,5%. Η ανάπτυξη, 4,4%. Στις επενδύσεις ο αριθμός είναι διψήφιος, έχουμε άνοδο. Στις εξαγωγές ο αριθμός είναι διψήφιος, έχουμε άνοδο. Στον τουρισμό ο αριθμός είναι διψήφιος, έχουμε άνοδο με δεκαεπτά εκατομμύρια τουρίστες πέρυσι. Στη ναυτιλία ο αριθμός είναι διψήφιος, έχουμε άνοδο, περίπου 15.000.000.000 ευρώ το 2006, με επίσημα στοιχεία πάλι. 
      Η Ελλάδα αλλάζει. Συνεχίζουμε τις προγραμματικές δεσμεύσεις. Για παράδειγμα, πότε στην ιστορία έγιναν δύο μεγάλες Ολυμπιάδες ταυτόχρονα από έργα τα οποία ήδη αυτή τη στιγμή έχουν ξεκινήσει είτε από τις περιπτώσεις που έχουμε με τις αυτοχρηματοδοτούμενες συμβάσεις παραχώρησης, 9,5 δισεκατομμύρια ευρώ έργα και άλλα 9,5 δισεκατομμύρια ευρώ έργα, τα οποία είναι διακόσια εξήντα δύο στον αριθμό και είναι είτε από εθνικούς είτε από κοινοτικούς πόρους είτε από συνδυασμό αυτών. 
      Φτιάχνουμε μόνο από συμβάσεις παραχώρησης πάνω από χίλια τετρακόσια χιλιόμετρα νέων δρόμων στη χώρα.
      Κύρια Πρόεδρε, η έμφαση δίνεται σε όλα τα μήκη και πλάτη. Όμως αυτή η Κυβέρνηση υποσχέθηκε και θα δείτε επίσημα πλέον ότι πάνω από το 80% των πόρων θα δοθούν στην περιφέρεια. Πάνω από 29.000.000.000 ευρώ θα οδηγηθούν για έργα της περιφέρειας. Και οι επιδοτήσεις για τους αγρότες και οι υποδομές επίσημα είναι πάνω από 22.000.000.000 ευρώ, επίσης, πάλι για τους αγρότες και την περιφέρεια. 
      Αυτό όμως στο οποίο θέλω να σταθώ περισσότερο –και μ’ αυτό θα σταματήσω και θα κλείσω- είναι ότι αυτή η Κυβέρνηση έβαλε και υλοποιεί τον υπέρτατο στόχο, ο οποίος είναι η ουσιαστική εδραίωση του κοινωνικού κράτους. Τα παραδείγματα είναι τα εξής: Το Εθνικό Ταμείο Κοινωνικής Συνοχής για το οποίο δεν θα μπω σε λεπτομέρειες. Οι τρίτεκνες οικογένειες, θέμα που αποτελεί επίσης στοχευμένη παρέμβαση. Το επίδομα ανεργίας στο οποίο θα υπάρξει αύξηση 404 ευρώ. Το Ε.Κ.Α.Σ., όπου η αύξηση θα είναι 70 ευρώ για τετρακόσιες πενήντα χιλιάδες χαμηλοσυνταξιούχους. Ο Ο.Γ.Α., όπου οκτακόσιες χιλιάδες συνταξιούχοι αγρότες μόνο το 2008 θα πάρουν 100 ευρώ την αύξηση, επί δεκατέσσερις φορές, δηλαδή, 1.400 ευρώ αύξηση το 2008 συνολικά για τους αγρότες.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΙΣΑΒΕΤ ΠΑΠΑΔΗΜΗΤΡΙΟΥ)
      Η κατώτατη εθνική σύνταξη και επίσης η κατάργηση φόρου κληρονομιάς, γονικών παροχών και επίσης φοροαπαλλαγές πλήρως από φόρους και τέλη για την πρώτη κατοικία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας αμέσως, θα ήθελα να πω ότι αυτά και μόνο τα επτά παραδείγματα δείχνουν δύο πράγματα. Δείχνουν ότι η Κυβέρνηση Καραμανλή στοχεύει από τη μία μεριά να οδηγήσει τον τόπο σε περισσότερη και καλύτερη ποιοτικά ανάπτυξη και συνεχίζουμε αυτήν την κατεύθυνση, αλλά δεύτερο και πιο σημαντικό είναι να μη μείνουν πίσω οι κοινωνικές ομάδες που έχουν την ανάγκη μας με στοχευμένες παρεμβάσεις και στοχευμένες παροχές. Διότι επαναλαμβάνω καλή είναι η πολιτική και καλά είναι τα λόγια, αλλά οι πολίτες ψηφίζουν με πραγματικές ανάγκες. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστούμε τον κ. Καλλιώρα.
      Το λόγο έχει ο κ. Παπαγιαννάκης, Βουλευτής του Συνασπισμού Ριζοσπαστικής Αριστεράς.
      ΜΙΧΑΗΛ ΠΑΠΑΓΙΑΝΝΑΚΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, είπε ο Πρωθυπουργός ότι βλέπει για το μέλλον -και το θεωρεί προτεραιότητα της Κυβέρνησής του- τη «συμπόρευση» του περιβάλλοντος με την ανάπτυξη. Εγώ δεν το καταλαβαίνω αυτό. Εκείνο που γνωρίζω είναι ότι όλοι όσοι ασχολούνται μ’ αυτά τα ζητήματα σοβαρά, μιλάνε για την εκ των προτέρων ένταξη της οικολογίας και της προστασίας του περιβάλλοντος ως πτυχής όλων των πολιτικών που ασκούνται από μία κυβέρνηση και για την εκ των προτέρων καταβολή του κόστους, που δεν είναι μόνο οικονομικό όπως καταλαβαίνετε, για να γίνει η ανάπτυξη.
      Και θα σας πω τι εννοώ μ’ αυτό, γιατί φαίνεται λίγο θεωρητικό. Μας είπε ο κύριος Πρωθυπουργός ότι θα δώσει 4,5 δισεκατομμύρια ευρώ για το περιβάλλον. Αναζήτησα περί τίνος πρόκειται. Δυστυχώς δεν βρήκα λεπτομέρειες. Θα σας πω, λοιπόν, χονδρικά. Περίπου τα 500.000.000 είναι για έργα προστασίας του φυσικού περιβάλλοντος κ.λπ. και τα περίπου 4.000.000.000 είναι για έργα αποχετευτικά και άλλα πολλά και διάφορα, αποκατάσταση χωματερών κ.λπ.. Δηλαδή για να αποκατασταθούν οι ζημιές που έκανε η έως τώρα ανάπτυξη, η οποία δεν είχε κάνει τις σωστές επενδύσεις για τις αποχετεύσεις, για τις χωματερές, για τα σκουπίδια κ.λπ.. Δηλαδή η αβελτηρία, η κακή ανάπτυξη, η «φθηνιάρικη» ανάπτυξη, η φθηνή ανάπτυξη που κάναμε μέχρι τώρα, μας στοίχισε 4.000.000.000 ευρώ. Και είναι ένα μικρό τμήμα, γιατί θα μπορούσαμε να βρούμε και άλλα «κόστη» πολύ υψηλά. 
      Θα ήθελα να περάσω σε κάποια πολύ συγκεκριμένα ζητήματα που εκκρεμούν είτε περιλαμβάνονταν είτε όχι στις δηλώσεις του κυρίου Πρωθυπουργού. Θα τα πω λίγο τηλεγραφικά, δυστυχώς, λόγω του χρόνου και ελπίζω να  βγουν από εκεί και κάποιες προτάσεις, γιατί μας ζητάνε και προτάσεις. 
      Πρωτόκολλο του Κιότο. Κύριοι της Κυβέρνησης, δεν τηρούμε τις υποχρεώσεις μας και το ξέρετε. Ήδη έχουμε ξεπεράσει τα όρια που έχουμε συμφωνήσει στην εκπομπή αερίων. Γνωρίζετε ότι κάμποσα εκατομμύρια τόνοι διοξειδίου του άνθρακος εξεπέμφθησαν από τις πυρκαγιές και θα προσμετρηθούν στο λογαριασμό της χώρας μας και επομένως, θα επιβαρύνουν εκείνους που θα ψάξουν να αγοράσουν «δικαιώματα ρύπανσης»; Φοβερός όρος, αλλά έτσι λέγεται. Το ξέρετε; Το έχετε προβλέψει; Έχετε σκεφθεί τι θα κάνετε; Δεν ακούσαμε. 
      Υπογράψατε για το Κιότο ένα πρόγραμμα δράσης και συμφωνίες στην Ευρωπαϊκή Ένωση για την απεξάρτηση από τα ορυκτά καύσιμα. 
      Λίγες μέρες  μετά δίνετε σωρηδόν άδειες για παραγωγή ηλεκτρισμού από λιγνίτη και εισαγόμενο λιθάνθρακα. Σχιζοφρένεια; Αδιαφορία; Έλλειψη συντονισμού; Θα ήθελα μία απάντηση. 
      Συμφωνήσαμε όλοι, νομίζω, ότι πρέπει να προωθήσουμε τις ανανεώσιμες πηγές ενέργειας. Μην τις πω στη σειρά τους και ποιες είναι. Επικρατεί διοικητικό χάος, νομοθετική ασάφεια και οικονομική τρέλα, δηλαδή, το να θες να κάνεις φωτοβολταϊκά με μικροεπιχειρήσεις του ενός στρέμματος ο καθένας. Αυτό δεν το έχω ξανακούσει ποτέ. Θα έπρεπε να δούμε πού θα οδηγήσει αυτή η ιστορία. 
      Βιοκλιματική αρχιτεκτονική, για να εμποδίσουμε την εκπομπή από τα σπίτια, γιατί ένα μεγάλο μέρος των εκπομπών αερίων έρχεται από τα σπίτια, από τις κατοικίες, από τα κτήρια. Πού είναι η εφαρμογή της; Θα εφαρμοστεί στην Ηλεία και στα καμένα; Πάτε να αποκαταστήσετε τα κτήρια, χωρίς να σκεφθείτε ότι θα μπορούσατε εκεί τουλάχιστον να δοκιμάσετε. Υπάρχουν τέτοιες λύσεις και είναι και φθηνές λύσεις και έγινε και ειδικό συνέδριο στην Αθήνα. Σας τα προτείνει και το Τ.Ε.Ε.. Τίποτα και περί αυτού. Απλώς λέτε ότι θα δώσετε λεφτά σε τοπικούς εργολάβους. Να δούμε τι αποτέλεσμα θα δώσει. 
      Πυρκαγιές και δάση, η καταστροφή του καλοκαιριού. Τα κάνατε μούσκεμα στην πρόληψη, στην καταστολή, στην αποκατάσταση και στην ανάπτυξη και από αντίληψη και από έλλειψη πολιτικής. Πολύ τηλεγραφικά θα τα αναφέρω και σαν προτάσεις πλέον. 
      Δασικοί χάρτες. Θα δημοσιευθούν ή όχι αύριο, κύριοι της Κυβέρνησης;  Αν σας εμποδίζει κάποιος νόμος, μπορείτε να φέρετε εδώ πέρα πρόταση και να τον καταργήσουμε. Εγώ θα ψηφίσω την κατάργηση. Γιατί αν δεν γίνουν δασικοί χάρτες, δεν γίνεται δασολόγιο. 
      Ενιαίος φορέας πυρόσβεσης και προστασίας των δασών. Παλαιό σχέδιο της Βουλής. Να το επικαιροποιήσουμε. Δεν ακούσαμε τίποτα. 
      Οικοδόμηση εκτός σχεδίου. Θα απαγορευθεί; Είμαστε η μόνη χώρα στην Ευρώπη στην οποία επιτρέπεται η οικοδόμηση εκτός σχεδίου.
      Οικοδομικοί συνεταιρισμοί. Άντρα διαφθοράς και πίεσης απέναντι στους πολιτικούς. Αν δεν μπορείτε να τα καταργήσετε με νόμο, απογαλακτίστε τη διοίκηση και την πολιτική από τις πιέσεις τους. Υπάρχουν τρόποι για να γίνει αυτό, όπως θα έπρεπε, επίσης, να απογαλακτίσετε και να ανεξαρτητοποιήσετε το ελληνικό κράτος από την οθωμανική αυτοκρατορία, μη αναγνωρίζοντας, επιτέλους, τίτλους και δικαιώματα που έρχονται από τότε, είτε είναι της Εκκλησίας –και επικαλείται πάρα πολλά- είτε ιδιωτών είτε φτιάχνονται τώρα με κυκλώματα πλαστών εγγράφων στην Κωνσταντινούπολη και εδώ. 
      Ειδική μέριμνα για τα περιαστικά δάση και τους ελεύθερους χώρους. Άστε τα περί Ελληνικού και τα ολίγον εδώ και τα ολίγον εκεί. Όλοι οι υπάρχοντες ελεύθεροι χώροι της Αθήνας, εάν πρασινίσουν εντελώς και δεν κτίσουμε ούτε ένα τετραγωνικό εκατοστό και μετά διαιρέσουμε αυτούς τους χώρους με το σύνολο των κατοίκων, θα βρούμε ένα δείκτη που είναι τρεις με τέσσερις φορές χαμηλότερος από την τελευταία πρωτεύουσα της Ευρώπης. 
      Επομένως δεν υπάρχει θέμα «αξιοποιήσεως» των ελευθέρων και πράσινων χώρων. Υπάρχει θέμα να γκρεμιστούν πράγματα, για να γίνουν νέοι χώροι. Το είχε πει κάποτε και ο Τσαρούχης και νομίζω ότι πρέπει να το πούμε: Ευεργέτες κάποτε θα θεωρούνται αυτοί που γκρεμίζουν. 
      Εγώ θα σας έβαζα μια γενική αρχή: Κανείς δεν θα έχει το δικαίωμα να κτίσει οτιδήποτε στην Αθήνα και σε άλλες πυκνοκατοικημένες πόλεις της χώρας μας, εάν πρώτα δεν γκρεμίσει. Και αυτό να αφορά και το δημόσιο και τους Οργανισμούς Τοπικής Αυτοδιοίκησης, που για «καλούς» λόγους «τρώνε» διάφορα άλση από εδώ και από εκεί, βεβαίως, την Εκκλησία και, βεβαίως, τους ιδιώτες. 
      Αποσύρατε την πρόταση αναθεώρησης του άρθρου 24. Δεν χρειάζεται περαιτέρω συζήτηση περί τούτου. 
      Προστατευόμενες περιοχές. Είπαν και άλλοι συνάδελφοι –και δεν θα επιμείνω πολύ- πού είναι οι διαχειριστικές αρχές, τι κάνουν, ποια είναι η στελέχωσή τους, ποια είναι τα οράματά τους, ποια είναι η προσβασιμότητα για τους πολίτες. Υφίστανται συνεχείς απειλές -τις ακούμε- για αποχαρακτηρισμούς και για δημόσια έργα. 
      Τα νερά και η ποιότητά τους. Πάλι με τίτλους θα τα αναφέρω. Τον Αχελώο επιμένετε να τον εκτρέψετε; Τα δέλτα των ποταμών θα τα απαλλάξετε από τις απειλές που υφίστανται όλα σήμερα;  Για τη νιτρορύπανση, που είχε διαλύσει κυριολεκτικά τη γεωργία και τους κατοίκους που δεν έχουν νερό να πιουν σε πολλές περιοχές της χώρας, θα κάνετε κάτι πιο ειδικό; Την Κορώνεια θα μπορέσουμε να την αποκαταστήσουμε; Μας λένε ότι θέλει δέκα χρόνια. Έχετε αναθέσει το έργο της προστασίας της και της ενδεχόμενης ανάκαμψής της σε κάποιες τοπικές αρχές –να μην τις χαρακτηρίσω- που ασχολούνται με το βιβλίο Ιστορίας και τα τηλεπαράθυρα, ενώ υπάρχουν 30.000.000 ευρώ διαθέσιμα για να γίνουν έργα αποκατάστασης. Τίποτα δεν έγινε. Να αφαιρέσετε τις αρμοδιότητες απ’ αυτές τις αρχές. Να τελειώνουμε! 
      Να πάρετε μέτρα για τη σπατάλη του νερού, είτε αυτό αφορά την εντατική γεωργία είτε αφορά την επιδεικτική και σπάταλη κατανάλωση (πισίνες κ.λπ.).
      Να πάρετε μέτρα για την προστασία της θάλασσας. Το Μπουργκάς – Αλεξανδρούπολη σημαίνει δεκάδες πετρελαιοφόρα που θα πηγαινοέρχονται στο Αιγαίο πάνω – κάτω. Θα το σκεφθούμε; Θα κάνουμε –λέει- μελέτες. Τις κάνατε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, την άδειά σας για λίγο. 
      Αέρας. Ποιότητα, μετρήσεις, συναγερμοί. Στο Στρασβούργο τρεις φορές έχει γίνει συναγερμός και έχουν πάρει μέτρα κατά των βιομηχανιών και της κυκλοφορίας των αυτοκινήτων, όταν κάποιοι ρύποι ξεπέρασαν τα όρια. Η Αθήνα είναι καλύτερη;  Πότε είδατε μια απαγόρευση, μια παρέμβαση του κράτους; 
      Για τις πόλεις μας, τους ελεύθερους χώρους και το πράσινο τα είπαμε. 
      Η δικτατορία της ιδιωτικής αυτοκίνησης. Ποια μέτρα θα πάρετε; 
      Η βιοκλιματική αρχιτεκτονική τουλάχιστον για το δημόσιο. Η δημόσια υγεία. Η νομοθεσία για τα χημικά θα αρχίσει να εφαρμόζεται; Η Ελλάδα την καταπολέμησε εντονότατα. Το εξασθενές χρώμιο φτάνει στο κέντρο της Αθήνας. Τα αιωρούμενα σωματίδια προκαλούν χιλιάδες νεκρούς. Τα μεταλλαγμένα είδη είναι στα σούπερ μάρκετ χωρίς κανέναν έλεγχο και έρχονται και άλλα. Πώς θα εφαρμόσουμε τη νομοθεσία για την περιβαλλοντική ευθύνη, για την «πράσινη» ποινικοποίηση, όπως λένε στην Ευρώπη, τη σχέση με τις περιβαλλοντικές οργανώσεις κ.λπ.. Είναι τεράστια ζητήματα που θέτουν θέματα επιλογών, πολιτικής εφαρμογής, ελέγχων και συνολικής λειτουργίας του κράτους. Γι’ αυτό εμείς είχαμε ζητήσει αυτόνομο Υπουργείο Περιβάλλοντος. Όχι για κανέναν άλλο λόγο.
      Μας είπε ο κ. Σουφλιάς να περιμένουμε να τελειώσουν τα μεγάλα έργα και τότε θα το σκεφτεί. Ακριβώς αυτό τρέμουμε. 
      Για όλους αυτούς τους λόγους, κυρίες και κύριοι συνάδελφοι, όπως καταλαβαίνετε, δεν μπορούμε να παράσχουμε ψήφο εμπιστοσύνης στην Κυβέρνηση. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ κύριε Παπαγιαννάκη. 
      Καλώ στο Βήμα τον κ. Μάριο Σαλμά.
      ΜΑΡΙΟΣ ΣΑΛΜΑΣ: Κυρίες και κύριοι συνάδελφοι, συζητούμε σήμερα το θέμα της ημερήσιας διάταξης που είναι η ανάγνωση των Προγραμματικών Δηλώσεων της νέας Κυβέρνησης και η συζήτηση πάνω σ’ αυτές. Μια κορυφαία κοινοβουλευτική διαδικασία, που θα περίμενε κανείς να υπάρξουν συγκεκριμένες κριτικές και προτάσεις από τα κόμματα της Αντιπολίτευσης για να μπορούμε και εμείς να τοποθετηθούμε με τη σειρά μας ως κυβερνητικοί Βουλευτές. Διότι την ώρα που τίθενται οι βασικοί άξονες για το πώς θα κυβερνήσουμε τα επόμενα τέσσερα χρόνια, περίμενε κανείς τον αντίλογο και περίμενε κανείς να βρίσκει κόμματα της Αντιπολίτευσης που να έχουν συγκεκριμένες θέσεις και προτάσεις πάνω σ’ αυτά που είπαμε, που δεν είναι τίποτα περισσότερο από τις Προγραμματικές μας Δηλώσεις που είναι η συνέχεια του κυβερνητικού μας προγράμματος από το 2004.
      Αντ’ αυτού όμως επιτρέψτε μου να σας πω, άκουσα την κριτική που θα έπρεπε να ακούσει κανείς προεκλογικά, που εξαντλήσαμε ουσιαστικά το θέμα αυτό, όταν μπροστά στον ελληνικό λαό λογοδοτήσαμε για το τι κάναμε τα τριάμισι χρόνια που πέρασαν και ο ελληνικός λαός μας επαναδιατύπωσε και μας έδωσε πάλι τη νέα εντολή να συνεχίσουμε αυτή την προσπάθεια.
      Όμως, υπάρχει και ένα σημαντικό ερώτημα που ετέθη, όσον αφορά την ανάγνωση του αποτελέσματος αυτών των εκλογών και οι οποίες ανέδειξαν τη Νέα Δημοκρατία πάλι ως το κόμμα αυτό που θα συγκροτήσει την Κυβέρνηση και θα συνεχίσει το μεταρρυθμιστικό έργο.  
      Εκτιμώ, κυρίες και κύριοι συνάδελφοι, ότι εμείς από τη Νέα Δημοκρατία πήραμε το μήνυμα, το αναγνώσαμε σωστά και γι’ αυτό θα έχετε προσέξει ότι σε όλες τις τοποθετήσεις μας από τον Πρωθυπουργό μέχρι και τον τελευταίο κυβερνητικό Βουλευτή, χρησιμοποιούμε τα παραθετικά των επιθέτων και των επιρρημάτων. Θα ακούσατε πολλές φορές από ομιλητές του κυβερνώντος κόμματος να λένε ότι θα γίνουμε αποφασιστικότεροι, ότι θα πάμε πιο γρήγορα, ότι θα κινηθούμε πιο αποφασιστικά για όλο το έργο μας, πράγμα το οποίο εσείς δεν κάνατε.
      Πέστε μου στο ΠΑ.ΣΟ.Κ., για να δούμε ποιος ανέγνωσε το μήνυμα των εκλογών, πότε ένας Βουλευτής είπε ότι θα γίνουμε σοβαρότεροι, ότι θα είμαστε περισσότερο αντικειμενικοί ή τέλος πάντων ένας Βουλευτής, από τον Αρχηγό μέχρι τον τελευταίο που να έκανε αυτοκριτική για όλα τα προηγούμενα χρόνια και για τα σημερινά έργα και πράξεις σας. Αυτή είναι η διαφορά μας. Και ένας από τους λόγους που μας εμπιστεύθηκε ξανά ο ελληνικός λαός είναι αυτός.
      Βέβαια η άλλη ανάγνωση του εκλογικού αποτελέσματος καθιστά τον αναγνώστη επιφυλακτικό γιατί έχουμε ένα καινούργιο σκηνικό. Πράγματι ένα μεγάλο μέρος των ψηφοφόρων του ελληνικού πληθυσμού, εγκατέλειψε τα μεγάλα λεγόμενα κόμματα και έδωσε βάση στα μικρότερα λεγόμενα κόμματα. Αυτό όμως δεν αποτελεί ούτε στοιχείο αισιοδοξίας από τη μεριά των μικρότερων κομμάτων και αν θεωρήσουμε ότι είναι ένα μήνυμα στα δύο μεγάλα κόμματα, όποιο κυβερνήσει να κινηθεί πιο γρήγορα και πιο αποφασιστικά, δεν σημαίνει ότι αυτό είναι ένα μέρος του πληθυσμού  το οποίο έχει κεφαλαιοποιήσει τα μικρά κόμματα. 
      Θα ήθελα ακόμα να σας πω ότι άκουσα τις τοποθετήσεις πολλών συναδέλφων Βουλευτών από τα τρία υπόλοιπα, μικρότερα κόμματα που εκπροσωπούνται στη Βουλή και φοβούμαι ότι δεν θα μπορέσουν να εκφράσουν αυτόν τον κόσμο ο οποίος εξέφρασε πρώτος διαφοροποιήσεις ιδεολογικές. Διότι εμείς ως Κυβέρνηση δεν είχαμε να παλέψουμε μόνο με τα διαχειριστικά προβλήματα ή με τις προγραμματικές μας δεσμεύσεις που δεν υλοποιήσαμε, αλλά είχαμε να απολογούμαστε και για το φιλελεύθερο παγκόσμιο οικονομικό σύστημα στο οποίο πιστεύουμε και το οποίο σήμερα κυριαρχεί. Και, βεβαίως, αρχίζει να δείχνει τις πρώτες παρενέργειες και τα πρώτα συμπτώματα αν θέλετε, που ο κακόπιστος αναγνώστης μπορεί να τα αποδώσει σε αμφισβήτηση αυτού του συστήματος. 
Όμως ερχόμαστε εμείς να κάνουμε τη σωστή ανάγνωση και στην πορεία του φιλελεύθερου οικονομικού συστήματος, βλέποντας πρώτοι εμείς τις παρενέργειες και περιμένουμε και εμείς και οι πολίτες να ακούσουμε τις απόψεις σας πάνω σε οτιδήποτε αμφισβητείται.
      Όσον αφορά τα σχόλια που διατυπώθηκαν για τον εκλογικό νόμο, πιστέψτε με όποιος άκουγε σήμερα και χθες τις τοποθετήσεις των κομμάτων πάνω στις Προγραμματικές Δηλώσεις θα καταλάβαινε γιατί υπάρχει ανάγκη ισχυρής αυτοδυναμίας από όποια κυβέρνηση παίρνει την εντολή από τον ελληνικό λαό.
      Δεν συμφωνήσαμε σε τίποτα, κυρίες και κύριοι συνάδελφοι. Δεν υπήρξε ένα σημείο σύγκλισης από την πλευρά της Αντιπολίτευσης με την Κυβέρνηση. Πώς, αν δεν είχαμε αυτοδυναμία σήμερα, θα κάναμε σύνθεση απόψεων, αφού δεν βρήκαμε ένα σημείο σύγκλισης; Δεν άκουσα ένα Βουλευτή της Αντιπολίτευσης να επικροτεί μία κυβερνητική πρωτοβουλία, να επικροτεί και να επιβραβεύει μία δέσμευσή μας προγραμματική. Πώς είναι δυνατόν να βρούμε σύνθεση;
      Άρα, ήταν αρκετές δύο μέρες για να αναδειχθεί η ανάγκη αλλαγής του εκλογικού νόμου και να βγει η ανάγκη ισχυρής κυβέρνησης που πρέπει να υπάρχει από κάθε εκλογικό αποτέλεσμα. Και σας το λέει ένας άνθρωπος που υπήρξε και πρεσβευτής του πολυκομματικού συστήματος και υπήρξε και θιασώτης. Αλλά στην πράξη πράγματι μετά από δυο μέρες έχω πειστεί ότι η Ελλάδα δεν είναι ώριμη, τα κόμματα δεν είναι ώριμα για να μπορούμε να κάνουμε σύνθεση απόψεων. 
      Πράγματι σε πολλές χώρες της Ευρώπης κυριαρχούν συνασπισμοί των κομμάτων στις κυβερνήσεις. Όμως νομίζω ότι σήμερα το πολιτικό σύστημα στη χώρα –και φάνηκε αυτές τις δύο μέρες που συζητούμε- δεν είναι έτοιμο να συγκλίνει σε μερικές βασικές απόψεις. 
      Υπήρξε σημαντική κριτική σε πάρα πολλά θέματα και εύκολη κριτική. Θα διαλέξω μόνο το κομμάτι της ανεργίας, όπου διατυπώθηκαν πολλές ενστάσεις.
      Παραλάβαμε την ανεργία στα ποσοστά που την παραλάβαμε. Η ανεργία είναι ένα πρόβλημα πανευρωπαϊκό και παγκόσμιο με την ανάδειξη των ασιατικών αγορών και με τη διαμόρφωση του φιλελεύθερου οικονομικού συστήματος. Την εποχή, δηλαδή, που στην Ευρώπη μεγάλες βιομηχανίες μετέφεραν τις επιχειρήσεις εκμεταλλευόμενες την ισοτιμία δολαρίου και ευρώ στην Αμερική ή στις ασιατικές χώρες, στη χώρα μας τι συνέβαινε; Πολλές ελληνικές επιχειρήσεις μετανάστευαν στα Βαλκάνια, στην Κύπρο και σε άλλες περιοχές γιατί εκεί ήταν ευνοϊκότερο το επενδυτικό περιβάλλον και χαμηλότερο το κόστος παραγωγής. Αυτό παραλάβαμε. Τι κάναμε στην πράξη; Διότι η ανεργία πώς μειώνεται; Με δημιουργία θέσεων εργασίας. Ποιος δημιουργεί τις θέσεις εργασίας; Οι επιχειρηματίες, καλώς ή κακώς, εκτός αν έχετε κάποιον άλλο τρόπο να τον ακούσουμε. Οι επιχειρηματίες για να έρθουν να επενδύσουν έπρεπε να τους έχουμε σταθεροποιήσει το φορολογικό σύστημα, πράγμα το οποίο κάναμε με την πρώτη μας φορολογική μεταρρύθμιση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Δημιουργήσαμε ένα σημαντικό αναπτυξιακό νόμο που ήταν σοβαρότερος και έδινε περισσότερα πλεονεκτήματα απ’ αυτόν τον αντίστοιχο που είχε το ΠΑ.ΣΟ.Κ. και μειώσαμε τους φορολογικούς συντελεστές για να δώσουμε κίνητρα, την ίδια ώρα που αυτό σήμαινε απώλεια εσόδων, που τι σημαίνει αυτό; Μας έβγαζε έξω από τον προϋπολογισμό που είχαμε μια συγκεκριμένη δέσμευση να μειώσουμε τα ελλείμματά μας.
      Άκουσα από έγκυρους πολιτικούς ειδικά από το ΠΑ.ΣΟ.Κ., από τον κ. Σγουρίδη ότι το δημόσιο χρέος η Νέα Δημοκρατία το παρέλαβε σε ένα συγκεκριμένο ποσό και το ανέβασε. Μα, είπε κανείς ότι εμείς μειώσαμε το δημόσιο χρέος; Το ρυθμό αυξήσεως του δημοσίου χρέους μειώσαμε, διότι όλοι οι προϋπολογισμοί είναι ελλειμματικοί, που σημαίνει ότι δανειζόμαστε για να καλύψουμε τα ελλείμματα, πράγμα που σημαίνει ότι το χρέος μας αυξάνεται. Είναι αυτονόητο. Αλλά επειδή εδώ ο καθένας πρέπει να κρίνεται και αυτή είναι η διαφορά του Κοινοβουλίου από το χώρο έξω από εδώ, θα πρέπει να λέμε συγκεκριμένα πράγματα.
      Οι διαφορές μας είναι ιδεολογικές, προγραμματικές και διαχειριστικές. Στο κομμάτι το διαχειριστικό και το προγραμματικό κάναμε σοβαρή δουλειά. Εκεί όμως που μπορεί να ασκήσει κανείς κριτική είναι και στο διαχειριστικό διότι κάναμε βήματα για τη διαφθορά. Δεν τελειώσαμε μ’ αυτό το θέμα. Υπάρχει λόγος σ’ αυτό. Και με το μαθηματικό τύπο που καταργήσαμε, σήμερα η άσφαλτος, το χιλιόμετρο πληρώνεται λιγότερο ή τα υλικά τα φαρμακευτικά, τα εμφυτεύματα και όλα τα άλλα που χρησιμοποιούνταν, πληρώνονται φθηνότερα απ’ ότι επί ΠΑ.ΣΟ.Κ..
      ΠΡΟΕΔΡΕΥΟΥΣΑ (Ελισάβετ Παπαδημητρίου): Παρακαλώ, κύριε συνάδελφε.
      ΜΑΡΙΟΣ ΣΑΛΜΑΣ: Τελειώνω, κυρία Πρόεδρε.
      Κάναμε σημαντικά βήματα και προς αυτή την κατεύθυνση έχουμε πάρει την εντολή να συνεχίσουμε να ολοκληρώσουμε το έργο μας την επόμενη τετραετία.
      Με αυτά τα λόγια θέλω να σας πω ότι με μεγάλη εμπιστοσύνη στηρίζω τις Προγραμματικές Δηλώσεις της Κυβερνήσεως. Καλώ και όλους εσάς και σ’ αυτήν την προσπάθεια αλλά και στη συνταγματική Αναθεώρηση που θα έρθει, να δείξουμε μεγάλη υπευθυνότητα, γιατί είναι μια μοναδική ευκαιρία με την Αναθεώρηση του Συντάγματος να λύσουμε σοβαρά θεσμικά προβλήματα που τόσα χρόνια εμπόδιζαν τη χώρα να πάει μπροστά. 
      Σας ευχαριστώ πάρα πολύ.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστούμε πολύ, κύριε συνάδελφε. 
      Ο κ. Γεώργιος Παπαδημητρίου, έχει το λόγο.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Ευχαριστώ, κυρία Πρόεδρε.
      Κύριοι συνάδελφοι, η πρώτη αγόρευση είναι πάντα μια ξεχωριστή στιγμή. Θα μου επιτρέψετε να μοιραστώ τη συγκίνηση αυτή μαζί σας και να αναπτύξω μερικές σκέψεις για ένα κεντρικό θέμα: «το περιβάλλον». Μέσα από τις σκέψεις που θα σας εκθέσω, θα προσπαθήσω να αποκαλύψω την πραγματική ποιότητα της πολιτικής που ασκεί η Κυβέρνηση. 
      Κύριοι συνάδελφοι, αν ανατρέξουμε στις προγραμματικές δηλώσεις του 2004 θα διαπιστώσουμε χωρίς αμφιβολία ότι η προστασία του περιβάλλοντος ήταν ο φτωχός συγγενής. Παρέμεινε ως το τέλος με την ιδιότητα αυτή, με τραγικές, δυστυχώς, συνέπειες για τη χώρα. Το καλοκαίρι του 2007 θα μείνει τραυματικά χαραγμένο στη μνήμη κάθε πολίτη, όχι μόνο των πληγέντων αλλά και όσων είχαν την αγωνία να παρακολουθούν τον πόνο των συνανθρώπων μας που γνώρισαν αυτή τη δοκιμασία. Μ’ αυτήν, λοιπόν, τη σκέψη, το 2007, κυρίες και κύριοι συνάδελφοι, δεν είναι 2004. Τα πράγματα έχουν αλλάξει. Η πραγματικότητα έδειξε ότι οι πολιτικές περιβάλλοντος που ασκούσαμε είναι απολύτως απρόσφορες να αντιμετωπίσουν τα σωρευμένα προβλήματα της χώρας. 
      Τι απαντά η Κυβέρνηση στη πραγματικότητα αυτή; Ο Πρωθυπουργός αναφέρεται γενικά στην περιβαλλοντική πρόκληση που αντιμετωπίζει η χώρα. Συμφωνούμε. Πώς αντιμετωπίζεται όμως; Τι θα έπρεπε πρωταρχικά να προτείνει η Κυβέρνηση και τι την καλούμε να προτείνει ακόμη και τώρα; Δύο επιλογές μείζονος, πολιτικής αλλά και συμβολικής, σημασίας:
      Πρώτον, να αναλάβει επιτέλους την πρωτοβουλία να ιδρύσει Υπουργείο Περιβάλλοντος.
      Και δεύτερον, να αποσύρει αμέσως από την πρόταση Αναθεώρησης το σημείο που αναφέρεται στο άρθρο 24 και το άρθρο 117. Η απάντηση στα δύο αυτά ερωτήματα θα έπρεπε, κύριοι Βουλευτές, να είναι αυτόματη, θα έπρεπε να είναι πέραν πάσης συζητήσεως. Γιατί; Η εξήγηση είναι απλή: δεν μπορεί να υπάρξει συγκροτημένη, σοβαρή και αξιόπιστη περιβαλλοντική πολιτική, αν δεν ιδρυθεί αυτοτελές Υπουργείο Περιβάλλοντος. Την πρόταση αυτή ενστερνίζονται όχι μόνο όλα τα κόμματα της Αντιπολιτεύσεως αλλά και πολλοί Βουλευτές της κυβερνητικής παράταξης με επώνυμες δηλώσεις. Την πρόταση δε αυτή θα ήθελαν να ενστερνιστούν ακόμη περισσότεροι, εάν είχαν την ευχέρεια προς τούτο. Αποτελεί, λοιπόν, πρωταρχική ανάγκη η ίδρυση Υπουργείου Περιβάλλοντος.
      Δεύτερον, τι σας εμπόδισε να ασκήσετε περιβαλλοντική, χωροταξική και πολεοδομική πολιτική; Οι ορισμοί του Συντάγματος; Πρέπει να είμαστε ειλικρινείς απέναντι στους πολίτες και το λαό. Ασφαλώς όχι. Δεν υπάρχει καμιά ρύθμιση –επαναλαμβάνω και παρακαλώ να ακούσω τον αντίλογό σας- που ορθώνεται ως ανάχωμα στην προσπάθεια για την χωροταξική ανασυγκρότηση, την πολεοδομική ανανέωση και την αειφόρο διαχείριση του περιβάλλοντος. 
      Τι επιδιώκετε με την Αναθεώρηση; Να απομειώσετε την προστασία που παρέχει το Σύνταγμα στο περιβάλλον. Μα, είναι δυνατόν στον 21ο αιώνα να γίνεται με όσα συμβαίνουν, με τις απειλές που βιώσαμε με τραγικό τρόπο, σοβαρά λόγος για απομείωση της προστασίας του περιβάλλοντος;
      Κύριοι Βουλευτές, θα επιμείνω για μία και τελευταία φορά. Νομίζω ότι είναι η ύστατη ώρα να αναλάβει η Κυβέρνηση την ευθύνη της ίδρυσης Υπουργείου Περιβάλλοντος και να αποσύρει το άρθρο 24. Γιατί; Διότι μ’ αυτές τις εκκρεμότητες και μ’ αυτά τα «βαρίδια» δεν επιτρέπει καμμία απολύτως ελπίδα και προσδοκία να διαμορφωθεί και να ασκηθεί μία σύγχρονη πολιτική περιβάλλοντος. 
      Οι υπηρεσίες περιβάλλοντος στο ενοποιημένο Υ.ΠΕ.ΧΩ.Δ.Ε. είναι ισχνές, είναι αδύναμες, είναι «γερασμένες». Το ξέρουν όλοι. Επίσης γνωρίζετε ότι ο Υπουργός ΠΕ.ΧΩ.Δ.Ε. αναλώνει το 95% του χρόνου του –για να μην αναφέρω και μεγαλύτερο ποσοστό- στις αρμοδιότητες των Δημοσίων Έργων. Εντελώς παρέργως ασχολείται, όταν υπάρξει κρίσιμη περίσταση, με ζητήματα περιβάλλοντος. Πώς να οργανωθεί σύγχρονη περιβαλλοντική πολιτική; Πώς να οργανώσετε περιβαλλοντική πολιτική όταν το πρόταγμά σας είναι η απομείωση της προστασίας που παρέχει το Σύνταγμα; Είναι λογικά δυνατόν; Ποτέ.
	(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
	Δεύτερον, και εδώ θα σας παρακαλέσω να προσέξουμε όλοι, γιατί έχουμε ευθύνη απέναντι στους πολίτες. Ο τρόπος με τον οποίον οργανώνουμε και ασκούμε την πολιτική είναι απολύτως απρόσφορος να εγγυηθεί την αειφορική διαχείριση του περιβάλλοντος. Είναι απρόσφορος, γιατί περιορίζεται σε εξαγγελίες και στην καλύτερη περίπτωση στη θέσπιση νομοθετικών μέτρων και ουδέποτε –το τονίζω- ή σπανίως συνοδεύεται από συνεκτικά σχέδια, από στοχευμένες δράσεις και από συγκεκριμένα και απτά μέτρα. Δεν υπάρχουν δείκτες με τους οποίους να μετρούμε την απόδοση όποιων περιβαλλοντικών πολιτικών ασκούνται. Είναι όλες «μετέωρες». 
      Ένα παράδειγμα σας το αναφέρω για να είμαι έντιμος απέναντι σε όλους σας. Είναι η κλιματική αλλαγή. Όπως ξέρετε, με το πρόγραμμα καταπολέμησης της εκπομπής ρύπων αναλάβαμε συγκεκριμένες υποχρεώσεις από τις οποίες αποκλίνουμε συνειδητά. Οι ρυθμοί τρέχουν όχι με στόχο την αύξησή τους στο 25% αλλά στο 38%. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε.
	ΠΡΟΕΔΡΟΣ (Δημήτριος Σιούφας): Έχετε χρόνο. Μιλάτε για πρώτη φορά, κύριε καθηγητά, και ευχαρίστως θα έχετε λίγο χρόνο ακόμα.
	ΓΕΩΡΓΙΟΣ ΠΑΠΑΔΗΜΗΤΡΙΟΥ: Δεν είναι δυνατόν με τους ρυθμούς αυτούς να ανταποκριθούμε στις υποχρεώσεις που έχουμε αναλάβει, Δεν είναι δυνατόν σ’ αυτήν την πραγματικότητα ο Πρωθυπουργός να έχει την άνεση να προσέρχεται στη Σύνοδο Κορυφής του Βερολίνου και να αναλαμβάνει επιπλέον υποχρεώσεις, εν επιγνώσει ότι δεν είναι σε θέση η Ελλάδα να τηρήσει τις ήδη ανειλημμένες. Δεν είναι δυνατό να παρουσιάζεται σε κοινή εκδήλωση με τον Αλ Γκορ, υπεραμυνόμενος της κλιματικής πολιτικής, την οποία καταστρατηγούμε και αδυνατούμε να ακολουθήσουμε. Θα μπορούσα να αναφέρω πολλά παραδείγματα.
      Τελειώνοντας πρέπει να σας πω ότι είναι ευθύνη όλων μας να υποστηρίξουμε –και το δηλώνουμε ρητά- κάθε πρωτοβουλία, η οποία αποβλέπει στην προστασία του πολύπαθου περιβάλλοντός μας. Κάθε πρωτοβουλία που συγκεντρώνει όμως ορισμένες ποιοτικές προδιαγραφές, που δεν θα αναλίσκεται σε εξαγγελίες και στη λήψη μη εφαρμόσιμων νομοθετικών ρυθμίσεων, αλλά αποβλέπει στην προώθηση συγκροτημένων σχεδίων, στην εξυπηρέτηση στοχευμένων δράσεων και στη λήψη απτών και μετρήσιμων μέτρων. 
      Μ’ αυτές τις προδιαγραφές θα χαιρετίσουμε κάθε πρωτοβουλία, αν και πολύ φοβούμαι ότι με τις αφετηρίες που ξεκινάτε και τις οποίες υπογράμμισα, είναι δυστυχώς εξ ορισμού αδύνατο να πιστέψουμε σ’ αυτήν την προοπτική. Αν ανακρούσετε πρύμνα, θα μας έχετε μαζί σας σε κάθε προσπάθειά σας.
	Ευχαριστώ πολύ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Ευχαριστούμε τον κ. Παπαδημητρίου. 
      Παρακαλώ το συνάδελφο κ. Τάσο Νεράντζη να λάβει το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Γ΄ Αντιπρόεδρος της Βουλής): Κυρίες και κύριοι συνάδελφοι, υπάρχει μία, άκρατη και άκριτη, μηχανιστική αντίληψη, η  οποία επιπολάζει και αγκαλιάζει, δυστυχώς, ακόμη και τους θεσμούς, ακόμη και τις διαδικασίες αυτών των θεσμών. Έτσι, λοιπόν, οι Προγραμματικές Δηλώσεις της Κυβερνήσεως για την παροχή σ’ αυτήν ψήφου εμπιστοσύνης, δυστυχώς, υπόκεινται σε κανόνες, άτυπους μεν, αλλά μεγάλης ισχύος, σε κανόνες οι οποίοι προσιδιάζουν σε μερικά ομαδικά αθλήματα: στο ποδόσφαιρο, στο μπάσκετ, την υδατοσφαίριση. Man to man. Ο Υπουργός, αν μετείχε και στην προηγούμενη Κυβέρνηση, εκθέτει το έργο του, εν πάση περιπτώσει εκθέτει και τους προβληματισμούς και τους προγραμματισμούς του. O δε σκιώδης ομόλογός του, από τις άλλες πλευρές, περιορίζεται στο να τον «περιποιηθεί» δεόντως. ΄Ετσι, όμως, φθάνουμε στο «είδος», χωρίς να έχουμε περάσει από το «γένος». Έτσι, βλέπουμε το δένδρο, αλλά δεν αντικρίζουμε ποτέ το δάσος. Είναι ανάγκη, λοιπόν, να ψηλαφίσουμε τις συντεταγμένες αυτής της συζήτησης, όπως τουλάχιστον αυτές καθορίζονται από τις ομιλίες του Πρωθυπουργού από τη μία πλευρά, και του Αρχηγού της Αξιωματικής Αντιπολίτευσης από την άλλη.
      Ας δούμε πρώτα τις γενικές συντεταγμένες της πρωθυπουργικής ομιλίας: Ο Πρωθυπουργός, όχι μόνο δεν απέφυγε να θίξει τα καυτά  εκείνα θέματα, τα οποία και προεκλογικά αποτελούσαν την «ατζέντα», αλλά αντίθετα, τα ανέσυρε, τα προέταξε, τα ιεράρχησε, τα αξιολόγησε, προέτεινε δε και λύσεις. Και αυτό είναι πολύ σημαντικό. 
      Η πρόσφατη λαϊκή ετυμηγορία, η οποία έστειλε τη Νέα Δημοκρατία ξανά στην Κυβέρνηση με μια ευρεία πλειοψηφία, δεν οδήγησε τον Πρωθυπουργό σε επικίνδυνες παραισθήσεις, έτσι ώστε να θεωρήσει ότι έχει ακατάβλητη δύναμη και ακατάλυτη μακροβιότητα. Εμφαντικά, ο Πρωθυπουργός τόνισε ότι είναι ανάγκη να υπάρχει λαϊκή συναίνεση διαρκής, είναι ανάγκη να υπάρχει λαϊκή συμμετοχή, είναι ανάγκη να υπάρχει δημόσιος διάλογος. Και αυτό τα λέει όλα. Δεν επαναπαύθηκε ο Πρωθυπουργός και η Κυβέρνηση στις δάφνες τους, αλλά διαρκώς τις ανανεώνουν, επιδιώκουν να τις ανανεώνουν και να τις εμβαπτίζουν στη λαϊκή κολυμβήθρα της καθημερινότητας. 
      Από την άλλη πλευρά, η ομιλία του κ. Παπανδρέου: Εξήντλησε το χρόνο  ο κ. Παπανδρέου που του δόθηκε -εξήντλησε και το ακροατήριό του- αλλά δεν εξήντλησε το θέμα, για το οποίο εκλήθη να μιλήσει. Ήταν μια ομιλία, την οποία θα χαρακτήριζα ανάλαφρη –δεν λέω ελαφριά για να μη θεωρηθεί ότι έχει και αιχμή, σε άλλο επίπεδο. Νεοέλληνες την ονομάζουν “light”. Και γιατί ανάλαφρη; Γιατί, πραγματικά, εκείνο που μου θύμισε ήταν μία σημαντική ρήση, του Τσόρτσιλ. Μας λέει -για να θίξει και την αμεριμνησία κάποιου πολιτικού- ότι: «Όταν είσαι η κορυφή ενός ηφαιστείου, το λιγότερο που σου μένει να κάνεις, είναι να καπνίζεις». Ε, λοιπόν, η ομιλία του κ. Παπανδρέου κάπνιζε αμεριμνησία, όπως κάπνιζε αμεριμνησία και η πολιτική του ΠΑ.ΣΟ.Κ. όλα αυτά τα χρόνια που ήταν κυβέρνηση και δημιούργησε τα σοβαρά αυτά προβλήματα. Έτσι, λοιπόν, παρουσιάζεται αυτή η ομιλία: ανάλαφρη. 
      Από την άλλη πλευρά, όμως, έχουμε και άλλες σημαντικές παρατηρήσεις οι οποίες πρέπει να γίνουν. 
      Ο κ. Παπανδρέου, στην ομιλία του, φαίνεται ότι ενσωμάτωσε μια βασική αρχή του Μεσαίωνα: «Υποκρίνου και απόκρυβε». Υποκρίνεται ότι για τις πυρκαγιές φταίει η Κυβέρνηση της Νέας Δημοκρατίας, αποκρύπτοντας ότι τέτοιες πυρκαγιές -και μάλιστα πολύ πιο μακράς διάρκειας, οδυνηρότατες από πλευράς περιουσιακών ζημιών και ανθρωπίνων θυμάτων- συνέβησαν και στην Αμερική και στην Πορτογαλία και στην Ιταλία και στη Γαλλία και στην Ισπανία και στη Γερμανία. Μας κατηγορεί, δήθεν, ότι εμείς ήμασταν εκείνοι που βυθίσαμε τα ασφαλιστικά ταμεία. Υποκρίνεται γι’ αυτό και αποκρύπτει ότι, χάρη στο νόμο Σιούφα, το ασφαλιστικό σύστημα και τα ταμεία διασώθηκαν. 
Εξαιτίας του σχεδίου Γιαννίτση, το οποίο και απεσύρθη, κινδύνευσαν τα ταμεία και με το νόμο Ρέππα τα ταμεία αυτά φυτοζωούν. 
      Αποκρύβει και υποκρίνεται συγχρόνως ο κ. Παπανδρέου ότι η Ολυμπιακή δήθεν έφθασε σ’  αυτό το χάλι από τη Νέα Δημοκρατία, λησμονώντας ότι το προσωπικό της, από τρεις χιλιάδες άτομα, έγινε εννιά και δέκα χιλιάδες, επί των ημερών της δικής σας διακυβέρνησης, κύριοι συνάδελφοι του ΠΑ.ΣΟ.Κ., και αποκρύπτοντας, επίσης, τις περιπέτειες, τις οποίες ακόμη πληρώνουμε, από το εγχείρημα Βερελή, όσον αφορά τη λύση της διάσπασης της εταιρείας και της μεταβίβασης. Υποκρίνου, λοιπόν, και απόκρυβε. Αυτή είναι η βασική χαρακτηριστική γραμμή πλεύσεως του κ. Παπανδρέου.
      Εκείνο που θα πρέπει να τονίσω ιδιαίτερα, είναι η πλήρης έλλειψη ισοτιμίας, μεταξύ νοημάτων και λόγων του κ. Παπανδρέου. Ο κ. Παπανδρέου θεωρεί ότι οι όροι, τα νοήματα και οι λέξεις σημαίνουν είναι άλλα στην κοινή γραμματική και άλλα στην πολιτική ρητορεία. Μας απέδωσε ότι, δήθεν, εμείς έχουμε νεοσυντηρητικές απόψεις, ενώ οι του ΠΑ.ΣΟ.Κ. έχουν προοδευτικές. Πού άραγε έγκειται η προοδευτικότητά σας; Στο ότι μόνοι εσείς στην Ευρώπη αρνείσθε την ύπαρξη και λειτουργία μη κερδοσκοπικών πανεπιστημίων, μη δημοσίων; Στο ότι ετάχθη ήδη και το ΠΑ.ΣΟ.Κ. υπέρ αυτών και συγκεκριμένα ο κ. Παπανδρέου, αλλά ανέκρουσε πρύμνα αιφνιδίως; Εκεί τοποθετείται η πρόοδος; Στα καινούργια προβλήματα να δίνουμε παλιές, ξεπερασμένες, ρετσέτες και χάπια; Εμείς έχουμε την ακριβώς αντίθετη αντίληψη, δηλαδή, ότι στα νέα προβλήματα χρειάζονται νέες συνταγές. Μόνο έτσι μπορεί να προχωρήσει ο τόπος. 
      Αυτές είναι οι αιτίες για τις οποίες οι δηλώσεις του Πρωθυπουργού είναι πολύ σημαντικές όχι μόνο για εμάς τους Νεοδημοκράτες, αλλά και για όλη την Ελλάδα. Οι δηλώσεις του Πρωθυπουργού είναι συγκεκριμένες, είναι υπεύθυνες. Από την άλλη πλευρά, το ΠΑ.ΣΟ.Κ. σωπαίνει, όταν δεν πρέπει και μιλά, αοριστολογώντας, όταν δεν χρειάζεται. 
      Εμείς εγκρίνουμε τις δηλώσεις της Κυβέρνησης και της παρέχουμε ψήφο εμπιστοσύνης.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Ο Υπουργός Απασχόλησης και Κοινωνικής Προστασίας κ. Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, στις 16 Σεπτεμβρίου οι Ελληνίδες και οι Έλληνες μάς έδωσαν την εντολή για τη συνέχιση των αλλαγών και των μεταρρυθμίσεων. Οι πολίτες γνωρίζουν ότι η ακινησία σ’ ένα περιβάλλον που συνεχώς μεταβάλλεται, ευνοεί μόνο μικρές βολεμένες μειοψηφίες. Ευνοεί τους λίγους σε βάρος των πολλών. Αντιθέτως, οι αλλαγές και οι μεταρρυθμίσεις βελτιώνουν το παρόν και διασφαλίζουν ένα καλύτερο αύριο για όλους.
      Κυρίες και κύριοι συνάδελφοι, την προσεχή περίοδο τρεις είναι οι άξονες στους οποίους αποδίδουμε ιδιαίτερη σημασία: η αναμόρφωση του ασφαλιστικού συστήματος, η περαιτέρω μείωση της ανεργίας και η ενίσχυση της απασχόλησης και η καλύτερη αξιοποίηση των κοινοτικών πόρων σε όλους τους τομείς δράσης του Υπουργείου. Πρωταρχικό μας μέλημα είναι η αξιοποίηση των πόρων υπέρ εκείνων που έχουν πραγματικά ανάγκη και όχι η αλόγιστη κατασπατάλησή τους στο όνομα της άσκησης μιας δήθεν κοινωνικής πολιτικής. 
      Με το Επιχειρησιακό Πρόγραμμα «Ανάπτυξη ανθρώπινου δυναμικού 2007-2013» αξιοποιούμε το σύνολο του ανθρώπινου δυναμικού για την ανάπτυξη της χώρας και την ενίσχυση της κοινωνικής συνοχής. Η προσπάθεια αυτή θα χρηματοδοτηθεί με το ποσό των 2,2 δισεκατομμυρίων ευρώ από κοινοτικούς πόρους, ενώ το σύνολο της δημόσιας δαπάνης μαζί με τους εθνικούς πόρους θα ανέλθει σε 3,1 δισεκατομμύρια ευρώ.
      Το αργότερο σε ένα χρόνο θα έχει δημιουργηθεί διαδικτυακή πύλη σύζευξης, προσφοράς και ζήτησης εργασίας. Στην πύλη αυτή που θα δημιουργήσει στο πρότυπο της κοινοτικής EURES θα καταγράφονται οικειοθελώς αφ’ ενός η προσφορά του συνόλου των αναζητούντων εργασία, ασχέτως αν είναι άνεργοι, εργαζόμενοι ή άτομα εκτός αγοράς εργασίας, αφ’ ετέρου οι ευκαιρίες απασχόλησης από την πλευρά των επιχειρήσεων.
      Εξετάζουμε, επίσης, μέσα από διάλογο τη διαφοροποίηση της χρηματοδότησης της επαγγελματικής κατάρτισης, με σκοπό την επωφελέστερη και καλύτερα στοχευμένη διάθεση των σημαντικών ευρωπαϊκών πόρων που διατίθενται για αυτόν το σκοπό. Στόχος είναι να αυξήσουμε το ποσοστό απασχόλησης σε περισσότερο από 64% και να μειώσουμε την ανεργία κατά δύο ακόμη ποσοστιαίες μονάδες. 
      Επίκεντρο της πολιτικής μας είναι δύο ευπαθείς ομάδες που συνεχίζουν να παρουσιάζουν υψηλά ποσοστά ανεργίας, οι νέοι και οι γυναίκες. Στο πλαίσιο αυτό εξετάζουμε συστηματικά το σταδιακό δραστικό μετασχηματισμό της επιδότησης της ανεργίας σε ενίσχυση επιδότησης της απασχόλησης.
      Κυρίες και κύριοι συνάδελφοι, έρχομαι τώρα στο μεγάλο θέμα του ασφαλιστικού συστήματος, θέμα που όλοι εκτιμούν ότι έχει προσλάβει εκρηκτικές διαστάσεις. Ουδείς αμφισβητεί ότι το ασφαλιστικό σύστημα της χώρας μας νοσεί βαθύτατα. 
      Είναι, επίσης, διεθνώς παραδεκτό ότι η κατάσταση και η εξέλιξη του ασφαλιστικού συστήματος μιας χώρας έχει πολλαπλές επιπτώσεις στο γενικότερο οικονομικό και κοινωνικό περιβάλλον, αλλά και ότι επηρεάζεται αποφασιστικά από παράγοντες, όπως ο ρυθμός της οικονομικής ανάπτυξης, η έκταση της παραοικονομίας και της εισφοροδιαφυγής και το επίπεδο της δημογραφικής εξέλιξης. 
      Διατηρούμε τα τρία επίπεδα τα οποία βασίζονται στην τριμερή, διμερή και ελεύθερη χρηματοδότηση αντίστοιχα. Ο συνδυασμός των τριών αυτών επιπέδων αμβλύνει τις στρεβλώσεις, ενισχύει το συνταξιοδοτικό εισόδημα και συμβάλλει στη βιωσιμότητα του συστήματος.
      Παρά ταύτα, κυρίες και κύριοι συνάδελφοι, η ικανοποιητική λειτουργία ενός παρομοίου πλέγματος ασφαλιστικής κάλυψης σε επίπεδο συντάξεων και άλλων παροχών προϋποθέτει την επάρκεια και την απόδοση σειράς σταθερών και μεταβλητών παραμέτρων. Πώς είναι δυνατόν να επιτευχθεί στοιχειώδης οικονομία κλίμακος και περιορισμός της σπατάλης προς όφελος των ασφαλισμένων, όταν στη χώρα μας λειτουργούν εκατόν σαράντα εννέα φορείς κοινωνικής ασφάλισης που εποπτεύονται από πέντε τουλάχιστον διαφορετικά Υπουργεία και λειτουργούν ως ταμεία κύριας ή επικουρικής ασφάλισης, ως ταμεία ασθενείας ή πρόνοιας, ως ταμεία αλληλοβοηθείας, ως νομικά πρόσωπα ιδιωτικού δικαίου ή ακόμη και ως λογαριασμοί; 
      Είναι, συνεπώς, άμεση και επιτακτική ανάγκη η δραστική συγχώνευσή τους σε ομάδες και κλάδους με κριτήριο κοινά εργασιακά λειτουργικά και κοινωνικά χαρακτηριστικά. Στο σημείο αυτό θέλω με ικανοποίηση να επισημάνω ότι οι πολιτικές δυνάμεις του τόπου σχεδόν στο σύνολό τους, ασφαλώς με παραλλαγές, συμφωνούμε στην ανάγκη αντιμετώπισης αυτής της απίστευτης διασποράς ασφαλιστικών φορέων. 
      Η χρηματοδότηση και η αντιμετώπιση της εισφοροδιαφυγής σε συνδυασμό με την καταπολέμηση του φαινομένου της αδήλωτης εργασίας αποτελούν ένα ακόμη κεφαλαιώδες ζήτημα στα πλαίσια της αναμόρφωσης του όλου συστήματος.
      Ωστόσο, ορισμένοι συχνά υποστηρίζουν ότι μία πολύ μεγαλύτερη, από τη σημερινή, κρατική επιχορήγηση μπορεί να αντιμετωπίσει το πρόβλημα. Άλλοι πάλι διατυπώνουν την άποψη ότι η πάταξη της ευρείας εισφοροδιαφυγής έως και 30% σε ορισμένες περιπτώσεις, η πλήρης πάταξη θα διέσωζε το σύστημα. Απόψεις, όπως οι παραπάνω, προσεγγίζουν την επιφάνεια μόνο του προβλήματος και όχι την ουσία του, τους πραγματικούς, δηλαδή, λόγους που επιβάλλουν την αναμόρφωση του συστήματος.
      Κυρίες και κύριοι συνάδελφοι, η πραγματικότητα είναι ότι όσοι πόροι και αν διατεθούν από τον κρατικό προϋπολογισμό για τη στήριξη του ασφαλιστικού συστήματος με τη σημερινή του δομή και διάρθρωση ούτε το σύστημα θα διασώσουν ούτε –και αυτό είναι το χειρότερο- θα βελτιώσουν τις συνταξιοδοτικές και άλλες παροχές προς τους πολίτες.
      Βεβαίως, εδώ αναφύεται και ένα ακόμη, πέραν του οικονομικού, ηθικό και πολιτικό πρόβλημα. Ποιος πληρώνει για ποιον και τι απολαμβάνει κάποιος με μακρά σκληρή εργασία, συχνά χειρονακτική, και τι ένας άλλος που έχει διανύσει τον εργασιακό του βίο κάτω από πολύ καλύτερες και ασφαλείς συνθήκες;
    Η χρηματοδότηση του ασφαλιστικού συστήματος από τον κρατικό προϋπολογισμό και η εξεύρεση πρόσθετων πόρων, χωρίς βεβαίως να διαταράσσεται η δημοσιονομική σταθερότητα, εξασφαλίζεται με τη σταθερά ανοδική και βιώσιμη ανάπτυξη της οικονομίας που ήδη έχουμε επιτύχει και όχι, βεβαίως, με πρόσθετους φόρους ή μεγαλύτερες εισφορές. 
    Εξαιρετικά κρίσιμο επίσης στοιχείο αποτελεί η περισσότερο αποτελεσματική αξιοποίηση της κινητής και ακίνητης περιουσίας των ταμείων. Στην κατεύθυνση αυτή η Κυβέρνηση καθιέρωσε προσφάτως ένα θεσμικό πλαίσιο προστασίας και αξιοποίησης των αποθεματικών των φορέων κοινωνικής ασφάλισης, η ενεργοποίηση του οποίου θα συμβάλει αποφασιστικά στην κατεύθυνση αυτή, με την αξιοποίηση της ακίνητης περιουσίας μέσω εταιρειών διαχείρισης ακινήτων και της κινητής περιουσίας μέσα από σύγχρονα και ασφαλή επενδυτικά εργαλεία. 
    Εξετάζεται επίσης ως επόμενο στάδιο περαιτέρω αποτελεσματικής αξιοποίησης της  κινητής και ακίνητης περιουσίας η δημιουργία ενιαίου Οργανισμού Διαχείρισης Αποθεματικού. Είναι εξάλλου ανάγκη να εκσυγχρονιστεί και να επικαιροποιηθεί, με βάση τα σημερινά δεδομένα, ο θεσμός των βαρέων και ανθυγιεινών επαγγελμάτων. Δεν είναι δυνατόν το 2007 και με δεδομένες τις τεχνολογικές εξελίξεις, να συνεχίζουν να ισχύουν οι ρυθμίσεις της δεκαετίας του ’60, με αποτέλεσμα σήμερα περισσότερες από πεντακόσιες εργασίες, ειδικότητες και επαγγελματικές ασχολίες να χαρακτηρίζονται ως βαριές και ανθυγιεινές.
    Επίσης, έχει γίνει πολλή συζήτηση, αλλά και ατυχείς απόπειρες στρέβλωσης έχουν επιχειρηθεί σχετικά με την προαιρετική παραμονή στην εργασία, πέραν του ορίου συνταξιοδότησης. Κατ’ αρχάς, ο θεσμός αυτός, κύριοι συνάδελφοι, δεν είναι νέος ούτε επιβάλλεται αναγκαστικά ούτε βεβαίως θίγει βασικά συνταξιοδοτικά δικαιώματα και παροχές. Διερωτάται, όμως, κανείς: Ποιος έχει το δικαίωμα να αποκλείει σε όποιον το επιθυμεί, με κίνητρα, με καλύτερη τελική σύνταξη, με μερική ή πλήρη απασχόληση, να παραμείνει δύο ή τρία χρόνια προαιρετικά στην εργασία του; Η ελεύθερη επιλογή του κάθε πολίτη για τη διάθεση του χρόνου του δεν μπορεί να εντάσσεται ούτε να υπακούει σε ιδεοληπτικές προσεγγίσεις. 
    Αποφασιστικής σημασία ζήτημα είναι ακόμη και η καθιέρωση κάρτας κοινωνικής ασφάλισης. Η έκδοση για κάθε ασφαλισμένο μιας «έξυπνης κάρτας», στην οποία θα καταγράφεται ο εργασιακός του χρόνος, οι φορείς της ασφάλισής του, η νοσοκομειακή και φαρμακευτική του περίθαλψη, όχι μόνο θα τον απαλλάσσει από μακρά σειρά γραφειοκρατικών διαδικασιών, αλλά θα διευκολύνει ακόμα και τον έλεγχο και τη διασταύρωση στοιχείων, τα οποία τον αφορούν. Μια τέτοια προσπάθεια θα στηριχθεί στον αριθμό μητρώου κοινωνικής ασφάλισης, μια διαδικασία η οποία έχει προχωρήσει ήδη σημαντικά και καλύπτει σήμερα σχεδόν έξι εκατομμύρια πολίτες, ασφαλισμένους και συνταξιούχους.
    Είναι, επίσης, ανάγκη να θωρακισθεί το σύστημα απονομής αναπηρικών συντάξεων. Κάθε πλασματική αναπηρική σύνταξη επιβαρύνει υπέρμετρα το σύστημα, στερεί πόρους από όσους έχουν πραγματική ανάγκη και ενθαρρύνει τα φαινόμενα της συναλλαγής και της διαφθοράς. 
    Απολύτως αναγκαίο εγχείρημα αποτελεί βεβαίως και η πλήρης ηλεκτρονική υποστήριξη του ασφαλιστικού συστήματος. Είναι αδιανόητο το ότι σήμερα ασφαλιστικά ταμεία λειτουργούν και καταγράφουν στοιχεία σε κλασικές καταστάσεις και σε βιβλία με χειρόγραφες διαδικασίες, στοιχεία που χάνονται, στοιχεία που καταστρέφονται, στοιχεία που ενίοτε αλλοιώνονται, χωρίς καμμία δυνατότητα διασταύρωσης και πραγματικού ελέγχου. 
    Κυρίες και κύριοι συνάδελφοι, πιστεύω ότι κανένας στην Αίθουσα αυτή δεν μπορεί να είναι ικανοποιημένος από το γεγονός ότι ενώ για την κοινωνική ασφάλιση στο πλαίσιο της Ευρωπαϊκής Ένωσης διαθέτουμε τις μεγαλύτερες αναλογικά δαπάνες, παρέχουμε από τις χειρότερες υπηρεσίες στους ασφαλισμένους και στους συνταξιούχους τόσο σε ποιότητα παροχών όσο και σε ύψος συντάξεων. 
    Πιστεύω επίσης ότι όλοι -και βεβαίως η ελληνική κοινωνία στο σύνολό της- αναγνωρίζουμε την ανάγκη και φιλοδοξούμε μέσα στα λίγα προσεχή χρόνια η ποιότητα των παροχών και το ύψος των συντάξεων να συγκλίνουν με το μέσο όρο της Ευρωπαϊκής Ένωσης.
     Κυρίες και κύριοι συνάδελφοι, ο ομιλών δεν ανήκει σ΄ εκείνους που μηδενίζουν το έργο ουδενός. Δεν απαξιώνουμε το παρελθόν. Όλοι κάτι προσθέτουμε στην αντιμετώπιση των προβλημάτων. Και η Κυβέρνηση Καραμανλή έχει εμπράκτως αποδείξει ότι διατηρεί και βελτιώνει όσα θετικά έχουν επιτευχθεί. Είναι ωστόσο κοινή διαπίστωση ότι σήμερα βρισκόμαστε μπροστά σε μια σκληρή πραγματικότητα, βρισκόμαστε μπροστά σε συγκεκριμένα διλήμματα που τίθενται με βασανιστικό τρόπο. 
     Θα κάνουμε αλλαγές ή θα διατηρήσουμε ένα ασφαλιστικό σύστημα, που για να συντηρηθεί, απαιτεί πάντοτε πολύ περισσότερους πόρους από όσους εισρέουν σ’ αυτό; Θα διατηρήσουμε την απίστευτη πολυπλοκότητα των κανόνων που διέπουν αυτό το σύστημα μέσα από ένα χαώδες νομοθετικό περιβάλλον πενήντα και πλέον ετών, με αποτέλεσμα μόνο στο Ι.Κ.Α. να καταγράφονται περισσότερες από εξακόσιες κατηγορίες όρων και προϋποθέσεων συνταξιοδότησης ή θα επιχειρήσουμε τη μεταρρύθμιση σ΄ ένα σύγχρονο, ευέλικτο και αντιγραφειοκρατικό σύστημα που θα υπηρετεί και θα ικανοποιεί τους πολλούς; 
     Με σεβασμό στις απόψεις, αλλά και την κριτική ορισμένων, διερωτώμαι: Είναι συντηρητικό να προσπαθείς να εξυγιάνεις ένα βαθύτατα προβληματικό σύστημα και είναι προοδευτικό να αρνείσαι να δεις την πραγματικότητα; Είναι συντηρητικό να νοιάζεσαι για ένα καλύτερο αύριο όλων των Ελλήνων -και κυρίως των νέων- και είναι προοδευτικό να μεταθέτεις το πρόβλημα και να υποθηκεύεις το μέλλον; 
     Κυρίες και κύριοι συνάδελφοι, θέλω να επαναλάβω τη διαβεβαίωση του Πρωθυπουργού για τα όρια ηλικίας, τις ασφαλιστικές εισφορές και τις συντάξεις. Θέλω, επίσης, να επισημάνω ότι μέσα από μία κοινή με τους συνδικαλιστικούς εκπροσώπους υποστηρικτική γραμμή, θα κάνουμε ό,τι είναι δυνατόν για να διατηρήσουμε τη διάκριση των ορίων ηλικίας μεταξύ ανδρών και γυναικών. Ήδη για το σκοπό αυτό συγκρότησα ειδική επιτροπή. Πρόβλημα ωστόσο αποτελεί το ότι αυτά τα όρια συχνά δεν τηρούνται, με αποτέλεσμα τη διαρκή αποσταθεροποίηση του συστήματος. Το γεγονός αυτό, πέρα από την κοινωνική,  ηθική κα πολιτική του διάσταση, οδηγεί σε ανατροπές που δεν αντέχουν ούτε σε στοιχειώδεις μαθηματικούς και αναλογιστικούς κανόνες. 
     Κυρίες και κύριοι συνάδελφοι, το ασφαλιστικό σύστημα πρέπει να διαθέτει ένα σημαντικό δίχτυ προστασίας για εκείνους που πραγματικά έχουν ανάγκη. Το ασφαλιστικό σύστημα πρέπει να διασφαλίζει τη μέγιστη δυνατή ανταποδοτικότητα, έτσι ώστε να είναι δίκαιο απέναντι στους μετέχοντες σ’ αυτό, οι οποίοι είναι φυσικό να αναμένουν παροχές ανάλογες των εισφορών που καταβάλλουν. Επίσης, πρέπει να χαρακτηρίζεται από βιωσιμότητα και μακροχρόνια σταθερότητα, έτσι ώστε να αποφεύγεται η υπέρμετρη επιβάρυνση των νεότερων γενεών. 
     Τέλος, πρέπει να διευκολύνει την κινητικότητα των εργαζομένων γεγονός το οποίο διασφαλίζεται με την καθιέρωση ενιαίων κατά κατηγορία όρων και προϋποθέσεων συνταξιοδότησης. 
     Και στο σημείο αυτό, επειδή πολλά λέγονται ανευθύνως -λυπούμαι να το πω- σχετικά με τους σημερινούς τριαντάρηδες και σαραντάρηδες ότι δήθεν κυρίως εκείνοι πρόκειται να θιγούν από την επιχειρούμενη αναμόρφωση, θέλω να υπογραμμίσω ότι η αλήθεια είναι τελείως διαφορετική. Αν το σύστημα παραμείνει ως έχει, όταν θα έρθει η ώρα αυτοί οι νέοι να συνταξιοδοτηθούν, δεν θα μπορούν, διότι απλά δεν θα υπάρχουν ασφαλιστικοί πόροι και το σύστημα θα έχει καταρρεύσει. 
     Κυρίες και κύριοι συνάδελφοι, απόφασή μας είναι να προχωρήσουμε σ΄ έναν ευρύτατο και ειλικρινή διάλογο με όλες τις πολιτικές δυνάμεις και όλους τους κοινωνικούς εταίρους. Στο διάλογο αυτό η Κυβέρνηση προσέρχεται με τις καλύτερες των προθέσεων. Στόχος μας είναι να αποκαταστήσουμε ένα σύγχρονο, δίκαιο και βιώσιμο ασφαλιστικό σύστημα, το οποίο θα υπηρετεί τα πραγματικά συμφέροντα των ασφαλισμένων και των συνταξιούχων. 
     (Στο σημείο αυτό την Προεδρική Έδρα καταλαμβάνει ο Γ΄  Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ) 
      Αυτή είναι η θέση μας και η θέση αυτή σημαίνει πολιτική και κοινωνική ευθύνη απέναντι σε όλες τις Ελληνίδες και όλους τους Έλληνες.
      Είμαι βέβαιος ότι όλοι συνειδητοποιούμε ότι ο διάλογος αυτός μας αφορά όλους και ότι τα αποτελέσματά του θα μας ακολουθούν και θα μας βαρύνουν όλους. Επιδιώκουμε την ευρύτερη δυνατή συνεννόηση. Θέλουμε να συζητήσουμε κάθε θέμα, κάθε πρόταση που οποιαδήποτε πλευρά θα θελήσει να διατυπώσει. 
      Κυρίες και κύριοι συνάδελφοι, η αντιμετώπιση ενός προβλήματος τέτοιων διαστάσεων απαιτεί νηφαλιότητα, σύνεση αλλά και αποφασιστικότητα. Προϋποθέτει παραμερισμό των κομματικών σκοπιμοτήτων και αμέριστη συνεργασία όλων των μερών. Οι πολίτες ζητούν από εμάς συνεννόηση, εποικοδομητική ανταλλαγή απόψεων και απορρίπτουν τη στείρα αντίδραση στις μεταρρυθμίσεις. Η κοινωνία, άλλωστε, είναι αυστηρή με όλο το πολιτικό σύστημα, όταν αυτό αδυνατεί να ανταποκριθεί στις απαιτήσεις των περιστάσεων.
      Κυρίες και κύριοι συνάδελφοι, η Κυβέρνηση, συνεπής στις προγραμματικές της δεσμεύσεις, υποδέχεται καθαρά τα μηνύματα της κοινωνίας και είναι αποφασισμένη να φέρει σε πέρας την εθνική της αποστολή, μέσα από διαδικασίες ειλικρινούς διαλόγου και συνεννόησης, με στόχο την αναμόρφωση του ασφαλιστικού συστήματος με την ευρύτερη δυνατή κοινωνική αποδοχή. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ το Βουλευτή του ΠΑ.ΣΟ.Κ. κ. Ιωάννη Σκουλά, να λάβει το λόγο.
      ΙΩΑΝΝΗΣ ΣΚΟΥΛΑΣ: Κύριε Πρόεδρε, κυρίες και κύριοι συνάδελφοι, είναι αδύνατον να μιλήσει κανείς με λόγια καλά για την Κυβέρνηση και τις προεκλογικές εξαγγελίες όπως επαναλήφθηκαν, με τη μορφή των Προγραμματικών Δηλώσεων του κ. Καραμανλή.
      Η γνώση μας και η εμπειρία από την προηγούμενη κυβερνητική θητεία, δείχνει ότι τα μεγάλα λόγια στην Αίθουσα της Βουλής, πολύ γρήγορα μετατρέπονται σε αντιλαϊκά μέτρα. Το ηχηρότερο παράδειγμα, η λέξη «μεταρρύθμιση». Μεταρρυθμίσατε βέβαια και είδαμε ρουσφέτια, ζαρντινιέρες, σιδερογροθιές, καρτέλ, γαλάζια συνέντευξη, διάλυση του κράτους, ανικανότητα διαχείρισης κρίσεων. 
      Η Νέα Δημοκρατία συνηθίζει να καλύπτει τις πραγματικές θέσεις πίσω από ένα νέφος εκθέσεων ιδεών, που πολύ απέχουν από την πραγματικότητα και τις αληθινές προθέσεις. Ενώ η χώρα στενάζει κάτω από μεγάλα οικονομικά, κοινωνικά και οικολογικά προβλήματα, οι Προγραμματικές Δηλώσεις του Πρωθυπουργού είναι μια γενικολογία, είναι πέρα και έξω από την πραγματικότητα για τη χώρα και το λαό, χωρίς καμμία δέσμευση, χωρίς χρονικό ορίζοντα, χωρίς όραμα.
       Και γίνομαι σαφέστερος, το ζήτημα του ασφαλιστικού: Γνωστές και πρόσφατες οι δηλώσεις του Πρωθυπουργού προεκλογικά και προχθές στη Βουλή. Καμμία αύξηση ορίων συνταξιοδότησης, καμμία μείωση συντάξεων κ.λπ.. Αμέσως μετά τις εκλογές, η Επιτροπή Σοφών και ο κ. Αλογοσκούφης μιλούν για επιμήκυνση του εργάσιμου βίου. Ποιο να πιστέψουμε; Ποιο να εμπιστευθούμε; Όλα αυτά δημιουργούν έναν πανικό στους εργαζόμενους. Ήδη καταγράφεται μαζική φυγή ασφαλισμένων των ταμείων, τα οποία οδηγούνται σε οικονομικό κραχ. Η κρυφή ατζέντα της Κυβέρνησης, σε συνδυασμό με τις προτάσεις της Επιτροπής Σοφών για αλλαγές στα όρια ηλικίας και στις συντάξεις, σπέρνουν τον πανικό στους εργαζόμενους. 
      Στην εκπαίδευση, πάλι μεγάλα λόγια: «Θα συνεχίσουμε τις μεταρρυθμίσεις», η μόνιμη επωδός σας. Ποια μεταρρύθμιση αλήθεια; Θα κάνουμε τα πάντα για να καταστεί η Ελλάδα ισχυρό, περιφερειακό κέντρο παιδείας και πολιτισμού. Αυτά είναι τα λόγια του Πρωθυπουργού. 
      Η πραγματικότητα είναι άλλη και τελείως διαφορετική. Καμμία κουβέντα για αύξηση της χρηματοδότησης, καμμία κουβέντα για λύση στα προβλήματα που η ίδια η Κυβέρνηση δημιούργησε πέρυσι και ώθησε χιλιάδες εκπαιδευτικούς και φοιτητές στους δρόμους. Η νέα σχολική χρονιά άρχισε με δεκαπέντε χιλιάδες κενές θέσεις εκπαιδευτικών, ενώ ξεχνάτε ότι η Ελλάδα της Νέας Δημοκρατίας κατέχει την τελευταία θέση στην Ευρωπαϊκή Ένωση στην έρευνα με μόνο 0,6% του Α.Ε.Π..
      Στην οικονομία σήμερα δεν έχετε άλλοθι. Δεν μπορείτε να καταφύγετε και πάλι σε απογραφές και στα τερτίπια της προηγούμενης διακυβέρνησής σας. Όλες οι μεγάλες οικονομικές εφημερίδες περιέγραφαν και μας χλεύαζαν για το περίφημο ελληνικό φιάσκο. Η πορεία της ανάπτυξης, για την οποία δήλωνε υπερήφανη η Κυβέρνηση Καραμανλή, στηρίζεται σε πήλινα πόδια, όπως βεβαιώνει για μια ακόμα φορά η Τράπεζα της Ελλάδος.
       Ο υπερδανεισμός των επιχειρήσεων και κυρίως των νοικοκυριών, είναι αυτός που αποτελεί τον τροφοδότη της ανάπτυξης και γι’ αυτόν το λόγο είναι χωρίς μέλλον και χωρίς ελπίδα για τους πολλούς και τους αδύνατους. Σχεδόν 97.000.000.000 ευρώ οφείλουν τα ελληνικά νοικοκυριά στις τράπεζες και καθημερινώς η μέση ελληνική οικογένεια καταφεύγει στο δανεισμό, για να αντιμετωπίσει βασικές καθημερινές ανάγκες. 
      Στην οικονομία, οι προθέσεις της Κυβέρνησης αποκαλύπτονται. Φοροαπαλλαγές στα υψηλά εισοδήματα και στους μερισματούχους, ενώ η κατάρτιση του νέου προϋπολογισμού θα επιφέρει αύξηση του Φ.Π.Α. και μια νέα καταιγίδα εμμέσων φόρων. Η κατάργηση του φόρου κληρονομιάς στα ακίνητα και η αντικατάσταση με πάγιο τέλος, είναι δώρο στους μεγαλοϊδιοκτήτες, είναι ισόβιο χαράτσι για όλους τους άλλους, τους πολλούς, είναι η συνέχεια της πολιτικής που υποβαθμίζει τα δημόσια αγαθά της εκπαίδευσης, της υγείας και της πρόνοιας. Επιβαρύνει τον οικογενειακό προϋπολογισμό με έξοδα, που σε κάθε σύγχρονη ευρωπαϊκή κοινωνία αναλαμβάνει το κράτος. 
      Κυρίες και κύριοι συνάδελφοι της Νέας Δημοκρατίας, μήπως δεν πληροφορηθήκατε ότι στην Ελλάδα του Καραμανλή μισό κιλό ψωμί κοστίζει το εξωφρενικό ποσό των 80 λεπτών, δηλαδή 270 παλιές δραχμές; Ένα κιλό ψωμί κοστίζει 540 δραχμές γι’ αυτούς που θέλουν να κρατούν τα στατιστικά στοιχεία! Αυτή είναι η πραγματικότητα και βάλτε το καλά στο μυαλό σας. 
      Συνεχίζετε μια πολιτική που εκποιεί το δημόσιο πλούτο και υποβαθμίζει τις δημόσιες επενδύσεις, μια πολιτική που αφήνει απροστάτευτο τον εργαζόμενο, το συνταξιούχο, που είναι χωρίς προοπτική για τον άνεργο, χωρίς στήριξη για την οικογένεια. 
      Δεν ακούστηκε σχεδόν τίποτα για την περιφερειακή ανάπτυξη της χώρας. Το αθηνοκεντρικό  κράτος συνεχίζει τη δράση του και οι περιφέρειες -και ιδιαίτερα η Κρήτη- συνεχίζουν να υπολείπονται σε υποδομές. Ο Νομός Ηρακλείου με χίλια τριακόσια χιλιόμετρα επαρχιακού και αγροτικού δικτύου χρειάζεται περίπου 20.000.000 ευρώ για συντήρηση και επέκταση. Τόσα ζήτησε η Νομαρχιακή Αυτοδιοίκηση το 2006 και πήρε 70.000 ευρώ. Αυτό είναι το κράτος της Νέας Δημοκρατίας, αυτή είναι η πολιτική σας για την περιφέρεια.
      Δεν ακούστηκε τίποτα πρωτοποριακό για την υγεία. Οι ανακοινώσεις του κ. Αβραμόπουλου κρύβουν την παράδοση της υγείας στα ιδιωτικά συμφέροντα και τη μετακύλιση του κόστους στον οικογενειακό προϋπολογισμό. Η πραγματικότητα είναι διαφορετική και τραγική. Το είχαμε καταγγείλει από αυτό εδώ το Βήμα με δεκάδες ερωτήσεων και επερωτήσεων και μιλούσαμε για εκατόν σαράντα τέσσερα κρεβάτια Μ.Ε.Θ. κλειστά, μιλούσαμε για είκοσι πέντε με τριάντα ασθενείς καθημερινά στην αναμονή για κρεβάτι Μ.Ε.Θ., μιλούσαμε για είκοσι πέντε χιλιάδες κενές θέσεις νοσηλευτικού προσωπικού, μιλούσαμε για τραγικές ελλείψεις στο ιατρικό προσωπικό, μιλούσαμε για τέσσερις χιλιάδες χρήστες ουσιών στη λίστα του Ο.ΚΑ.Ν.Α.. Τι μας απάντησε ο κ. Αβραμόπουλος εδώ χθες; Τίποτα. Αυτή είναι η σκληρή πραγματικότητα, αυτό είναι το κράτος πρόνοιας της Νέας Δημοκρατίας. 
      Στα αγροτικά θέματα, ευτυχώς που δεν ξανακούσαμε το ανέκδοτο του 2004, «ο Καραμανλής στις Βρυξέλλες». Και τι είδαμε την προηγούμενη τριετία; Μείωση του αγροτικού εισοδήματος κατά 17%, αύξηση του κόστους παραγωγής, μείωση των τιμών των προϊόντων. Στα τριάμισι χρόνια που κυβερνήσατε, η καθημερινότητα των αγροτών χειροτέρεψε. Οι κτηνοτρόφοι του Ηρακλείου -και όχι μόνο αυτοί- βρίσκονται μπροστά στα φάσμα της καταστροφής. Οι τιμές των ζωοτροφών έχουν αυξηθεί κατά 100% τους τελευταίους πέντε μήνες. Αυτή είναι η ζοφερή πραγματικότητα. Τίποτα δεν μας είπατε γι’ αυτούς.
      Κυρίες και κύριοι συνάδελφοι, είναι φανερό ότι στις εκλογές της 16ης Σεπτεμβρίου ο ελληνικός λαός έδωσε στη Νέα Δημοκρατία ψήφο ανοχής και όχι εμπιστοσύνης. Μείωσε τη δύναμή σας στα όρια της κοινοβουλευτικής αυτοδυναμίας. Χάσατε τέσσερις μονάδες, χάσατε τριακόσιους πενήντα χιλιάδες ψηφοφόρους, με αποτέλεσμα να βρίσκεστε αυτήν τη στιγμή σε σφικτό εναγκαλισμό με τον ακροδεξιό ΛΑ.Ο.Σ.. Αντί να σκύψετε πάνω στα αποτελέσματα αυτά, για να αντιδράσετε, η πρώτη σας προτεραιότητα, όπως ο κ. Καραμανλής τόνισε, είναι να αλλάξετε τον εκλογικό νόμο γιατί γνωρίζετε πολύ καλά ότι είστε μία αδύναμη Κυβέρνηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε μισό λεπτό, κύριε Πρόεδρε.
      Σε ό,τι μας αφορά, ο ελληνικός λαός μάς έθεσε στο ρόλο της Αξιωματικής Αντιπολίτευσης. Το ΠΑ.ΣΟ.Κ. θα είναι καθημερινά εδώ στη Βουλή, αλλά και στην κοινωνία. Θα παρακολουθούμε τις πρωτοβουλίες σας, θα είμαστε απέναντί σας δυναμικά σε κάθε τι που είναι αντίθετο με τα συμφέροντα των πολιτών. Είναι αυτονόητο ότι με τέτοιες Προγραμματικές Δηλώσεις από τον κύριο Πρωθυπουργό, καταψηφίζουμε την Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Αϊβαλιώτης Κωνσταντίνος για να τριτολογήσει. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, ακούμε όλες αυτές τις μέρες κατά τη συζήτηση των Προγραμματικών Δηλώσεων μία έκθεση ιδεών, μία άχρωμη και άγευστη παράθεση υποσχέσεων από την Κυβέρνηση της Νέας Δημοκρατίας. Είναι εντυπωσιακό το ότι όλες αυτές τις ώρες που έχουμε βρεθεί σ’ αυτήν την Αίθουσα, έχουμε ακούσει ελάχιστα πράγματα για τη διαφθορά. 
      Παρακολουθώ και σήμερα από το πρωί τη συνεδρίαση, κύριε Πρόεδρε και αγαπητοί συνάδελφοι και βλέπω ότι σε μία χώρα, η οποία βρίσκεται πρώτη στη λίστα των δεκαπέντε παλαιών χωρών της Ευρωπαϊκής Ένωσης όσον αφορά τη διαφθορά, η αντίδραση του Πρωθυπουργού και των Υπουργών που τοποθετήθηκαν σήμερα, ήταν υποτονική, ήταν σχεδόν ανύπαρκτη. Εχθές ανέφερα το ζήτημα του ευρωβαρομέτρου. Η Κυβέρνηση έχει αναφέρει ότι, σύμφωνα με τα μέτρα τα οποία παίρνει και τις  υποσχέσεις τις οποίες έχει δώσει, η κατάσταση τα επόμενα χρόνια θα βελτιωθεί. Είδα κάποιο δημοσίευμα σε κάποια εφημερίδα, όπου αμφισβητήθηκαν τα ζητήματα που ανέφερα σχετικά με το ευρωβαρόμετρο. Επαναλαμβάνω ότι είναι το ευρωβαρόμετρο του Ιουνίου που πέρασε. Το 30% των Ελλήνων πιστεύουν ότι στα επόμενα πέντε χρόνια η οικονομική κατάστασή τους θα είναι χειρότερη από σήμερα, ενώ το 42% των Ελλήνων πιστεύουν ότι σήμερα είναι χειρότερα απ’ ό,τι ήταν πριν πέντε ολόκληρα χρόνια. Αυτό σημαίνει ότι οι Έλληνες δεν εμπιστεύονται τις υποσχέσεις του κ. Καραμανλή και των Υπουργών της Κυβέρνησης.
      Ο κ. Μεϊμαράκης ανέφερε σήμερα ότι την ευθύνη για το Ενιαίο Αμυντικό Δόγμα έχει το Υπουργείο Εξωτερικών, το Υπουργείο Άμυνας είναι απλώς ο χειριστής και προσέθεσε ότι το Ενιαίο Αμυντικό Δόγμα με την Κύπρο εξακολουθεί πάντα να ισχύει. Εγώ διερωτώμαι, κύριε Πρόεδρε: Ασκήσεις γίνονται μεταξύ των ελληνικών –των ελλαδικών, για να είμαι πιο ακριβής- και των κυπριακών Ενόπλων Δυνάμεων; Από πότε έχουν να πετάξουν ελληνικά μαχητικά αεροσκάφη πάνω από την Κύπρο; Ξέρετε καλά ότι είναι ζήτημα υπεράσπισης του ηθικού τους. Οι άνθρωποι θέλουν ηθικό στην Κύπρο. Βρίσκονται αντιμέτωποι με σαράντα χιλιάδες Τούρκους στρατιώτες. Χρειάζεται -και έχει γίνει και στο παρελθόν- να υπάρχει ελληνική παρουσία, ώστε να αισθάνονται κατά το δυνατόν ασφαλείς. 
      Καμμία κουβέντα δεν έγινε από τους Υπουργούς για την εκμετάλλευση των ελληνικών πετρελαϊκών αποθεμάτων. Επίσης, είδα κάποιο δημοσίευμα σε εφημερίδα για το ύψος των ελληνικών πετρελαϊκών αποθεμάτων και αμφισβητείται το νούμερο, το οποίο είχα δώσει. Ο έγκριτος αναλυτής κ. Κόλμερ ανέφερε ότι στον πυθμένα του Αιγαίου βρίσκονται δύο δισεκατομμύρια βαρέλια πετρελαίου. Ο Πρίνος πλέον δεν λειτουργεί, δεν αντλείται πετρέλαιο από τον Πρίνο. Για ποιο λόγο αφήνουμε να διογκώνεται το ελληνικό δημόσιο χρέος; Για ποιο λόγο αφήνουμε να φθάνει στο αστρονομικό ποσό των 230.000.000.000 ευρώ και δεν κάνουμε αμέσως άντληση των ελληνικών πετρελαϊκών αποθεμάτων; 
      Ο Πρόεδρος του ΛΑ.Ο.Σ. έχει κάνει αλλεπάλληλες ερωτήσεις στην Κομισιόν. Η απάντηση του αρμοδίου Επιτρόπου για την ενέργεια ήταν ότι, από τη στιγμή που η Ελλάδα θα προχωρήσει στις έρευνες για την άντληση πετρελαίου στο Αιγαίο, θα έχει τη συνδρομή της Ευρωπαϊκής Ένωσης. Διερωτώμαι: Για ποιο λόγο δεν προχωράει η Ελλάδα στην άντληση των πετρελαϊκών αποθεμάτων του Αιγαίου; Ποιος είναι ο λόγος που μας εμποδίζει; Η Κύπρος -για να το θυμίσω- έχει οκτώ δισεκατομμύρια βαρέλια βεβαιωμένα πετρελαϊκά αποθέματα. Ήδη προχώρησε στην παροχή αδειών σε ξένες εταιρείες. Αυτό που κάνει η Κύπρος, η οποία έχει ένα πολύ σημαντικό, ένα πολύ σοβαρό πρόβλημα με την ύπαρξη του στρατού κατοχής εκεί, για ποιο λόγο δεν το κάνει η Ελλάδα, η οποία είναι επίσης μέλος της Ευρωπαϊκής Ένωσης και μέλος του ΝΑΤΟ; Ποιο φοβόμαστε και δεν προχωράμε στην άντληση των πετρελαϊκών αποθεμάτων;
      Ακούσαμε, για να είμαι ακριβής, ελάχιστα πράγματα σχετικά με τα έργα της Ιονίας Οδού. Τα έργα αυτά θα βγάλουν, κύριε Πρόεδρε, τη δυτική Ελλάδα από την υπανάπτυξη, θα βγάλουν την Ελλάδα από την απομόνωση. Άρχισαν; Προχωρούν αυτά τα έργα; Πού βρίσκονται; 
      Ακούσαμε τον Υπουργό Μεταφορών να λέει επί τροχάδην ορισμένα πράγματα για την Ολυμπιακή. Δεν υπήρξε καμμία αναφορά σε συγκεκριμένα μέτρα σχετικά με το πώς θα βγει επιτέλους από το αδιέξοδο η Ολυμπιακή. 
      Τέλος, θα κάνω μια γενική παρατήρηση σχετικά με τα περί «ακροδεξιάς». Ξέρετε, αυτό το ζήτημα το έχει λύσει ο κόσμος. Εμάς μας ψήφισε δημοκρατικά ο κόσμος και έστειλε δέκα Βουλευτές του ΛΑ.Ο.Σ. στη Βουλή. Ο Λαϊκός Ορθόδοξος Συναγερμός είναι ένα προοδευτικό δημοκρατικό κίνημα και ο κόσμος έδωσε την απάντησή του πριν δέκα μέρες. 
      Εξάλλου, να θυμίσω σε όσους αναφέρουν τα περί «ακροδεξιάς», ότι οι ψήφοι του Λαϊκού Ορθόδοξου Συναγερμού δεν «μύριζαν» άσχημα ούτε στο ΠΑ.ΣΟ.Κ. ούτε στη Νέα Δημοκρατία, στις τελευταίες νομαρχιακές και δημοτικές εκλογές, όταν πολλοί δήμαρχοι και νομάρχες που ανήκουν και στο ΠΑ.ΣΟ.Κ. και στη Νέα Δημοκρατία εκλιπαρούσαν για τη στήριξη από το Λαϊκό Ορθόδοξο Συναγερμό.
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Το λόγο έχει ο Βουλευτής Α’ Θεσσαλονίκης κ. Απόστολος-Ιωάννης Τζιτζικώστας για την παρθενική του ομιλία. 
      ΑΠΟΣΤΟΛΟΣ-ΙΩΑΝΝΗΣ ΤΖΙΤΖΙΚΩΣΤΑΣ: Κυρίες και κύριοι συνάδελφοι, το περιεχόμενο των Προγραμματικών Δηλώσεων αποτελεί κατά κανόνα το μέτρο αξιολόγησης κάθε κυβέρνησης. 
      Σ’ αυτές αποτυπώνεται το όραμα που έχει η εκάστοτε κυβέρνηση για τη χώρα. Αναδεικνύονται οι προτεραιότητες της κυβερνητικής πολιτικής που πρόκειται να ακολουθηθούν. Αξιολογείται η μετεκλογική συνέπεια των προεκλογικών υποσχέσεων της παράταξης, στην οποία ο λαός εμπιστεύθηκε την ευθύνη της διακυβέρνησης της χώρας. 
      Ακούγοντας το περιεχόμενο των ομιλιών τόσο του Πρωθυπουργού της χώρας όσο και των Υπουργών της Κυβέρνησης, αυτές τις τρεις μέρες, σε κάθε πολίτη της χώρας αυτής γίνονται ξεκάθαρα τρία πράγματα: 
      Πρώτον, ότι η νέα Κυβέρνηση που προέκυψε από τις εκλογές, είναι αποφασισμένη να προχωρήσει σε μια ριζική αναμόρφωση του κοινωνικού κράτους, κάνοντας πράξη άμεσα όλες τις βασικές δεσμεύσεις που ανέλαβε απέναντι σε μια σειρά από κοινωνικές ομάδες, οι οποίες χρειάζονται την έμπρακτη στήριξη του κράτους. 
      Δεύτερον, ότι προχωρούν στο αμέσως επόμενο χρονικό διάστημα όλες οι αναγκαίες μεταρρυθμίσεις που χρειάζεται η χώρα και η κοινωνία μας -για να προχωρήσει ο τόπος μπροστά με πιο γρήγορα και πιο αποφασιστικά βήματα, χωρίς να χαθεί ούτε μια μέρα- όπως η μεταρρύθμιση του ασφαλιστικού συστήματος, η μεταρρύθμιση στην παιδεία, η αναμόρφωση του Εθνικού Συστήματος Υγείας, η ουσιαστική επανίδρυση του κράτους, η ολοκλήρωση της φορολογικής μεταρρύθμισης, η συζήτηση για την Αναθεώρηση του Συντάγματος. 
      Τρίτον, αναδεικνύεται η βούληση της νέας Κυβέρνησης και του Πρωθυπουργού να προχωρήσει στα αναγκαία αυτά μεταρρυθμιστικά βήματα όχι ερήμην του ελληνικού λαού, αλλά με ευθύνη, συναίνεση και ουσιαστικό διάλογο, επιδιώκοντας τη μέγιστη δυνατή συνεννόηση και συνεργασία μέσα από τη σύναψη συμμαχιών με τη μεγάλη κοινωνική πλειοψηφία, που με την ψήφο της έδωσε ισχυρή πολιτική εντολή στον Κώστα Καραμανλή, εντολή να προχωρήσει στην εφαρμογή του κυβερνητικού του προγράμματος, διασφαλίζοντας τις απαραίτητες συνθήκες πολιτικής και κυβερνητικής σταθερότητας που έχει ανάγκη η χώρα, προκειμένου να εφαρμοστούν αυτές οι μεταρρυθμίσεις. 
      Κυρίες και κύριοι συνάδελφοι, η νέα Κυβέρνηση έχει στο επίκεντρο του ενδιαφέροντός της την περιφέρεια. Η προεκλογική δέσμευση για διάθεση του 80% του Δ΄ Κοινοτικού Πλαισίου Στήριξης, γίνεται πράξη και αποδεικνύει έμπρακτα ότι μπορεί στην Ελλάδα η περιφέρεια να έχει ίσες ευκαιρίες στην ανάπτυξη, στην απασχόληση, στα καλύτερα εισοδήματα, σε μια καλύτερη προοπτική. Παράλληλα, η ελληνική περιφέρεια είναι αυτή που θα ωφεληθεί από την προώθηση των αλλαγών στη δομή του κράτους. 
Λιγότερες περιφέρειες, συνένωση δήμων, απλοποίηση των διαδικασιών, που κάνουν το κράτος φιλικότερο στον πολίτη, είναι πολιτικές που έχει ανάγκη ο τόπος μας για να προχωρήσει μπροστά. 
      Θα ήθελα στο σημείο αυτό να κάνω μια ιδιαίτερη αναφορά στη νέα γενιά, στη δική μου γενιά, τη γενιά που έχει συμφέρον να προχωρήσει με γρήγορους ρυθμούς η πολιτική των μεταρρυθμίσεων. 
      Τη νέα γενιά της Ελλάδος, κυρίες και κύριοι συνάδελφοι, έχει στο επίκεντρο του ενδιαφέροντός της η Κυβέρνησή μας. Οι νέοι της πατρίδας μας είναι αυτοί που θα βγουν περισσότερο ωφελημένοι από τη μεταρρύθμιση του ασφαλιστικού, γιατί μόνο μέσα από τη μεταρρύθμισή του θα αποκτήσουμε ένα βιώσιμο, σε βάθος χρόνου, ασφαλιστικό σύστημα, που θα μπορεί να εγγυηθεί τις συντάξεις όχι μόνο της σημερινής γενιάς των συνταξιούχων, αλλά και των μελλοντικών γενεών. Τι ασφαλιστικό μέλλον μπορεί άλλωστε να διασφαλίσει στους σημερινούς τριαντάρηδες και τριανταπεντάρηδες ένα χρεοκοπημένο, με τα σημερινά δεδομένα, ασφαλιστικό σύστημα; 
      Οι νέοι της πατρίδας μας είναι αυτοί που θα βγουν ωφελημένοι από τη μεταρρύθμιση της δημόσιας εκπαίδευσης, γιατί μόνο έτσι θα αποκτήσουν αξία οι γνώσεις και τα πτυχία, που θα τους παρέχει το ελληνικό δημόσιο πανεπιστήμιο. Και γνώσεις με αξία, πτυχία με αξία στην αγορά εργασίας, σημαίνουν περισσότερες δουλειές, καλοπληρωμένες δουλειές, ασφάλεια και καλύτερη ζωή για τη νέα γενιά μας.
      Οι νέοι της πατρίδας μας είναι αυτοί που θα ωφεληθούν από την προώθηση των μεταρρυθμίσεων στο χώρο της οικονομίας. Η γενιά των 700 ευρώ, για την οποία τόσος λόγος γίνεται απ’ όλους, δεν μπορεί να ελπίζει σ’ ένα καλύτερο μέλλον όσο η ελληνική οικονομία είναι μια οικονομία που παράγει μόνο χρέη και ελλείμματα και λειτουργεί για να υπηρετεί τα συμφέροντα μιας μικρής μερίδας εργαζομένων στο δημόσιο τομέα. Οι καλύτερες δουλειές, οι περισσότερες δουλειές, δεν θα προέλθουν από τη διόγκωση του δημοσίου τομέα, αλλά μέσα από την ανάπτυξη της οικονομίας, από την προσέλκυση ξένων επενδύσεων, από το άνοιγμα των αγορών, από την ενίσχυση του ανταγωνισμού. 
      Είναι προς το συμφέρον της νέας γενιάς, αλλά και όλων των επόμενων γενεών που θα ζήσουν στη χώρα μας, η Ελλάδα να αποκτήσει επιτέλους μια ολοκληρωμένη εθνική πολιτική για το περιβάλλον, μια εθνική περιβαλλοντική πολιτική που θα προβλέπει, μεταξύ άλλων, την ολοκλήρωση του Κτηματολογίου, την κατάρτιση του δασολογίου, την εφαρμογή του εθνικού χωροταξικού σχεδιασμού και των ειδικών χωροταξικών σχεδίων για τον τουρισμό, τη  βιομηχανία, την ενέργεια.
      Κυρίες και κύριοι συνάδελφοι της Αντιπολίτευσης, τελειώνοντας, θα ήθελα να τονίσω ότι η συζήτηση για την Αναθεώρηση του Συντάγματος θα αποδειχθεί καθοριστικής σημασίας για το μέλλον του τόπου μας και γι’ αυτό πρέπει όλες οι πολιτικές δυνάμεις να συμμετέχουν σ’ αυτήν και να αφήσουν στην άκρη τις οποιεσδήποτε μικροκομματικές σκοπιμότητες. 
      Κυρίες και κύριοι συνάδελφοι, οφείλουμε να δώσουμε ψήφο εμπιστοσύνης στην Κυβέρνηση, για να κάνει πράξη τις δίκαιες μεταρρυθμίσεις που θέλει να προωθήσει. Η ελληνική Βουλή, σε απόλυτη αρμονία με την ισχυρή λαϊκή εντολή της 16ης Σεπτεμβρίου, δίνει εντολή στον Κώστα Καραμανλή να πάει την Ελλάδα μπροστά.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Τζιτζικώστα.
      Το λόγο έχει τώρα ο Βουλευτής του ΠΑ.ΣΟ.Κ. κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, έλλειμμα αυτογνωσίας, προβληματισμού και πλεόνασμα αυταρέσκειας διακρίναμε όλοι μας στις τοποθετήσεις των συναδέλφων της Νέας Δημοκρατίας, οι οποίοι εξέλαβαν τη μειωμένη σε ένταση συγκατάθεση του εκλογικού σώματος προς τη Νέα Δημοκρατία ως νέα ισχυρή εντολή. Λάθος θεωρώ ότι και ο Πρωθυπουργός και η Νέα Δημοκρατία ανέγνωσαν το μήνυμα του ελληνικού λαού.
      Ο ελληνικός λαός αυτήν τη φορά προσήλθε στις κάλπες έντονα προβληματισμένος, ανήσυχος. Ένα μεγάλο μέρος του εκλογικού σώματος προσήλθε αδιάφορο, αμφισβητώντας την πολιτική λειτουργία συνολικά, βάζοντας σοβαρά ζητήματα σχετικά με την αξιοπιστία του πολιτικού κόσμου και θέτοντας θέματα λειτουργίας των θεσμών.
      Όλα αυτά θεωρώ ότι δεν προβλημάτισαν ούτε τον Πρωθυπουργό ούτε τη Νέα Δημοκρατία, γιατί αν τους προβλημάτιζαν, μέσα σ’ αυτές τις γενικόλογες και ασαφείς Προγραμματικές Δηλώσεις, θα ακούγαμε ένα στοιχειώδη προβληματισμό για τα ζητήματα της λειτουργίας των θεσμών, για τα ζητήματα της διαφάνειας, για τα ζητήματα των ουσιαστικών μεταρρυθμίσεων που έχει ανάγκη ο τόπος. Αντί γι’ αυτά, ακούσαμε την επανάληψη χιλιοειπωμένων γενικόλογων διακηρύξεων και υποσχέσεων που και το 2004 είχαμε ξανακούσει από αυτό εδώ το Βήμα.
      Ακούσαμε για ανάγκη επιτάχυνσης των μεταρρυθμίσεων. Ποιων άραγε μεταρρυθμίσεων, κύριε  Πρωθυπουργέ; Θυμάμαι πρόσφατα στην προεκλογική περίοδο την απάντηση Υπουργού της Κυβέρνησης, θηλυκού γένους, όταν ερωτήθη, για να αναφέρει μία από τις μεταρρυθμίσεις για τις οποίες ο ελληνικός λαός θα έπρεπε να ξαναψηφίσει αυτήν την Κυβέρνηση, η οποία είπε: η επέκταση του ωραρίου λειτουργίας των καταστημάτων. Δεν ειρωνεύομαι. Είναι η απάντηση που δόθηκε, για να δούμε το μέγεθος των μεταρρυθμίσεων που η Κυβέρνηση, στα τριάμισι χρόνια άσκησης εξουσίας, έκανε. 
      Ζητάτε, λοιπόν, πάνω σ’ αυτές τις γενικόλογες εξαγγελίες συναίνεση. Καταγόμενος από ένα νησιώτικο νομό, αναρωτιέμαι: Να δώσω συναίνεση σε τι, όταν οι λέξεις «νησιώτικος χώρος», «νησιώτικη Ελλάδα», «νησιωτικότητα» δεν αναφέρθηκαν ούτε μια φορά μέσα στις Προγραμματικές Δηλώσεις του κυρίου Πρωθυπουργού; Και ένας ζωτικός εθνικά χώρος, όπως είναι ο νησιώτικος χώρος, δεν βρήκε θέση ούτε με μία λέξη για να αναφερθεί στις Προγραμματικές Δηλώσεις του κυρίου Πρωθυπουργού!
      Αντί γι’ αυτό, είδαμε μία τεχνητή συγκόλληση του Υπουργείου Αιγαίου και Νησιωτικής Πολιτικής με το Υπουργείο Εμπορικής Ναυτιλίας. Και αναρωτιόμαστε εμείς: Ποιοι θα ασκήσουν νησιώτικες πολιτικές σύμφωνα με την επιταγή του Συντάγματος; Ποιοι θα ασκήσουν αυτές τις διακριτές ειδικές νησιώτικες πολιτικές; Οι υπηρετούντες στο Λιμενικό Σώμα; Είναι δυνατόν να θεωρούμε ως αναβάθμιση και να ισχυριζόμαστε σοβαρά ότι θα ασκηθούν νησιώτικες πολιτικές μετά από αυτήν την τεχνητή συγκόλληση των δύο Υπουργείων; Όχι, κύριε  Πρωθυπουργέ!
      Δεν μπορεί να υπάρξει συναίνεση, αν δεν ακούσουμε κάτι συγκεκριμένο για ένα χώρο ο οποίος ζητά αυτήν τη στιγμή τη διατύπωση συγκεκριμένων, εξειδικευμένων πολιτικών, αν δεν αλλάξουν όλες οι δημόσιες πολιτικές για το νησιώτικο χώρο, αν δεν διατυπωθεί σαφές σχέδιο για την ακτοπλοϊα, με όραμα και προοπτική βιωσιμότητας, αν δεν ακούσουμε κάτι για το νησιώτικο Ε.Σ.Υ., για τον τομέα της δημόσιας υγείας, κρίσιμο για το νησιώτικο χώρο, αν δεν ακούσουμε κάτι γι’ αυτό που ονομάζουμε «αναβάθμιση του τουριστικού προϊόντος» στο νησιώτικο χώρο, αν δεν ακούσουμε κάτι για την πολιτική στη Δημόσια Διοίκηση, αν δεν ακούσουμε κάτι για την «αρχιτεκτονική» των θεσμών στο νησιώτικο χώρο.
      Όλα αυτά τα ζητήματα που απασχολούν σήμερα τους νησιώτες, δεν απαντήθηκαν ούτε από τον Πρωθυπουργό, ο οποίος μας αγνόησε, ούτε από τον Υπουργό Εμπορικής Ναυτιλίας, ο οποίος πάλι με γενικόλογο τρόπο και αφορισμούς αναφέρθηκε στην πολιτική του Υπουργείου Εμπορικής Ναυτιλίας.
      Εμείς έχουμε διατυπώσει συγκεκριμένες προτάσεις για το νησιώτικο χώρο. Έχουμε πει ότι η αρχή του δημοσίου συμφέροντος, κυρίως στο νησιώτικο χώρο, πρέπει να κατισχύει της αρχής της ελεύθερης λειτουργίας της αγοράς, πρέπει να κατισχύει της αρχής του ελεύθερου ανταγωνισμού. Εμείς έχουμε διατυπώσει σαφέστατα την αρχή ότι οι νησιώτες θα πρέπει με τις πολιτικές της Κυβέρνησης να απολαμβάνουν υπηρεσίες ίσης αξίας, κόστους και ποιότητας μ΄ αυτές που απολαμβάνουν και οι κάτοικοι της στεριανής Ελλάδας και της ηπειρωτικής Ευρώπης.
      Εμείς έχουμε διατυπώσει σαφέστατα και τις ανάγκες και έχουμε αναδείξει και τα προβλήματα του νησιωτικού χώρου και έχουμε δώσει και απαντήσεις, απαντήσεις για τις πολιτικές που πρέπει να ασκηθούν στο εύθραυστο περιβάλλον, ανθρωπογενές και φυσικό, των νησιώτικων περιοχών για την ανάδειξη και στήριξη ενός συγκριτικού πλεονεκτήματος, που είναι ο πολιτισμός. Για όλα αυτά απαιτείται σχέδιο, απαιτείται ένα άλλο μοντέλο ανάπτυξης του νησιώτικου χώρου, το οποίο δεν το ακούσαμε, δεν συμπεριλήφθηκε στις προγραμματικές θέσεις της Κυβέρνησης.
      Άρα ως νησιώτης, κατ΄αρχήν, Βουλευτής, που με τίμησαν για δεύτερη φορά οι Κυκλαδίτες και εκφράζοντας και την άποψη και των υπόλοιπων συναδέλφων που προέρχονται από το νησιώτικο χώρο, βλέπουμε ένα τεράστιο έλλειμμα, τουλάχιστον στη νησιώτικη πολιτική της Κυβέρνησης. Για το λόγο αυτό θεωρούμε ότι για μια ακόμη φορά η Κυβέρνηση της Νέας Δημοκρατίας έρχεται σήμερα να εξαγγείλει και να αναλάβει δεσμεύσεις χωρίς αντικείμενο, χωρίς περιεχόμενο. 
      Εμείς, λοιπόν, έχοντας ευθύνη απέναντι στον ελληνικό λαό, έχοντας δεσμεύσεις απέναντι σ΄ αυτούς που μας έστειλαν εδώ για να αναδείξουμε τα προβλήματά τους και να προτείνουμε λύσεις, δεν μπορούμε να συγκατατεθούμε σε μια πολιτική που ούτε μας αγγίζει ούτε ενδιαφέρεται για εμάς. Γι’ αυτόν το λόγο δεν δίνουμε ψήφο εμπιστοσύνης στην Κυβέρνηση.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Ρήγα.
      Τώρα παρακαλώ τη συνάδελφο κ. Πατριανάκου να λάβει το λόγο για την πρώτη της ομιλία.
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Πρόεδρε, κυρίες και κύριοι συνάδελφοι, επιτρέψτε μου ως νεοεισερχόμενη και εγώ με τη σειρά μου να δηλώσω ότι η παρουσία μου ανάμεσά σας, η παρουσία μου στην Αίθουσα του Κοινοβουλίου είναι εξαιρετική τιμή και θα προσπαθήσω να το υπηρετήσω με συνέπεια και υπευθυνότητα.
      Ανήκω σε μια γενιά, όπως πάρα πολλοί μέσα σ’ αυτήν την Αίθουσα, που δόμησε τον πολιτικό της λόγο και την πολιτική της ηθική μέσα στα αμφιθέατρα την πρώτη δεκαετία μετά τη Μεταπολίτευση. Ανήκω σε μια γενιά που έζησε τις παθογένειες των πρώτων χρόνων της δημοκρατίας μας στη Μεταπολίτευση. Ανήκω σε μια γενιά που ξέρει ότι η δημοκρατία δεν είναι αυτονόητο κεκτημένο, αλλά κατάκτηση με θυσίες και αγώνες του λαού μας. Οι δημοκρατικοί μας θεσμοί διευρύνονται και εμβαθύνονται με προσπάθεια, γι’ αυτό και μου είναι αδύνατον να κατανοήσω πρακτικές που θεωρώ ότι μας γυρίζουν πολλά χρόνια πίσω. 
      Δεν θα σχολιάσω το ότι το βράδυ της 16ης Σεπτεμβρίου κανείς πολιτικός Αρχηγός, τουλάχιστον δημόσια, μετά την ετυμηγορία του ελληνικού λαού, δεν συνεχάρη τον Πρωθυπουργό για τη μεγάλη του νίκη. Θεωρώ, όμως, ότι είναι πρωτίστης σημασίας θέμα για την ποιότητα της δημοκρατίας μας το γεγονός ότι δεκαπέντε μόλις μέρες μετά το εκλογικό αποτέλεσμα και πριν ακόμα ψηφιστούν οι Προγραμματικές Δηλώσεις της Κυβέρνησης, στελέχη της Αντιπολίτευσης ομιλούν περί ισχνής πλειοψηφίας που της λείπει η δημοκρατική νομιμοποίηση και διατυπώνουν εκφράσεις, όπως «τυπικά είναι Κυβέρνηση». 
      Κύριε Πρόεδρε, κυρίες και κύριοι συνάδελφοι, ο ελληνικός λαός έδωσε νωπή και καθαρή εντολή στη Νέα Δημοκρατία να κυβερνήσει και κανείς δεν έχει δικαίωμα να αμφισβητεί τη βούληση του λαού στην κορυφαία στιγμή της δημοκρατίας, προκειμένου να υπηρετήσει μικρόπνοες προσωπικές στρατηγικές. Ο τόπος έχει πληρώσει ακριβά τις προσωπικές φιλοδοξίες. Είναι πολιτική αμετροέπεια το 5% να εγκαλεί όχι μόνο τη νομιμοποίηση του 42% του ελληνικού λαού, αλλά και να κατηγορεί απροσχημάτιστα τους ψηφοφόρους των πυρόπληκτων περιοχών ότι δωροδοκήθηκαν και ψήφισαν τη Νέα Δημοκρατία.
      Η έλλειψη σεβασμού στην ψήφο των πολιτών και στο εκλογικό αποτέλεσμα είναι προσβολή του δημοκρατικού ήθους και ο χειρότερος σύμβουλος διαπαιδαγώγησης για τις νεότερες γενιές, οι οποίες έχουν λιγότερες μνήμες. 
      Κατανοούμε απόλυτα όλες αυτές τις μέρες τη δεινή θέση, στην οποία βρίσκεται το σύνολο της Αντιπολίτευσης. Καλείται να αποκρούσει Προγραμματικές Δηλώσεις μιας Κυβέρνησης, η οποία όμως δεν της πρόσφερε τίποτα από αυτά που πίστευε ή τίποτα από αυτά που ήλπιζε. Προεκλογικά μιλάγατε για κρυφή ατζέντα. Εντυπωσιαζόμαστε, γιατί και στις Προγραμματικές Δηλώσεις για κρυφή ατζέντα μιλάτε. Γιατί μετά τις εκλογές να είναι κρυφή, αναρωτιόμαστε; Ποια σκοπιμότητα θα υπηρετούσε; Καμμία. 
      Απλά, έχετε κάνει μία ακόμη λάθος πολιτική εκτίμηση. Περιμένατε αύξηση φόρων και η Κυβέρνηση σάς απαντά με κατάργηση του φόρου κληρονομιάς, με απαλλαγή του φόρου στην απόκτηση πρώτης κατοικίας και με περαιτέρω μείωση των φορολογικών συντελεστών για τα μεσαία εισοδήματα. Κάθε μέρα προβλέπετε αύξηση του Φ.Π.Α. και σας απαντάμε με πολιτικές για το κοινωνικό κράτος: κατώτατη εθνική σύνταξη, Εθνικό Ταμείο Κοινωνικής Συνοχής.
      Δεν ακούσαμε καμιά αναφορά, σχετικά με το  ότι παραλάβαμε μία χώρα ενεργειακά απόλυτα εξαρτημένη από το πετρέλαιο, ένα πετρέλαιο που ήταν κάτω από τα 40 δολάρια το αργό το βαρέλι, όταν παραλάβαμε και που σήμερα ξεπερνάει τα 80.
      Και παρ΄όλα αυτά, ο λαός μάς ψήφισε για τις επιτυχίες της οικονομικής μας πολιτικής. Πετύχαμε ρυθμό ανάπτυξης 4,4%. Ρίξαμε την ανεργία τρεις μονάδες. Δημιουργήσαμε διακόσιες χιλιάδες νέες θέσεις εργασίας. Πετύχαμε το χαμηλότερο πληθωρισμό, 2,5%. Μειώσαμε το δημοσιονομικό έλλειμμα κατά πέντε μονάδες και ταυτόχρονα, χαράζουμε εθνική στρατηγική για τη χρήση εναλλακτικών μορφών ενέργειας και για απεξάρτηση, βεβαίως, από το πετρέλαιο.
      Περιμένατε το σκληρό ευρώ να πλήξει τις εξαγωγές. Όλοι το περίμεναν. Παρ΄όλα αυτά, οι εξαγωγές μας αυξήθηκαν κατά 35%, τουλάχιστον την τελευταία τριετία. Χαράξαμε εθνική στρατηγική και την υπηρετούμε με συνέπεια.
      Συνάδελφοι της Αντιπολίτευσης, όποτε προσπαθήσατε να προβλέψετε αυτά τα οποία θα κάνουμε, αποτύχατε. Όχι γιατί σας αιφνιδιάζαμε, αλλά γιατί δεν μας αντιμετωπίζετε με ειλικρίνεια. Αρνείστε να δείτε αυτό που βλέπει ο ελληνικός λαός. Όταν λέμε «ήπια δημοσιονομική προσαρμογή», εννοούμε ότι κανένας δεν σηκώνει παραπάνω βάρη από αυτά που μπορεί να αντέξει και όλοι παίρνουν από το μέρισμα της ανάπτυξης, αυτά που τους αναλογούν.
      Όταν λέμε «μεταρρύθμιση για την παιδεία», εννοούμε ότι η νέα γενιά μας αξίζει να έχει ένα καλύτερο πανεπιστήμιο. Ψηφίσαμε το νόμο για την αξιολόγηση και είδαν το φως της δημοσιότητας οι πρώτοι πίνακες αξιολόγησης των Α.Ε.Ι., προχθεσινοί πίνακες, όσον αφορά την έρευνα, τα ποιοτικά στοιχεία της έρευνας. Τα αποτελέσματα είναι βεβαίως απογοητευτικά, αλλά ταυτόχρονα ελπιδοφόρα, διότι επιτέλους, όσοι απέφευγαν την πραγματικότητα, θα υποχρεωθούν να δουν και ο ελληνικός λαός θα αξιώσει να δει τα ελληνικά Α.Ε.Ι. στην πρώτη πενηντάδα της Ευρώπης. Γιατί προς το παρόν είναι έξω από τα πεντακόσια πρώτα.
      Όταν λέμε «ολοκληρωμένη στρατηγική για το περιβάλλον», εννοούμε ότι ασκούμε πολιτικές για την αποκατάσταση των παράνομων χωματερών. Ανακυκλώνουμε τα απορρίμματα, το 6% το πήγαμε στο 20%.
      Κτηματολόγιο: Ας θυμηθούμε τα πρόστιμα. Προχωρά με ταχύτατους ρυθμούς το Εθνικό Χωροταξικό Σχέδιο. Είναι γεγονός, προωθούμε τις εναλλακτικές μορφές ενέργειας. Ο Πρωθυπουργός κατέθεσε μαζί με την κυβερνητική πρόταση και το όραμά του για μια άλλη Ελλάδα, ισχυρή και κοινωνικά δίκαιη, που θα αναδείξει τον Ελληνισμό απανταχού της γης, πέρα από τα στενά γεωγραφικά της όρια. Ψήφος στους ομογενείς η δέσμευσή μας, ψήφος στους μετανάστες η υπόδειξή σας.
      Αγαπητοί συνάδελφοι, ο Πρόεδρος της Αξιωματικής Αντιπολίτευσης χαρακτήρισε τις Προγραμματικές Δηλώσεις της Κυβέρνησης ως σχέδιο για να παραμείνουμε στην εξουσία. Οι Προγραμματικές Δηλώσεις της Κυβέρνησης είναι πράγματι το στρατηγικό μας σχέδιο για την ανάπτυξη της Ελλάδας του 21ου αιώνα. Είναι το στρατηγικό μας σχέδιο για να ανακουφίσουμε τους κοινωνικά ασθενέστερους μέσα από τη δημιουργική και αειφόρο ανάπτυξη. Είναι το στρατηγικό μας σχέδιο για να υπηρετήσουμε τους πολίτες και να ασκήσουμε πολιτικές χρήσιμες για τις επόμενες γενιές.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Είναι το στρατηγικό σχέδιο που θα υπηρετεί το μεγάλο στοίχημα της συναίνεσης, του διαλόγου, της εθνικής συναίνεσης στα μεγάλα θέματα. Σας θέλουμε μαζί μας. Ελπίζουμε να υπηρετήσουμε με επιτυχία αυτό το στρατηγικό σχέδιο και ο λαός να μας ξανατιμήσει με την εμπιστοσύνη του. Προς το παρόν, υπερψηφίζουμε τις Προγραμματικές Δηλώσεις της Κυβέρνησης.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ την κ. Πατριανάκου.
      Και τώρα, καλώ στο Βήμα το Βουλευτή του ΠΑ.ΣΟ.Κ. κ. Φίλιππο Σαχινίδη.
      ΒΑΣΙΛΕΙΟΣ ΚΕΓΚΕΡΟΓΛΟΥ: Πείτε και «για την παρθενική του ομιλία», κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Για την παρθενική του ομιλία, όντως.
      ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, ανεβαίνοντας για πρώτη φορά στο Βήμα της Βουλής, θέλω να ευχαριστήσω τους συμπολίτες μου του Νομού Λάρισας που με τίμησαν με την εμπιστοσύνη τους. 
      Νοιώθω ιδιαίτερη τιμή που σας απευθύνω το λόγο από το Βήμα αυτό, από το οποίο μίλησαν ο Ανδρέας Παπανδρέου, ο Κωνσταντίνος Καραμανλής, ο Γιώργος Γεννηματάς, ο Παναγιώτης Κανελλόπουλος, ο Χαρίλαος Φλωράκης, ο Ηλίας Ηλιού και τόσοι άλλοι. Οι πολιτικοί αυτοί με τους αγώνες τους στερέωσαν τη δημοκρατία και χάραξαν την πορεία της χώρας στη μεταπολιτευτική περίοδο.
      Αγάπησα την πολιτική, ακούγοντας τις πολιτικές συζητήσεις και αντιπαραθέσεις αυτών των ανδρών. Σε μια δύσκολη για τη χώρα εποχή, κατέθεταν προτάσεις που είχαν ως αφετηρία διαφορετικές κοσμοθεωρίες. Είχαν, όμως, ένα κοινό γνώρισμα, την αγωνία για την πρόοδο της χώρας και την ευημερία των Ελλήνων. Σήμερα εκτιμούμε τη συνεισφορά τους, διότι μας παρέδωσαν μια Ελλάδα καλύτερη από αυτήν που παρέλαβαν, όταν μπήκαν στο στίβο της πολιτικής.
      Νοιώθω, λοιπόν, την ανάγκη στην πρώτη μου ομιλία να δηλώσω ότι εμείς, τα νέα μέλη του Κοινοβουλίου, οφείλουμε να εργαστούμε με το ίδιο μεράκι, ώστε οι επερχόμενες γενεές να παραλάβουν από εμάς μια Ελλάδα καλύτερη από αυτήν που εμείς παραλαμβάνουμε. 
      Σε μια περίοδο όπου πολλοί μιλούν για κρίση της πολιτικής και απαξίωση των πολιτικών, νοιώθω την ανάγκη να υπερασπιστώ την πολιτική, γιατί μόνο μέσα από αυτήν μπορούν να δοθούν λύσεις στα προβλήματα του τόπου. Σε μια περίοδο υψηλής αβεβαιότητας και ανασφάλειας, οι πολίτες θέλουν από εμάς προτάσεις για τα σύνθετα προβλήματα της χώρας. Στα πολιτικά προβλήματα απαντάμε πολιτικά και όχι απολίτικα. Δεν καταφεύγουμε στις βραχυπρόθεσμες λύσεις, διότι τότε υπονομεύουμε τη λειτουργία του πολιτικού συστήματος, απαξιώνουμε ακόμα περισσότερο την πολιτική, οδηγούμε τους πολίτες σε αντιδημοκρατικές επιλογές, που από την ιστορική εμπειρία γνωρίζουμε ότι υπήρξαν καταστροφικές για τη χώρα μας και για την Ευρώπη.
      Και στη Νέα Δημοκρατία, έχετε μεγάλο μερίδιο ευθύνης για την αδιαφορία που επέδειξαν οι πολίτες στις τελευταίες εκλογές. Δημιουργήσατε μεγάλες προσδοκίες πριν το 2004, για να τις διαψεύσετε μετά ως Κυβέρνηση.
      Ακούγοντας τις Προγραμματικές Δηλώσεις της Κυβέρνησης, καταλήγω στο συμπέρασμα ότι τελικά δεν πήρατε το μήνυμα αυτών των εκλογών. Χαίρεστε, γιατί είστε στην Κυβέρνηση και δεν έχετε αίσθηση της κρισιμότητας της περιόδου που διανύουμε. Κατά την παρελθούσα τετραετία, αποφύγατε να προωθήσετε μέτρα για την αντιμετώπιση των προβλημάτων της χώρας. Αναλώσατε τη θητεία σας, επιχειρώντας να απαξιώσετε το έργο των κυβερνήσεων του ΠΑ.ΣΟ.Κ.. Συμπεριφερθήκατε κατά έναν τρόπο που εξωθούσε τους πολίτες στη λογική του «Ψηφίστε εμάς, γιατί είμαστε λιγότερο κακοί από τους προηγούμενους». Το αποτέλεσμα ήταν μια τετραετία ακινησίας και εγκατάλειψης.
      Άκουσα τον Πρωθυπουργό, αλλά και την προηγούμενη ομιλήτρια να μιλάει για τους υψηλούς ρυθμούς ανάπτυξης. Και ερωτώ: Πώς προέκυψαν αυτοί οι ρυθμοί μεταξύ 2004 και 2007; Προέκυψαν τυχαία ή μήπως προηγήθηκαν άλλες πολιτικές, που επέτρεψαν τη διατήρηση ικανοποιητικών ρυθμών ανάπτυξης;
      Το ερώτημα, όμως, σήμερα είναι: Μπορούμε να συνεχίσουμε, έστω μ΄ αυτούς τους χαμηλότερους ρυθμούς της δικής σας τετραετίας; Φοβούμαι πως όχι. Πώς μπορεί να συνεχιστεί η ανάπτυξη, όταν αφού χαρακτηρίσατε το έτος 2005 ως «έτος ανταγωνιστικότητας», το 2006 είχαμε το μεγαλύτερο, μετά τον πόλεμο, έλλειμμα στο ισοζύγιο τρεχουσών συναλλαγών; Πώς μπορεί να συνεχιστεί η ανάπτυξη, όταν στηρίζεται στο δανεισμό των νοικοκυριών και όχι στις εξαγωγές ή στην αύξηση του πραγματικού διαθέσιμου εισοδήματος;
      Η ανάπτυξη δεν είναι αυτοσκοπός. Ωφελεί, όταν διαχέεται σε όλους τους πολίτες, όλων των εισοδηματικών κατηγοριών. Ωφελεί, όταν διαχέεται σε όλη την Ελλάδα. Και στα δύο αυτά ζητήματα αποτύχατε, γιατί κατά την προηγούμενη τετραετία, η απόσταση που χωρίζει τα ανώτερα εισοδηματικά στρώματα από τα κατώτερα, μεγάλωσε. Οι πλούσιοι έγιναν πλουσιότεροι και οι φτωχοί φτωχότεροι, εξαιτίας της φορολογικής σας πολιτικής και της ακρίβειας που πλήττει χαμηλόμισθους και συνταξιούχους. Προχωρήσατε σε αναδιανομή του πλούτου υπέρ των οικονομικά ισχυρών. 
      Ακόμα χειρότερη, όμως, υπήρξε η στάση σας έναντι των κατοίκων της υπαίθρου. Ως αντιπολίτευση, τους χρησιμοποιήσατε κατά κόρον στις εθνικές οδούς, τους εκπαιδεύσατε στο σύνθημα: «Όλα τα κιλά, όλα τα λεφτά». Ως Κυβέρνηση, στην πιο κρίσιμη φάση για τους αγρότες και τους κτηνοτρόφους, τους εγκαταλείψατε στην τύχη τους. Διαχειριστήκατε την εφαρμογή της νέας Κοινής Αγροτικής Πολιτικής χωρίς το παραμικρό σχέδιο, χωρίς καμμία πρόταση για το μέλλον της γεωργίας και της κτηνοτροφίας. Το αποτέλεσμα ήταν η πλήρης απαξίωση των ανθρώπων της υπαίθρου και η εγκατάλειψή τους, η μείωση της παραγωγής και η μείωση των εισοδημάτων.
      Ταξιδεύοντας στο νομό μου, βρίσκεις χωριά γεμάτα συνταξιούχους και οργισμένους αγρότες και αγρότισσες, που δεν μπορούν να ελπίζουν στο παραμικρό. Γι’ αυτό βγάζουν πίκρα για την πολιτική και τους πολιτικούς. Τα τελευταία χρόνια περπάτησα στα εγκαταλελειμμένα καπνοχώραφα της Ελασσόνας, είδα σκεπτικούς εργάτες μέσα στο υπό διάλυση εργοστάσιο ζάχαρης της Λάρισας, μίλησα με τους απελπισμένους κτηνοτρόφους του Ολύμπου και του Κισάβου, που βλέπουν το κόστος των ζωοτροφών να αυξάνεται κατά 100% και την τιμή του γάλακτος να μειώνεται κατά 20%. 
      Είδα το νομό μου, τη Λάρισα, που ξεχώριζε για την παραγωγικότητά του και τον πλούτο του, να μετατρέπεται εξαιτίας των πολιτικών σας σταδιακά σε φθίνουσα περιοχή. Ο πρωτογενής τομέας και η μεταποίηση, που τροφοδοτούσαν τις υπηρεσίες, καταρρέουν συμπαρασύροντας όλη την τοπική οικονομία. Οι θέσεις εργασίας που καταστρέφονται στον αγροτικό τομέα και στη μεταποίηση, δεν αντικαθίστανται από νέες θέσεις εργασίας στον τομέα των υπηρεσιών. 
      Η μείωση της ανεργίας είναι μία στατιστική αλχημεία. Επιτέλους, κάντε ανεξάρτητη την Εθνική Στατιστική Υπηρεσία! Η μείωση της ανεργίας δεν έχει αντιστοίχηση με τα πραγματικά δεδομένα της Λάρισας!
      Και ποια είναι σήμερα η πρότασή σας για την ύπαιθρο; Αόριστες υποσχέσεις, κενολογίες, σαν τις περίφημες δεκατρείς μελέτες για τις περιφέρειες. Αλήθεια, τι έγιναν αυτές οι μελέτες; Γιατί δεν τις παρουσιάζετε στους αγρότες και τις αγρότισσες, στους κτηνοτρόφους, για να πάρουν ιδέες για το μέλλον; Οι αγρότες του Θεσσαλικού Κάμπου δεν έχουν ανάγκη από φωτογραφήσεις στα χωράφια τους, για να δείξετε πως ταυτίζεστε μαζί τους, αλλά από υπεύθυνες προτάσεις πολιτικής, στήριξη από την πολιτεία και καθοδήγηση από τα ερευνητικά κέντρα, προτάσεις προς τους πρώην καπνοπαραγωγούς για νέες, δυναμικές, εναλλακτικές καλλιέργειες, στήριξη καινοτόμων πρωτοβουλιών, όπως τα πούρα Ποταμιάς και όχι υπερφορολόγησή τους.
      Το μέλλον της Ελλάδας εξαρτάται από την πορεία της υπαίθρου. Όσο και αν ψάξετε στην ιστορία, δεν θα βρείτε πουθενά ιστορικό προηγούμενο χώρας, όπου ευημερεί ένα αστικό κέντρο και η ύπαιθρος μαραζώνει. Όσες χώρες βίωσαν αυτήν την εμπειρία, στο τέλος κατέρρευσαν. 
      Η λύση είναι μονόδρομος: Ή θα διασφαλιστεί ισόρροπη και βιώσιμη ανάπτυξη της χώρας ή η ύπαιθρος θα καταρρεύσει. Και τότε, θα γίνουμε μάρτυρες ενός κύματος φυγής προς τα αστικά κέντρα, που θα μετατραπούν σε θερμοκήπια ανεργίας νέων και γυναικών. Τι επιδιώκετε; Να διαταραχθεί η κοινωνική συνοχή της χώρας; Γιατί δεν προβληματίζεστε από την εμπειρία άλλων χωρών; Ξεχνάτε τι έγινε στο Παρίσι και αλλού; 
      Ο ελληνικός λαός στις εκλογές της 16ης Σεπτεμβρίου σας έδωσε μία τελευταία ευκαιρία. Από τις Προγραμματικές σας Δηλώσεις διαπιστώνω ότι δεν θέλετε να αλλάξετε πορεία, δεν θέλετε να σταθείτε στο ύψος των περιστάσεων. Θα συνεχίσετε τις ίδιες πολιτικές. Γι’ αυτό και καταψηφίζω τις Προγραμματικές Δηλώσεις της Κυβέρνησης.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ )
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Σαχινίδη.
      Και τώρα παρακαλώ τον κ. Θαλασσινό Θαλασσινό, Βουλευτή Σάμου της Νέας Δημοκρατίας, να λάβει το λόγο.
      ΘΑΛΑΣΣΙΝΟΣ ΘΑΛΑΣΣΙΝΟΣ: Κυρίες και κύριοι συνάδελφοι, στις εκλογές της 16ης Σεπτεμβρίου του 2007 ο λαός με την ψήφο του επιδοκίμασε και ενέκρινε το μεταρρυθμιστικό έργο της παράταξής μας, ένα έργο που ξεκίνησε ο Πρωθυπουργός, ο Κώστας Καραμανλής και η Κυβέρνηση της Νέας Δημοκρατίας από το Μάρτη του 2004. Ο λαός με την ψήφο του είπε «ναι» στη συνέχιση των αλλαγών και των μεταρρυθμίσεων. Οι Ελληνίδες και οι Έλληνες έδειξαν με την ψήφο τους ότι εμπιστεύονται τον Πρωθυπουργό και τη Νέα Δημοκρατία, για να οδηγήσουν τη χώρα μας στη νέα εποχή. Έδειξαν την επιλογή τους για συναίνεση και συνεννόηση. Καταδίκασαν την άρνηση, τις ύβρεις, τις υποσχέσεις χωρίς αντίκρισμα, την κινδυνολογία, τη συνεχή παραποίηση της πραγματικότητας.
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ.  ΒΕΡΑ ΝΙΚΟΛΑΪΔΟΥ)
      Στα τριάμισι χρόνια που πέρασαν, η Νέα Δημοκρατία κατάφερε να νοικοκυρέψει τη χώρα, να τη βγάλει από τα οικονομικά αδιέξοδα και να δρομολογήσει λύσεις σε ζητήματα που οι κυβερνήσεις του χθες, οι δικές σας κυβερνήσεις, κυρίες και κύριοι συνάδελφοι του ΠΑ.ΣΟ.Κ., είτε αγνόησαν είτε απλά δεν μπόρεσαν να λύσουν.
      Το ΠΑ.ΣΟ.Κ. σήμερα, για ακόμα μία φορά, εμφανίζεται στην Εθνική Αντιπροσωπεία χωρίς προτάσεις, χωρίς επιχειρήματα, χωρίς να προτείνει κάτι το ουσιαστικό. Φαίνεται ότι η Αξιωματική Αντιπολίτευση δεν πήρε τα μηνύματα που επανειλημμένα της έχει στείλει ο ελληνικός λαός.
      Ανακρίβειες και απαξίωση! Αυτοί είναι οι άξονες πάνω στους οποίους κινήθηκε η Αντιπολίτευση επί τριάμισι χρόνια, αυτοί είναι οι άξονες πάνω στους οποίους κινείται η Αντιπολίτευση και στις Προγραμματικές Δηλώσεις. Αδυνατεί να αντιληφθεί το ρόλο της και τη θέση στην οποία την έταξε ο ελληνικός λαός και στις τελευταίες εκλογές. 
      Κυρίες και κύριοι συνάδελφοι, είναι πράγματι σημαντικό και σπουδαίο το έργο που επιτέλεσε η Κυβέρνηση της Νέας Δημοκρατίας. Από την πρώτη στιγμή που αναλάβαμε το 2004 την ευθύνη της διακυβέρνησης της χώρας, επιδοθήκαμε σε μια σοβαρή και υπεύθυνη προσπάθεια για να πάει ο τόπος μπροστά, κάτι που πετύχαμε. Αυτά τα τριάμισι χρόνια έγιναν μεγάλα και σημαντικά βήματα για την ανάπτυξη της χώρας. Στο κάλεσμα του Πρωθυπουργού και της Κυβέρνησης για μια σύγχρονη και ισχυρή Ελλάδα, ανταποκρίθηκαν όλες οι Ελληνίδες και όλοι οι Έλληνες. Μέσα από νομοθετικές πρωτοβουλίες, ξεκίνησε ένα μεγάλο έργο αλλαγών και μεταρρυθμίσεων και με σκληρή δουλειά πετύχαμε πολλά. 
      Πολύ σύντομα θα σας υπενθυμίσω μερικά. Τη μείωση των ελλειμμάτων και της ανεργίας, τη φορολογική μεταρρύθμιση, το νέο αναπτυξιακό νόμο, τη ρύθμιση των πανωτοκίων, την κατάργηση του Λ.Α.Φ.Κ.Α. και την επιστροφή όσων είχαν παρακρατηθεί από τις κυβερνήσεις του ΠΑ.ΣΟ.Κ., τη μείωση των γραφειοκρατικών διαδικασιών για την ίδρυση επιχειρήσεων, την αποτελεσματική προστασία των καταναλωτών, δράσεις που ενθαρρύνουν την επιχειρηματικότητα και ενισχύουν την ανταγωνιστικότητα, την εξασφάλιση υψηλών ρυθμών ανάπτυξης, τις Συμπράξεις Δημόσιου και Ιδιωτικού Τομέα. 
      Και ακόμη, προχωρήσαμε σε μεταρρυθμίσεις για την ανταπόκριση της χώρας μας στη νέα Κοινή Αγροτική Πολιτική και για την αναβάθμιση του αγροτικού χώρου. Προχωρήσαμε στην κατάργηση του Εθνικού Χωροταξικού Σχεδίου και έχει ενταθεί ο ρυθμός για την ολοκλήρωση του Κτηματολογίου. 
      Κυρίες και κύριοι συνάδελφοι, δεν ισχυριστήκαμε ούτε ισχυριζόμαστε ότι έγιναν όλα. Έγιναν, όμως, πάρα πολλά. Και δεν σταματάμε εδώ. Η εντολή του ελληνικού λαού είναι να συνεχίσουμε ακόμα πιο γρήγορα, ακόμα πιο δυναμικά, ακόμα πιο αποφασιστικά. Οι μεταρρυθμίσεις και οι αλλαγές συνεχίζονται, όπως ακούσαμε αναλυτικά από τον Πρωθυπουργό. 
      Μεταξύ των βασικών στόχων, είναι η επίλυση ζητημάτων στα οποία οι κυβερνήσεις του ΠΑ.ΣΟ.Κ. δεν είχαν την τόλμη να δώσουν λύσεις. Όμως, δεν ήταν μόνο αυτό. Δεν τα ακούμπησαν καν. Το ασφαλιστικό, η Ολυμπιακή, η Αναθεώρηση του Συντάγματος είναι σοβαρά ζητήματα, τα οποία πρέπει να προχωρήσουν.
      Βασικός μας στόχος για τη δεύτερη κυβερνητική θητεία, είναι η εδραίωση ενός ουσιαστικά κοινωνικού κράτους, ικανού να στηρίξει αυτούς που έχουν πραγματικά ανάγκη. Βασική στόχευση είναι η άμεση συγκρότηση του Εθνικού Ταμείου Κοινωνικής Συνοχής και η χορήγηση κατώτατης εθνικής σύνταξης, η χορήγηση από τις αρχές του 2008 του πολυτεκνικού επιδόματος στις τρίτεκνες οικογένειες, η καταβολή των αυξήσεων στο επίδομα ανεργίας, στο Ε.Κ.Α.Σ. και στις συντάξεις του Ο.Γ.Α., η κατάργηση του φόρου κληρονομιάς και του φόρου γονικής παροχής.
      Κυρίες και κύριοι συνάδελφοι, ανέφερα ελάχιστα από όσα έχουν γίνει, διότι το περιθώριο χρόνου είναι πάρα πολύ μικρό. Η σύγκριση με τα είκοσι χρόνια διακυβέρνησης της χώρας από το ΠΑ.ΣΟ.Κ., είναι καταλυτική. Μέσα σε τριάμισι χρόνια αναλάβαμε πρωτοβουλίες που έπρεπε να έχουν ληφθεί εδώ και πολύ καιρό, για να είμαστε μπροστά από τις εξελίξεις. Μέσα σε τριάμισι χρόνια πετύχαμε να λύσουμε προβλήματα, που οι κυβερνήσεις του χθες επιμελώς τα απέκρυβαν. Προχωράμε μπροστά με υπευθυνότητα, σοβαρότητα και συνέπεια, τιμώντας την εμπιστοσύνη του ελληνικού λαού. Στόχος μας είναι να δημιουργήσουμε μια ισχυρή Ελλάδα, με έμφαση στην ανάπτυξη και της περιφέρειας, όπως άλλωστε έχει επισημάνει κατ’ επανάληψη ο Πρωθυπουργός Κώστας Καραμανλής. Σχεδιάζουμε αποτελεσματικά και υπεύθυνα τη νέα προγραμματική περίοδο και κατευθύνουμε το 82% των πόρων στην περιφέρεια. 
      Όσον αφορά τη νησιωτική Ελλάδα, εγώ κατανοώ και σέβομαι την ευαισθησία του αγαπητού φίλου και συναδέλφου κ. Ρήγα. Όμως, επί των ημερών των κυβερνήσεων του ΠΑ.ΣΟ.Κ., ακούγαμε εξαγγελίες, γίνονταν ημερίδες, συμβούλια και διαβούλια. Εμείς προωθήσαμε και προχωράμε στην κατοχύρωση της νησιωτικότητας μέσα από την αναθεώρηση του άρθρου 101 του Συντάγματος. Εφαρμόζουμε συνεπή νησιωτική πολιτική για τα ξεχασμένα, τα απομακρυσμένα νησιά. Αξιοποιούμε τους πόρους του Γ΄ Κοινοτικού Πλαισίου Στήριξης, ολοκληρώνοντας και προωθώντας σημαντικά έργα υποδομής, με στόχο να μη χαθεί ούτε 1 ευρώ. 
Ενισχύσαμε την ενδονησιωτική επικοινωνία με συμβάσεις δωδεκαετούς διάρκειας και με τη δρομολόγηση νεότευκτων και αξιόπλοων πλοίων. Καθιερώσαμε τη δωρεάν μεταφορά των κατοίκων των μικρών νησιών προς τις έδρες των νομών όπου ανήκουν. 
      Κυρίες και κύριοι συνάδελφοι, το μήνυμα του ελληνικού λαού στις εκλογές του 2007 ήταν σαφές: Να προχωρήσουμε μπροστά. Να προχωρήσουμε με γρήγορους ρυθμούς για μια σύγχρονη και ισχυρή Ελλάδα. Ο Πρωθυπουργός και η Κυβέρνηση το κατέστησαν σαφές με τις Προγραμματικές Δηλώσεις, που ανταποκρίνονται στις προσδοκίες του. Γι’ αυτό και τις υπερψηφίζω. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Θαλασσινό. 
    Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος. 
    ΘΕΟΔΩΡΟΣ ΠΑΓΚΑΛΟΣ: Κύριες και κύριοι συνάδελφοι, η συζήτηση αυτή εξελίσσεται, όπως θα μπορούσε να προβλέψει κανείς, με την επανάληψη γνωστών συμπεριφορών. Δυστυχώς, δεν έχω το χρόνο να μιλήσω για πολλά από τα θέματα αξιοπιστίας που έθεσα σήμερα το πρωί και θα μπορούσα να συνεχίσω να θέτω. Παραδείγματος χάριν, δεν έχω το χρόνο να καλέσω την Κυβέρνηση να μας εξηγήσει πώς αποτελεί, κατά την άποψή της, φορολογική ελάφρυνση η κατάργηση του φόρου κληρονομίας, από την οποία κατάργηση θα απολέσει το δημόσιο ταμείο 160.000.000 ευρώ, ενώ ταυτόχρονα από το 1% επί του συνόλου των ιδιοκτησιών για κάθε χρόνο και επ’ άπειρον, θα εισπράττει 1.000.000.000 ευρώ. 
    Τον πρώτο χρόνο της εφαρμογής του νέου μέτρου, οι φορολογούμενοι στο σύνολό τους θα πληρώσουν 840.000.000 ευρώ νέο φόρο. Και βεβαίως, αυτόν το νέο φόρο θα τον πληρώσουν όλοι –και οι κατέχοντες μικρές και οι κατέχοντες μεγάλες ιδιοκτησίες- γιατί στην πραγματικότητα, αυτό που καταργείται με την κατάργηση του φόρου κληρονομίας, πέραν του εισπρακτικού του χαρακτήρα, είναι η αναδιανεμητική λειτουργία ενός τέτοιου φόρου, που λέει ότι, επιτέλους, σ΄ αυτήν την κοινωνία πρέπει να δουλέψεις, για να έχεις. Πρέπει να προσπαθήσεις και να μη ζήσεις σε όλη σου τη ζωή από τα έτοιμα. Αυτό, φαίνεται, δεν αρέσει στη Νέα Δημοκρατία, κόμμα των εχόντων και των κατεχόντων, κόμμα της κληρονομίας, κόμμα της κοινωνικής αναπαραγωγής, που θέλει να μείνουν τα πράγματα ως έχουν και να μην αλλάξουν ποτέ. Αυτό είναι μονάχα ένα παράδειγμα που θέλω να δώσω. 
    Στην πραγματικότητα, επί μία τετραετία η Νέα Δημοκρατία παρήγαγε ορισμένους μύθους. Τους μύθους αυτούς τους υπερασπίστηκε παντού στην επικράτεια. Εκατοντάδες χιλιάδες στόματα και, βεβαίως, τα μέσα ενημέρωσης έλεγαν στερεότυπα τις ίδιες «αλήθειες». Και επαληθεύτηκε αυτό που  λένε, ότι όταν ένα ψέμα είναι καλά δομημένο και επιμένουν σ΄ αυτό, χωρίς υποχώρηση, χωρίς αμφισβήτηση και χωρίς αμφιβολία, τότε το ψέμα γίνεται πιστευτό. 
    Έτσι, έγινε πιστευτό ότι υπήρχε ένα τεράστιο έλλειμμα στη δημοσιονομική μας ισορροπία, ενώ την ίδια εποχή, την ίδια τετραετία, ήρθε η Νέα Δημοκρατία και έκανε νέο υπολογισμό του εθνικού εισοδήματος, ο οποίος αυτομάτως μειώνει το έλλειμμα. Επομένως, αν πραγματικά το πρόβλημά της ήταν οι δημοσιονομικές ισορροπίες και η σχέση της με την Ευρωπαϊκή Ένωση, θα αρκούσε αυτή η επανεκτίμηση του Α.Ε.Π., για να μην έχουμε κανένα πρόβλημα και δεν θα χρειαζόταν ούτε απογραφή ούτε επιτήρηση ούτε τίποτα άλλο. 
    Επίσης, έγινε πιστευτό το ψέμα ότι υπήρχαν τεράστιες σπατάλες την εποχή του ΠΑ.ΣΟ.Κ., από το κράτος που οφείλονταν τρόπον τινά στην ιδεολογική αδυναμία του ΠΑ.ΣΟ.Κ. να προτείνει λύσεις αποδέσμευσης από δαπανηρές για το λαό δομές, που ήταν υπό κρατικό έλεγχο. 
    (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Στην πραγματικότητα, στον πρώτο προϋπολογισμό που καταθέσατε, το 2005, αυξάνονται συνολικά οι δημόσιες δαπάνες κατά 12% και ούτε ένα κεφάλαιο στις κρατικές δαπάνες δεν μειώνεται ούτε κατά 1 ευρώ. Ψέμα λοιπόν και αυτά τα περί 10.000.000.000 -τα είχατε αριθμήσει κιόλας προεκλογικά- σπαταλών που δημιουργούσε το σοσιαλιστικό ΠΑ.ΣΟ.Κ..
      Σ’ αυτά τα ψέματα, σ’ αυτές τις ιδεολογικές κατασκευές, επιμείνατε σταθερά επί μία τετραετία, χωρίς να κάνετε πίσω, χωρίς να ακούτε τους αντιπάλους σας, χωρίς να ακούτε τους αντικειμενικούς παρατηρητές, τους ξένους οργανισμούς. Και πείσατε μέχρι τέλους και γι’ αυτό καταφέρατε να έχετε τη μικρή αυτή πλειοψηφία στη Βουλή, χωρίς βεβαίως να έχετε πείσει την πλειοψηφία του ελληνικού λαού.
      Πείσατε επίσης, γιατί την κομματική εμμονή, το φανατισμό και την έλλειψη δημοκρατικής ευαισθησίας, τα μετατρέψατε σε αίσθηση σταθερότητας. Δεν κάνατε ποτέ ανασχηματισμούς, ακόμα και όταν οι Υπουργοί σας γίνονταν αντικείμενο γενικής κατακραυγής και περιμένατε να το κάνετε μετά τις εκλογές. 
      Κρύψατε επιμελώς όλα τα στοιχεία που προδιέγραφαν το μέλλον που επιφυλάσσατε στον ελληνικό λαό και στο ασφαλιστικό και παντού. Τώρα ανακοινώνετε τα στοιχεία της κρυφής σας ατζέντας, για την οποία δεν ψηφιστήκατε από τον ελληνικό λαό. Ψηφιστήκατε με βάση μία ψευδαίσθηση, την οποία με επιτυχία δημιουργήσατε. 
      Ξέρετε όμως, το πρόβλημα είναι ότι μπορεί κανείς να λέει ανακρίβειες για κάποιο χρονικό διάστημα σε πολλούς ή να λέει ανακρίβειες για μεγάλο χρονικό διάστημα σε λίγους. Και πρέπει να επιλέξετε: Τώρα θα περάσετε από τους πολλούς στους λίγους ή θα πάψετε να λέτε ανακρίβειες; Θα δείξετε επιτέλους δημοκρατική ευαισθησία; Θα προχωρήσετε σε διάλογο; Θα εγκαταλείψετε τα τεχνητά επιχειρήματα ή θα ετοιμαστείτε για την τύχη σας, που θα είναι η καταδίκη από τον ελληνικό λαό πολύ σύντομα; 
      Λυπάμαι που το λέω, ιδιαίτερα για τους νέους συναδέλφους τους οποίους με πολλή αγάπη περιβάλλω και αυτό είναι γνωστό, αλλά η Βουλή αυτή, κυρίες και κύριοι συνάδελφοι, δεν θα έχει μακρά ζωή. Όσοι μπήκαν εδώ νομίζοντας ότι θα καλύψουν μία τετραετία, κάνουν πολύ μεγάλο λάθος και το γνωρίζετε όλοι.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πάγκαλο.
      Θέλει κάποιος εκ των Κοινοβουλευτικών Εκπροσώπων να πάρει το λόγο; Κανείς.
      Το λόγο έχει ο συνάδελφος κ. Μπεγλίτης.
      ΠΑΝΑΓΙΩΤΗΣ ΜΠΕΓΛΙΤΗΣ: Κύριε Πρόεδρε, κυρίες και κύριοι συνάδελφοι, εάν κάποιος πολίτης ερχόταν για πρώτη φορά στην Ελλάδα και άκουγε τις Προγραμματικές Δηλώσεις του κυρίου Πρωθυπουργού, θα είχε την αίσθηση ότι η Κυβέρνηση της Νέας Δημοκρατίας ξεκινά μόλις τώρα τη διακυβέρνηση της χώρας, ότι δεν υπάρχει κυβερνητικό παρελθόν, ότι όλα ξεκινούν από μηδενική βάση. Ο πολίτης, όμως, που έζησε τα τελευταία χρόνια στην Ελλάδα, γνωρίζει και θυμάται. Γνωρίζει τα πεπραγμένα της Νέας Δημοκρατίας και θυμάται τα μεγάλα λόγια και τις υποσχέσεις που παρέμειναν ανεκπλήρωτες. 
      Σήμερα, κυρίες και κύριοι συνάδελφοι, οι Προγραμματικές Δηλώσεις της Κυβέρνησης δεν διαφέρουν ουσιαστικά από τις προγραμματικές δηλώσεις του Μαρτίου του 2004. Πρόκειται για μία βαρετή επανάληψη υπεσχημένων, για ένα επικοινωνιακό ρετουσάρισμα δηλώσεων του παρελθόντος, χωρίς συγκεκριμένο περιεχόμενο και, επιπλέον, χωρίς δόση αυτοκριτικής διάθεσης για όλες εκείνες τις πράξεις, τις παραλείψεις, τις καθυστερήσεις, για όλα εκείνα τα αδιέξοδα που σωρεύτηκαν τα τελευταία τριάμισι χρόνια.
      Ο κύριος Πρωθυπουργός και η Κυβέρνηση θεωρούν ότι διαθέτουν ακόμα το τεκμήριο αθωότητας λόγω της πρόσφατης οριακής πλειοψηφίας τους. 
Κάνουν, όμως, ένα μεγάλο λάθος. Η δεύτερη ευκαιρία που τους δόθηκε, δεν συνοδεύεται ασφαλώς από λευκή επιταγή.
      Δεν αρκεί, κυρίες και κύριοι συνάδελφοι, η ηλικιακή ανανέωση του νέου κυβερνητικού σχήματος, για να διαγραφεί το κυβερνητικό παρελθόν. Η Κυβέρνηση της Νέας Δημοκρατίας είναι μια «πελιδνά σοβαντισμένη» Κυβέρνηση, για να θυμηθούμε μια φράση του ποιητή Νίκου Εγγονόπουλου, το έτος του οποίου διανύουμε αυτήν τη χρονιά και θα ήθελα να το θυμίσω στο νέο Υπουργό Πολιτισμού. Δεν σημαίνει όμως ότι, επειδή γιορτάζουμε ένα μεγάλο σουρεαλιστή ποιητή, η Κυβέρνηση έχει δικαίωμα να αποδιαρθρώνει λέξεις, νοήματα, πολιτικές, να στερεί απ’ αυτές το πραγματικό τους περιεχόμενο, να τις καθιστά «αδειανά πουκάμισα». 
      Δεν μπορεί ο κύριος Πρωθυπουργός να συνεχίζει να χρησιμοποιεί και στη δεύτερη κυβερνητική θητεία τον ενεστώτα διαρκείας της πρώτης, για να δείχνει κυβερνητικό έργο που δεν υπάρχει, που βρίσκεται ακόμη στα χαρτιά, που δεν έχει ολοκληρωθεί. Μπορεί ο ίδιος να κρίνει βολική τη χρήση αυτού του ρηματικού χρόνου. Θα πρέπει, όμως, να γνωρίζει ότι και μνήμη διαθέτουμε και ότι τον έλεγχο του απολογισμού δεν μπορεί να τον αποφύγει για δεύτερη φορά.
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Κυρίες και κύριοι συνάδελφοι, κάθε καλόπιστος πολίτης θα εκφράσει την έκπληξή του για πολλά απ’ αυτά που ελέχθησαν από τον κύριο Πρωθυπουργό και ως προς την ουσία, αλλά και ως προς το χρονοδιάγραμμα υλοποίησής τους. Πουθενά δεν υπάρχουν μετρήσιμοι και δεσμευτικοί στόχοι. Πουθενά δεν υπάρχουν προτεραιότητες. Αντιλαμβάνομαι ασφαλώς τη σκοπιμότητα. Είμαι βέβαιος, όμως, ότι θα τη συνειδητοποιήσουν πολύ γρήγορα και οι συμπολίτες μας.
      Προκαλεί πραγματικά ανησυχία ο τρόπος με τον οποίο κάλυψαν οι Προγραμματικές Δηλώσεις το μεγάλο και σοβαρό πρόβλημα της αγροτικής ανάπτυξης της χώρας. Καμμία αίσθηση πραγματικότητας για ό,τι έχει συμβεί στον αγροτικό πληθυσμό στην πρώτη κυβερνητική θητεία. Ούτε ασφαλώς φαίνεται να έχει γίνει αντιληπτό το ισχυρό μήνυμα που έστειλαν οι πολίτες από τις αγροτικές περιοχές στις εκλογές.
      Ο αγροτικός τομέας της οικονομίας είναι ο τομέας που επλήγη περισσότερο από το έλλειμμα στρατηγικής, αλλά και διαχειριστικής ικανότητας της Κυβέρνησης. Το αγροτικό και κτηνοτροφικό εισόδημα μειώθηκε. Δεν το λέω, αγαπητοί συνάδελφοι, εγώ. Δείτε, σας παρακαλώ, τα πρόσφατα στοιχεία της Εθνικής Στατιστικής Υπηρεσίας. Είχαμε από τη μία πλευρά σημαντική μείωση των τιμών των αγροτικών προϊόντων. Ρωτήστε τους ελαιοπαραγωγούς, ρωτήστε τους σταφιδοπαραγωγούς. Από την άλλη, είχαμε αύξηση του αγροτικού καλλιεργητικού κόστους, αύξηση των τιμών των αγροτικών εφοδίων, των λιπασμάτων, των φυτοφαρμάκων, των μηχανημάτων. Και δεν φτάνει ασφαλώς μόνο αυτό το δυσβάσταχτο βάρος για τους αγρότες μας.
      Η Κυβέρνηση και ο αρμόδιος Υπουργός Αγροτικής Ανάπτυξης επιβάρυναν τους αγρότες και για τη διαχείριση των δικαιωμάτων, στο πλαίσιο της αναθεωρημένης Κοινής Αγροτικής Πολιτικής, μέσω των Ενώσεων Αγροτικών Συνεταιρισμών, λόγω ανικανότητας, πραγματικά λόγω ανικανότητας ανάληψης αυτής της υποχρέωσης και του κόστους της από το ίδιο το αρμόδιο Υπουργείο και από τον κρατικό προϋπολογισμό. 
      Πρόκειται για μια απαράδεκτη κατάσταση. Οι αγρότες βρίσκονται ανυπεράσπιστοι μπροστά στις Ενώσεις Αγροτικών Συνεταιρισμών, οι οποίες –κι αυτό πρέπει να το επισημάνουμε- κρατούν για τις προσφερόμενες υπηρεσίες τους ένα ποσοστό, το οποίο δυστυχώς διαφοροποιείται από περιφέρεια σε περιφέρεια.
      Το ΠΑ.ΣΟ.Κ., κυρίες και κύριοι συνάδελφοι, στο πολιτικό του πρόγραμμα έχει υποστηρίξει ότι το κόστος της διαχείρισης των δικαιωμάτων θα πρέπει να αναληφθεί από τον εθνικό προϋπολογισμό και αυτή πραγματικά είναι μια φιλοαγροτική πολιτική με αίσθηση ευθύνης για το μέλλον και την αναπτυξιακή προοπτική του αγροτικού τομέα της οικονομίας μας.
      Θυμηθείτε τις μεγάλες υποσχέσεις του κυρίου Πρωθυπουργού το Μάρτη του 2004 για σκληρή διαπραγμάτευση με την Ευρωπαϊκή Ένωση, για τη μείωση του Φόρου Προστιθέμενης Αξίας στα αγροτικά εφόδια στο 8%. Ο Φ.Π.Α. αυξήθηκε στο 19% και είμαι βέβαιος ότι θα αυξηθεί περαιτέρω την επόμενη περίοδο, παρά τις περί του αντιθέτου διαβεβαιώσεις της Κυβέρνησης. Αν λάβουμε μάλιστα υπόψη μας και την αύξηση των έμμεσων φόρων, τότε ο καθένας μπορεί να αντιληφθεί την τραγική κατάσταση στην οποία βρίσκονται οι αγρότισσες και οι αγρότες της πατρίδας μας.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ, αν θα μπορούσα, να πάρω ένα λεπτό, γιατί δεν είμαι συνηθισμένος σ΄ αυτήν την πρακτική.
      ΠΡΟΕΔΡΟΣ (Δημήτριος Σιούφας): Βεβαίως, κύριε συνάδελφε. Πολύ ευχαρίστως!
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
      Ακούσαμε τον  κύριο Πρωθυπουργό να δηλώνει ότι «Στηρίζουμε την ταχύτερη απόδοση των κοινοτικών ενισχύσεων και των αποζημιώσεων του ΕΛ.Γ.Α.», μόνο που υπάρχει παρελθόν κυβερνητικής πολιτικής στο θέμα αυτό. Μπορεί να πίστεψαν οι αγρότες το 2004 τις εξαγγελίες για την καταβολή εντός τριμήνου των αποζημιώσεων του ΕΛ.Γ.Α. και, σε περίπτωση καθυστέρησης, για την έντοκη καταβολή τους. Όμως, κυρίες και κύριοι συνάδελφοι, υπάρχουν χιλιάδες αγρότες ανάμεσά τους -και αγρότες στην Κορινθία- που τους χρωστούν αποζημιώσεις από πέρυσι. Ο ΕΛ.Γ.Α. έχει φθάσει στα πρόθυρα της χρεοκοπίας με πάνω από 2,5 δισεκατομμύρια χρέος γι΄ αυτήν την περίοδο. 
      Φέτος, οι σταφιδοπαραγωγικές περιοχές υπέστησαν λόγω του παρατεταμένου καύσωνα, εκτεταμένη ή ολοκληρωτική καταστροφή. Στο Νομό Κορινθίας υπάρχουν περιοχές και χωριά με τεράστιες ζημιές στην παραγωγή σουλτανίνας και κορινθιακής σταφίδας. Πώς θα καλύψει ο ΕΛ.Γ.Α. αυτές τις ζημιές, όταν δεν έχει ακόμη ολοκληρώσει τη διαδικασία αποτίμησης και όταν επιχειρεί να αποτιμήσει ή να αναζητήσει σε άλλους παράγοντες την αιτία της καταστροφής για να μην αποζημιώσει; Ο χειμώνας θα είναι πολύ δύσκολος για τα αγροτικά νοικοκυριά και θα επηρεάσει αρνητικά την τοπική οικονομία σε πολλούς νομούς, ανάμεσα σ΄ αυτούς και το Νομό Κορινθίας.
      Δεν ακούσαμε τίποτα από τον αρμόδιο Υπουργό Αγροτικής Ανάπτυξης για την ανάγκη ανασυγκρότησης και εξυγίανσης του ΕΛ.Γ.Α., ώστε να αποτελέσει έναν υγιή ασφαλιστικό φορέα. Και κυρίως, δεν ακούσαμε τίποτα για τη στρατηγική ανάπτυξης του  αγροτικού τομέα, λαμβάνοντας υπ' όψιν τις μεγάλες αλλαγές της ευρωπαϊκής και παγκόσμιας αγοράς αγροτικών προϊόντων και των διαπραγματεύσεων του Παγκόσμιου Οργανισμού Εμπορίου. Δεν ακούσαμε τίποτα για τη στρατηγική της Κυβέρνησης όσον αφορά την εφαρμογή της αναθεωρημένης Κοινής Αγροτικής Πολιτικής που αποφασίστηκε το 2003. Γιατί σ' αυτό το κρίσιμο ζήτημα, η κυβερνητική αποτυχία την προηγούμενη τριετία ήταν ολοκληρωτική. Δεν αρκεί η απλή αλλαγή του αρμόδιου Υπουργού για να καλυφθούν οι μεγάλες ευθύνες. 
      Επίσης δεν ακούσαμε τίποτα από τον κύριο Πρωθυπουργό για τη στρατηγική της χώρας ενόψει των διαπραγματεύσεων για την αναθεώρηση της Κοινής Αγροτικής Πολιτικής και του κοινοτικού προϋπολογισμού που προβλέπεται εντός του 2008 και αργότερα το 2009, με την οποία συμφώνησε δυστυχώς τόσο εύκολα ο  Έλληνας Πρωθυπουργός το Δεκέμβριο του 2005 στις Βρυξέλλες. 
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε συνάδελφε, τελειώνετε. 
      ΠΑΝΑΓΙΩΤΗΣ ΜΠΕΓΛΙΤΗΣ: Πρόκειται για κρίσιμες διαπραγματεύσεις που απειλούν να υπονομεύσουν το χρηματοδοτικό κεκτημένο του 2003 στην ελληνική γεωργία, που είχε εξασφαλίσει μέχρι το 2013 η  κυβέρνηση του ΠΑ.ΣΟ.Κ.. 
      Τελειώνω, κύριε Πρόεδρε, λέγοντας ότι στις Προγραμματικές Δηλώσεις της Κυβέρνησης γίναμε, δυστυχώς, θεατές ενός έργου σε επανάληψη χωρίς σκηνοθεσία, δηλαδή χωρίς κεντρική κυβερνητική διεύθυνση και χωρίς πλοκή και δομή, δηλαδή χωρίς στρατηγική. Για δεύτερη φορά έχουμε μία κυβέρνηση «έτσι χωρίς πρόγραμμα». Για δεύτερη φορά έχουμε μία κυβερνητική αντίληψη του «Απόψε αυτοσχεδιάζουμε». Είμαι  βέβαιος, όμως, ότι τούτη τη φορά δεν θα υπάρξει happy end.
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΟΣ (Δημήτριος Σιούφας): Η συνάδελφος του Λαϊκού Ορθόδοξου Συναγερμού κ. Δήμητρα Αράπογλου έχει το λόγο. 
      ΔΗΜΗΤΡΑ ΑΡΑΠΟΓΛΟΥ: Καλησπέρα σε όλους. 
      Αγαπητέ, κύριε Πρόεδρε,  κυρίες και κύριοι συνάδελφοι, για πρώτη φορά εγώ ανεβαίνω σ' αυτό το Βήμα και θα ήθελα να πω το εξής: Ένα μεγάλο «ευχαριστώ» σε όλους αυτούς που με στήριξαν, που με εμπιστεύθηκαν και που με ψήφισαν και βρίσκομαι εδώ, στο Κοινοβούλιο. Δεν έχω πολύ χρόνο για  να πω όλα όσα θέλω να πω. Θα είμαι σύντομη. 
      Θα ξεκινήσω με την εκπαίδευση των κωφών ατόμων. Η ελληνική νοηματική γλώσσα αναγνωρίστηκε προ πολλού κιόλας, αλλά μέχρι τώρα δεν υπάρχει κρατικό πτυχίο γλωσσομάθειας. 
Δηλαδή, υποσχέθηκαν ότι θα κάνουν πράγματα και δεν έγινε τίποτα. 
      Γι’ αυτό, λοιπόν, ζητάμε: 
      Την ίδρυση πανεπιστημιακού τμήματος γλωσσολογίας για την έρευνα της ελληνικής νοηματικής γλώσσας και την εκπαίδευση δασκάλων νοηματικής γλώσσας και διερμηνέων. 
      Την ίδρυση ολοήμερων σχολείων για κωφούς, για να μπορούν  τα παιδιά να παρακολουθούν οτιδήποτε συμβαίνει, να έχουν εξοπλισμό, να έχουν τεχνολογία αντίστοιχη με των υπολοίπων μαθητών. Το αναλυτικό πρόγραμμα που θα διδάσκεται στα σχολεία, να είναι ίδιο και να ταιριάζει στα κωφά παιδιά. Θα πρέπει να έχουν ισότιμη εκπαίδευση με όλους τους υπόλοιπους μαθητές. 
      Ιδιαίτερο βάρος θα πρέπει να δοθεί στην προσχολική ηλικία. Είναι απαραίτητο για τα κωφά παιδιά να αρχίσουν να εκπαιδεύονται από μηδενική ηλικία, έτσι ώστε να γίνουν ισότιμοι πολίτες και να μη μένουν στο περιθώριο. Ο τεχνολογικός εξοπλισμός να είναι πολύ καινούργιος, σύγχρονος και να βοηθάει, έτσι ώστε να δίνουν ένα ερέθισμα στους κωφούς για να αναπτυχθούν, να δημιουργήσουν, να έχουν το καλύτερο επιθυμητό αποτέλεσμα. 
      Να γίνουν προσλήψεις εξειδικευμένου προσωπικού και τα άτομα με αναπηρία, ειδικότερα οι κωφοί, να έχουν προτεραιότητα ως προς την πρόσληψη. Να προσληφθούν διερμηνείς ελληνικής νοηματικής γλώσσας σε διάφορους φορείς, ώστε οι κωφοί να έχουν οπωσδήποτε βοήθεια από το διερμηνέα ελληνικής νοηματικής γλώσσας. 
      Να ιδρυθεί ειδική γραμματεία, όσον αφορά τα άτομα με αναπηρία και όσον αφορά την εκπαίδευσή τους. Πρέπει οπωσδήποτε να ιδρυθεί αυτή η ειδική γραμματεία. 
      Το Υπουργείο Παιδείας θα πρέπει οπωσδήποτε να ασχοληθεί μ’ αυτά τα θέματα σύντομα και όχι να τα βάλουμε όλα στο συρτάρι και να περιμένουμε πότε θα υλοποιηθούν. Δυστυχώς, είμαστε πάρα πολύ πίσω εδώ στην Ελλάδα όσον αφορά τα ζητήματα των κωφών. 
      Θέλω να πω ένα χαρακτηριστικό, όσον αφορά τις συντάξεις των ατόμων με αναπηρία. Όλοι μιλούν για παράταση του χρόνου συνταξιοδότησης πέραν των εξήντα πέντε. Όμως, εγώ θέλω να πω ότι θα πρέπει να γίνει ένας διαχωρισμός όσον αφορά τα άτομα με αναπηρία. Τα υγιή άτομα μπορούν να έχουν ένα ορισμένο όριο ηλικίας. Όμως, η συνταξιοδότηση είναι διαφορετική σε ό,τι αφορά τα άτομα με αναπηρία. Ζητάμε να γεννήσουν οι μανάδες περισσότερα παιδιά. Πώς όμως; Αφού δεν θα έχουν καμιά φροντίδα, καμιά μέριμνα. Θα πρέπει να δουλεύουν μέχρι εξήντα πέντε χρόνων. Είναι πάρα πολύ δύσκολο αυτό. Γι’ αυτό, θα πρέπει να υπάρχει μια διαφορετική μέριμνα, όσον αφορά τα άτομα με αναπηρία και τις μητέρες. 
      Υπάρχει το εξής χαρακτηριστικό: Οι κωφοί έχουν επίδομα μέχρι τα δεκαοκτώ τους χρόνια. Από δεκαοκτώ μέχρι εξήντα πέντε, δεν δικαιούνται το επίδομα κώφωσης, εκτός αν έχουμε μια δεύτερη αναπηρία. Δηλαδή, εμείς ζητάμε πολλαπλά ανάπηρους για να δοθεί αυτό το επίδομα; Τι σημαίνει όλο αυτό; Δηλαδή δεν φθάνει η μία; Έχουμε μια αναπηρία που λέγεται «κώφωση». Θέλουμε οπωσδήποτε πολλαπλή αναπηρία, για να λαμβάνουμε το επίδομα; Και φανταστείτε ότι μιλάμε για ένα επίδομα 426 ευρώ το δίμηνο. Δηλαδή, μιλάμε για ασήμαντο ποσό. Αυτό ίσως κάποιους να τους οδηγήσει σε διάφορες σκέψεις όσον αφορά τα επιδόματα. 
      Θέλω να πω και κάτι άλλο, που είναι πολύ σημαντικό. Αντιμετωπίζουμε προβλήματα υγείας, πηγαίνουμε στα νοσοκομεία και εκεί, δυστυχώς, δεν υπάρχει κάποιος για να μπορέσουμε να συνεννοηθούμε, να έχουμε επικοινωνία και το αποτέλεσμα, δυστυχώς, για μας είναι το χειρότερο. Γι’ αυτό υποχρεωτικά ζητάμε να δημιουργηθούν θέσεις διερμηνέων στα νοσοκομεία, έτσι ώστε να έχουμε μια ισότιμη αντιμετώπιση, όπως και οι υπόλοιποι ασθενείς. 
	Θέλω να πω το εξής: Πάρα πολλοί άνθρωποι έχουν ανάγκη ιατρικής βοήθειας στο σπίτι. Εμείς δεν έχουμε αυτήν τη δυνατότητα, γιατί πρέπει να επικοινωνήσουμε, πρέπει να υπάρξει μία άλλη γραφειοκρατία για να έλθει γιατρός για βοήθεια στο σπίτι. Ζητάμε να μας δοθεί αυτή η βοήθεια. 
	Το τελευταίο που θέλω να πω, είναι το εξής: Υπάρχει το άρθρο 227 του Κώδικα Ποινικής Δικονομίας. Αυτό το άρθρο λέει ότι αν πάμε στα δικαστήρια, θα χρησιμοποιήσουμε διερμηνέα, μόνο αν είμαστε αγράμματοι. Αν ξέρουμε γραφή, θα πρέπει να γράφει ο κωφός, να το δίνει στον εισαγγελέα, να διαβάζει ο εισαγγελέας, να του απαντάει και να γίνεται όλη η διαδικασία σε γραπτό λόγο. Όπως καταλαβαίνετε, αυτό είναι πάρα πολύ δύσκολο, ερώτηση-απάντηση με γραπτό τρόπο. Ζητάμε λοιπόν και στα δικαστήρια την πρόσληψη διερμηνέων, ώστε η επικοινωνία να είναι άμεση. Οι κωφοί και οι βαρήκοοι ζητούν επομένως διερμηνέα, για να έχουν απόλυτη επικοινωνία. Γι’ αυτό το συγκεκριμένο άρθρο έχουμε σοβαρές αντιρρήσεις και θέλουμε να αλλάξει.
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Θα ήθελα να μου δώσετε ένα λεπτό, δεν θα καταχραστώ το χρόνο σας. 
	ΠΡΟΕΔΡΟΣ (Δημήτριος Σιούφας): Έχετε αρκετό χρόνο.
	ΔΗΜΗΤΡΑ ΑΡΑΠΟΓΛΟΥ: Θα ήθελα να πω ότι η νοηματική γλώσσα είναι η γλώσσα των κωφών και η επικοινωνία μας γίνεται μέσω των διερμηνέων. Να ξέρετε ότι οι διερμηνείς πάντα έχουν το απόρρητο. Δεν πρόκειται ποτέ να υπάρξει πρόβλημα και γι’ αυτό τους χρειαζόμαστε. Είναι πολύ δύσκολο εμείς να επικοινωνήσουμε μόνο μέσω των φαξ ή να παρακαλάμε κάποιον να μας κάνει κάποια τηλεφωνήματα. Να φανταστείτε ότι εμείς δεν έχουμε μειωμένο τιμολόγιο ούτε καν στο φαξ, έχουμε μόνο στα τηλέφωνα τα οποία βέβαια δεν μπορούμε να χρησιμοποιήσουμε. 
	Ελπίζω όλα αυτά που είπα –και φαντάζομαι ότι ήταν αρκετά- να μη μείνουν στο συρτάρι, ελπίζω κάποια στιγμή να υλοποιηθούν και να έχουμε ένα καλό αποτέλεσμα.
	Σας ευχαριστώ πάρα πολύ. Ευχαριστώ και για το χρόνο που μου διαθέσατε.
(Χειροκροτήματα)
	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, με την ομιλία της συναδέλφου που κατέβηκε πριν από λίγο από το Βήμα βγαίνει από το Ελληνικό Κοινοβούλιο ένα συγκεκριμένο μήνυμα, ότι στη Δημοκρατία μας μπορούν να συμμετέχουν όλοι. Το Κοινοβούλιο προσπάθησε και με την Πρόεδρο κ. Μπενάκη και με εμένα, να εξασφαλίσει στη συνάδελφο όλες τις προϋποθέσεις και τη στήριξη για να μπορεί να ασκήσει με τον καλύτερο τρόπο τα καθήκοντά της στο Εθνικό Κοινοβούλιο και θα συνεχίσει να το κάνει και το επόμενο διάστημα. Η τεχνολογία είναι στην υπηρεσία της δημοκρατίας. 
      Θέλω και εκ μέρους όλων σας να πω στα άτομα με αναπηρία ότι με τη συμμετοχή της κ. Αράπογλου –αλλά και στις προηγούμενες Βουλές- πρέπει να σκύψουμε όλοι με περισσότερη έγνοια και ενδιαφέρον πάνω τους, ώστε πράγματι να έχουν ισότιμους όρους στην ελληνική κοινωνία και σε κάθε θέση. Απόδειξη ότι στο Ελληνικό Κοινοβούλιο συμμετέχει η συνάδελφος κ. Αράπογλου.
	Σας ευχαριστώ.
	Παρακαλώ τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Χαλβατζή, να λάβει το λόγο.
	ΣΠΥΡΟΣ ΧΑΛΒΑΤΖΗΣ: Κύριε Πρόεδρε, κυρίες και κύριοι Βουλευτές, πολλές αναφορές γίνονται τελευταία –έγιναν κι εδώ- για τη διοικητική δομή της χώρας και την ανάγκη αλλαγής της. Υπάρχει μέσα στον προγραμματισμό της Κυβέρνησης και αυτό. 
	Εμείς θεωρούμε ότι η πολιτική είναι αυτή που λύνει ή οξύνει προβλήματα και όχι η όποια διοικητική δομή. Η οποιαδήποτε διοικητική δομή χρησιμοποιήθηκε δεν έκανε τίποτε άλλο, από το να εξυπηρετήσει την εφαρμοζόμενη αντιλαϊκή πολιτική για να μπορεί αυτή να προωθείται πιο εύκολα, πιο γρήγορα, πιο αποτελεσματικά. 
      Να πάρουμε ένα παράδειγμα, τον «ΚΑΠΟΔΙΣΤΡΙΑ». Ο «ΚΑΠΟΔΙΣΤΡΙΑΣ» εξυπηρετούσε μία συγκεκριμένη ανάγκη μιας συγκεκριμένης εποχής και προωθήθηκε για να αναπτυχθεί πιο γρήγορα η συνύφανση της Τοπικής Αυτοδιοίκησης με το μεγάλο κεφάλαιο. Δεν έγινε για την εξυπηρέτηση των εργαζομένων και ιδιαίτερα των κατοίκων των μικρών Ο.Τ.Α., όπως τότε υποστηριζόταν. 
      Σήμερα, λόγου χάρη, οι μητροπολιτικές συνεργασίες, ο νέος «ΚΑΠΟΔΙΣΤΡΙΑΣ», κατά πως λέγεται, διευρύνει πάρα πολλές αρμοδιότητες. Εντάσσει την παιδεία, την υγεία, την πρόνοια μέσα στις δομές που θα γίνουν και βεβαίως τις συνδέει με τους καλύτερους όρους δράσης του μεγάλου κεφαλαίου και ειδικότερα μέσα από τις συμπράξεις δημόσιου και ιδιωτικού τομέα.
      Θέλουμε να υπογραμμίσουμε ότι μέσα από την Τοπική Αυτοδιοίκηση πέρασαν και εφαρμόζονται οι αντιδραστικές αλλαγές στις εργασιακές σχέσεις. Από εκεί πρωτοπέρασαν τα μειωμένα ωράρια, η ανασφάλιστη εργασία, η μισή δουλειά, η μισή ζωή. Να μην ξεχνάμε ότι από την Τοπική Αυτοδιοίκηση πέρασε και περνά και σήμερα η πρόσθετη φορολογία και η πλήρης ανταποδοτικότητα των υπηρεσιών της.
      Σ’ αυτήν την κατεύθυνση, στα όργανα της Τοπικής Αυτοδιοίκησης, επειδή μερικές φορές υπήρξαν κάποιες αμφισβητήσεις, στην Κ.Ε.Δ.Κ.Ε. και στην Ε.Ν.Α.Ε. συμφώνησαν όλες οι άλλες πολιτικές δυνάμεις, εκτός από τις δυνάμεις οι οποίες υποστηρίχθηκαν από το Κομμουνιστικό Κόμμα Ελλάδας και από τους συνεργαζόμενους με αυτό. Ας μην ανακαλύπτουμε ούτε την Αμερική ούτε την πυρίτιδα. Η αλλαγή των εργασιακών σχέσεων ξεκίνησε από την Τοπική Αυτοδιοίκηση, από αυτούς οι οποίοι θεωρούνται θεματοφύλακες των λαϊκών και εργασιακών δικαιωμάτων.
      Κύριε Πρόεδρε, κυρίες και κύριοι Βουλευτές, ειπώθηκαν αρκετά. Μερικές επισημάνσεις θέλουμε να κάνουμε. Ο Υπουργός Εθνικής Άμυνας έθεσε αρκετά και σοβαρά προβλήματα στην τοποθέτησή του. Πρώτον, μίλησε για τη συμμετοχή των Ενόπλων Δυνάμεων σε αποστολές έξω από τη χώρα, όπως στο Κόσσοβο, στο Λίβανο, στο Κονγκό. Υπάρχουν σήμερα ελληνικές δυνάμεις στο Ιράκ, στο Αφγανιστάν και σε άλλες χώρες. Αυτές οι δυνάμεις κινούνται στη βάση των επιλογών εντολών του ΝΑΤΟ, δεν είναι δυνάμεις ειρηνευτικές. Είναι δυνάμεις οι οποίες δρουν μαζί με τους στρατούς κατοχής, δρουν σε άλλους τομείς, όμως, αυτήν την κατεύθυνση υπηρετούν. Η αποστολή του πλοίου στο Λίβανο για μεταφορά γυναικόπαιδων, μια πράξη θετική, δεν εξαγνίζει την εφαρμοζόμενη πολιτική.
      Δεύτερον, ο Υπουργός είπε πως όλοι έχουμε επικροτήσει το δόγμα της αποτροπής.
      Κύριε Υπουργέ, κάνετε ένα λάθος. Δεν το έχουν επικροτήσει όλοι. Ως Κ.Κ.Ε. είμαστε ριζικά αντίθετοι με την εφαρμοζόμενη πολιτική, γιατί όλες οι δράσεις και οι ενέργειες κινούνται στην πλήρη ενσωμάτωση της χώρας και των Ενόπλων Δυνάμεων στους ιμπεριαλιστικούς οργανισμούς.
      Τρίτον, τόνισε ότι θα αυξηθεί ο αριθμός των επαγγελματιών οπλιτών. Κάτω από τις επιλογές των ιμπεριαλιστικών οργανισμών, δυστυχώς, οδηγούμαστε σε ανάπτυξη μισθοφορικών δυνάμεων. Αμερικάνοι και Ευρωπαίοι ιμπεριαλιστές σχεδιάζουν νέες επεμβάσεις ή συνέχιση και ανάπτυξη των επεμβάσεων που βρίσκονται σε εξέλιξη. Η συμμετοχή ελληνικών ενόπλων δυνάμεων σ’ αυτές τις αποστολές των Ηνωμένων Πολιτειών, του ΝΑΤΟ, της Ευρωπαϊκής Ένωσης κατά την άποψή μας συνιστά μέγα κίνδυνο για τη χώρα μας και για τα στρατευμένα παιδιά του λαού.
      Τέταρτον, ανέφερε ο κύριος Υπουργός ότι εξακόσια πενήντα οκτώ στρέμματα, χώροι στρατοπέδων, αποδίδονται στην Τοπική Αυτοδιοίκηση. Τα παλαιότερα σχέδια, τα οποία έχουν δημοσιευθεί και ανακοινωθεί, έκαναν λόγο για μερική οικοδόμηση για την εξοικονόμηση πόρων για τη λειτουργία τους. 
      Πώς έχει το θέμα σήμερα; Αυτοί οι χώροι θα αξιοποιηθούν και θα τους διαχειριστεί η Τοπική Αυτοδιοίκηση. Με ποιο τρόπο; Μέσα από τις συμπράξεις δημόσιου και ιδιωτικού τομέα. Δηλαδή αυτοί οι χώροι θα εμπορευματοποιηθούν πλήρως. 
      Εμείς θεωρούμε ότι ο δημόσιος χώρος δεν πρέπει να πωλείται, δεν πρέπει να νοικιάζεται και πολύ περισσότερο δεν πρέπει να εκχωρείται στο μεγάλο κεφάλαιο, πρέπει να είναι ελεύθερος για δωρεάν πρόσβαση από τους εργαζόμενους, από όλο το λαό.
      Σας ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Κύριε Πρόεδρε, ευχαριστώ για τον καλό λόγο για τη συνάδελφο, την κ. Αράπογλου. Πιστεύω ότι ο λόγος σας έχει συνέπεια και είναι από βάθος ψυχής. Μακάρι, όμως και η Κυβέρνηση να έδειχνε την ίδια ευαισθησία και να ήταν παρούσα σήμερα, στην παρθενική της ομιλία, τουλάχιστον ο Υφυπουργός Πρόνοιας. Για πρώτη φορά, μετά από πενήντα πέντε περίπου χρόνια, που μπήκε η γυναίκα στο ελληνικό Κοινοβούλιο, έρχεται μία γυναίκα κωφάλαλη να μιλήσει, να ακούσει τα αιτήματα. Είναι ο σεβασμός και η ευαισθησία, για την οποία εσείς ο ίδιος μιλήσατε. Ας κάνουμε πράξη, λοιπόν, τα λόγια. Τα λόγια φεύγουν, η πράξη είναι το σημαντικό.
      Βεβαίως, κύριε Πρόεδρε, εμείς οι ίδιοι έχουμε νομοθετήσει να υπάρχει η νοηματική γλώσσα στις τηλεοράσεις. Εδώ, όμως, στη δική μας τηλεόραση δεν είδα τη νοηματική. Έχουμε εδώ την κυρία και μεταφράζει. Γιατί δεν έχουμε σε ένα παράθυρο τη νοηματική, για να παρακολουθούν οι κωφάλαλοι σε όλη την Ελλάδα τη Βουλή; Δηλαδή, μπορούν οι κωφάλαλοι να παρακολουθούν τις ειδήσεις σε όλα τα κανάλια, αλλά δεν μπορούν να παρακολουθούν το Ελληνικό Κοινοβούλιο. Τόσο δύσκολο, λοιπόν, είναι σε ένα παράθυρο, όπως είναι οι ομιλητές, να παρακολουθούν και οι κωφάλαλοι, εφόσον τους έχουμε εδώ για να εξυπηρετείται και η κ. Αράπογλου, ό,τι συμβαίνει στο ελληνικό Κοινοβούλιο; Μία απόφαση είναι. Να το ακούσουν κάτω οι συνάδελφοι στο επάγγελμα και να βάλουν σε ένα παραθυράκι την κυρία που μεταφράζει τη νοηματική γλώσσα.
      Κύριε Πρόεδρε, χθες ετέθη ένα θέμα αρχής εκ μέρους σας και σε θέματα αρχής νομίζω ότι πρέπει να είμαστε ιδιαίτερα προσεκτικοί. Είπατε ότι δεν πρέπει να λέμε ονόματα απουσιαζόντων. Ωραία. Να σας θυμίσω την περίπτωση του κυρίου Πρωθυπουργού με το Γενικό Διευθυντή του ΠΑ.ΣΟ.Κ., τον κ. Παπακωνσταντίνου, τον οποίο είχε κατηγορήσει άγρια; Να σας θυμίσω ότι ο πρώην Αρχηγός της Νέας Δημοκρατίας από το έδρανό του, με εσάς δίπλα του ως Κοινοβουλευτικό Εκπρόσωπο, είχε ονομάσει δέκα μεγάλους επιχειρηματίες, με το όνομά τους βεβαίως και με διεύθυνση, για συμμετοχή στη διαπλοκή, στολίζοντάς τους με διάφορα κοσμητικά επίθετα; Να θυμίσω ότι εδώ η πτέρυγα του ΠΑ.ΣΟ.Κ. μέχρι πριν από τρεις μήνες έλεγε διάφορα προσβλητικά και προκλητικά εναντίον της ηγεσίας της Δικαιοσύνης και του κ. Ζορμπά; Τότε, λοιπόν, δεν υπήρχε θέμα αρχής να μη μιλάμε για απόντες; Πιστεύω, λοιπόν, ότι ήταν ένα λάθος της στιγμής και έτσι το προσπερνάω. 
      Έρχομαι, λοιπόν, προς την Κυβέρνηση. Όταν έχουμε το ευρώ στο 1,43 έναντι του δολάριου πρέπει να ξέρουμε ότι η οικονομία δεν μπορεί να δομηθεί. Όταν ο κ. Σημίτης μας έπεισε να δώσουμε τη μάχη για να μπούμε μέσα στην Ο.Ν.Ε., μας είπε ότι ο κύριος λόγος είναι να μην έχουμε διακίνηση του νομίσματος, για να μην έχουμε δηλαδή υποτιμήσεις, διολισθήσεις. Δεν μας είπε κάποιος ότι θα έχουμε υπερτίμηση, στην αναγωγή δηλαδή προς τη δραχμή, κατά 100% έναντι του δολαρίου. Πώς θα κάνουμε εξαγωγές στην Αμερική; Πείτε μου πώς θα μπορέσει να στείλει κάποιος λάδι ή κρασί στην Αμερική, όταν είναι πανάκριβο, όταν το ίδιο προϊόν το παίρνει από τις γειτονικές χώρες στο ένα δεύτερο ακριβώς της τιμής; Πώς θα δείτε Αμερικανό τουρίστα; Πρέπει ο αξιότιμος κύριος Υπουργός του Τουρισμού να πάρει κιάλια, για να δει Αμερικανό τουρίστα με 1,43 το ευρώ έναντι του δολαρίου. Εξυπηρετεί την Ευρώπη, γιατί έχει επώνυμα προϊόντα. Όσο και να πάει το ευρώ, η «MERCEDES» θα πουλήσει. Όσο και να πάει το ευρώ θα πουλήσουν τα γαλλικά αρώματα. Εμείς τι επώνυμο προϊόν έχουμε, για να το πουλήσουμε; 
      Ταυτοχρόνως, πριν από μερικά χρόνια, πολύ εύκολα βάλαμε στην τελωνειακή ένωση της Ευρώπης την Τουρκία με το βαμβάκι, με τα σιτηρά, με τα έτοιμα ενδύματα, με όλα τα προϊόντα, δηλαδή αυτά που έχουμε εμείς, οπότε πώς θα αγοράσει η Ευρώπη τα δικά μας προϊόντα, όταν είναι πολύ φθηνότερα τα προϊόντα της Τουρκίας με τη διαφορά που υπάρχει ανάμεσα στην τουρκική λίρα και στο ευρώ; Είναι ένα τεράστιο θέμα.
      Πρέπει, κύριε Πρωθυπουργέ, να αναλάβετε πρωτοβουλίες. Ακούστηκε πριν από τον κ. Σκουλά -και το είπε σαν ανέκδοτο- η φράση που είχε πει ο Πρωθυπουργός στις Βρυξέλες. Η μόνη εντυπωσιακή εμφάνιση στις Βρυξέλες ήταν τότε με το βασικό μέτοχο, όταν ένας τμηματάρχης σας ανάγκασε στις 7.30 το πρωί να πάτε εκεί. Πιστεύω, όμως, ότι μπορείτε. Όταν το μπόρεσε ο Ανδρέας Παπανδρέου, μπορείτε και εσείς, κύριε Πρωθυπουργέ. Όπως τότε τα Μεσογειακά Ολοκληρωμένα Προγράμματα έσωσαν τον τόπο, να πάτε να διεκδικήσετε. Εμείς, έχουμε ιδιαιτερότητες και πρέπει να το πούμε στην Ευρώπη. Έχουμε ιδιαιτερότητες λόγω αποστάσεων, ιδιαιτερότητες λόγω του περιβάλλοντος το οποίο υπάρχει. Δεν θα μπορέσουμε να νικήσουμε. 
      Σταματάνε οι επιδοτήσεις σε πέντε χρόνια. Το έχουμε πει αυτό στους αγρότες, να αναλάβουν τις ευθύνες τους; Δεν μπορούμε; Το μπορέσαμε το 1982, μπορούμε να το κάνουμε και το 2007 και να σας βοηθήσουμε όλοι, όσοι ξέρουμε λίγο τις Βρυξέλες, να είμαστε στο πλευρό σας. Δεν μπορούμε, μας πνίγει. 
      Να παρακολουθήσουμε το Μάαστριχτ; Κάθε έξι μήνες θα μπαινοβγαίνουμε στην επιτήρηση. Δεν αντέχουμε. Όσο ανεβαίνει το ευρώ, τόσο θα δυσκολεύει η ζωή μας. Αυτά είναι σχήματα τα οποία πρέπει να τα αντιληφθείτε. Πιστεύω, ότι ο αρμόδιος Υπουργός σας, ιδιαίτερα μορφωμένος και με περγαμηνές στην ειδικότητά του, πρέπει να τα έχει αντιληφθεί αυτά. Δεν μπορούμε να προχωρήσουμε. Πνιγόμαστε, κύριε Πρόεδρε. Και αν πάει το ευρώ 1,50;  Πρόσκαιρα βέβαια σας εξυπηρετεί, για την ακρίβεια του πετρελαίου και τη διαφορά, μιας και το πετρέλαιο το πληρώνουμε σε δολάρια, δεν μπορούμε, όμως, να αντέξουμε εξαγωγές. Πως θα κάνουμε εξαγωγή; Πείτε μου ένα τρόπο. Δεν βλέπετε ότι το πράγμα δεν τραβάει, δεν πηγαίνει; Δεν βλέπετε ότι δεν έχουμε παραγωγικές μονάδες, κύριε Πρωθυπουργέ; Ποιες μονάδες μας έρχονται απ’ έξω; Τα μεγάλα καταστήματα, οι πολυεθνικές οι οποίες εκμεταλλεύονται το βιός των Ελλήνων με το εμπόριο. «CARREFOUR», «LIDL» κ.λπ. , τα οποία πουλάνε προϊόντα σε τριπλάσια -όπως σας είπα και χθες- τιμή απ’ ότι στην Ευρώπη. 
      Στείλτε τον αρμόδιο Υφυπουργό σας να πάει να αγοράσει ένα προϊόν, όπως έκανα εγώ, στη Γαλλία, στη Γερμανία, στα ίδια καταστήματα. Εδώ τρεις φορές επάνω. Γιατί; Δεν μπορούμε να προστατεύσουμε τον Έλληνα πολίτη ή τόσα περισσεύουν από τον Έλληνα πολίτη που του λέμε «σπατάλησε στα μεγάλα καταστήματα» τα οποία διαμορφώνουν τις τιμές; Δεν τις διαμορφώνει ούτε ο ευρωπαίος σας Υπουργός, ούτε ο βλάχος Υπουργός. Αυτό να το καταλάβετε. Τις διαμορφώνει το «LIDL» και το «CARREFOUR». Και η ακρίβεια ανεβαίνει, καλπάζει και ναι μεν σ’ εμάς αυτά φαίνονται ότι δεν έχουνε καμμία σημασία, αλλά πηγαίνετε σε εκείνον που έχει 400, 500 ή 600 ευρώ και θα καταλάβετε εν τοις πράγμασι πόσο δύσκολα είναι τα πράγματα.
      Ολυμπιακή. Σήμερα, ημέρα προτάσεων, κύριε Πρωθυπουργέ, ξέρετε ότι η χρηματοδότησή της σκοντάφτει στην Ευρώπη. Μπορεί, όμως, η Κυβέρνηση να χρηματοδοτήσει τους δήμους που έχουν αεροδρόμια και οι δήμοι μπορούν εν συνεχεία, στην αεροπορική εταιρεία που εξυπηρετεί την περιοχή τους να δίνουν τα χρήματα. Προσπερνάτε το πρόβλημα της Ευρώπης. Λύσεις υπάρχουν, σας το είπα και χθες. Δεν ξέρω εάν υπάρχει το κατάλληλο μυαλό για να αντιμετωπίσουμε αυτά τα θέματα. 
      Υπήρξε ο χρυσούς αιών σ’ αυτήν την πόλη που είμαστε. Ξέρετε γιατί; Γιατί εκατό χρόνια πριν ο Σόλων έκανε τη Σεισάχθεια. Χαρίστε τα αγροτικά χρέη. Το έκανε η δικτατορία. Για να το έκανε η δικτατορία μπορεί να το κάνει και η δημοκρατία, γιατί είμαστε και ευρύτεροι και ποιοτικότεροι βεβαίως από τη δικτατορία. Μπορούμε εμείς να το κάνουμε, εάν θέλουμε να πάρει μπρος η μηχανή. Με αυτό το βάρος στους αγρότες δεν μπορούμε να προχωρήσουμε. Είναι σαν να έχουμε δέσει έναν τεράστιο βράχο πίσω από ένα τρακτέρ. Δεν μπορεί να τραβήξει, κύριε Πρωθυπουργέ. Τολμήστε και προχωρήστε.
      Βεβαίως, κάτι πρέπει να κάνουμε ανάμεσα στον αγρότη και στον έμπορο. Πολλά τα λεφτά. Κοστίζει 0,20 το φρούτο και το πληρώνει 6,50 ευρώ. Κάτι να κάνουμε με τους μεσάζοντες. Η πρώτη λύση είναι να επιτρέψετε να οργανωθούν πρατήρια των αγροτών σε όλη την Ελλάδα, όπως έκανε κάποτε ο Μεταξάς με τις λαϊκές αγορές. Μπορούμε, λοιπόν, να βρούμε λύσεις. Το εισόδημα να πηγαίνει στον αγρότη και όχι στον μεσάζοντα.
     Κύριε Πρωθυπουργέ, είχαμε μεγάλες φωτιές και μας πόνεσε όλους. Κανέναν δεν πόνεσε περισσότερο ή λιγότερο. Ακόμα  είμαστε όμως στο προηγούμενο αιώνα. Έχουμε παρατηρητήρια με κιάλια. Υπάρχουν τα GPS που ανιχνεύουν φωτιές μέχρι 100 χιλιόμετρα από ένα ύψωμα. Υπάρχει η τεχνολογία. Και εγώ είμαι έτοιμος, κύριε Πρωθυπουργέ, να σας στείλω τον ακαδημαϊκό της Νέας Υόρκης, τον καθηγητή κ. Τσιφόπουλο -στελέχός σας μέχρι πέρυσι, τώρα είναι μαζί μας- να πει στον αρμόδιο κύριο Υπουργό την εφαρμογή αυτού του συστήματος. Εφόσον έχουμε πρόβλημα πυρκαγιών σε όλη την Ευρώπη και περισσότερο από όλη την Ευρώπη, υπάρχουν λύσεις. Όχι ακόμα με κιάλια να κοιτάμε μία φωτιά. Γιατί όταν ανάβει μία φωτιά, δεν σβήνεται, με τις συνέπειες  τις οποίες ζήσαμε όλοι. 
     Ό,τι σας είπα για τα φρούτα ισχύει και για τα φάρμακα. Εάν η κυβέρνησή σας θέλει να πετύχει τρίποντο, να ελέγξει τα φάρμακα. Ένα κουτί με φάρμακα των δεκαπέντε ευρώ, που το πληρώνουμε στο φαρμακείο, που πληρώνει και το νοσοκομείο, το οποίο βρίσκεται σε αδιέξοδο –και το ξέρει ο αρμόδιος Υπουργός σας- κοστίζει 0,10 λεπτά. Το φάρμακο το κουτί με τα δεκαπέντε ευρώ στο φαρμακείο, κοστίζει 0,10 λεπτά. Πρέπει να υπάρξει ένας έλεγχος, ένας έλεγχος για να μπορέσουμε να λύσουμε μερικά προβλήματα. 
     Και βεβαίως νομίζω, κύριε Πρωθυπουργέ, πρέπει να επανέλθουμε για το θέμα της τάξης, στα αστυνομικά τμήματα σε κάθε δήμο. Τα πολυδύναμα απεδείχθησαν πολυαδύναμα. Πρέπει να φέρουμε στον τόπο την ευταξία, την ευνομία. Βεβαίως να φύγουν οι κάμερες. Δεν μπορούμε να έχουμε το μεγάλο αδελφό σε κάθε βήμα που προχωρούμε, έξω από το σπίτι μας, αλλά χρειαζόμαστε τον αστυνόμο έξω από το σπίτι μας. 
     Και νομίζω ότι μπορείτε να προσπαθήσετε, να ξαναγίνει ελληνική η Ομόνοια. Προσπαθήστε, γιατί ο ελληνικός λαός το θέλει. Δεν μπορεί μία γυναίκα σήμερα το βράδυ μετά από μία ώρα, να περπατήσει σε κάποιες περιοχές της Αθήνας. Και αυτό δεν είναι υπέρ της δημοκρατίας, υπέρ της Ελλάδος, υπέρ της δικαιοσύνης. Ευχαριστώ πολύ. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι και κύριε Πρόεδρε του Λαϊκού Ορθόδοξου Συναγερμού, επειδή ζητήσατε ότι θα όφειλε να είναι εδώ μέλος από το Υπουργείο Υγείας και Πρόνοιας, παρακολούθησε τη συνάδελφο Βουλευτή, ο Υφυπουργός Υγείας και Πρόνοιας, ο οποίος κάθεται δεξιά μας και βεβαίως τα μέλη της Κυβέρνησης που ήταν εδώ. Προφανώς διέλαθε της προσοχής σας. 
     Τώρα καλώ στο Βήμα τον Υπουργό ΠΕ.ΧΩ.Δ.Ε., κ. Γεώργιο Σουφλιά. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, το μήνυμα του ελληνικού λαού προς τη Νέα Δημοκρατία  στις εκλογές, ήταν ξεκάθαρο: Θέλουμε να προχωρήσετε, αλλά θέλουμε να προχωρήσετε ακόμα πιο γρήγορα, ακόμα πιο αποφασιστικά, ακόμα πιο αποτελεσματικά. 
     Θα περιοριστώ στα θέματα του Υ.ΠΕ.ΧΩ.Δ.Ε. και θα πω ότι στο ξεκίνημα αυτής της νέας θητείας στο  Υπουργείο, συνεχίζουμε τη δουλειά μας με αμείωτους ρυθμούς, με ξεκάθαρες προτεραιότητες και καλά μελετημένο προγραμματισμό. 
     Οι προκλήσεις που έχουμε μπροστά μας είναι μεγάλες και τα προβλήματα δύσκολα. Τα θέματα του περιβάλλοντος στην Ελλάδα και διεθνώς, ζητούν επιτακτικά άμεσες λύσεις. Και βέβαια, βασικά εργαλεία έλειπαν από την Ελλάδα, όπως ο Εθνικός χωροταξικός σχεδιασμός, το Κτηματολόγιο και το Δασολόγιο. Τώρα, είναι η ώρα που επιτέλους αρχίζουν να υλοποιούνται. 
     Σε όλη τη χώρα γίνονται έργα και πρέπει να προχωρήσουν γρήγορα, αλλά και με ποιότητα, έργα που οι πολίτες ανέμεναν επί δεκαετίες. Τη δουλειά για όλα αυτά την έχουμε ήδη ξεκινήσει. Και τη συνεχίζουμε, χωρίς να χάνουμε χρόνο, η ίδια αποτελεσματική ομάδα. Και γι’ αυτό, από το Βήμα αυτό, θα ήθελα να ευχαριστήσω ιδιαίτερα τον Πρωθυπουργό. 
     Πυξίδα μας είναι η αειφόρος ανάπτυξη, που σήμερα είναι ο στόχος σε όλες τις χώρες. Δύο είναι οι πυλώνες, η αειφορία και η ανάπτυξη. Πρέπει να υπάρχουν και να συνυπάρχουν αρμονικά. Στοχεύουμε στην αειφόρο ανάπτυξη. Αυτό σημαίνει ότι όλη η δουλειά μας αποσκοπεί στο να υπηρετήσουμε τρεις θεμελιώδεις σκοπούς: Τη βελτίωση της ποιότητας της ζωής των πολιτών, την προστασία του περιβάλλοντος και τη δημιουργία υποδομών που έχει ανάγκη η χώρα. 
     Θα συνοψίσω το έργο μας μέχρι τώρα -και είναι αναγκαία αυτή η αναφορά, γιατί το έργο μας έχει συνέχεια- και θα παρουσιάσω επιγραμματικά τις προτεραιότητές μας για τη νέα τετραετία. 
      Ξεκινάω από τον τομέα του περιβάλλοντος, γιατί αυτή η τετραετία θα είναι πάρα πολύ σημαντική για το περιβάλλον. Σας αναφέρω ενδεικτικά ότι στην τέταρτη προγραμματική περίοδο προβλέπουμε για δράσεις και έργα του Υ.ΠΕ.ΧΩ.Δ.Ε. στον τομέα του περιβάλλοντος 4.300.000.000 ευρώ, δηλαδή περίπου όσα προβλέπουμε και για τα δημόσια έργα, ενώ στο Γ΄ Κοινοτικό Πλαίσιο Στήριξης υπήρχε μεγάλη δυσαναλογία εις βάρος του περιβάλλοντος. 
      Για εμάς, για την Κυβέρνηση, το περιβάλλον αποτελεί προτεραιότητα. Στην πράξη και όχι στα λόγια. Είμαστε ειλικρινά υπερήφανοι, γιατί η Ελλάδα έπαψε να είναι το «μαύρο πρόβατο» της Ευρώπης στα θέματα περιβάλλοντος. Παραλάβαμε πενήντα δύο ανοικτές υποθέσεις εναντίον της χώρας μας από την Ευρωπαϊκή Επιτροπή και τις μειώσαμε στις είκοσι οκτώ. Αντιμετωπίσαμε μεγάλα θέματα που χρόνιζαν, όπως η καρέτα-καρέτα, ο Κουρουπητός, κ.ά.. Επί των ημερών μας δεν υπήρξε ούτε μία καταδικαστική απόφαση. Αυτό συνέβαινε στο παρελθόν. Ενσωματώσαμε στην ελληνική νομοθεσία είκοσι οκτώ κοινοτικές οδηγίες, κλείνοντας όλες τις εκκρεμότητες που υπήρχαν ακόμη και από το 2002. Αντιμετωπίσαμε το τεράστιο περιβαλλοντικό πρόβλημα στην Ψυτάλλεια και κατασκευάσαμε το μεγαλύτερο εργοστάσιο της Ευρώπης στην ξήρανση. 
      Η χώρα μας στον 21ο αιώνα δεν είχε χωροταξικό σχεδιασμό. Προχωρήσαμε γρήγορα και μελετήσαμε τα ειδικά χωροταξικά σχέδια για τις ανανεώσιμες πηγές ενέργειας, για τον τουρισμό, για τη βιομηχανία και το ειδικό χωροταξικό πλαίσιο. Δόθηκαν για διαβούλευση και απομένει η θεσμοθέτησή τους. Βεβαίως, από όλα τα κόμματα περιμένουμε την άποψή τους. Έτσι, ο καθένας θα γνωρίζει τι μπορεί να κάνει και πού σε αυτόν τον τόπο, κάτι που δεν μπορούσε μέχρι τώρα.
      Στο μεγάλο θέμα του Κτηματολογίου: Είχαν κτηματογραφηθεί 960.000 στρέμματα και πλέον έχουν κτηματογραφηθεί 7.500.000 στρέμματα. Παράλληλα, βάλαμε νέους κανόνες, νέες βάσεις για το έργο, για να προχωρήσουμε γρήγορα και δίκαια. 
      Προωθούμε την ανακύκλωση και σήμερα έχει δημιουργηθεί το θεσμικό πλαίσιο για την ανακύκλωση όλων των ειδών απορριμμάτων. Από 6% που ήταν το 2004 το ποσοστό ανακύκλωσης των απορριμμάτων υπερβαίνει σήμερα το 24%. Έχουμε χρηματοδοτήσει εκατοντάδες έργα αποχέτευσης και επεξεργασίας λυμάτων. Εκπονήθηκε το Εθνικό σχέδιο και ήδη εφαρμόζεται το νέο αναμορφωμένο νομοθετικό πλαίσιο για τα επικίνδυνα απόβλητα. 
      Η απορρόφηση στο Πρόγραμμα «Περιβάλλον», από 14% τον Μάρτιο του 2004 σήμερα υπερβαίνει το 60%. Ενισχύσαμε σημαντικά τις προστατευόμενες περιοχές. Φυσικά για το μεγάλο θέμα των κλιματικών αλλαγών, εφαρμόζουμε μία ολοκληρωμένη πολιτική και να είστε σίγουροι ότι θα είμαστε συνεπείς απέναντι στις δεσμεύσεις μας για το Πρωτόκολλο του Κιότο.
      Προωθούμε την οργανωμένη και καλά μελετημένη διαχείριση των υδατικών πόρων. Δημιουργήσαμε Ειδική Γραμματεία στο Υπουργείο, κεντρικές υπηρεσίες και περιφερειακές υπηρεσίες. Προχωρούμε σε σημαντικές αναπλάσεις σε μεγάλες και μικρές πόλεις και εντατικοποιήσαμε τους περιβαλλοντικούς ελέγχους. Διπλασιάζουμε τον αριθμό των επιθεωρητών περιβάλλοντος.
      Αυτό το πολύ σημαντικό έργο θα συνεχιστεί με πιο εντατικούς ρυθμούς. Αναφέρω επιγραμματικά, όπως είπα, τις προτεραιότητές μας από εδώ και εμπρός:
       Πρώτον, επειδή από αυτό οφείλουμε να ξεκινήσουμε, υλοποίηση βήμα προς βήμα όλων των δεσμεύσεών μας για τις περιοχές που επλήγησαν από τις πρόσφατες πυρκαγιές. Και βέβαια, υλοποίηση της δέσμευσής μας ότι εκεί που ήταν δάσος, θα ξαναγίνει δάσος. 
      Δεύτερον, ολοκλήρωση της διαδικασίας θεσμοθέτησης του Εθνικού Χωροταξικού Σχεδίου και των ειδικών χωροταξικών σχεδίων που, όπως προανέφερα, έχουν καταρτιστεί και έχει γίνει μάλιστα και η διαβούλευση. Οι αναφορές εχθές του κ. Παπανδρέου στα χωροταξικά σχέδια πιστεύω ότι έγιναν με την κεκτημένη ταχύτητα της προεκλογικής περιόδου και δεν έχουν σχέση με την πραγματικότητα και με το περιεχόμενο των χωροταξικών σχεδίων. Στον τουρισμό για παράδειγμα λαμβάνονται αυστηρότερα μέτρα από αυτά που ισχύουν μέχρι τώρα για την προστασία του τοπίου και του ανθρωπογενούς περιβάλλοντος.
      Τρίτον, αναθεώρηση των περιφερειακών χωροταξικών σχεδίων και με προτεραιότητα που θα δοθεί στις περιφέρειες που επλήγησαν. 
      Τέταρτον, ολοκλήρωση της νέας γενιάς κτηματογραφήσεων στους δήμους Αττικής και Θεσσαλονίκης και των δήμων των πρωτευουσών των νομών. Σε τρία χρόνια, δηλαδή το 2010, τα 2/3 των Ελλήνων θα είναι εντάξει με το Κτηματολόγιο.
      Πέμπτον, θεσμοθέτηση του νέου τρόπου έκδοσης των οικοδομικών αδειών. 
      Έκτον, μεταρρύθμιση και κωδικοποίηση της πολεοδομικής νομοθεσίας. Πράγματι εδώ χρειάζεται βαθειά τομή. 
      Έβδομον, αναθεώρηση του ρυθμιστικού σχεδίου της Αθήνας και προώθηση των ρυθμιστικών σχεδίων στις μεγαλουπόλεις, στην Πάτρα, στα Γιάννενα, στη Λάρισα και το Βόλο. 
      Όγδοον, ενίσχυση και ανάδειξη των παραδοσιακών οικισμών σε όλη τη χώρα.
      Ένατον, κωδικοποίηση της περιβαλλοντικής νομοθεσίας και αυστηρή εφαρμογή της με εντατικοποίηση των ελέγχων. 
      Δέκατον, εκπόνηση εθνικής στρατηγικής για τη βιοποικιλότητα και μέτρα για τη διατήρηση των φυσικών οικοτόπων και της άγριας χλωρίδας και πανίδας.
      Ενδέκατον, ολοκληρωμένη αντιμετώπιση του θέματος των προστατευομένων περιοχών. Προβλέπουμε χρηματοδότηση των φορέων διαχείρισης με 180.000.000 ευρώ από την τέταρτη προγραμματική περίοδο. 
      Δωδέκατον, ολοκληρωμένη πολιτική για την αντιμετώπιση της κλιματικής αλλαγής μέσα από δέσμη μέτρων που αφορούν στη μείωση των εκπομπών θερμοκηπίου από τις βιομηχανίες, την προώθηση των ανανεώσιμων πηγών ενέργειας -πιστεύουμε ότι το στόχο που έθεσε η Κοινότητα για το 20% το 2020 εμείς θα τον έχουμε πιάσει γύρω στο 2012 με 2013- την εφαρμογή επιχειρησιακών σχεδίων για την αντιμετώπιση της ρύπανσης στα μεγάλα αστικά κέντρα, την προώθηση του φυσικού αερίου, την κατασκευή του μετρό, την εξοικονόμηση ενέργειας κ.α..
      Δέκατον τρίτον, έμφαση στο μεγάλο θέμα της ανακύκλωσης και ευαισθητοποίηση του κοινού στο θέμα αυτό. Επιπλέον, προχωρούμε στη δημιουργία Εθνικού Οργανισμού Ανακύκλωσης. 
      Δέκατον τέταρτον, οριστικοποίηση του Εθνικού Προγράμματος Διαχείρισης και Προστασίας των Υδατικών Πόρων και ολοκλήρωση –γίνεται η μελέτη τώρα- από το Υπουργείο Ανάπτυξης των διαχειριστικών σχεδίων ανά υδατικό διαμέρισμα. 
      Δέκατον πέμπτον, κατασκευή έργων αξιοποίησης υδατικών πόρων σε νησιωτικές και τουριστικές περιοχές, φράγματα, λιμνοδεξαμενές, στη Χαλκιδική, στην Κέρκυρα, στα νησιά του Αιγαίου και άλλα. 
      Δέκατον έκτον, κατασκευή βιολογικών καθαρισμών και δικτύων αποχέτευσης στους δήμους της χώρας. 
      Δέκατον έβδομον, έργα για την αντιμετώπιση φυσικών καταστροφών στην Αθήνα και τη Θεσσαλονίκη. 
      Δέκατον όγδοον, αποτελεσματική διαχείριση στερεών αποβλήτων, δεδομένου ότι έχουν θεσμοθετηθεί όλες οι μέθοδοι διαχείρισής τους. 
      Δέκατον ένατον, στοχευμένες παρεμβάσεις περιβαλλοντικής αποκατάστασης σε ρυπασμένες περιοχές. 
      Εικοστόν, η υλοποίηση του Μητροπολιτικού Πάρκου στο Ελληνικό και των άλλων μεγάλων αστικών αναπλάσεων που σας προανέφερα. 
      Είκοσι βήματα, με τα οποία θα προχωρήσουμε ακόμα πιο γρήγορα στον τομέα του περιβάλλοντος, της χωροταξίας και της πολεοδομίας. 
      Επιτρέψτε μου σήμερα να κάνω μία προσωπική αναφορά. Δεν είμαι όψιμος ή ευκαιριακός θιασώτης του περιβάλλοντος. Έχω γεννηθεί και μεγαλώσει σε ένα μικρό χωριό κοντά στη φύση, έχω ζήσει δίπλα στο δάσος, αισθάνομαι ότι το φυσικό περιβάλλον πραγματικά είναι το σπίτι μου, γιατί έτσι έχω μεγαλώσει. 
      Τον τελευταίο καιρό, διατυπώνεται η άποψη από ορισμένους να γίνει ξεχωριστό Υπουργείο Περιβάλλοντος. Βέβαια, υπάρχουν εκείνοι που υποστηρίζουν αυτήν την άποψη, διότι το έχουν σκεφθεί και τελικώς κατέληξαν στη θέση αυτή. Υπάρχουν όμως και άλλοι που δεν έχουν προβληματιστεί στο θέμα, αλλά απλώς το επαναλαμβάνουν, κάτι το οποίο είναι της μόδας. Λοιπόν, για να ξεκαθαρίζουμε τα πράγματα, Υπουργείο Περιβάλλοντος η Ελλάδα έχει και μάλιστα ισχυρό Υπουργείο Περιβάλλοντος, το οποίο, όπως είπα, έχει πολύ μεγάλο έργο να επιδείξει. Αυτήν τη στιγμή η πολιτική για το περιβάλλον και τα δημόσια έργα χαράσσεται και εποπτεύεται από το ίδιο Υπουργείο. Αυτό επιτάσσει η ελληνική πραγματικότητα -και θα εξηγήσω αργότερα- τουλάχιστον για τα δύο–τρία επόμενα χρόνια και είναι υπέρ του περιβάλλοντος. Η άποψή μου αυτή ήταν και προεκλογικά και αυτή είναι και η θέση της Κυβέρνησης και θα ήθελα να την εξηγήσω. 
      Πρώτον, λένε ορισμένοι ότι είμαστε η μόνη χώρα στην Ευρώπη που έχει στο ίδιο Υπουργείο περιβάλλον και δημόσια έργα, μόνο που δεν λένε και κάτι άλλο, ότι οι περισσότερες χώρες δεν έχουν ανάγκη Υπουργείου Δημοσίων Έργων, επειδή δεν βρίσκονται σε στάδιο ανάπτυξης, όπως είναι η Ελλάδα.
      Κυρίες και κύριοι συνάδελφοι, μήπως ξεχνάμε ποια είναι η Ελλάδα αλήθεια; Μήπως ξεχνάμε ότι τώρα φτιάχνουμε τις βασικές μας υποδομές; Μήπως έχουμε την ψευδαίσθηση ότι διαθέτουμε ασφαλές και σύγχρονο οδικό δίκτυο; Ότι έχουμε τα σύγχρονα λιμάνια και τα αεροδρόμια; Ότι έχουμε τα φράγματα που μας χρειάζονται; Ότι έχουμε τους βιολογικούς καθαρισμούς που μας χρειάζονται; Και τόσα άλλα. Σήμερα αναπτύσσεται η Ελλάδα. Σήμερα γίνονται αυτά τα έργα. Σήμερα κινδυνεύει να πληγωθεί το περιβάλλον, αν δεν προσέξουμε στην κατασκευή τους. Για όλα αυτά τα έργα, λοιπόν, το Υ.ΠΕ.ΧΩ.Δ.Ε. πρώτα διασφαλίζει ότι πληρούνται οι αναγκαίοι περιβαλλοντικοί όροι και μετά τα κατασκευάζει. 
      Ξέρετε τι θα γινόταν αν, περιβάλλον και δημόσια έργα ήταν σε διαφορετικά Υπουργεία σήμερα; Μια ατελείωτη διελκυστίνδα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Εκτός, αν δεν γνωρίζετε την ελληνική πραγματικότητα. Ο ένας θα ήθελε να φτιάξει το έργο σύντομα και με το μικρότερο κόστος, ο άλλος θα ενδιαφερόταν μόνο για το περιβάλλον. Μέχρι να συνεννοηθούν οι υπηρεσίες και μέχρι βέβαια να βρεθεί η μέση λύση θα χανόταν πολύτιμος χρόνος και τελικά αυτό που θα εφαρμοζόταν θα ήταν μία συμβιβαστική λύση, η οποία θα ήταν εναντίον του περιβάλλοντος, δεν θα υπηρετούσε το περιβάλλον. 
      Αυτά που σας λέω είναι ρεαλιστικές κουβέντες και όχι θεωρίες. Στο κάτω-κάτω, αν ψάχνουμε σώνει και καλά για παραδείγματα σε άλλες χώρες, υπάρχει και το παράδειγμα του Σαρκοζί, ο οποίος το Υπουργείο Περιβάλλοντος το έκανε ταυτόχρονα και Υπουργείο Μεταφορών και Ενέργειας. Έκρινε με βάση τις προτεραιότητες της χώρας του και εμείς κρίνουμε με βάση τις προτεραιότητες της χώρας μας. 
      Δεύτερον, για να αντιληφθούν ορισμένοι ότι βλέπουν τα πράγματα «ανάποδα» θα αντιστρέψω τη λογική τους και θα πω το εξής: Η Ελλάδα έχει ίσως το πιο ισχυρό Υπουργείο Περιβάλλοντος στην Ευρώπη, γιατί έχει εξουσία πάνω στα δημόσια έργα. Ο Έλληνας Υπουργός Περιβάλλοντος –και όχι ο Σουφλιάς, αλλά ο Υπουργός, ο οποιοσδήποτε Υπουργός- έχει τη δύναμη να πει μέσα σε μια ώρα «σταματάει αυτό το έργο, αλλάζει, διότι βλάπτει το περιβάλλον». Και δεν μιλώ θεωρητικά. 
      Θα σας πω δύο απλά πρόσφατα παραδείγματα. Ο Ε-65 στην Κεντρική Ελλάδα, ένας σύγχρονος αυτοκινητόδρομος εκατόν ενενήντα πέντε χιλιομέτρων που συνδέει την Εθνική Οδό με την Εγνατία, περνά μέσα από μία περιοχή προστασίας του λύκου και μία περιοχή που γειτνιάζει με την περιοχή της αρκούδας. Αποφάσισε, λοιπόν, η πολιτική ηγεσία, με εισήγηση των υπηρεσιών, να διαθέσει 150.000.000 ευρώ παραπάνω για σήραγγες και γέφυρες για την προστασία του λύκου και της αρκούδας. 
      Ο δρόμος από τα Γιάννενα μέχρι τα Γρεβενά, που είναι ενενήντα δύο χιλιόμετρα, έχει τριάντα επτά χιλιόμετρα σήραγγες και γέφυρες, με πολύ μεγαλύτερο –διπλάσιο, τετραπλάσιο- κόστος. Αυτό γίνεται για την προστασία του περιβάλλοντος. Αλήθεια πού θα έβγαζε η διαμάχη των δύο Υπουργείων; 
      Τρίτον, όλα αυτά τα έργα η Ελλάδα δεν μπορεί να τα κατασκευάσει με δικά της χρήματα. Τα κατασκευάζει με χρήματα της Ευρωπαϊκής Ένωσης και η Ευρωπαϊκή Ένωση μέσω του Γ΄ και του Δ΄ Πλαισίου Στήριξης βάζει χρονικά όρια. Αν δεν απορροφήσεις τα χρήματα, τα χάνεις. Είναι λοιπόν η μεγάλη μας ευκαιρία. 
      Είναι δυνατόν να σκεφτόμαστε ότι μπορεί να χάνουμε αυτές τις ευκαιρίες και να δημιουργούμε διελκυστίνδες και γραφειοκρατικές διαδικασίες που αυτόματα ξέρουμε ότι θα μας φέρουν ζημιά τουλάχιστον γι’ αυτό το διάστημα των τριών ετών; 
      Τέταρτον, ποιος νομίζει ότι είναι απλή η διαδικασία του διαχωρισμού ενός Υπουργείου στα δύο; Μέχρι να διαχωριστούν οι αρμοδιότητες, μέχρι να δούμε τι άλλο θα υπαχθεί στο νέο Υπουργείο Περιβάλλοντος, μέχρι να βρεθεί η βέλτιστη μορφή, να λυθούν τα νομικά θέματα, να μετεγκατασταθούν οι υπηρεσίες και οι υπάλληλοι, να βρει το βηματισμό του το νέο σχήμα είναι πολύ χρόνος, ένας χρόνος ο οποίος ουσιαστικά δεν θα μας δίνει Υπουργείο Περιβάλλοντος και μάλιστα σε μια περίοδο που οι ίδιοι οι υποστηρικτές της πρότασης λένε –και σωστά- ότι τα περιβαλλοντικά θέματα «καίνε» και σε μία περίοδο που κατασκευάζονται τα μεγάλα έργα υποδομής από το Γ΄ και Δ΄ Κοινοτικό Πλαίσιο.
      Τώρα όμως όλη αυτή η προπαρασκευαστική εργασία για το διαχωρισμό θα γίνει παράλληλα με την ομαλή λειτουργία του Υπουργείου. Ξεκινούμε ήδη τις μελέτες για όλα αυτά. Προετοιμάζουμε το έδαφος, ώστε σε δυο -τρία χρόνια να γίνει ομαλά, χωρίς αρρυθμίες, ο διαχωρισμός. 
      Πάντως, η προσωπική μου άποψη είναι, πως ακόμα και τότε ο Υπουργός Περιβάλλοντος, εκτός από το να έχει ευαισθησία, πρέπει να είναι ισχυρός πολιτικά και εσωκυβερνητικά. Γιατί μόνο έτσι θα μπορεί να πάρει τις σωστές αποφάσεις, οι οποίες συχνά είναι δυσάρεστες για τους ισχυρούς, αλλά απαραίτητες για το περιβάλλον και το κοινωνικό σύνολο. 
      Στο σημείο αυτό επιτρέψτε μου να τονίσω ότι καμμία πολιτική για το περιβάλλον δεν μπορεί να είναι αποτελεσματική, αν ο κάθε πολίτης δεν συνειδητοποιήσει ότι οι δράσεις του καθορίζουν την ποιότητα του περιβάλλοντος, μέσα στο οποίο ζει. 
      Περνάω τώρα στον τομέα των δημοσίων έργων, στο μεγάλο πυλώνα της αειφόρου ανάπτυξης της χώρας μας. 
Το έργο μας είναι πολύ μεγάλο. Σας θυμίζω ότι το 2004 παραλάβαμε ένα ουσιαστικά νεκρό σύστημα παραγωγής δημόσιων έργων. 
      Πρώτα απ’ όλα μεταρρυθμίσαμε το σύστημα παραγωγής των δημοσίων έργων καταργώντας τον «αμαρτωλό» «μαθηματικό τύπο» με τις μικρές και στημένες εκπτώσεις. Θεσμοθετήσαμε και εφαρμόζουμε ένα νέο, αδιάβλητο σύστημα μειοδοτικού διαγωνισμού. Επιβάλαμε τη διαφάνεια και κανένας πλέον δεν μπορεί να δώσει κανένα έργο σε κανέναν. Οι προσφορές ανοίγουν ενώπιον όλων και ο μειοδότης πάντα και σταθερά παίρνει το έργο, εφόσον έχει τα τυπικά προσόντα. Διασφαλίσαμε έτσι τον υγιή ανταγωνισμό, την ποιότητα των έργων και προστατέψαμε το δημόσιο συμφέρον. 
      Η μεταρρύθμιση πέτυχε. Σήμερα υλοποιούμε το μεγαλύτερο πρόγραμμα έργων υποδομής που γνώρισε ποτέ η χώρα. Αυτό το τεράστιο πρόγραμμα καλούμαστε να συνεχίσουμε και να υλοποιήσουμε σ’ αυτήν την κυβερνητική θητεία με ταχύτητα και ποιότητα. 
      Δημοπρατήσαμε και κατασκευάζουμε έργα συνολικού ύψους 17,5 δισεκατομμυρίων ευρώ, δηλαδή περισσότερα από τα έργα που έγιναν τις δύο προηγούμενες δεκαετίες. Ο ρυθμός δημοπράτησης που πετύχαμε ήταν υπερπενταπλάσιος από τον αντίστοιχο της περιόδου 1994-2003, όπου είχαν δημοπρατηθεί 10,5 δισεκατομμύρια ευρώ, συμπεριλαμβανομένων και των ολυμπιακών έργων. Με τα έργα αυτά τριπλασιάζουμε τους ελληνικούς αυτοκινητοδρόμους, αναβαθμίζουμε ριζικά το υπόλοιπο εθνικό οδικό μας δίκτυο, φτιάχνουμε λιμάνια, αεροδρόμια, φράγματα, αλλάζουμε την εικόνα της χώρας και δημιουργούμε υποδομές για ανάπτυξη και καλύτερη ποιότητα ζωής παντού και ιδίως στην περιφέρεια. Υλοποιούμε ανεκπλήρωτες προσδοκίες πολλών δεκαετιών. 
      Σ’ αυτά τα έργα περιλαμβάνονται τριακόσια νέα δημόσια έργα προϋπολογισμού 9.000.000.000 ευρώ και φυσικά οι έξι σύγχρονοι ευρωπαϊκοί αυτοκινητόδρομοι, που τους ονομάζουμε «Δρόμους Ανάπτυξης», που γίνονται με συμβάσεις παραχώρησης, προϋπολογισμού 8,5 δισεκατομμυρίων ευρώ.
      Θα είμαι επιγραμματικός στην αναφορά μου. Ποιες είναι οι προτεραιότητές μας; Στην Εγνατία Οδό παραδώσαμε ήδη μέχρι σήμερα διακόσια σαράντα χιλιόμετρα και θα παραδίδονται σταδιακά μέχρι το τέλος του 2008 και τα υπόλοιποι διακόσια εξήντα εννέα χιλιόμετρα, ώστε να ολοκληρωθεί αυτός ο μεγάλος άξονας Ανατολής-Δύσης και οι κάθετοι δρόμοι.
      Στο μετρό της Αθήνας με τα έργα που κατασκευάσαμε και κατασκευάζουμε υπερδιπλασιάζουμε το μήκος των γραμμών. 
      Το μετρό της Θεσσαλονίκης πήγε μπροστά, το φονικό «πέταλο του Μαλιακού» μετατρέπεται σε σύγχρονο αυτοκινητόδρομο από μέρα σε μέρα και παραδώσαμε ήδη ένα μεγάλο μέρος. Και κατασκευάζονται βεβαίως έργα στην Αχαΐα, ο Διακονιάρης, ο Γλαύκος, το φράγμα  Πείρου-Παραπείρου, η παράκαμψη του Αγρινίου και της Άρτας, ο οδικός άξονας Τρίπολη - Καλαμάτα, ο βόρειος οδικός άξονας της Κρήτης. Τα φράγματα Αποσελέμη στην Κρήτη, Συκιάς για την εκτροπή του Αχελώου, Τριανταφυλλιάς στη Φλώρινα, Γαδουρά στη Ρόδο και άλλα. Λιμάνια σ’ όλη τη χώρα, όπως Ηγουμενίτσα, Πάτρα, Λαύριο, Μεστά Χίου, Μύκονο, Καβάλα κι άλλα. Αεροδρόμια, όπως της Θεσσαλονίκης, της Αλεξανδρούπολης, Ιωαννίνων, Ρόδου, Ζακύνθου, Αράξου και διάφορα άλλα. Και είναι εκατοντάδες τα εργοτάξια σε όλη την Ελλάδα. Δεν υπάρχει η «άλλη Ελλάδα» πλέον, δεν  υπάρχει η ξεχασμένη ελληνική περιφέρεια. 
      Παράλληλα, βεβαίως, όπως σας είπα, δημοπρατήσαμε και συμβασιοποιήσαμε τους «Δρόμους Ανάπτυξης», χίλια τετρακόσια χιλιόμετρα, με τις  σύγχρονες ευρωπαϊκές προδιαγραφές, προϋπολογισμού 8,5 δισεκατομμυρίων ευρώ. Έχουν υπογραφεί κι έχουν κυρωθεί στη Βουλή με ψήφο της Αξιωματικής Αντιπολίτευσης –και θέλω να το τονίσω- η Ιόνια Οδός, ο οδικός άξονας Κόρινθος-Τρίπολη- Καλαμάτα και Λεύκτρο- Σπάρτη, ο οδικός άξονας της Κεντρικής Ελλάδας, Ε65, ο κεντρικός άξονας Ράχες Μαλιακού - Κλειδί Ημαθίας και η υποθαλάσσια αρτηρία της Θεσσαλονίκης. 
      Έχει επίσης συμβασιοποιηθεί, είχε κατατεθεί στη Βουλή -αλλά πρέπει να το καταθέσουμε ξανά, μετά τις εκλογές- για κύρωση ο άξονας Ελευσίνα-Κόρινθος-Πάτρα-Πύργος- Τσακώνα, που έχει προϋπολογισμό περίπου ίσο όσο το άθροισμα της Αττικής Οδού και της Γέφυρας Ρίου-Αντίρριου. 
      Με τα έργα αυτά η χώρα μας γίνεται ένας πόλος μεγάλων ιδιωτικών επενδύσεων ύψους περίπου 6.000.000.000 ευρώ.
      Παράλληλα, προετοιμάσαμε την επόμενη γενιά έργων, της προγραμματικής περιόδου 2007-2013. Επομένως, η αποστολή μας στα δημόσια έργα είναι μεγάλη και δύσκολη και προβλέπει, μεταξύ άλλων, τα εξής:
      Πρώτον, κατασκευή των «Δρόμων Ανάπτυξης».
      Δεύτερον, ολοκλήρωση της Εγνατίας Οδού και των καθέτων αξόνων στο τέλος του 2008.
      Τρίτον, στο μετρό της Αθήνας ολοκλήρωση των επεκτάσεων προς Ελληνικό, Χαϊδάρι και Ανθούπολη και των τριών σταθμών Χολαργός, Νομισματοκοπείο και Αγία Παρασκευή. Επίσης, η κατασκευή της επέκτασης του μετρό από το Χαϊδάρι προς τον Πειραιά, καθώς και ολοκλήρωση των μελετών και η δημοπράτηση της γραμμής του μετρό από το Άλσος Βεΐκου έως το Μαρούσι, μήκους είκοσι χιλιομέτρων και μελέτη νέων επεκτάσεων.
      Τέταρτον, στο μετρό της Θεσσαλονίκης, ολοκλήρωση του δικτύου που έχει ξεκινήσει να κατασκευάζεται και έναρξη κατασκευής της επέκτασης προς την Καλαμαριά. Επίσης, μελέτη επεκτάσεων προς Σταυρούπολη, Αεροδρόμιο, Κορδελιό.
      Πέμπτον, ολοκλήρωση των έργων στο φονικό πέταλο του Μαλιακού.
      Έκτον, η δημοπράτηση για κατασκευή με σύμβαση παραχώρησης των επεκτάσεων της Αττικής Οδού.
      Τέλος, ο βασικός μας στόχος αυτήν την τετραετία είναι η δημοπράτηση για κατασκευή της νέας γενιάς έργων στον τομέα του περιβάλλοντος και στον τομέα των υποδομών με προϋπολογισμό 9.000.000.000 ευρώ, στα πλαίσια της προγραμματικής περιόδου 2007-2013, μία νέα γενιά έργων με ογδόντα μεγάλα και εκατοντάδες μικρότερα έργα, όπως δρόμοι, λιμάνια, αεροδρόμια, φράγματα, βιολογικοί καθαρισμοί, έργα ύδρευσης, έργα διαχείρισης απορριμμάτων, έργα αντιπλημμυρικής προστασίας, εξοικονόμησης ενέργειας, πράσινου, μεταφορών, αστικές αναπλάσεις, έργα σε όλη την Ελλάδα που αλλάζουν ακόμη περισσότερο την Ελλάδα και την οδηγούν στον πραγματικό εκσυγχρονισμό.
      Κυρίες και κύριοι συνάδελφοι, παρουσίασα σε αδρές γραμμές τον μέχρι σήμερα απολογισμό και τους σχεδιασμούς της κυβερνητικής πολιτικής στον τομέα της ευθύνης μου. Τη νέα καλύτερη Ελλάδα που οραματίζεται ο ελληνικός λαός δεν την φτιάχνουμε με λόγια, αλλά την φτιάχνουμε με πράξεις και το Υ.ΠΕ.ΧΩ.Δ.Ε. έχει αποδείξει ότι αυτό κάνει. Την περασμένη περίοδο έκανε πολύ σημαντικό έργο. Θα συνεχίσουμε με μεγαλύτερη ένταση. Αυτή η περίοδος πιστεύω ότι θα είναι ακόμη παραγωγικότερη.
      Κλείνοντας, θέλω ειλικρινά να ευχαριστήσω και πάλι τους συνεργάτες μου, την πολιτική ηγεσία, αλλά και πολλούς από τους εργαζόμενους των Υπουργείων για τη σκληρή δουλειά τους. Θέλω, όμως, να τους ευχηθώ και καλή δύναμη, γιατί μας περιμένει και πάλι σκληρή δουλειά.
      Το σημαντικό έργο, το οποίο υλοποιήσαμε αυτά τα τριάμισι χρόνια, αποτελεί μόνο ένα μέρος των στόχων μας. Έχουμε πολλά ακόμη να κάνουμε και θα συνεχίσουμε με την ίδια συνέπεια και αποτελεσματικότητα την επόμενη τετραετία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σουφλιά.
      Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Σουφλιά, να μου επιτρέψετε να πω ότι δεν κινδυνεύει τώρα να πληγωθεί το περιβάλλον. Έχει υποστεί ανυπολόγιστες καταστροφές και ορισμένες από αυτές δυστυχώς είναι και μη αναστρέψιμες σε όλη την πορεία της μεταπολεμικής ανάπτυξης της χώρας. Και μη μου πείτε, «δεν ήμασταν εμείς κυβέρνηση». Οι ευθύνες είναι διαδοχικές, πολύ περισσότερο αφού ήταν τα συγκεκριμένα κόμματα και ασκούνταν συγκεκριμένη πολιτική και δεν θα σταθώ στο παρελθόν, γιατί θέλει πολύ χρόνο να αποδείξω αυτό το πράγμα. 
      Ωστόσο, το κέντρο του προβλήματος ήταν η ιδιοκτησία και το εμπόριο γης. Σήμερα είναι ασυμβίβαστη η προστασία και η υπεράσπισή του περιβάλλοντος σε συνδυασμό με την Κοινή Αγροτική Πολιτική. Η ερημοποίηση της υπαίθρου που θα έρθει, όσον αφορά τους μικροϊδιοκτήτες αγρότες και το πώς θα εξελιχθούν, αλλά γενικότερα και οι συνέπειες της Κ.Α.Π., είναι ασυμβίβαστες με το περιβάλλον.
      Δεύτερον, ο ποιοτικός τουρισμός που προβάλλεται, ο τουρισμός των υψηλών εισοδημάτων. Καμμία σχέση με το περιβάλλον! Εχθρός του περιβάλλοντος! Δεν θέλω να αναφέρω περισσότερα, αλλά τα μεγάλα έργα δεν μας λένε τίποτα, απολύτως τίποτα. 
      Παρακολουθώντας τις ομιλίες που γίνονται αυτές τις δύο μέρες, σχημάτισα την εντύπωση ότι στο χώρο του ΠΑ.ΣΟ.Κ. και του ΣΥ.ΡΙΖ.Α. κυριαρχεί –δεν ξέρω- μία άποψη ότι η Κυβέρνηση δεν έκανε συγκεκριμένες προγραμματικές δηλώσεις. Άλλοι είπαν ότι δεν έχει σχέδιο, άλλοι ανέφεραν ότι δεν μας είπαν τίποτα, πέρα από το συγκεκριμένο για τον εκλογικό νόμο. Θα μου πείτε «τι σε νοιάζει εσένα τι λένε τα άλλα κόμματα». 
      Με ενδιαφέρει κυρίως, γιατί φαντάζομαι κάποιος θα ακούει, κάποιοι θα υπάρχουν σε όλη την Ελλάδα που θα ακούνε αυτήν τη συζήτηση. Και προσφέρουμε τη χειρότερη υπηρεσία, αν υποθέσουμε ότι θέλουμε να κάνουμε μία πραγματική αντιπολίτευση στην Κυβέρνηση της Νέας Δημοκρατίας. Στάση αναμονής των εργαζομένων, μέχρι να δούμε τι θα φέρει, να δούμε τι σχεδιασμοί θα υπάρχουν.
      Η Κυβέρνηση έκανε ουσιαστικές προγραμματικές δηλώσεις, βεβαίως, με αυτή τη γενικολογία και ορολογία -αυτή η ευρωπαϊκή ορολογία είναι γνωστή- το περιεχόμενο, όμως, το ξέρουμε. Τα είπε και προεκλογικά, τα γράφει στο πρόγραμμά της. Δεν είναι κανένα καινούργιο κόμμα, καμιά καινούργια Κυβέρνηση που δεν ξέρουμε ποια είναι η στόχευσή της και περιμένουμε τι θα κάνει. Τα είπε πάρα πολύ καλά, πολύ καλά για την Κυβέρνηση, όχι για το λαό.
      Θα σας πω ότι δεν ήμουν στην ομιλία του κ. Μαγγίνα, αλλά την είδα στην τηλεόραση. Δεν ήταν ξεκάθαρη; Και μετά την ομιλία του κ. Μαγγίνα θα πούμε ότι δεν ξέρουμε τι θα κάνει η Κυβέρνηση στο ασφαλιστικό ή τι θέλει ή ότι δεν έχει σχέδιο; Έχει και παραέχει.
      Και εμείς έχουμε τον εξής στόχο. Οι εργαζόμενοι από τώρα, όχι να περιμένουν τον διάλογο αν και ο κ. Αναλυτής εκφράζει συλλογικές αποφάσεις ή προσωπικές και κάτι τέτοια, όπως άκουγα σήμερα στα ραδιόφωνα, από το χώρο του συνδικαλιστικού κινήματος της Γ.Σ.Ε.Ε.. Λένε ότι είναι προτάσεις του κ. Αναλυτή. Πυροσβέστες, απροετοίμαστος ο κόσμος να περιμένει και να πέσει εύκολο θύμα.
      Ξέρουμε πολύ καλά τι θα έρθει. Τουλάχιστον εμάς, η δική μας στόχευση, οι δικές μας προσπάθειες είναι ακριβώς οι εργαζόμενοι και οι εργατοϋπάλληλοι και οι αυτοαπασχολούμενοι και η αγροτιά -όλους τους αφορά- να ξεσηκωθούν από τώρα και να έχουν πρόβλεψη, όχι να περιμένουν. Και όχι μόνο να ξεσηκωθούν και να πουν όχι, αλλά να βάλουν θέσεις και αιτήματα. Και όχι απλώς αιτήματα. Εδώ, χρειάζεται και η μάχη των ιδεών να αναπτυχθεί.
      Τι είπε ο κ. Μαγγίνας; Λέει: «Τι θέλετε να κάνω; Χρεοκοπεί το ασφαλιστικό σύστημα. Εισπράττει λιγότερα απ’ ό,τι πρέπει να δώσει». Και εμείς απαντούμε: Λοιπόν, σε αυτό φταίνε οι εργαζόμενοι; Για να καταλάβουμε. Με μια έννοια μπορώ να πω ότι μας ενδιαφέρει το θέμα σαφώς, αλλά δεν μας ενδιαφέρει με την έννοια να καθίσουμε να συνεισφέρουμε να λύσουμε από κοινού ένα ζήτημα που δεν είναι των εργαζομένων.
      Κατά συνέπεια, ευθύνη έχει το Κ.Κ.Ε. να προτείνει θέσεις, αλλά δεν αισθανόμαστε συνυπεύθυνοι. Δηλαδή, τόσα χρόνια δεν κατέβαλλαν εισφορές οι εργαζόμενοι; Ο εργαζόμενος καταβάλλει. Λέει: «Δεν εισπράττουμε». Από πού δεν εισπράττει; Από το 1950 και μετά ούτε το κράτος ούτε η εργοδοσία έδωσε όσα χρειάζονται. Δεν είναι ταμειακό το ζήτημα. Βεβαίως, είναι ταμειακό-πολιτικό, αλλά σε αυτό το ζήτημα παραγραφή, τελειώνει αυτό.
      Δεν είναι η αιτία τα ελλείμματα. Είναι πρόσχημα τα ελλείμματα. Υπαρκτό είναι το πρόβλημα, αλλά είναι πρόσχημα, γιατί αυτό γίνεται σε όλη την Ευρώπη, γίνεται σε όλο τον καπιταλιστικό κόσμο. Είναι ίδιες οι αιτίες; Κακοδιαχείριση, κακές διοικήσεις ή αν θέλετε, κακοδαιμονία ελληνική;
      Όταν ο κ. Σημίτης άνοιξε το θέμα είπε ότι είναι πρόβλημα δημογραφικό. Αλλάζει η σχέση ενεργής εργασίας και συνταξιούχων. Έχουν ειπωθεί διάφορα επιχειρήματα. Η ουσία των ανατροπών στο σύστημα κοινωνικής ασφάλισης είναι μία και μοναδική. Κατ’ αρχάς, θέλετε να αντιστοιχίσετε το σύστημα κοινωνικής ασφάλισης στις νέες βάρβαρες εργασιακές σχέσεις και το κυριότερο, θέλετε να απαλλάξετε κράτος και εργοδοσία, το αστικό κράτος και την εργοδοσία από τις ασφαλιστικές εισφορές, γιατί θέλετε να τις μεταφέρετε στις πλάτες των εργαζομένων με διάφορους τρόπους. Θέλετε να παρατείνετε το συντάξιμο χρόνο κ.λπ., αλλά το κυριότερο είναι αυτό: Όποιο κοινωνικό στοιχείο υπήρχε στο σύστημα κοινωνικής ασφάλισης, θέλετε να το μεταφέρετε στους εργαζόμενους.
      Αυτή είναι η σύγχρονη στρατηγική, ακολουθείται παντού. Βεβαίως, δεν είναι ελληνική ιδιοτροπία ούτε του ΠΑ.ΣΟ.Κ. πριν ούτε της Νέας Δημοκρατίας σήμερα, αλλά το γεγονός ότι γίνεται σε όλο τον κόσμο δεν επιβεβαιώνει παρά ένα πράγμα. Ότι οι εργαζόμενοι σε όλο τον κόσμο -ας το πω έτσι- στο μεγαλύτερο μέρος σχεδόν της γης, με την ευθύνη που έχει ο κάθε λαός στη δική του χώρα, πρέπει να αντισταθούν, πρέπει να αντεπιτεθούν.
      Το γεγονός ότι γίνεται παντού, εμάς δεν μας λέει τίποτα, γιατί γίνεται από τις ίδιες δυνάμεις, από την ίδια τάξη και για τους ίδιους ακριβώς σκοπούς, ανεξάρτητα αν σε κάθε χώρα τα πράγματα πάνε δεξιά-αριστερά. Δηλαδή, όταν λέω δεξιά-αριστερά, εννοώ με την έννοια διάφορων ελιγμών.
      Οι εργαζόμενοι δεν χρωστάνε να πληρώσουν τίποτα. Το αντίθετο. Στις αρχές του 21ου αιώνα, το προοδευτικό είναι να μεγαλώνει ο μέσος όρος ζωής και να βγαίνουμε πιο γρήγορα από τη δουλειά. Και αν θέλετε, η πραγματική ελευθερία αρχίζει από τότε που τελειώνει η εργασία. Αυτοί είναι λόγοι ειπωμένοι, όχι βέβαια από μένα, αλλά πριν από εκατόν ογδόντα χρόνια. Έτσι είναι τα πράγματα. Εμείς δεν πρόκειται να δεχθούμε και δεν πρόκειται να δεχθούν οι εργαζόμενοι, όχι μόνο να χάσουν τα δικαιώματά τους, αλλά πρέπει να ανακτήσουν και να κερδίσουν περισσότερα.
      Τέλος, τα ίδια έωλα επιχειρήματα και προσχήματα που προβάλλονται ισχύουν και για τις ιδιωτικοποιήσεις. 
      (Στο σημείο αυτό κτυπάει το κουδούνι λήξεως του χρόνου ομιλίας της Γενικής Γραμματέας της Κεντρικής Επιτροπής του Κομμουνιστικού Κόμματος Ελλάδας)
      Τελειώνω, κύριε  Πρόεδρε.
      Ολυμπιακή: Η Ολυμπιακή ιδιωτικοποιείται, γιατί υπήρχε κακοδιαχείριση, γιατί υπήρχε κομματικοποίηση; Αυτά όλα υπήρχαν, αλλά η ουσία έχει σχέση με την απελευθέρωση των αερομεταφορών. Αυτό γίνεται σε όλες τις χώρες της Ευρώπης. Σε όλες τις χώρες υπήρχε η ίδια παραλλαγή, η ίδια διαχείριση; Και αν υπήρχε, ήταν γενική γραμμή. Ο Πρόντι δηλαδή, γιατί έδωσε την «ALITALIA»; Γιατί υπήρχε η κομματοκρατία που ακούμε τώρα στις Δ.Ε.Κ.Ο.; Βεβαίως υπήρχε, αλλά δεν είναι αυτό το κυριότερο. Η Ολυμπιακή δεν μπορεί να σταθεί, το 50% όμως των πτήσεων στην Ελλάδα το έχει η «AEGEAN». Η «AEGEAN» μπορεί να σταθεί. Η Ολυμπιακή γιατί όχι; Ο Ο.Τ.Ε. γιατί ιδιωτικοποιήθηκε; Ήταν ελλειμματικός; 
      Η ουσία είναι η εξής: Για τον ίδιο λόγο που έγιναν οι κρατικοποιήσεις ή για τον ίδιο λόγο που το αστικό κράτος ανέλαβε την επιχειρηματική δραστηριότητα, για τον ίδιο λόγο τώρα την αποποιείται. Τότε συνέφερε τους καπιταλιστές, τους επιχειρηματίες, την πλουτοκρατία, πείτε το όπως θέλετε, να κάνουν επενδύσεις όχι σε αυτούς τους τομείς, αλλά αλλού. Τώρα που η κερδοφορία στην Ελλάδα έφθασε στα ύψη, αλλά υπάρχει οπωσδήποτε η δημιουργία διακρατικής αγοράς, τώρα συμφέρει τους επιχειρηματίες να αναλάβουν οι ίδιοι τη δραστηριότητα σε αυτόν τον τομέα. Αυτή είναι η ουσία;
      Τελειώνοντας, εμείς λέμε το εξής: Οι εργαζόμενοι, ο λαός πρέπει να αντιμετωπίσει την πολιτική της Νέας Δημοκρατίας, αλλά και την κυρίαρχη πολιτική στην Ελλάδα –η Νέα Δημοκρατία έχει βέβαια την πρώτη ευθύνη τώρα- πρέπει να αντιμετωπίσει τους επιχειρηματίες. Όχι το μέτωπο μόνο στη Νέα Δημοκρατία. Και στη Νέα Δημοκρατία, αλλά και σε ολόκληρη την αστική τάξη και όχι κάποιους δυο-τρεις επιχειρηματίες, για να ωφελούνται οι άλλοι από τους αγώνες και εφ’ όλης της ύλης. Η επίθεση είναι ολομέτωπη. Εισόδημα, συντάξεις, πρώτα-πρώτα το δικαίωμα στη δουλειά, εργασιακές σχέσεις, προβλήματα δημοκρατίας στον τόπο δουλειάς, περιβάλλον, ναρκωτικά, λαϊκή στέγη, αντισεισμική θωράκιση, τα πάντα. Εδώ δεν είναι να επιλέξουμε δύο-τρία σημεία, παιδεία, υγεία.
      Τελειώνω, υπογραμμίζοντας το εξής. Η πολιτική που ακολουθείται, βεβαίως από την Κυβέρνηση, εξειδικεύοντας τα γενικότερα συμφέροντα της πλουτοκρατίας, αλλά και τις ανάγκες της Ευρωπαϊκής Ένωσης, έχει ακριβώς τον εξής χαρακτήρα. Θα έβαζα το εξής σύνθημα, αυτό που είπε ο κ. Βουλγαράκης, το δόγμα της αποτροπής. Το δόγμα της αποτροπής είναι άκρως επιθετικό. Αλλαγή συνόρων, πορώδη σύνορα, όποιοι λαοί δεν σηκώνουν κεφάλι θα τους φάμε. Αλλά υπάρχει και το στοιχείο της αποτροπής, να προλάβουμε μεγάλες λαϊκές εξεγέρσεις –μιλάω γενικότερα- μεγάλες ανακατατάξεις. Επιθετικότητα και αποτροπή μαζί.
      Εμείς, λοιπόν, λέμε το εξής. Επιθετικότητα και αποτροπή από το λαό. Αποτροπή των χειρότερων και επιθετικότητα προς τα μπρος. Αλλιώς οι εργαζόμενοι θα βρεθούν κολλημένοι στον τοίχο.
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Αν δεχθούν ότι πρέπει να βρεθεί λύση στην κοινωνική ασφάλιση, γιατί έχουμε λιγότερα έσοδα από αυτά που πληρώνουν, τέλειωσε το ζήτημα. Θα παζαρεύουν οι εργαζόμενοι τι θα χάσουν. Εμείς σε αυτό δεν συμβιβαζόμαστε.
      ΠΡΟΕΔΡΟΣ (Δημήτριος Σιούφας): Το λόγο έχει η Υπουργός επί των Εξωτερικών, κ. Θεοδώρα Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, κυρίες και κύριοι συνάδελφοι, το διεθνές περιβάλλον στο οποίο ασκούμε την πολιτική μας είναι ρευστό και συνεχώς μεταβαλλόμενο. Ο κόσμος αλλάζει με εξαιρετικά γρήγορους ρυθμούς. Αντιμετωπίζουμε προκλήσεις και απειλές που δεν γνωρίζουν σύνορα. Οι συνθήκες απαιτούν από τις χώρες εκείνες που θέλουν να αποκτήσουν συγκριτικό πλεονέκτημα στο σήμερα και το αύριο, να παρακολουθούν τις αλλαγές, να προχωρούν στις αναγκαίες προσαρμογές. 
      Αυτή είναι η πρόκληση που αντιμετωπίζουμε. Και την αντιμετωπίζουμε με ξεκάθαρο όραμα που βασίζεται στη θεμελιώδη αρχή του σεβασμού του διεθνούς δικαίου και της διεθνούς νομιμότητας. Με εθνική αυτοπεποίθηση, με ανοικτούς ορίζοντες προς τον κόσμο, καθιστούμε την Ελλάδα ικανή να διαγιγνώσκει έγκαιρα τις προκλήσεις και να αξιοποιεί τις ευκαιρίες των καιρών. 
      Για την προάσπιση των εθνικών μας συμφερόντων, για την επιδίωξη των εθνικών μας στόχων, η Ελλάδα έχει ξεκάθαρες θέσεις, έχει στέρεα επιχειρήματα τα οποία τα προβάλλει και τα προωθεί με συνέπεια, με αποφασιστικότητα και με εμπιστοσύνη στις δυνάμεις της. Αναγνωρίζεται διεθνώς ως μία σοβαρή, αξιόπιστη, δυναμική χώρα, ως μία χώρα που ενώ βρίσκεται σε μία σύνθετη, ασταθή και ευαίσθητη γεωγραφική ζώνη που περικλείει τα Βαλκάνια, την περιοχή της Μαύρης Θάλασσας και τη Μέση Ανατολή, καταφέρνει να είναι ένας παράγων ασφαλείας, σταθερότητας και ανάπτυξης. 
      Η Ελλάδα έχει αναδειχθεί σε ένα φερέγγυο συνομιλητή για όλα τα σημαντικά ζητήματα που απασχολούν τη διεθνή κοινότητα. Έχει αναβαθμίσει ουσιαστικά το διεθνές της κύρος και το στρατηγικό της ρόλο. Ακολουθεί με συνέπεια πολιτική αρχών. 
      Στο πλαίσιο αυτής της πολιτικής αρχών –και το λέω για τον κ. Αλαβάνο που φαίνεται ότι δεν μας παρακολούθησε στενά- θα ήθελα να υπενθυμίσω ότι η Ελλάδα ήταν από τις πρώτες χώρες που καταδίκασαν και κατήγγειλαν απερίφραστα στον Ο.Η.Ε. και στο Συμβούλιο Ασφαλείας το δικτατορικό καθεστώς στη Μιανμάρ, ζητώντας μέτρα υπέρ της δημοκρατίας και προστασίας των πολιτικών και ατομικών δικαιωμάτων στη χώρα αυτή. 
      Με την πολιτική αυτή, η Ελλάδα έχει διευρύνει τα διεθνή της ερείσματα και προωθεί δυναμικά τις σχέσεις της με όλους τους ισχυρούς παράγοντες της διεθνούς κοινότητας. Δεν είναι, λοιπόν, τυχαίο ότι τόσο οι Ηνωμένες Πολιτείες, όσο και η Ρωσία και η Κίνα, επιβεβαιώνουν επισήμως σε κάθε ευκαιρία ότι οι διμερείς τους σχέσεις με την Ελλάδα είναι καλύτερες και ουσιαστικότερες παρά ποτέ. 
      Κυρίες και κύριοι Βουλευτές, η ενεργός συμμετοχή μας στην Ευρωπαϊκή Ένωση αποτελεί, βεβαίως, τον κορμό της πολιτικής μας. Είναι ακλόνητη πεποίθησή μας ότι η Ελλάδα είναι πιο ισχυρή μέσα σε μία ισχυρή Ευρώπη. Πιστοί σ’ αυτό το όραμα του Κωνσταντίνου Καραμανλή, συνεχίζουμε με στόχο να καταστήσουμε την Ελλάδα πιο αποτελεσματική, πιο δημοκρατική, με ενιαία, δυνατή και αξιόπιστη φωνή στη διεθνή σκηνή, που θα καθορίζει και θα επηρεάζει τις διεθνείς εξελίξεις. 
      Η Ευρώπη –και το ξέρετε, το έχουμε συζητήσει πολλές φορές στη Βουλή των Ελλήνων- πέρασε μία δύσκολη περίοδο εσωστρέφειας και σκεπτικισμού, από την οποία τώρα φαίνεται να βγαίνει. Επιδιώκουμε από κοινού με τους εταίρους μας να προχωρήσει γρήγορα μέσα στο χρονοδιάγραμμα που έχει συμφωνηθεί η μεταρρυθμιστική συνθήκη. Στόχος μας είναι η Ένωση να αποκτήσει και τη θεσμική θωράκιση, αλλά και την καινούρια δυναμική που χρειάζεται, για να ανταποκριθεί με επιτυχία στις προκλήσεις που καλείται να αντιμετωπίσει. 
      Σε κάθε περίπτωση, έχουμε αποφασίσει να βρισκόμαστε στην πρωτοπορία εκείνων των δυνάμεων που προωθούν το ενοποιητικό εγχείρημα. Αυτός είναι ο πυρήνας της θέσης μας. Στο επικείμενο άτυπο Ευρωπαϊκό Συμβούλιο του Οκτωβρίου που θα επικεντρωθεί στην πορεία της Συνθήκης, θέση της Ελλάδας είναι ότι θα πρέπει να συνεχίσουμε όλοι οι εταίροι μαζί, να μη λείψει κανείς. 
      Ταυτόχρονα όμως εάν απαιτηθεί, είμαστε έτοιμοι να στηρίξουμε και να συμμετάσχουμε σ’ ένα σύστημα ενισχυμένων συνεργασιών, χωρίς εκ των προτέρων αποκλεισμούς μεταξύ των εταίρων εκείνων που επιθυμούν και μπορούν να προχωρήσουν πιο μπροστά και πιο γρήγορα. Η εμπειρία της ευρωζώνης μπορεί να αποτελέσει πρότυπο γι’ αυτές τις συνεργασίες. Η χώρα μας έχει αποδείξει ότι έχει τη βούληση, αλλά και τις δυνατότητες να συμμετέχει στο σκληρό πυρήνα της Ευρώπης.
      Κυρίες και κύριοι συνάδελφοι, γνωρίζουμε όλοι καλά ότι το όραμα του ευρωπαϊκού μέλλοντος ειρήνης και ανάπτυξης ξεπερνά τα όρια και τα σύνορα της Ευρώπης. Στόχος είναι η ένταξη όλων των χωρών της Νοτιοανατολικής Ευρώπης στην Ευρωπαϊκή Ένωση, αλλά και στο ΝΑΤΟ. Η Ελλάδα ενισχύει τις προσπάθειες ένταξης των νέων υποψηφίων χωρών. Στηρίζει τις οικονομίες και τις κοινωνίες των χωρών της περιοχής μας, τόσο με δημόσιους πόρους, όσο και με την εκτεταμένη επενδυτική δραστηριότητα των πρωτοπόρων ελληνικών επιχειρήσεων στην περιοχή. 
      Βεβαίως, η προσαρμογή κάθε χώρας στα ευρωπαϊκά πρότυπα είναι μία μακρά και δύσκολη διαδικασία. Το κοινό ευρωπαϊκό μέλλον που επιδιώκουμε μπορεί να επιτευχθεί μόνον εάν όσοι επιθυμούν να συμμετάσχουν σ’ αυτό είναι πραγματικά έτοιμοι να υιοθετήσουν και να εφαρμόσουν τις μεταρρυθμίσεις που απαιτεί ο σεβασμός στα κριτήρια της ένταξης, στις αρχές και τις αξίες της Ευρώπης. Αυτό αφορά και στην Τουρκία. Το έχουμε επαναλάβει πολλές φορές. Εάν και εφόσον εκπληρώσει τις υποχρεώσεις της, μπορεί και πρέπει να ενταχθεί στην Ένωση, αλλά με τη διαδικασία που έχει συμφωνηθεί. Με σαφείς προϋποθέσεις και κριτήρια και χωρίς λευκές επιταγές. Η Ελλάδα έχει μία ξεκάθαρη πολιτική που ισχύει συνολικά για την πολιτική διευρύνσεως της Ένωσης. Τέσσερις λέξεις: Πλήρης προσαρμογή, πλήρης ένταξη. 
      Ελπίζουμε ότι η νέα τουρκική κυβέρνηση θα δώσει νέα ώθηση στις μεταρρυθμίσεις που θα φέρουν την Τουρκία πιο κοντά στην Ευρώπη. Ώθηση όχι μόνο στις οικονομικές μεταρρυθμίσεις που απαιτούνται, αλλά κυρίως στην ενίσχυση των δημοκρατικών θεσμών, τον έμπρακτο σεβασμό των θρησκευτικών ελευθεριών και των ανθρωπίνων δικαιωμάτων, του διεθνούς δικαίου και των σχέσεων καλής γειτονίας. 
      Κυρίες και κύριοι συνάδελφοι, πέρα από την εσωτερική διάσταση, οι προσαρμογές και οι μεταρρυθμίσεις αυτές αφορούν και στη διεθνή συμπεριφορά των κρατών που επιδιώκουν να γίνουν μέλη της Ένωσης. Θεμελιώδους σημασίας είναι για παράδειγμα ο έμπρακτος σεβασμός της αρχής των σχέσεων καλής γειτονίας. 
      Πιστεύουμε ότι διαμορφώνεται σήμερα με την ανανέωση της εντολής των δύο λαών στις δύο αντίστοιχες κυβερνήσεις τους ένα «παράθυρο» ευκαιρίας, ένα περισσότερο ευνοϊκό περιβάλλον για τις διμερείς μας σχέσεις, ένα περιβάλλον που να διευκολύνει περισσότερο τις ουσιαστικότερες προσπάθειες για την πλήρη εξομάλυνση των σχέσεών μας. 
      Απαράβατος κανόνας γι’ αυτήν την εξομάλυνση και για την εν γένει πρόοδο των διμερών μας σχέσεων είναι η απαρέγκλιτη τήρηση και ο σεβασμός του διεθνούς δικαίου και των διεθνών συνθηκών. 
      Μέσα σ’ ένα τέτοιο περιβάλλον μπορεί να αναπτυχθεί ακόμα περισσότερο η συνεργασία μας σε πολλούς τομείς, όπως η οικονομία, η ενέργεια, ο τουρισμός και άλλα. Δεν υπάρχει, κυρίες και κύριοι συνάδελφοι, κατά τη γνώμη μου καμμία αμφιβολία ότι Ελλάδα και Τουρκία πρέπει να συνυπάρξουμε και να συμβιώσουμε σε τούτη τη γωνιά του πλανήτη. Το μέρισμα ειρήνης και ανάπτυξης που έχουν να εισπράξουν οι λαοί μας από την εξομάλυνση των σχέσεων μεταξύ των δύο χωρών μας είναι εξαιρετικά σημαντικό. 
      Για να γίνει, όμως, αυτό απαιτείται ισχυρή πολιτική βούληση και ξεκάθαρες θέσεις και από τις δύο πλευρές. Εμείς επιδιώκουμε τον ουσιαστικό και ειλικρινή διάλογο. Οι διερευνητικές επαφές μεταξύ υπηρεσιακών παραγόντων θα συνεχιστούν και σκοπός μας είναι να λάβουν νέα ώθηση. Τείνουμε χείρα φιλίας προς Ανατολάς, προσβλέπουμε σε ανάλογη ανταπόκριση από την Άγκυρα.
      Σε κάθε περίπτωση, είναι αυτονόητο ότι η πλήρης εξομάλυνση των ελληνοτουρκικών σχέσεων δεν νοείται και δεν είναι εφικτή, χωρίς τη δίκαιη, βιώσιμη και λειτουργική λύση του κυπριακού προβλήματος για το οποίο θα συνεχίσουμε να αγωνιζόμαστε. 
      Πρόκειται για μια λύση που θα οδηγήσει στην επανένωση του νησιού, ώστε όλοι οι κάτοικοί του -Ελληνοκύπριοι και Τουρκοκύπριοι- να μπορούν να απολαύσουν τα αγαθά της συμμετοχής τους στην Ευρωπαϊκή Ένωση. 
      Η συνεργασία μας με την Κυβέρνηση της Κύπρου είναι συνεχής και στενή. Κρίσιμης σημασίας για την επανεκκίνηση της προσπάθειας για την επίλυση του Κυπριακού υπό την αιγίδα του Ο.Η.Ε. είναι η εφαρμογή –το ταχύτερο δυνατόν- της συμφωνίας της 8ης Ιουλίου 2006. Δυστυχώς, παρά τις εντατικές και συνεπείς προσπάθειες της ελληνικής Κυβέρνησης, η συμφωνία αυτή δεν έχει εφαρμοστεί μέχρι σήμερα, καθώς προσκρούει στην κωλυσιεργία της τουρκοκυπριακής πλευράς. 
      Κυρίες και κύριοι συνάδελφοι, στην αρχή του χρόνου δύο γειτονικές χώρες, η Βουλγαρία και η Ρουμανία, κατάφεραν να γίνουν μέλη της ευρωπαϊκής οικογένειας. Η Ελλάδα πρωτοστάτησε και συνέβαλε ενεργά στην ευόδωση της προσπάθειάς τους. Η ένταξή τους ανοίγει νέες προοπτικές ανάπτυξης της ήδη εντυπωσιακής οικονομικής παρουσίας της Ελλάδος στη Νοτιανατολική Ευρώπη, καθώς για πρώτη φορά αποκτούμε χερσαία σύνορα με την Ευρώπη. 
      Με την πολιτική μας και με τα μεγάλα έργα μεταφορών, υποδομών και μεταφοράς ενέργειας που ολοκληρώνουμε, η Ελλάδα μετατρέπεται δυναμικά σε έναν ασφαλή μεταφορικό και ενεργειακό κόμβο για ολόκληρη την περιοχή των Βαλκανίων και της Μαύρης Θάλασσας. 
      Εντούτοις, η περιοχή μας δεν παρουσιάζει μόνο νέες δυνατότητες και ευκαιρίες. Παρουσιάζει και προκλήσεις και υπάρχουν, δυστυχώς, σοβαρά θέματα τα οποία παραμένουν ανοικτά και εκκρεμή. Η σταθερότητα, η ειρήνη, η ανάπτυξη, καθώς και η ευρωπαϊκή προοπτική των Βαλκανίων προϋποθέτουν σταθερές και βιώσιμες λύσεις στα ανοικτά ζητήματα της περιοχής. Αυτό ισχύει και στο ζήτημα του μελλοντικού καθεστώτος του Κοσσυφοπεδίου. 
      Υποστηρίζουμε ενεργά τις προσπάθειες της διεθνούς κοινότητας και των Ηνωμένων Εθνών να γεφυρωθεί το χάσμα μεταξύ Βελιγραδίου και Πρίστινας. Σταθερές και βιώσιμες λύσεις προκύπτουν από συμφωνίες ή, έστω, από κάποιας μορφής συναινέσεις. Τα ασφυκτικά χρονοδιαγράμματα δεν συμβάλουν στην επίτευξη συναινέσεων ούτε οι προδιαγεγραμμένες λύσεις στη διαπραγματευτική διαδικασία. Λύσεις που επιβάλλονται, καθώς και μονομερείς ενέργειες, δεν εγγυώνται διάρκεια και σταθερότητα ιδιαιτέρως σε μια τόσο ευαίσθητη περιοχή. Απαιτείται λύση συμβατή με τις ευρωπαϊκές αρχές και αξίες που θα επιτρέπει την ευρωπαϊκή προοπτική της περιοχής. Απαιτείται αυξημένη νομιμοποίηση της όποιας λύσης, όπως αυτή που δίνουν οι αποφάσεις του Συμβουλίου Ασφαλείας των Ηνωμένων Εθνών. Τέλος, απαιτείται ενιαία στάση της Ευρωπαϊκής Ένωσης, αφού το ζήτημα του Κοσσόβου είναι κατ’ εξοχήν ευρωπαϊκό. Η Ευρωπαϊκή Ένωση έχει ιδιαίτερη ευθύνη για την αντιμετώπισή του. 
      Έρχομαι τώρα σε ένα άλλο ζήτημα που απασχολεί την περιοχή των δυτικών Βαλκανίων, για το οποίο υπάρχει, βέβαια, ιδιαίτερα ελληνικό ενδιαφέρον: Το ζήτημα της ονομασίας της πρώην Γιουγκοσλαβικής Δημοκρατίας της Μακεδονίας. Έχω ήδη τονίσει ότι η πολιτική μας για την υποστήριξη της ευρωπαϊκής προσέγγισης των χωρών της περιοχής μας έχει συγκεκριμένο περιεχόμενο, αρχές και προϋποθέσεις. Ο έμπρακτος σεβασμός των σχέσεων καλής γειτονίας, η ουσιαστική επιδίωξη της περιφερειακής σταθερότητας αποτελούν για εμάς θεμελιώδεις και απαράβατες αρχές. 
      Το ζήτημα του ονόματος της Πρώην Γιουγκοσλαβικής Δημοκρατίας της Μακεδονίας, κύριες και κύριοι συνάδελφοι, δεν είναι μόνο διμερές ζήτημα ούτε είναι ζήτημα ιστορίας και συναισθημάτων. Είναι εξόχως πολιτικό. Είναι ζήτημα σεβασμού και εφαρμογής σχέσεων καλής γειτονίας. Είναι σε τελική ανάλυση ζήτημα περιφερειακής σταθερότητας και συνεργασίας. 
      Μιλάμε για το μέλλον. Όχι για το παρελθόν. Οι πράξεις και οι παραλείψεις των Σκοπίων, η αδιαλλαξία και η εκτεταμένη προπαγάνδα αλυτρωτικής λογικής και οι κάθε λογής προκλήσεις υπονομεύουν το πνεύμα και το γράμμα της ενδιάμεσης συμφωνίας. 
      Και δεν είναι δυνατόν να γίνεται επίκληση μόνο ορισμένων σημείων της ενδιάμεσης συμφωνίας. Η συμφωνία είναι ενιαία και αδιαίρετη γι’ αυτό και η Ελλάδα, όπως το υπογράμμισα και πρόσφατα στη Νέα Υόρκη, διατηρεί στο ακέραιο όλα τα δικαιώματα που απορρέουν από την ιδιότητά της ως μέλος του ΝΑΤΟ και μέλος της Ευρωπαϊκής Ένωσης. 
      Σκοπός τόσο των σχετικών -με το ζήτημα- αποφάσεων του Συμβουλίου Ασφαλείας και της Γενικής Συνέλευσης του Ο.Η.Ε. όσο και της ενδιάμεσης συμφωνίας του 1995 είναι η εξεύρεση λύσης, λύσης  κοινά αποδεκτής, όχι διαιώνιση της εκκρεμότητας. Αυτό ακριβώς επιδιώκει και η Ελλάδα, την εξεύρεση αμοιβαίας αποδεκτής λύσης στη βάση μίας σύνθετης ονομασίας. 
      Υπάρχουν βεβαίως δυσκολίες. Πιστεύω ότι τις γνωρίζουν και τις αναγνωρίζουν όλοι όσοι βρίσκονται μέσα σε αυτήν την Αίθουσα. Τις δυσκολίες αυτές μπορούμε να τις αντιμετωπίσουμε με αποφασιστικότητα και ρεαλισμό, με πίστη στην ορθότητα των επιχειρημάτων μας. 
      Κυρίες και κύριοι συνάδελφοι, στη διαδικασία που ακολουθείται στα πλαίσια του Ο.Η.Ε. εμείς κάναμε  όλα τα αναγκαία βήματα. Έχουμε αποδείξει τη βούλησή μας. Απόσταση όμως πρέπει να καλύψει και η άλλη πλευρά. Δυστυχώς, δεν το έχει κάνει ακόμα. 
      Το πρόσφατο επεισόδιο Κερίμ στα Ηνωμένα Έθνη επιβεβαιώνει πλήρως την ορθότητα των επιχειρημάτων μας, για το πώς αντιλαμβάνονται οι κυβερνώντες στα Σκόπια τη συμμετοχή τους στους πολυμερείς οργανισμούς και για την αδιαλλαξία τους. Επιβεβαιώνει επίσης και ενισχύει τις θέσεις μας ότι υπό αυτούς τους όρους δεν μπορεί να υπάρξει πρόοδος στην ευρωπαϊκή και ευρωατλαντική προοπτική της Πρώην Γιουγκοσλαβικής Δημοκρατίας της Μακεδονίας. Τους καλώ να εγκαταλείψουν το ταχύτερο αυτήν την αδιέξοδη στάση. 
      Το Υπουργείο Εξωτερικών με εντολή του Πρωθυπουργού Κώστα Καραμανλή έχει καταστήσει την ελληνική θέση σαφή σε όλους τους φίλους, συμμάχους και εταίρους. Η εποικοδομητική στάση της Ελλάδας έχει επιβεβαιωθεί. Η Ελλάδα είναι έτοιμη για μία λύση κοινής αποδοχής. Αυτή είναι η υπεύθυνη στάση του παλαιότερου κράτους-μέλους της Ευρωπαϊκής Ένωσης και του ΝΑΤΟ στην περιοχή, της Ελλάδος, που βεβαίως επαναλαμβάνω, διατηρεί στο ακέραιο όλες τις δυνατότητες που έχει ως κράτος-μέλος αυτών των οργανισμών, αλλά  και ανταποκρινόμενη στην ευθύνη που έχει για τη σταθερότητα του αύριο. 
      Ένας δρόμος υπάρχει για τα Σκόπια προς το ΝΑΤΟ και την Ευρωπαϊκή Ένωση, ο δρόμος της αμοιβαίας αποδεκτής λύσης. Τελεία και παύλα. Αυτό το ισχυρό μήνυμα της Ελλάδος έχει δοθεί προς κάθε κατεύθυνση. 
      Κυρίες και κύριοι συνάδελφοι, τα τελευταία χρόνια δώσαμε μεγάλη έμφαση στον τομέα της οικονομικής διπλωματίας. Την τοποθετήσαμε για πρώτη φορά στο επίκεντρο της εξωτερικής μας πολιτικής. Ο στόχος της πολιτικής αυτής είναι ξεκάθαρος: Η ενίσχυση της εξωστρεφούς ανάπτυξης της χώρας,  μέσω της αύξησης των ελληνικών εξαγωγών, της δυναμικής προσέλκυσης επενδύσεων και της ουσιαστικής στήριξης της διεθνούς επιχειρηματικότητας των Ελλήνων. 
      Δίνουμε επίσης μεγάλη έμφαση στον τομέα της αναπτυξιακής συνεργασίας και της ανθρωπιστικής βοήθειας, αυξάνοντας το  κύρος και ενισχύοντας το καλό όνομα της Ελλάδα στα μάτια των λαών του κόσμου. 
      Η Ελλάδα συμβάλει ενεργά σε κάθε προσπάθεια ανακούφισης, ανασυγκρότησης και ανάπτυξης πολλών μη ανεπτυγμένων ή σε κρίση περιοχών σε ολόκληρο τον κόσμο. Η χώρα μας είναι δυναμικά παρούσα στην προσπάθεια των λαών να  κερδίσουν το στοίχημα της ασφάλειας και της ανάπτυξης. 
      Κυρίες και κύριοι συνάδελφοι, στη μεγάλη μας προσπάθεια για την επίτευξη των εθνικών μας στόχων δεν παραβλέπουμε ποτέ τον πολύτιμο ρόλο της ελληνικής ομογένειας. Οι απόδημοι Έλληνες αποτελούν ένα σημαντικότατο συγκριτικό πλεονέκτημα της χώρας μας στη διεθνή σκηνή, αποτελούν ουσιαστικό πολλαπλασιαστή της εθνικής μας ισχύος.  
Γι’ αυτό και εργαζόμαστε εντατικά για την ενίσχυση και την προώθηση της συνεργασίας μας με την ομογένεια. Σημαντικά βήματα έχουν ήδη γίνει.
        Αναδιοργανώσαμε θεσμικά και λειτουργικά το Συμβούλιο Αποδήμου Ελληνισμού. Παράλληλα, με την πρωτοβουλία μας να θεσμοθετηθεί η δυνατότητα να ψηφίζουν οι απόδημοι Έλληνες στις εθνικές εκλογές από τον τόπο διαμονής τους, εκπληρώνεται μια σημαντική υποχρέωση της ελληνικής πολιτείας προς την ομογένεια.
        Επιτρέψτε μου στο σημείο αυτό να αναφερθώ σε ένα ζήτημα που κατά τη γνώμη μου είναι πολύ κρίσιμο. Ανάμεσα στους κινδύνους που παρουσιάζονται για τη διεθνή ασφάλεια και σταθερότητα που παρουσιάζουν η φτώχια και η υποανάπτυξη, δεν μπορούμε πλέον να παραβλέπουμε τη μεγάλη απειλή της κλιματικής αλλαγής. Οφείλουμε να συνειδητοποιήσουμε ότι η αλλαγή του κλίματος δεν μπορεί πλέον να αντιμετωπίζεται ως ένα μεμονωμένο περιβαλλοντικό θέμα. Είναι ζήτημα προστασίας ανθρωπίνων δικαιωμάτων, είναι θέμα βιώσιμης οικονομικής ανάπτυξης. Απειλεί την παγκόσμια υγεία. Μια απειλή που αγγίζει τα πάντα και ως τέτοια πρέπει να αντιμετωπιστεί από τη διεθνή κοινότητα. 
        Υιοθετώντας μονομερώς νέους περιορισμούς για τις εκπομπές ρύπων, η Ευρωπαϊκή Ένωση ανοίγει το δρόμο για ανάλογες πρωτοβουλίες από τον υπόλοιπο ανεπτυγμένο κόσμο. Είναι όμως πλέον σαφές ότι υπάρχει επιτακτική ανάγκη να επιτευχθεί διεθνής συμφωνία για ένα σύστημα περιορισμού. Ακόμη κι αυτό όμως δεν θα ήταν αρκετό. 
        Είναι θέση της Ελλάδος ότι η αναπτυξιακή βοήθεια θα πρέπει να αναθεωρηθεί, προκειμένου να λάβει υπ’ όψιν της τις επιπτώσεις των κλιματικών αλλαγών στις ελάχιστα ανεπτυγμένες χώρες. Η αντιμετώπιση των απειλών που δημιουργεί η κλιματική αλλαγή απαιτεί τη συστράτευση όλων των δυνάμεων της διεθνούς κοινότητας, χωρίς άλλες καθυστερήσεις. Κι αυτό ήταν το μήνυμα που στείλαμε και στα Ηνωμένα Έθνη, στην τελευταία σύσκεψη.
        Κυρίες και κύριοι συνάδελφοι, κλείνω λέγοντας λίγα λόγια. Η μεγάλη πλειοψηφία των πολιτικών δυνάμεων της χώρας και η μεγάλη πλειοψηφία της ελληνικής κοινωνίας επίσης έχουμε πετύχει να συμφωνούμε πάνω στις βασικές κατευθύνσεις της εξωτερικής πολιτικής. Αυτό είναι ένα μεγάλο σημαντικό κεφάλαιο, το οποίο πρέπει να διατηρήσουμε. 
        Η Κυβέρνηση της Νέας Δημοκρατίας είναι αποφασισμένη να προχωρήσει μπροστά. Έχει τη βούληση, αλλά και τη σύνεση να προχωρήσει χωρίς παλινωδίες και αναβολές στην άσκηση μιας πολιτικής αμοιβαιότητας και ενίσχυσης του κύρους της Ελλάδος. Με ξεκάθαρη στρατηγική και με συνεπή πολιτική θα συνεχίσουμε να διαφυλάττουμε στο ακέραιο τα εθνικά συμφέροντα. 
        Μπαίνουμε, όμως, σε μία περίοδο με πολλές δυσκολίες. Απαιτείται απ’ όλους εθνική ομοψυχία και συστράτευση. Μπαίνουμε σε μία περίοδο κατά την οποία λαϊκισμοί, δημαγωγίες και εύκολοι μικροπολιτικοί υπολογισμοί δεν έχουν θέση. Δεν πρέπει να ξεχνάμε ότι όποτε ο πολιτικός κόσμος διολίσθησε σε αυτές τις πρακτικές για τα θέματα εξωτερικής πολιτικής, τότε το κόστος για τη χώρα και τους στόχους της, ήταν μεγάλο και βαρύ.
        Κυρίες και κύριοι συνάδελφοι, θα κλείσω με μία σκέψη για την έννοια του πατριωτισμού στο σύγχρονο κόσμο. Πιστεύω ότι κανείς μέσα σ’ αυτή την Αίθουσα δεν αμφισβητεί σε κανέναν τα αισθήματα αυτά και κανείς δεν δικαιούται να παραδίδει μαθήματα πατριωτισμού. Όμως, ο πατριωτισμός δεν μπορεί να έχει τα χαρακτηριστικά εθνικιστικής καπηλείας. Πατριωτισμός δεν σημαίνει φοβικότητα, δεν σημαίνει απομόνωση. 
        Πατριωτική πολιτική σήμερα είναι να δημιουργείς ισχυρή οικονομία, ισχυρή κοινωνία, ισχυρές ένοπλες δυνάμεις, ισχυρές συμμαχίες, να μετέχεις ενεργά, παρεμβατικά και υπεύθυνα στους διεθνείς συνασπισμούς. Με αυτήν τη λογική θα συνεχίσουμε να διεκδικούμε για τη χώρα μας μια νέα εθνική αυτοπεποίθηση, μία ακόμη πιο ισχυρή παρουσία στη διεθνή σκηνή προς όφελος της σταθερότητας, αλλά και της ασφάλειας της ανάπτυξης και της ευημερίας του λαού και του τόπου.
        Σας ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο Πρόεδρος κ. Απόστολος Κακλαμάνης έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, θέλω να καλωσορίσω τους νέους συναδέλφους, να συγχαρώ όσους επανήλθαν σε αυτή την Αίθουσα και να εκφράσω τη λύπη μου γιατί απουσιάζουν στελέχη κοινοβουλευτικά τα οποία είχαν κοσμήσει αυτήν την Αίθουσα με την παρουσία τους. 
      Κυρίες και κύριοι συνάδελφοι, θέλω να ευχηθώ και από αυτήν τη θέση στον Πρόεδρο του Σώματος του κ. Δημήτρη Σιούφα να επιτύχει στην αποστολή του, ως Προέδρου του Σώματος και όχι ενδεχομένως, όπως μπορεί να τον θελήσει η Κυβέρνηση σαν επιλοχία της Κοινοβουλευτικής της Ομάδας. Η επιτυχία του νέου Προέδρου του Σώματος εξαρτάται σε μεγάλο βαθμό από τη στάση της Κυβερνήσεως και φυσικά της Πλειοψηφίας που τη στηρίζει. Εύχομαι να μην έχει την τύχη της κυρίας Άννας Μπενάκη-Ψαρούδα, η οποία ενώ θέλησε και κατέβαλε κάθε δυνατή προσπάθεια για τη βελτίωση της λειτουργίας του Κοινοβουλίου δυστυχώς δεν είχε καμμία απολύτως στήριξη από την πλευρά της Κυβερνήσεως. Στο τέλος, όπως γνωρίζετε, ερρίφθη αιφνιδίως «στο λάκκο των λεόντων» της Α΄ Περιφέρειας Αθηνών. Αυτή είναι η μεταχείριση που επιφυλάσσεται από όσους δεν αντιλαμβάνονται ποιος είναι ο ρόλος του Κοινοβουλίου. 
      Κυρίες και κύριοι συνάδελφοι, το Κοινοβούλιο ελέγχει την Κυβέρνηση. Δεν ελέγχεται το Κοινοβούλιο από την οποιαδήποτε κυβέρνηση. Εάν αυτό το κατανοήσουμε όλοι, θα είναι το πρώτο βήμα για να αναβαθμιστεί ο ρόλος του Κοινοβουλίου και να ανταποκριθεί στην εντολή του ελληνικού λαού, καθώς σύγχρονα φαινόμενα, όπως η τηλεδημοκρατία, η κατάργηση στην πράξη βασικών κανόνων της λειτουργίας της κοινοβουλευτικής δημοκρατίας, έχουν περιορίσει σε  αυτόν εδώ τον χώρο την ελεύθερη αντιπαράθεση ιδεών, την ελεύθερη έκφραση και διακίνηση των ιδεών οποιουδήποτε. Γι’ αυτό οφείλουμε, σεβόμενοι αυτήν την Αίθουσα, σεβόμενοι πρώτα πρώτα την εντολή του ελληνικού λαού που καθιστά ισότιμα όλα τα μέλη του Κοινοβουλίου, να καταλάβουμε ότι σήμερα είμαστε περισσότερο από κάθε άλλη φορά εντεταλμένοι να υπερασπιστούμε το Κοινοβούλιο και τους κοινοβουλευτικούς θεσμούς. 
      Είχα πει πριν από δεκατέσσερα ακριβώς χρόνια αναλαμβάνοντας τα καθήκοντα του Προέδρου του Σώματος ότι τεράστια οικονομικά και άλλα συμφέροντα πολιορκούν ασφυκτικά τη συνείδηση των εκπροσώπων του ελληνικού λαού. Η κατάσταση δεν έχει βελτιωθεί. Αντίθετα έχει χειροτερεύσει και το ξέρουμε όλοι, το ξέρετε όλοι ,το ξέρουν οι παρόντες και οι απόντες από αυτήν την Αίθουσα γιατί είχατε δείγμα γραφής στις πρόσφατες εκλογές. Η νομοθεσία για τη διεξαγωγή των εκλογών, κύριε Υπουργέ των Εσωτερικών, δυστυχώς δεν προστάτευσε το εκλογικό Σώμα και αυτούς που εντίμους ήθελαν την ψήφο του ελληνικού λαού, ούτε από το πολιτικό χρήμα, ούτε από το ρόλο των Μέσων Μαζικής Ενημέρωσης. 
Είναι ένα θέμα για το οποίο, κύριε Υπουργέ, πρέπει να συζητήσουμε διακομματικά πώς θα κοπεί ο ομφάλιος λώρος, που γίνεται απόπειρα να αποτελέσει λώρο εξάρτησης του Κοινοβουλίου και των κομμάτων απ’ αυτές τις ισχυρές ομάδες πίεσης και τα οικονομικά συμφέροντα. 
	Κυρίες και κύριοι συνάδελφοι, είμαι υποχρεωμένος πολύ σύντομα να αναφερθώ στις προγραμματικές δηλώσεις. Για μένα, επιτέλους, ο Πρωθυπουργός τιμά την Αίθουσα αυτή κατ’ εξαίρεση. Απαξιεί να τιμήσει το Σώμα όπως του επιβάλλει ο Κανονισμός της Βουλής. 
      Θα είναι ένα από τα πρώτα λάθη σας, κύριε Σιούφα -και πιστεύω ότι δεν θα το διαπράξετε- εάν δεν υποχρεώσετε τον Πρωθυπουργό εκ μέρους του Σώματος να προσέρχεται τουλάχιστον μία φορά την εβδομάδα, όπως ορίζει ο Κανονισμός, και να απαντά στους εκπροσώπους του ελληνικού λαού. Δεν είναι ούτε ανώτατος, ούτε ανεύθυνος άρχων αυτής της χώρας. Αυτό, κυρίες και κύριοι συνάδελφοι της Συμπολίτευσης, είμαι βέβαιος ότι το κατανοείτε και χρειάζεται να το υπενθυμίζετε κι εσείς στον Πρόεδρο του κόμματός σας. 
	Είχα πει στην προηγούμενη περίοδο, εάν αυτό που αποτόλμησε ο εκπρόσωπος της «VODAFONE» να ζητάει αυθημερόν να δει τον Πρωθυπουργό, εάν τολμά να το αποτολμήσει οποιοσδήποτε από σας που στην ψήφο σας στηρίζεται η Κυβέρνηση. Μέσω υμών αυτή η ισχνή, έστω, πλειοψηφία του λαού έδωσε την εντολή στον κύριο Καραμανλή να δέχεται ή να μη δέχεται οποιονδήποτε από τους εκπροσώπους του λαού, αλλά να δέχεται αμέσως τον οποιονδήποτε εκπρόσωπο αυτών των συμφερόντων που σας προανέφερα και όταν απουσιάζει να τον δέχονται εν χορώ ο γενικός διευθυντής του πολιτικού του γραφείου και οι Υπουργοί. 
	Κυρίες και κύριοι συνάδελφοι, αυτά είναι βαθύτατα συμπτώματα κρίσης του πολιτικού μας συστήματος. Όσοι δεν το καταλαβαίνουν αυτό θα έχουν την τύχη κάποιων χιλιάδων εκπροσώπων του λαού που έχω δει από το 1974 να περνούν απ’ αυτές τις αίθουσες και δεν ξέρω πόσοι εξ αυτών αισθάνονται υπερήφανοι ότι εκπροσώπησαν με εντιμότητα, με ειλικρίνεια, με αίσθηση βαθύτατης ευθύνης τους πολίτες που τους έστειλαν εδώ. 
	Κυρίες και κύριοι συνάδελφοι, άκουσα την κυρία Υπουργό Εξωτερικών. Είχα παρακολουθήσει και το περίφημο debate. Νομίζω ότι κάποτε οι ηγεσίες των κομμάτων πρέπει να αποφασίσουν και να πουν «όχι» σ’ αυτό το «θέατρο». Τι σημαίνει ότι ο ηγέτης ενός κόμματος εξουσίας θα πρέπει μέσα σε λίγα λεπτά, σε ενενήντα δευτερόλεπτα να εκθέσει την εξωτερική του πολιτική ή την πολιτική του για την οικονομία; Ή θα αποφασίσουμε ότι εδώ είναι το κυρίαρχο Σώμα, αυτό είναι το κυρίαρχο Βήμα, άλλως ας προχωρήσουμε όλοι μαζί στα τηλεπαράθυρα, εκεί που αυτοεξευτελίζονται όσοι διαπληκτίζονται και απαξιώνουν μ’ αυτήν την εικόνα στη συνείδηση του απλού πολίτη την έννοια των κοινοβουλευτικών θεσμών.
	Άκουσα λοιπόν την κυρία Υπουργό να λέγει για το εθνικό θέμα των Σκοπίων πολλά και διάφορα περί διαγραμμάτου. «Έχουμε» -λέει- «καταστήσει τη θέση μας σαφή προς όλους». Δεν πρέπει να την ξέρουμε κι εμείς, όταν ερωτάται ο Πρωθυπουργός στο περίφημο debate -απ’ αυτά που άκουσε η δημοσιογράφος- «τι γίνεται, θα ασκήσετε βέτο;»; Έσπευσε ο Πρωθυπουργός να «λειάνει» τις οξείες πλευρές της απάντησής του και αυτά περίπου ακούσαμε κι εδώ. Λυπάμαι που λέω ότι όταν μέσα σ’ αυτήν την Αίθουσα ρώτησα την κυρία Υπουργό Εξωτερικών αν τα Σκόπια μπορούν να ενταχθούν ως FYROM, μου απάντησε «βεβαίως» με βάση την ενδιάμεση συμφωνία. 
      Τι σημαίνει αυτό, κυρίες και κύριοι συνάδελφοι; Μία νεκρή συμφωνία μπορεί να αποτελέσει πρόσχημα, ώστε -άλλοι ίσως ξεκίνησαν και ανέβασαν σε υψηλούς τόνους αυτό το θέμα- να εμφανιστούμε ότι δεν έχουμε την τόλμη καν να συμβιβαστούμε; 
      Κυρίες και κύριοι συνάδελφοι, η εντολή στον κ. Νίμιτς και στον όποιον διαπραγματευτή από την πλευρά των Ηνωμένων Εθνών έχει περιορισμένα χρονικά όρια. Αν ο κ. Νίμιτς καταθέσει την εντολή, το Συμβούλιο Ασφαλείας και ο Ο.Η.Ε., πανηγυρικά θα εντάξουν τα Σκόπια και εμείς θα λέμε «εντάχθηκε ως FYROM» και θα είμαστε οι μόνοι που θα λέμε FYROM, όταν ολόκληρη η ανθρωπότητα και οι διεθνείς οργανισμοί θα λένε «Μακεδονία». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε ζητώ συγγνώμη από όλους. Μπορώ να έχω ένα λεπτό και μόνο;
      ΠΡΟΕΔΡΟΣ (Δημήτριος Σιούφας): Βεβαίως.
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ πολύ.
      Το μείζον θέμα, κυρίες και κύριοι συνάδελφοι, είναι αυτό που λέγεται διαφθορά και υπάρχει στη χώρα, στο δημόσιο βίο. Επικαλούμαι -διότι δεν είμαι μόνον εγώ, είναι πάρα πολλοί που έχουν τις ίδιες απόψεις εδώ-  στοιχεία του Α’ Αντιπροέδρου της Βουλής,  τα οποία κατέθεσε για μία σειρά διατάξεων της νομοθεσίας που διευκολύνουν το «ξέπλυμα» βρώμικου χρήματος και ο Υπουργός Εθνικής Οικονομίας του απάντησε μονολεκτικά «σας αποστέλω σχετικό έγγραφο των υπηρεσιών». Οι Υπουργοί πρέπει να είναι εδώ κατά κανόνα -κατ’ εξαίρεση μπορεί να έρχονται οι Υφυπουργοί- και στις γραπτές ερωτήσεις Βουλευτών οφείλουν να απαντούν εγγράφως οι ίδιοι, όχι να παραπέμπουν στα οποιαδήποτε γραπτά του οποιουδήποτε μανδαρίνου. 
      Αυτό είναι το εθνικό μας θέμα. Μία χώρα που είναι δίπλα στις τριτοκοσμικές χώρες της Αφρικής και της Ασίας, τελευταία στην Ευρώπη από πλευράς διαφάνειας, δεν μπορεί να παίξει το ρόλο που μας είπε πριν η κυρία Υπουργός Εξωτερικών. Το ποιος είναι ο ρόλος μας στην Ανατολική Μεσόγειο, μας τον έδειξε ο κ. Μπους που πήγε στα Τίρανα. Είδε όλους τους βαλκάνιους ηγέτες. Εμάς, μισή ώρα δρόμο, δεν καταδέχθηκε -ο κύριος Πρωθυπουργός- είναι απών ως συνήθως από την Αίθουσα αυτή- να μας δει. Σας έστειλε τον κ. Μπερνς, τον γνωστότατο και σ’ αυτήν την Αίθουσα  κ. Μπερνς. 
      Υπάρχει επίσης το μέγα θέμα του ασφαλιστικού. Το πρόβλημα δεν είναι στις εκροές, είναι στις εισροές. Και εκεί δεν εφαρμόζεται η νομοθεσία. Το 45% και πλέον των εσόδων του Ι.Κ.Α. είναι εισφοροδιαφυγή, είναι οι ρυθμίσεις που έρχονται εδώ, εκκρεμεί και άλλη στο νομοσχέδιο του Υπουργείου Απασχόλησης που κατατέθηκε μάλιστα πέντε ημέρες προ των εκλογών. Δεν ξέρω ποιοι επιχειρηματίες ενδιαφέροντο να υπάρξει αυτή η κυβερνητική δέσμευση προ των εκλογών και μετεκλογικά θα ρυθμιστεί για οκτώ χρόνια σε  ενενήντα έξι δόσεις η εξόφληση των οφειλών τους, όταν και ο τελευταίος Έλληνας που κληρονομεί ένα αγροτεμάχιο πρέπει να καταβάλει το φόρο μέσα σε δώδεκα μήνες. Βέβαια τώρα δεν θα καταβάλλει, παρά 1% , όπως 1% θα καταβάλουν και όσοι διαθέτουν είτε εδώ, είτε στο εξωτερικό, με off shore ή χωρίς off shore εταιρείες, τεράστιες περιουσίες.
      Σας ευχαριστώ πάρα πολύ που είχατε την καλοσύνη να με ακούσετε.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Δημήτριος Σιούφας): Ευχαριστούμε τον κ. Κακλαμάνη.
      Ο Πρόεδρος του Συνασπισμού Ριζοσπαστικής Αριστεράς, κ. Αλέκος Αλαβάνος, έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Και χθες  είπαμε ότι για μας πρόκειται για μία Κυβέρνηση μειοψηφίας -είναι μία Κυβέρνηση μειοψηφίας, για όλους αυτούς τους λόγους, που έχουν σχέση με το πώς προκηρύχθηκαν, πως διεξήχθησαν και τι μέτρα χρησιμοποιήθηκαν στις εκλογές αυτές-  για μία Κυβέρνηση που δεν έχει τη δημοκρατική νομιμοποίηση.
      Ήδη από τα πρώτα  μέτρα τα οποία είτε ακούγονται εδώ, όπως ο εκλογικός νόμος, είτε τα διαβάζουμε στις εφημερίδες -γιατί φαίνεται ότι έχει μεγαλύτερες σχέσεις εμπιστοσύνης με τον Τύπο παρά με το Εθνικό Κοινοβούλιο η Κυβέρνηση- δεν υπάρχει για εμάς άλλος δρόμος παρά μονάχα η αντιπαράθεση και η σύγκρουση. Ξέρουμε ότι η Κυβέρνηση έχει περισσότερο από 40% και εμείς έχουμε 5%. Ξέρουμε ότι η Κυβέρνηση έχει όλο τον κρατικό μηχανισμό στη διάθεσή της και εμείς έχουμε απλώς τις ιδέες μας και τις αξίες μας, που αποδείχθηκε ότι τουλάχιστον συνηχούν με αξίες της κοινωνίας και της νεολαίας. 
      Δεν είμαστε, όμως, απαισιόδοξοι. Πιστεύουμε ότι σ’ αυτήν την αντιπαράθεση θα υπάρξουν νίκες και θα υπάρξουν και σημαντικές νίκες. Η πρώτη νίκη προδιαγράφεται ήδη απ’ όσα ακούσαμε εδώ μέσα στην Αίθουσα σε ένα σημαντικό κεντρικό ζήτημα για την πολιτική ζωή του τόπου, δηλαδή στη συνταγματική αναθεώρηση. Η συνταγματική αναθεώρηση χάρη στους αγώνες της εκπαιδευτικής κοινότητας, των φοιτητών, των δασκάλων, τους επίμονους, σταθερούς αγώνες, σήμερα είναι διασωληνωμένη στην εντατική και περιμένουμε το τέλος του Ιούνη. Είναι σαφές ότι υπάρχει πια ένας τέτοιος αριθμός Βουλευτών που ανήκουν σε διάφορα κόμματα της Αντιπολίτευσης που δεν επιτρέπει να συγκεντρωθούν οι εκατόν ογδόντα ψήφοι για τη συνταγματική αναθεώρηση. Πιστεύω, επομένως, ότι θα έχουμε και άλλες νίκες.
      Επαναλαμβάνω το ερώτημά μου, κύριε Πρωθυπουργέ. Αναφέρατε τη συνταγματική αναθεώρηση ως έναν εθνικό λόγο που θέλετε να γίνετε πάλι Κυβέρνηση. Και γίνατε με το γνωστό τρόπο κυβέρνηση. Τι θα κάνετε; Θα ήθελα μια διευκρινιστική απάντηση, μήπως χρειάζεται να ξεκινήσουμε από τώρα προεκλογική εκστρατεία. Τι θα κάνετε, εφόσον, όπως φαίνεται, δεν μπορέσουν οι προτάσεις σας να συγκεντρώσουν τις εκατόν ογδόντα ψήφους;
      Δεύτερον, θέλω να πω, συνάδελφοι, ότι αισθάνομαι πως είμαστε λίγο σε μια συνεδρίαση-«μαϊμού», δηλαδή, σε μια συνεδρίαση όπου δεν συζητάμε τα πραγματικά προβλήματα στη συγκεκριμένη υπόστασή τους. Ειπώθηκε από πολλές πλευρές ότι είναι μια έκθεση ιδεών η τοποθέτηση προχθές του κυρίου Πρωθυπουργού. 
      Και όχι μόνο αυτό. Εθνικός λόγος για τις εκλογές ήταν ο προϋπολογισμός για τον κύριο Πρωθυπουργό. Αύριο, δηλαδή, μετά από λίγες ώρες, έχει υποχρέωση η Κυβέρνηση με βάση τον Κανονισμό της Βουλής να δώσει το σχέδιο του προϋπολογισμού. Γιατί δεν μας το δώσατε; Γι’ αυτόν τον εθνικό λόγο για τον οποίο κάνατε τις εκλογές αυτές, δεν μας το δώσατε να το έχουμε υπ’ όψιν. Αντί να συζητάμε γενικά, να προσπαθούμε να μαντεύουμε και να καταλαβαίνουμε και να ρωτάμε χαρτορίχτρες πού το πάει, αφού αύριο θα ξέρουμε τις βασικές τοποθετήσεις για τα φορολογικά, για το δημόσιο έλλειμμα, για τις χρηματοδοτήσεις κ.λπ..
      Παρ’ όλα αυτά, απ’ ό,τι φαίνεται πια, διότι δεν ενημερωνόμαστε από την Κυβέρνηση –ο κ. Αλογοσκούφης είναι εδώ και θα δώσει αύριο τον Προϋπολογισμό, δεν τον δίνει καν στους συναδέλφους του της Νέας Δημοκρατίας για να κάνουν συγκροτημένες παρεμβάσεις- διότι δεν μαθαίνουμε την πολιτική από την Κυβέρνηση, την μαθαίνουμε από τα μέσα ενημέρωσης, πρόκειται να έχουμε επίθεση στα δικαιώματα των νέων, κύρια στον ασφαλιστικό τομέα, αλλά και με τους περιορισμούς στις προσλήψεις στο δημόσιο και την αποδοχή της κατάστασης των «STAGE» κ.λπ. που υπάρχει, επίθεση στις μητέρες και στις γυναίκες, με την προσπάθεια να αντιμετωπισθούν και να αυξηθούν τα χρονικά όρια συνταξιοδότησης, που μπορεί να οδηγήσει από τα 57,5 χρόνια κατά μέσο όρο στα εξήντα πέντε χρόνια τώρα, επίθεση στη φτώχεια, όχι για να αντιμετωπίσουμε τη φτώχεια, αλλά επίθεση στους φτωχούς. Ζητάμε επίδομα θέρμανσης και αντί γι’ αυτό ακούμε ότι οι τιμές του πετρελαίου θέρμανσης θα είναι όσες του πετρελαίου κίνησης και ενδεχομένως να βρούμε τρόπο, σε όλους ή σε ορισμένους, να επιστρέφουμε αυτή τη φορολογική επιβάρυνση. 
      Και, βέβαια, βλέπουμε διάφορα μέτρα της Κυβέρνησης, όπως τα περιβόητα προεκλογικά μέτρα για το φόρο κληρονομιάς, ουσιαστικά να υπερακοντίζονται και να ξεπερνιούνται από το φόρο 1 τοις χιλίοις στην ακίνητη περιουσία, όχι στη μεγάλη ακίνητη περιουσία, αλλά στην ακίνητη περιουσία. 
      Εφόσον η Κυβέρνηση κινηθεί σ’ αυτήν την κατεύθυνση και φαίνεται ότι θα κινηθεί -αυτό φαίνεται και από τις προγραμματικές δηλώσεις, αλλά φοβάμαι και από τον προϋπολογισμό αύριο- δεν υπάρχει άλλος τρόπος, παρά η αντιπαράθεση. 
      Σας δίνω μια συμβουλή, κύριε Πρωθυπουργέ. Ζητήστε τη γνώμη του κ. Σημίτη για το θέμα του ασφαλιστικού και άλλων μέτρων, όταν ερχόταν το νομοσχέδιο Γιαννίτση.
      Το τρίτο σημείο που θέλω να αναφέρω, είναι πως είναι αλήθεια ότι αυτή η συνεδρίαση είχε πλάκα. Δηλαδή δεν άκουσα ποτέ –και έχω είκοσι και πλέον χρόνια στο Ευρωπαϊκό Κοινοβούλιο και τρία χρόνια τώρα εδώ- τόσες αστείες τοποθετήσεις για μεγάλα θέματα, όπως είναι τα θέματα της εξωτερικής πολιτικής.
      Βέβαια, το αστείο μερικές φορές, όπως γίνεται με τις μπαλωθιές, μπορεί να είναι επικίνδυνο. Και ακούστηκαν επικίνδυνα πράγματα εδώ. Ακούστηκαν και ακούγονται επικίνδυνα πράγματα και από την Ακροδεξιά και από τη Νέα Δημοκρατία. Διότι ακούμε τις προγραμματικές δηλώσεις της κ. Μπακογιάννη μία φορά κάθε τρία χρόνια και ακούμε τις προγραμματικές δηλώσεις του κ. Ψωμιάδη σε κάθε πρωινάδικο. Ο εθνικισμός, που δήθεν θέλει να αντιμετωπίσει η κυρία Μπακογιάννη, εντείνεται και δυναμώνει από δυνάμεις της Νέας Δημοκρατίας. 
      Θέλω να πω ότι δεν μπορούμε να παίζουμε με αυτά τα ζητήματα, δεν μπορούμε να κοροϊδεύουμε τον ελληνικό λαό και να ακούγονται αυτές οι απόψεις. Τι θέλουμε; Πίεση στα Σκόπια, μέτρα απέναντι στην Πρώην Γιουγκοσλαβική Δημοκρατία της Μακεδονίας, απέναντι στην Τουρκία, ένταση. Η ένταση φέρνει την κρίση, η κρίση φέρνει το ενδεχόμενο συγκρούσεων. Τι σημαίνει αυτό; Σημαίνει να ετοιμαζόμαστε, να έχουμε τα όπλα. Άκουσα από Βουλευτή εδώ να λέει για όπλα καινούργια με την Κύπρο, για ενιαία αμυντικά δόγματα, για κοινούς εξοπλισμούς κ.λπ.. 
      Εδώ θα ήθελα να μιλήσω σε αυτούς τους ηλικιωμένους πολίτες που θέλουν τη «Βοήθεια στο Σπίτι», που ασχολούνται με το Ε.Κ.Α.Σ., που μετράνε 5 ευρώ με το Ε.Κ.Α.Σ., που μετράνε 5 ευρώ στις συντάξεις του Ο.Γ.Α., και να τους δώσω τρεις συμβουλές, όταν ακούν αυτές τις κουβέντες, τις μεγάλες κουβέντες σχετικά με αναμετρήσεις με τους βόρειους γείτονές μας, με τους ανατολικούς γείτονές μας. Πρώτον, να κάνουν το σταυρό τους, δεύτερον, να κλείνουν τα παράθυρα και τις πόρτες και τρίτον, να κρύβουν το κομπόδεμα κάτω από το στρώμα. Διότι πίσω από αυτά που ακούμε από την Ακροδεξιά και την ανεπίσημη Δεξιά, στην πραγματικότητα έρχονται οι εξοπλισμοί και ο κάθε ηλικιωμένος, ο κάθε συνταξιούχος του Ο.Γ.Α., ο κάθε πρόσφυγας ο οποίος αγαπά την πατρίδα του πρέπει να ξέρει ότι πληρώνει 400 ευρώ το χρόνο, περισσότερα από κάθε άλλη χώρα για εξοπλισμούς. Είναι υποκρισία αυτά. Γιατί είναι υποκρισία; Είναι μεγάλη υποκρισία διότι αυτές οι δυνάμεις, οι οποίες προτείνουν αυτά τα πράγματα, έρχονται εδώ μέσα στην Αίθουσα της Βουλής και εκθειάζουν και προβάλλουν, ως πρότυπο όχι μόνο τη δικτατορία του Μεταξά, αλλά προβάλλουν ως πρότυπο την επτάχρονη δικτατορία, τη χούντα, που πέρα από τους νεκρούς της γενιάς μας, πέρα από το Πολυτεχνείο, οδήγησε σε μία Κύπρο διαιρεμένη, οδήγησε στον Αττίλα, οδήγησε την Κυρήνεια να είναι κάτω από τουρκική μπότα, την Αμμόχωστο να είναι πόλη-φάντασμα, οδήγησε τις μανάδες να αναζητούν τα παιδιά τους. Και έρχονται εδώ πέρα και παρουσιάζονται δυνάμεις, οι οποίες μας λένε ότι είναι πρότυπο οικονομικής και άλλης πολιτικής η δικτατορία. 
      Είναι κρίμα, πρέπει να αντισταθούμε, πρέπει να προστατεύσουμε και την πατρίδα μας και τις οικονομίες της χώρας μας και να οδηγήσουμε αυτά τα λεφτά, όχι εκεί που τα οδηγούν οι κήρυκες του κ. Μπους και των εμπόρων εξοπλισμών, αλλά εκεί που τα έχουμε ανάγκη, για την υγεία, για την παιδεία, για την κοινωνική πρόνοια.
      Ευχαριστώ πολύ.
(Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Το λόγο έχει η πρώην Πρόεδρος της Βουλής, η κ. Μπενάκη-Ψαρούδα.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ποιος είπε όλα αυτά τα οποία είπε ο κ. Αλαβάνος; «Μαϊμού» συνεδρίαση, λέει, «πλάκα» συνεδρίαση. Πότε θα παρέμβετε εσείς; 
      ΑΝΝΑ ΜΠΕΝΑΚΗ-ΨΑΡΟΥΔΑ: Κυρίες και κύριοι συνάδελφοι, θέλω να ξεκινήσω και εγώ με τα θερμά συγχαρητήρια προς όλους, βεβαίως, για την εκλογή τους, αλλά ιδιαιτέρως προς τους νέους συναδέλφους, που θα δώσουν καινούργιο αίμα και πνοή στη Βουλή μας. Τους υποδέχομαι με πολλή αγάπη και πιστεύω ότι θα λάβουν μέρος σε μία Βουλή με δυναμισμό, με ιδιαίτερα σημαντικές υποχρεώσεις, ότι θα λάβουν μέρος σε συνεδριάσεις μιας Βουλής, που καλείται να παίξει έναν ιδιαίτερα σημαντικό ρόλο για τις τύχες της πατρίδος μας. Στην Αίθουσα αυτή δεν γίνονται συνεδριάσεις «μαϊμού», ούτε συνεδριάσεις «της πλάκας». Είναι το ανώτατο κοινοβουλευτικό θεσμικό όργανο της πολιτείας, είναι ο χώρος που τον προσεγγίζουμε με σεβασμό και αυτοσυγκράτηση. Και συμβάλλουμε με τις αναφορές μας, όχι στο να δημιουργηθούν εξάψεις, πολώσεις και παράλογες εκρήξεις, αλλά για να διεξαχθεί ένας εποικοδομητικός διάλογος. Εύχομαι άλλωστε με πολλή αγάπη και εκτίμηση και στο νέο Πρόεδρο που ανέλαβε τα καθήκοντά του, να ασκήσει και εκείνος τα καθήκοντά του κατά τρόπο θεσμικό και με την ίδια άνεση και πνεύμα συνεργασίας με την Κυβέρνηση, που τα άσκησα και εγώ. 
     Ολοκληρώνεται, κύριοι συνάδελφοι, σε λίγο, η τριήμερη συζήτηση επί των Προγραμματικών Δηλώσεων. Και το βασικό ερώτημα είναι, τι αποκομίζει ή τι θα αποκομίσει ο πολίτης από αυτή τη τριήμερη συζήτηση, ικανό να τον ανασύρει από το τέλμα της αδιαφορίας, στο οποίο φαίνεται να κινείται. 
     Δεν θα πρέπει να μας διαφύγει μία σημαντική δημοσκόπηση που έλαβε το φως της δημοσιότητας σήμερα, στην «ΚΑΘΗΜΕΡΙΝΗ» και το «ΣΚΑΪ». Κυρίαρχο στοιχείο στα αισθήματα των πολιτών μετά από τις εκλογές, είναι η αδιαφορία. Σχεδόν οι μισοί πολίτες που έλαβαν μέρος στις εκλογές, σύμφωνα με τη δημοσκόπηση αυτή, είναι αδιάφοροι. Και το ερώτημα είναι, τι είναι εκείνο που θα τους ανασύρει από την αδιαφορία και θα τους οδηγήσει να γίνουν ενεργοί και ενδιαφερόμενοι πολίτες. 
     Από τις προγραμματικές δηλώσεις προέκυψε ότι ένα πραγματικά σοβαρό κίνητρο με αυτή τη στόχευση, είναι οι Προγραμματικές Δηλώσεις της Κυβέρνησης. Οπωσδήποτε δεν μπορεί να μείνει αδιάφορος ο πολίτης, ο οποίος άκουσε τον Πρωθυπουργό να λέει καθαρά: «Η στρατηγική που ακολουθούμε είναι στρατηγική με την οποία αποκλείουμε άγονες αντιπαραθέσεις, μεθοδεύσεις πόλωσης, τακτικές οξύτητας. Είμαστε σταθερά προσηλωμένοι στο τρίπτυχο διάλογος-συνεννόηση-σύνθεση». 
     Αυτό από τα υπεύθυνα χείλη του Πρωθυπουργού είναι μία σαφής πρόκληση και πρόσκληση στους πολίτες να ενδιαφερθούν για τα κοινά. Άλλωστε και τα μέτρα που εξαγγέλθηκαν και οι προτεραιότητες της Κυβέρνησης, υπήρξαν χαρακτηριστικές για το πώς ισορροπούν την ανάπτυξη και ποιο προβάδισμα δίνει η Κυβέρνηση στο εξής, στο Κοινωνικό Κράτος Δικαίου. 
     Θα ανέμενε όμως κανείς, μία εξίσου υπεύθυνη και εποικοδομητική θέση και από τον Αρχηγό της Αξιωματικής Αντιπολίτευσης, που ως δεύτερο κόμμα εξουσίας απευθύνεται στη μεγάλη μάζα των πολιτών. Διαβάζοντας, όμως, και ακούγοντας τις τοποθετήσεις του, πέρα από την ωραιολόγο κριτική και υπεκφυγές, δεν προέκυψε πραγματικά αυτό το κίνητρο, που θα βγάλει τον πολίτη από την αδιαφορία. 
     Τι να συμπεράνει, παραδείγματος χάρη, από τη φράση που λέει «εμείς μιλάμε για τον άνθρωπο, ως πεμπτουσία της πολιτικής, εννοούμε ότι η αγορά οφείλει να υπηρετεί τις ανάγκες των ανθρώπων και όχι οι άνθρωποι τις ανάγκες της αγοράς»; Ή από τη φράση επίσης για το εκπαιδευτικό σύστημα, ότι «την εκπαιδευτική μεταρρύθμιση, εμείς την εννοούμε ως ένα εκπαιδευτικό σύστημα, σε σύνδεση με τη ζωή και τις εξελίξεις».
     Ποιος έχει αντίρρηση γι’ αυτά, κύριοι συνάδελφοι; Αποτελούν κριτική της Κυβέρνησης; Αποτελούν τοποθέτηση, υπεύθυνη και αναλυτική, του Προέδρου της Αξιωματικής Αντιπολίτευσης; 
     Μία μόνο φράση, εγώ τουλάχιστον, αντιμετώπισα και ανέγνωσα, που δείχνει πραγματικό προβληματισμό, αλλά εκεί η απάντηση, όπως θα σας πω αμέσως μετά, που έδωσε ο ίδιος ο Αρχηγός της Αξιωματικής Αντιπολίτευσης, υπήρξε αποκαρδιωτική. Αναφερόμενος δηλαδή στην εξαγγελία της Κυβέρνησης ότι θα μεταρρυθμίσει τον εκλογικό νόμο, είπε: «Αυτό είναι το πρόβλημα; Το πρόβλημα είναι, με ποιο κομματικό σύστημα θα επιτρέψουμε στην ελληνική κοινωνία, να εκπροσωπηθεί αυθεντικά, να αντιπροσωπευθεί πολιτικά, να απελευθερωθεί ψυχολογικά, ξαναβρίσκοντας το δρόμο των ρήξεων και των συνθέσεων, που θα την απομακρύνουν από το παρελθόν και θα την οδηγήσουν στο μέλλον μιας ανάπτυξης βιώσιμης, ενός ισχυρού κοινωνικού κράτους, μίας δυναμικής διεθνούς παρουσίας». 
      Ποια είναι όμως η απάντηση, που έδωσε στο πρόβλημα το οποίο ο ίδιος έθεσε -και σωστά το έθεσε- ως πρόβλημα θεσμικό; Η απάντησή του ήταν η άρνηση. Απάντησε με ένα αυτογκόλ. Αρνήθηκε τη συμμετοχή στην Αναθεώρηση του Συντάγματος, αρνήθηκε την ιδιότητα αυτής της Βουλής ως Αναθεωρητικής.
      Κυρίες και κύριοι συνάδελφοι, σημαντικές θεσμικές αναφορές σε αυτήν την συζήτηση δεν έγιναν κατά την τριήμερη παραμονή μας σε αυτήν την Αίθουσα. Ελάχιστες ήταν οι θεσμικές αναφορές και προφανώς η αγωνία της καθημερινότητας έπνιξε αυτόν τον προβληματισμό. 
      Όμως, η Νέα Δημοκρατία έκανε μια θεσμική εξαγγελία πολύ σημαντική: την αναμόρφωση του εκλογικού νόμου. Και αυτό το θεωρώ ως μια μεγάλη αφορμή κατά την οποία η Κυβέρνηση και η Νέα Δημοκρατία θα βρουν το θάρρος, πέρα από τη διαρρύθμιση των δεικτών εκείνων της αναλογικότητας, που θα εξασφαλίσουν την ισορροπία ανάμεσα στην αναμφισβήτητη ανάγκη μιας σταθερής Κυβέρνησης και την αναλογική εκπροσώπηση, θα βρουν το θάρρος να αναμορφώσουν και το κομματικό σύστημα και τον τρόπο διεξαγωγής των εκλογών, με βάση την ελεύθερη και ανόθευτη βούληση του ελληνικού λαού. Θα δοθεί η ευκαιρία και θα πούμε πολλά πράγματα επάνω σε αυτό το θέμα. Όμως, η θέση του ΠΑ.ΣΟ.Κ. ποια ήταν; «Όχι» στην Αναθεώρηση. 
      Εδώ κύριοι συνάδελφοι, πρέπει να ξεκαθαρίσουμε δύο πράγματα και απευθύνομαι σε εσάς, τους Βουλευτές της Συμπολίτευσης λέγοντας τούτο: Η Αναθεώρηση δεν είναι υπόθεση των κυβερνήσεων. Η Αναθεώρηση του Συντάγματος δεν είναι υπόθεση των αρχηγών. Είναι υπόθεση των Βουλευτών. Εμείς οι Βουλευτές, εσείς οι Βουλευτές της Αντιπολίτευσης κάνετε Αναθεώρηση του Συντάγματος. Και ένα δεύτερο στοιχείο που πρέπει να ξέρετε καλά και το λέω ιδιαιτέρως για τους νέους είναι ότι δεν δεσμεύει την σημερινή Αναθεωρητική Βουλή το τι ελέχθη και πού κατέληξε η προηγούμενη Αναθεωρητική Βουλή.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα ήθελα μια μικρή άνεση χρόνου, κύριε Πρόεδρε.
      Λέγοντας, λοιπόν, «όχι» στην Αναθεώρηση χάνεται μια πολύ μεγάλη ευκαιρία, από εσάς αγαπητοί συνάδελφοι της Συμπολίτευσης, που θα μπορούσε να δώσει λύσεις και πάντως ένα φόρουμ επίσημου και θεσμικού διαλόγου σε σημαντικότατα θέματα της πολιτείας. Γιατί να μη συζητήσουμε την βιώσιμη ανάπτυξη, που απασχολεί τον κ. Παπανδρέου, μιλώντας για το άρθρο 24 και εξετάζοντας τη δυνατότητα προσαρμογής του στις σημερινές ανάγκες; Είμαστε απολύτως ευχαριστημένοι από τον τρόπο που λειτούργησε το άρθρο αυτό μέχρι σήμερα; Γιατί να μην έχουμε θεσμικά εδώ μέσα την ευκαιρία να μιλήσουμε για το άρθρο 16; Ή μήπως θέλετε εσείς, οι Βουλευτές της Αντιπολίτευσης, να ευθυγραμμιστείτε με την αιτιολογία του «όχι» στην Αναθεώρηση, δηλαδή με την υπεκφυγή απελπισίας, στην οποία κατέφυγε το ΠΑ.ΣΟ.Κ. στην προηγούμενη Βουλή, για να αποχωρήσει και να μη φανεί η εσωτερική αντίφαση που υπήρχε στους κόλπους του επάνω σε βασικά θέματα συνταγματικής πολιτικής; Επιστρατεύεται δηλαδή ένα φευγαλέο περιστατικό, κάτι που συνέβη στην προηγούμενη Αναθεωρητική Βουλή, για να παρουσιαστεί σήμερα ως βασική αντίρρηση για την Αναθεώρηση. 
      Και γιατί να μη μιλήσουμε για τα θέματα που έθιξε με πολύ ζήλο και ένταση ο Πρόεδρος, ο κ. Κακλαμάνης, τα θέματα της σχέσης των συμφερόντων μεταξύ των Μέσων Μαζικής Ενημέρωσης και των προμηθευτών του δημοσίου, με αφορμή το σχετικό άρθρο του Συντάγματος για τη σύμπτωση αυτών των ιδιοτήτων; Γιατί να μη μιλήσουμε για την επιλογή της ηγεσίας της δικαιοσύνης, την οποία εσείς οι ίδιοι θέτετε ως πρόβλημα, που πρέπει να αντιμετωπιστεί;
      Μία τελευταία παρατήρηση, κύριοι συνάδελφοι, και ένα παράπονο. Θα μείνει, λοιπόν, αυτό το τραγικό ασυμβίβαστο για τους Βουλευτές μεταξύ της άσκησης του επαγγέλματός τους και της βουλευτικής ιδιότητας εσαεί, για πάρα πολλά χρόνια; Καταλαβαίνετε πόσοι συνάδελφοι, είτε θα στερούνται την είσοδο στη Βουλή εξαιτίας του ασυμβιβάστου είτε ευρισκόμενοι αιφνιδίως εκτός Βουλής, μη έχοντας ασκήσει το επάγγελμά τους για πολλά χρόνια, θα αντιμετωπίζουν ακόμα και προβλήματα επιβίωσης; Σε όλα αυτά, κύριοι συνάδελφοι, λέτε «όχι», αν ακολουθήσετε την πρόταση του κ. Παπανδρέου. Ο κ. Βενιζέλος, βέβαια, ετήρησε αδήμονα σιγήν επί του θέματος της Αναθεώρησης και θα δούμε στη συνέχεια τι θα γίνει. 
      Κυρίες και κύριοι συνάδελφοι, η Κυβέρνηση θα πάρει ψήφο εμπιστοσύνης και το αξίζει. Το αξίζει για να συνεχίσει το πρόγραμμα ανασυγκρότησης που ξεκίνησε. Όμως μετά απ’ αυτό, η νέα Βουλή μας προκαλεί, εμάς τους Βουλευτές, σε ενεργότερο ρόλο για την προάσπιση του θεσμού της δημοκρατίας και γενικότερα των πολιτειακών θεσμών. Αυτήν την πρόκληση δεν πρέπει να την αγνοήσουμε, όλοι οι Βουλευτές, όλων των παρατάξεων.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, επιτρέψτε μου να συγχαρώ την πρώην Πρόεδρο της Βουλής, την κ. Άννα Ψαρούδα-Μπενάκη, για τα όσα είπε πριν από λίγο στην Αίθουσα αυτή για μία ομιλία, που κατά την ταπεινή μου άποψη -και νομίζω ότι διερμηνεύω την άποψη των περισσοτέρων ή του συνόλου των συναδέλφων, επιτρέψτε μου να το πω-χαρακτηριζόταν από ύψιστο αίσθημα ευθύνης προς τη δημοκρατία και το κοινοβουλευτικό πολίτευμα. Σας ευχαριστούμε, κυρία Πρόεδρε, γι’ αυτά που είπατε. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Ας μου επιτραπεί επίσης -δεν το έκανα στην πρωτολογία, ήθελα να παρακολουθήσω την εξέλιξη της διαδικασίας- ως Κοινοβουλευτικός Εκπρόσωπος της Νέας Δημοκρατίας να συγχαρώ και να ευχαριστήσω όλους τους συναδέλφους, όλων των πτερύγων για την πολύτιμη συμβολή τους σ’ αυτήν την κορυφαία διαδικασία, που βρίσκεται σε εξέλιξη, ανεξάρτητα αν συμφωνώ ή διαφωνώ -αυτό είναι δημοκρατικό δικαίωμα- με αυτά που εξέφρασαν ή θα εκφράσουν από αυτό το Βήμα. Ας μου επιτραπεί όμως να τονίσω ότι όποιος με τους χαρακτηρισμούς του αποδυναμώνει ή υποβαθμίζει αυτά που λέγονται σ’ αυτήν την Αίθουσα ελεύθερα, χωρίς καμμία λογοκρισία, αποδυναμώνει την καρδιά του δημοκρατικού πολιτεύματος και σε τελευταία ανάλυση υποβαθμίζει την εκπροσώπηση του συνόλου του ελληνικού λαού σ’ αυτήν την Αίθουσα. 
      Εγώ θα εστιάσω την προσοχή μου στα όσα ειπώθηκαν από ορισμένα στελέχη της ηγετικής ομάδας του ΠΑ.ΣΟ.Κ.. Συνεχής, ακατάσχετη καταστροφολογία. Ακραία μηδενιστική αντιπολίτευση. Εκτός αυτού, σημειώθηκαν από ορισμένες πλευρές και απαράδεκτες εκτροπές σε προσβλητικούς χαρακτηρισμούς και σε προσωπικές επιθέσεις εναντίον ενός πολιτικού ηγέτη, του Πρωθυπουργού της χώρας ο οποίος δεκατέσσερις μέρες πριν, στις 16 Σεπτεμβρίου, πήρε την εντολή από τον ελληνικό λαό να συνεχίσει να τον κυβερνά, να προσφέρει στην ελληνική κοινωνία και να την αλλάζει προς το καλύτερο. 
      (Χειροκροτήματα από την πτέρυγα της Νέας Δημοκρατίας)
      Φαίνεται ότι αυτοί που ελαφρά τη καρδία επεδόθησαν σε τέτοιου είδους επιθέσεις, θέλουν να αγνοούν τη νωπή λαϊκή εντολή ή διαφωνούν μ’ αυτή, διότι προσκρούει στον πολιτικό υποκειμενισμό και στο πολιτικό ίδιο συμφέρον ορισμένων ηγετικών στελεχών του ΠΑ.ΣΟ.Κ. Αν συμβαίνει αυτό, κυρίες και κύριοι συνάδελφοι, τόσο το χειρότερο για τους ίδιους.
      Δεν θέλω να αδικήσω άλλους συναδέλφους και από το χώρο της Αξιωματικής Αντιπολίτευσης και από όλες τις πτέρυγες της Βουλής. Είναι αλήθεια ότι υπήρξαν ενδιαφέρουσες ιδέες, αλλά περισσότερο κινήθηκαν σε θεωρητικό επίπεδο. Δεν άκουσα από το χώρο της Αξιωματικής Αντιπολίτευσης μια συνολική, καλά αρθρωμένη και συγκροτημένη εναλλακτική πρόταση διακυβέρνησης.
      Για παράδειγμα, όσον αφορά την παιδεία, άκουσα την εύκολη πρόταση «να δοθούν περισσότερα χρήματα στην παιδεία». Μάλιστα, να δοθούν. Γιατί δεν δόθηκαν μέχρι σήμερα από την Κυβέρνηση της Νέας Δημοκρατίας; Δεν δόθηκαν διότι το σύστημα μέχρι πρότινος ήταν διάτρητο. Η Κυβέρνηση της Νέας Δημοκρατίας ξεκίνησε τη μεγάλη μεταρρυθμιστική πρωτοβουλία, με πρωταρχικό της στόχο την ενίσχυση του δημοσίου πανεπιστημίου. Το είπε ο Πρωθυπουργός Κώστας Καραμανλής. 
      Συνεχίζουμε με μεταρρυθμιστικές πρωτοβουλίες για την αναβάθμιση της πρωτοβάθμιας και δευτεροβάθμιας εκπαίδευσης. Δεν μπορούσαν να δοθούν περισσότερα χρήματα σ’ ένα διάτρητο μέχρι πρότινος σύστημα, το οποίο επέμενε, για να διατηρήσει το συμφέρον των παρακομματικών και μικροκομματικών συντεχνιών, να κρατάει έξω από τις πόρτες του Εθνικού Μετσόβιου Πολυτεχνείου επιστήμονες διεθνούς κύρους, όπως ο Δημήτρης Νανόπουλος, το οποίο επέμενε να ασχολείται με τη νομή της ακαδημαϊκής εξουσίας και όχι με την ουσιαστική αναβάθμιση των σπουδών και το οποίο άφηνε ζωτικό χώρο στο ελληνικό πανεπιστήμιο για να μετατρέπεται σε ορισμένες περιπτώσεις σε ορμητήριο…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Δυο λεπτά, κύριε Πρόεδρε, με την άδειά σας.
      …κακοποιών πράξεων, όπου καθόμαστε όλοι, λειτουργοί του πολιτικού συστήματος και βλέπαμε κάποιους «γνωστούς-αγνώστους» να καίνε την ελληνική  σημαία ή να λεηλατούν και να καταστρέφουν κτήρια, τα οποία δώρισαν οι εθνικοί ευεργέτες για να σπουδάσουν τα παιδιά του φτωχού ελληνικού λαού.
      Σε ό,τι αφορά τον εκλογικό νόμο, τα πράγματα είναι ξεκάθαρα, κυρίες και κύριοι συνάδελφοι του ΠΑ.ΣΟ.Κ.. Ο Κώστας Καραμανλής μπορούσε να αλλάξει τον εκλογικό νόμο  -ποιος τον εμπόδιζε;- στην προηγούμενη Βουλή. Μάλιστα, είχαν υπάρξει εισηγήσεις προς τούτο και στο εσωτερικό της Νέας Δημοκρατίας. Δεν το έκανε όμως γιατί διακρινόταν πάντοτε και εξακολουθεί να διακρίνεται από υπευθυνότητα απέναντι στους θεσμούς, τη δημοκρατία και το Σύνταγμα. Είπε «καινούριος νόμος, πρέπει να δοκιμαστεί στη πράξη».
       Δοκιμάστηκε, λοιπόν, ο νόμος. Και τι λέει σήμερα η Κυβέρνηση; Να διατηρήσει τον αναλογικό του χαρακτήρα, να εκπροσωπούνται όσον το δυνατόν περισσότερες δυνάμεις, αλλά επιτέλους να μπορεί να κυβερνηθεί ο τόπος. Ο ελληνικός λαός δεν θέλει μόνο να εκπροσωπείται, θέλει να κυβερνάται, κυρίες και κύριοι συνάδελφοι, και να κυβερνάται αποτελεσματικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δυο, τρεις ακόμα παρατηρήσεις –τελειώνω, κύριε Πρόεδρε- για όσα ειπώθηκαν εδώ, μέσα σ’ αυτό το κλίμα των ατάκτως ερριμμένων προτάσεων, χωρίς αρθρωμένη συνολική διέξοδο διακυβέρνησης. 
      Όσον αφορά την οικονομία, γιατί –λέει- η Κυβέρνηση βοηθά την επιχειρηματικότητα και ταυτόχρονα παίρνει μέτρα υπέρ της κοινωνικής συνοχής; Μα, ο πλούτος, πριν διανεμηθεί, πρέπει να δημιουργηθεί. Γνωρίζουμε ότι στις τέσσερις άκρες της γης πλέον ο πλούτος κατά βάση δημιουργείται από την ιδιωτική οικονομία μέσα στην ελεύθερη αγορά, όχι την ασύδοτη αγορά και στη συνέχεια έρχεται το κράτος και περνάει σε πολιτικές κοινωνικής αναδιανομής, για να φτάσει το κοινωνικό μέρισμα στην πόρτα του οικονομικά αδυνάτου. 
      Ακούστηκαν πολλά και για το ασφαλιστικό. Δεν έχω το χρόνο να πω περισσότερα. Στη διάρκεια της άσκησης του νομοθετικού έργου θα τα πούμε. Ποιοι μας ελέγχουν για το ασφαλιστικό; Αυτοί που δεν μπόρεσαν να εφαρμόσουν τους δικούς τους νόμους; 
      Ο ν. 3029, ο νόμος Ρέππα, ένας νόμος, που περιείχε και θετικές διατάξεις, δεν εφαρμόστηκε κατά 90% από τις κυβερνήσεις του ΠΑ.ΣΟ.Κ. και ήρθαν οι κυβερνήσεις της Νέας Δημοκρατίας να τον εφαρμόσουν. Και έπρεπε να περιμένει το ΠΑ.ΣΟ.Κ. τους τελευταίους μήνες πριν την πτώση του, το Μάρτιο του 2004 
–συγκεκριμένα το Φεβρουάριο του 2004- για να ψηφίσει δυο ακόμη νόμους, εργασιακούς και ασφαλιστικούς, τον ν. 3227 και τον ν. 3232 στο παρά πέντε, γνωρίζοντας ότι δεν έχει ούτε τους πόρους, αλλά ούτε και το χρόνο να τους εφαρμόσει.
      Κυρίες και κύριοι συνάδελφοι, θα κλείσω με μία ακόμη γενική παρατήρηση. Στην εξέλιξη αυτής της διαδικασίας είδαμε την ηγετική ομάδα του ΠΑ.ΣΟ.Κ. να επιχειρεί να αποδομήσει τα πολιτικά επιχειρήματα και τα πεπραγμένα της Κυβέρνησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Παναγιωτόπουλε.
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κλείνω, κύριε Πρόεδρε.
      Το αποτέλεσμα ποιο είναι; Και το είδε όλος ο ελληνικός λαός. Είναι το να αποδομηθεί περισσότερο η πολιτική εικόνα και η πειθώ της σημερινής ηγετικής ομάδας του ΠΑ.ΣΟ.Κ.. Γι’ αυτό απόψε η μεγάλη πλειοψηφία του Ελληνικού Κοινοβουλίου θα δώσει με μεγαλύτερη αποφασιστικότητα ψήφο εμπιστοσύνης και στήριξης στον Πρωθυπουργό Κώστα Καραμανλή και στην Κυβέρνησή του.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παναγιωτόπουλο.
      Το λόγο έχει η κ. Αντωνίου -υπάρχει εναλλαγή όπως ξέρετε- και μετά θα μιλήσει η κ. Μπινοπούλου.
      ΤΟΝΙΑ ΑΝΤΩΝΙΟΥ: Κύριε Πρόεδρε, κυρίες και κύριοι συνάδελφοι, ξεκινώντας τη δεύτερη κοινοβουλευτική μου θητεία θα ήθελα από το Βήμα της Βουλής να ευχαριστήσω πρώτα απ’ όλα τους πολίτες της Φθιώτιδας για την μεγάλη τιμή που μου έκαναν να με εκλέξουν για δεύτερη φορά εκπρόσωπό τους στη Βουλή. 
      Κυρίες και κύριοι συνάδελφοι, ο Πρωθυπουργός στην αρχή της ομιλίας του μας διαβεβαίωσε ότι δεν πρόκειται να συμβιβαστεί με τίποτα λιγότερο απ’ ό,τι δεσμεύθηκε. Ακούγεται πραγματικά ειρωνική αυτή η δήλωση από τη στιγμή που προεκλογικά απέφυγε να δεσμευθεί για οτιδήποτε. Περιμέναμε ότι αυτό που δεν έκανε προεκλογικά θα το έκανε τώρα στις προγραμματικές του δηλώσεις. Αντί γι’ αυτό όμως ακούσαμε ευχολόγια, αοριστίες και μισές κουβέντες που προσπαθούν να καλύψουν τις πραγματικές προθέσεις της Κυβέρνησης. 
      Για τα ασφαλιστικά Ταμεία ο Πρωθυπουργός είπε ότι η Κυβέρνηση θα συνεχίσει τις δράσεις που αφορούν στην αποτελεσματική αντιμετώπιση της εισφοροδιαφυγής. Ποιες δράσεις δηλαδή θα συνεχίσετε; Τις ανύπαρκτες; Ή μήπως εννοεί ότι θα φέρει και νέες ρυθμίσεις, για να χαρίσει και πάλι τα χρέη στους μεγάλους κακοπληρωτές του Ι.Κ.Α.; 
      Ο Κοινοβουλευτικός Εκπρόσωπος της Νέας Δημοκρατίας, που ήταν Υπουργός Απασχόλησης το 2005, όταν ρυθμίστηκαν τα χρέη για τους κακοπληρωτές του Ι.Κ.Α. και είχε πει ότι είναι ο τελευταίος νόμος και δεν θα ξανάρθει. Αυτή ήταν η δέσμευσή σας. Δεν την υλοποιήσατε. Φέρατε άλλη πρόταση και τώρα ετοιμάζετε κι άλλη.
      Και βέβαια, θα ήθελα να πω στον αγαπητό συνάδελφο κ. Παναγιωτόπουλο ότι ο νόμος του κ. Ρέππα ψηφίστηκε το 2003. Τότε εσείς, ως Αξιωματική Αντιπολίτευση, διαφωνούσατε με το νόμο Ρέππα. Όταν ήρθατε στην κυβέρνηση ως Υπουργός λέγατε: «διαφωνούμε». Μετά συμφωνήσατε, θα τον υλοποιούσατε κι ακόμη περιμένουμε τις αναλογιστικές μελέτες για την ενοποίηση των Ταμείων, διότι τριάμισι χρόνια δεν ασχοληθήκατε με το ασφαλιστικό. Κάναμε μία συνεδρίαση στην Επιτροπή Κοινωνικών Υποθέσεων και ήρθατε στη Βουλή και είπατε: «περιμένουμε τις προτάσεις των κομμάτων της Αντιπολίτευσης». Και λέτε ότι θέλετε μια ισχυρή Κυβέρνηση για να κυβερνάτε! Είχατε ισχυρή πλειοψηφία. Ποια ήταν η πολιτική σας τριάμισι χρόνια στο ασφαλιστικό; Και σήμερα από τα λεγόμενα του κυρίου Πρωθυπουργού φαίνεται το σε ποια κατεύθυνση θα πάει, αλλά δεν τολμάτε να το πείτε. 
      Για την παιδεία ο κύριος Πρωθυπουργός είπε ότι ο νόμος-πλαίσιο της κ. Γιαννάκου εγγυάται την αναγέννηση του δημόσιου πανεπιστημίου. Ποιος νόμος; Αυτός που σύσσωμη η πανεπιστημιακή κοινότητα έχει κηρύξει ανεφάρμοστο; Ποιος νόμος; Αυτός που έβγαλε χιλιάδες φοιτητές στους δρόμους; Με τέτοια συναίνεση θα προχωρήσετε για να αναβαθμίσετε το δημόσιο πανεπιστήμιο;
      Για την ανεργία, μας είπε ο κύριος Πρωθυπουργός ότι η μείωσή της ήταν ένας από τους βασικούς στόχους της πολιτικής του. Ποια μείωση της ανεργίας; Μήπως εννοεί τα «μαγειρέματα» με τα ποσοστά που κατέβασαν προεκλογικά την ανεργία στο 7,7% και την ανέβασαν αμέσως μετά τις εκλογές στο 8,2%; Μήπως εννοεί το όργιο των «γαλάζιων» ρουσφετιών με τα προγράμματα STAGE και το παιχνίδι με την αγωνία των νέων για δουλειά; Μήπως εννοεί την ανασφάλιστη εργασία και τους μισθούς των 600 και 700 ευρώ; Μήπως εννοεί τη νέα γενιά συμβασιούχων που δημιουργήσατε; 
      Ο κύριος Πρωθυπουργός μας είπε ότι θα συνεχίσει τις αποκρατικοποιήσεις για την εξυγίανση των Δ.Ε.Κ.Ο.. Τι εννοεί, όταν λέει «εξυγίανση»; Εννοεί να παίρνει τους κερδοφόρους οργανισμούς κοινής ωφέλειας και να τους καταντά ζημιογόνους, για να τους ξεπουλήσετε; Εννοεί ότι τη μεταφορά του κόστους αυτών των επιλογών τους θα την πληρώσουν οι πολίτες καταναλωτές και σίγουρα οι εργαζόμενοι; 
      Ο κύριος Πρωθυπουργός αναφέρθηκε στα χωροταξικά πλαίσια για τη βιομηχανία και τον τουρισμό και βέβαια, αναφέρθηκε και πριν από λίγο από αυτό εδώ το Βήμα και ο Υπουργός ΠΕ.ΧΩ.Δ.Ε., ο κ. Σουφλιάς. Μας είπε ότι το έθεσε σε δημόσια διαβούλευση και προχωρά σύντομα στη θεσμοθέτησή τους. 
      Ποια διαβούλευση, κύριοι συνάδελφοι; Καμμία διαβούλευση δεν έγινε αυτά τα τριάμισι χρόνια και το γνωρίζετε όλοι παρά πολύ καλά. Πρόκειται για κατασκευάσματα που έχουν σκοπό να εξυπηρετήσουν συγκεκριμένα συμφέροντα, χωρίς να λαμβάνουν υπ’ όψιν τις τοπικές κοινωνίες. 
      Το παράδειγμα που ήθελα να αναφέρω στον κύριο Πρωθυπουργό και στον κύριο Υπουργό τον κ. Σουφλιά, είναι το εξής: Όταν το Υ.ΠΕ.ΧΩ.Δ.Ε. ανακοίνωσε τον εθνικό σχεδιασμό για το χωροταξικό και τα ειδικά χωροταξικά, η Περιφέρεια Στερεάς Ελλάδας, το περιφερειακό συμβούλιο, συνεδρίασε την επόμενη μέρα για να συζητήσουν και να έχουν τις προτάσεις των τοπικών κοινωνιών. 
      Για το Δ΄ Κοινοτικό Πλαίσιο Στήριξης ο κύριος Πρωθυπουργός είπε ότι το 80% των πόρων θα κατευθυνθεί στην περιφέρεια. Αυτή η υπόσχεση είναι ένα λογιστικό τέχνασμα. Στην πραγματικότητα, οι πόροι που θα διαχειριστεί η περιφέρεια είναι πολύ λιγότεροι και μάλιστα στην Περιφέρεια Στερεάς Ελλάδας στερηθήκαμε πολλούς πόρους από το Γ΄ Κοινοτικό Πλαίσιο Στήριξης, λόγω της ανικανότητας και της κακοδιαχείρισης από την πλευρά της Κυβέρνησης. 
      Αντί για έργα, κύριε Υπουργέ, είχαμε έργα «μαϊμού» και το γνωρίζετε πάρα πολύ καλά, με τις ευλογίες του Υπουργού Οικονομίας και Οικονομικών. Στο Δ΄ Κοινοτικό Πλαίσιο Στήριξης, λόγω ένταξης στο Στόχο II, θα έχουμε ακόμα λιγότερους πόρους για υποδομές. 
      Ακούσαμε τον κ. Σουφλιά να μιλά και να εμφανίζει την Κυβέρνηση της Νέας Δημοκρατίας ως Κυβέρνηση των έργων. Νομίζω ότι ο κ. Σουφλιάς ζει σε εικονική πραγματικότητα, γιατί κυβερνήσεις των έργων ήταν οι κυβερνήσεις του ΠΑ.ΣΟ.Κ.. Κύριε Σουφλιά, θυμόμαστε πάρα πολύ καλά ότι κατηγορούσατε τότε τις κυβερνήσεις του ΠΑ.ΣΟ.Κ. για μακέτες. Τριάμισι χρόνια όμως κόβατε κορδέλες έργων από τις κυβερνήσεις του ΠΑ.ΣΟ.Κ..
      Και βέβαια, επειδή μιλήσατε για το πέταλο του Μαλιακού, ένα έργο εθνικής σημασίας, είδαμε να παραδίδεται –υποτίθεται- στον ελληνικό λαό την τελευταία εβδομάδα πριν από τις εκλογές, για να δημιουργηθούν, κύριοι συνάδελφοι, προεκλογικές εντυπώσεις. Ο φιλοκυβερνητικός Τύπος την τελευταία εβδομάδα έλεγε: Τη Δευτέρα θα έρθει ο Πρωθυπουργός στη Φθιώτιδα, την Τετάρτη θα έρθει στη Φθιώτιδα, την Παρασκευή θα έρθει στη Φθιώτιδα, για να κόψει την περιβόητη κορδέλα, γιατί δήθεν είναι η Κυβέρνηση των μεγάλων έργων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Όμως και το πέταλο του Μαλιακού είχε δημοπρατηθεί επί κυβερνήσεων ΠΑ.ΣΟ.Κ., και ο κ. Σουφλιάς είχε δεσμευθεί στον ελληνικό λαό ότι το 2007 θα είναι έτοιμο το πέταλο. Το Μάιο, τον Ιούνιο και τον Ιούλιο στελέχη του Υ.ΠΕ.ΧΩ.Δ.Ε. έλεγαν ότι θα είναι έτοιμο το πέταλο. 
      Ξέρετε πάρα πολύ καλά τι συμβαίνει στο πέταλο, διότι όλοι μετακινείστε προς τη Βόρεια Ελλάδα. Υπάρχει ένα έργο μισοτελειωμένο, κακό ποιοτικά, που κοστίζει πολύ στον ελληνικό λαό, χωρίς ασφάλεια γιατί δεν υπάρχουν αντιπλημμυρικά, χωρίς κόμβους και επομένως αποκλείονται χωριά και περιοχές, όπως τα Καμένα Βούρλα, όπως ο Άγιος Κωνσταντίνος. Αυτό είναι το περιβόητο έργο, το οποίο έχετε κάνει όλο αυτόν τον καιρό και η αγωνία σας ήταν να το χρησιμοποιήσετε να εξυπηρετηθούν εντυπώσεις στην προεκλογική περίοδο. 
      Κλείνω, αγαπητοί συνάδελφοι και συναδέλφισσες, λέγοντας ότι περιμέναμε στις Προγραμματικές Δηλώσεις ο κύριος Πρωθυπουργός να μας πει για τις δήθεν πολύ μεγάλες επιλογές, για τις δήθεν πολύ μεγάλες πολιτικές πρωτοβουλίες που πήρατε τα τελευταία χρόνια για τη διαφάνεια, για την ακρίβεια, για την επανίδρυση του κράτους. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΤΟΝΙΑ ΑΝΤΩΝΙΟΥ: Δεν ακούσαμε απολύτως τίποτα και θα ήθελα να ρωτήσω την Κυβέρνησή σας: Δεν μιλήσατε γι’ αυτές τις δήθεν μεγάλες επιλογές που είχατε κάνει. Γιατί; Τα αντιμετωπίσατε τα προβλήματα ή νιώθετε ένοχοι για τον τρόπο που κυβερνήσατε τριάμισι χρόνια όσον αφορά αυτές τις δήθεν πολύ «μεγάλες επιλογές»; 
      Για όλους αυτούς τους λόγους και για άλλους πάρα πολλούς καταψηφίζουμε τις Προγραμματικές Δηλώσεις αυτής της Κυβέρνησης και θα δώσουμε μάχη, εντός και εκτός Βουλής, διότι αυτές οι πολιτικές σας δεν θα περάσουν. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αντωνίου.
      Το λόγο έχει ο Πρόεδρος του Λαϊκού Ορθόδοξου Συναγερμού, ο κ. Καρατζαφέρης, για πέντε λεπτά.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Κύριε Πρόεδρε, κοιτάζοντας γύρω μέσα στην Αίθουσα, ομολογώ ότι κανένας δε μου μοιάζει για χιμπατζής, ουρακοτάγκος ή γορίλας! Μια χαρά άνθρωποι είμαστε όλοι. Τώρα, πώς κάποιοι βλέπουν πρακτικές «μαϊμούδων» μέσα εις το Κοινοβούλιο, εγώ δεν μπορώ να το κατανοήσω ούτε βλέπω ότι αυτές τις τρεις ημέρες που είμαστε εδώ πάρα πολλές ώρες, κάνουμε «πλάκα». Εάν κάτι βγαίνει από τη συνεδρίαση, είναι μια τραγικότητα. Και η τραγικότητα που προκύπτει είναι από αυτά που έρχονται στο ασφαλιστικό, από τη φτώχεια την οποία δεν αντιμετωπίζουμε, από την φοροκατοχή και όλα αυτά τα δυσμενή στοιχεία, τα οποία πλακώνουν την ψυχή και δεν δημιουργούν σίγουρα «πλάκα».
      Εν πάση περιπτώσει, όλοι έχουν δικαίωμα και σε συμπλέγματα και σε αγκυλώσεις του παρελθόντος. Εμείς αυτά τα έχουμε αφήσει πίσω και νομίζω ότι κοιτάζοντας το αύριο, δεν μπορούμε να αναμοχλεύουμε το στείρο εχθές. Και βεβαίως, θα ήμουν ο τελευταίος που θα μπορούσα να πω καλό λόγο για τη χούντα, γιατί όταν κάποιοι πλούτιζαν προσβάλλοντας το περιβάλλον, αυτοί και οι οικογένειές τους, εγώ ήμουν στο Ε.Α.Τ.-Ε.Σ.Α..
      Αυτό, λοιπόν, να το καταλάβουν κάποιοι. Τώρα, εάν επιμένουν μέσα στην Αίθουσα να μιλάνε για «ακροδεξιά, ακροδεξιά, ακροδεξιά», να προσέξουν μήπως την κάνουν δημοφιλή και μας προκύψει καμμιά ακροδεξιά, γιατί η δική μου συμμετοχή στο πολιτικό παιχνίδι απέκλεισε την ακροδεξιά. Έβγαλε εκτός παιδιάς την ακροδεξιά. Αυτό έκανα εγώ.
      Εάν, λοιπόν, θέλουν να την κάνουν δημοφιλή, ας την αναφέρουν και να προκύψει αύριο το πρωί. Είμαι εναντίον των άκρων, και της ακροδεξιάς και της ακροαριστεράς. Να το ξεκαθαρίσουμε. Εγώ δεν επαίρομαι, ενοχλούμαι με το «ακροδεξιός». Άλλοι επαίρονται με το «ακροαριστερός» και κάνανε και τις ανάλογες τοπογραφικές επιλογές μέσα στην Αίθουσα.
      Είμαι υπέρ του διαλόγου, υπέρ της σύνθεσης και υπέρ της δημοκρατίας. Μπορώ να ακούω και τα πλέον δυσάρεστα. Όμως, δεν επιτρέπω στον εαυτό μου να χρησιμοποιεί ύβρεις και συκοφαντίες. Και νομίζω ότι πρέπει ο πολιτικός πολιτισμός μας επιτέλους να είναι ανάλογος με αυτόν της Ευρώπης.
      Έχω υπηρετήσει λιγότερα χρόνια την Ευρώπη απ’ ό,τι ο κ. Αλαβάνος, αλλά έχω υπηρετήσει το Εθνικό Κοινοβούλιο περισσότερα από εκείνον. Εάν τολμούσε Ευρωβουλευτής, κύριε Πρόεδρε, και έλεγε «μαϊμού διαδικασία» ή «της πλάκας» στο Ευρωπαϊκό Κοινοβούλιο, θα τον είχαν πετάξει έξω οι κλητήρες. Εμείς το ανεχόμαστε. Δεν λέω ότι πρέπει να δίνονται τέτοια δικαιώματα στους κλητήρες που υπάρχουν εκεί. Εκεί, αν σηκώσεις μια ταμπέλα, έρχεται ο κλητήρας και σε βγάζει έξω. Είναι άλλες νοοτροπίες, άλλες πρακτικές, αλλά και άλλος πολιτικός πολιτισμός.
      Πράγματι, για κάποιες ερωτήσεις που έκανα στο Ευρωπαϊκό Κοινοβούλιο με είπαν ακραίο. Όταν έκανα ερώτηση για τους Έλληνες της Βορείου Ηπείρου, όταν έκανα ερώτηση για τον Οικουμενικό Πατριάρχη, όταν έκανα ερώτηση για τα στρατεύματα κατοχής της Κύπρου, ξέρετε από πού τις πήρα; Από το αρχείο του κ. Αλαβάνου. Τις ίδιες ερωτήσεις έκανα. Για αυτές τις ερωτήσεις, λοιπόν, εγώ πρέπει να είμαι Ακροδεξιός!
      Επιτέλους, η σοβαρότητα δεν βλάπτει. Έχετε δικαίωμα στην ενδυματολογική σας αντιμετώπιση μέσα στην Αίθουσα. Δεν έχετε δικαίωμα, όμως, στην ύβρη. Δεν έχετε δικαίωμα στη συκοφαντία. Εδώ ήρθαμε για διάλογο. Εδώ ήρθαμε για σύνθεση. Εδώ ήρθαμε να αντιμετωπίσουμε τα μεγάλα προβλήματα που αντιμετωπίζει η χώρα. Δεν ήρθε κανείς εδώ για να πολεμήσει τη χώρα. Ήρθαμε να πολεμήσουμε εναντίον των προβλημάτων που αντιμετωπίζει η χώρα και δεν έχει κανένας το προνόμιο και ούτε κανείς θέλει να είναι περισσότερο πατριώτης ή λιγότερο πατριώτης ούτε κανείς από εμάς διεκδικεί να είναι περισσότερο φίλος των φτωχών ή λιγότερο φίλος των φτωχών.
      Το τελευταίο που περιμένει από εμάς ο ελληνικός λαός σε αυτήν την καχεξία, εις την οποία είναι αναγκασμένος να ζει, είναι να τρωγόμαστε και να βρίζει ο ένας τον άλλον. Είναι πολύ εύκολο αυτό. Βγαίνετε στα παράθυρα της τηλεοράσεως. Όμως, εδώ δεν είναι πρωϊνάδικο. Εδώ είναι η Βουλή των Ελλήνων -και ας το καταλάβουν καλά κάποιοι- και πρέπει να έχουμε σεβασμό, σεβασμό στην άποψη του άλλου, γιατί είναι φασισμός το να αποκρούουμε την άποψη του άλλου.
      Και αν θα ήθελε ο κ. Αλαβάνος, θα μπορούσε να κάνει σήμερα μια καταγγελία εναντίον των φασιστοειδών, αυτών που χθες επέδραμαν στην Έκθεση του Βιβλίου και έκαψαν βιβλία. Εμείς είμαστε εναντίον του καψίματος των βιβλίων, ό,τι και να γράφουν. Γι’ αυτό και το βιβλίο της κ. Ρεπούση είπαμε να αποσυρθεί, αλλά βεβαίως να έχει το δικαίωμα της διανομής στα βιβλιοπωλεία και να το πάρει όποιος θέλει. Δεν είπαμε να καεί. Άλλοι καίνε βιβλία και αβαντάρονται γι’ αυτό το κάψιμο, γι’ αυτήν τη νοοτροπία. Αυτά είναι απογοητευτικά και απαγορευτικά για το 2007. 
      Επιτέλους, να κατανοήσουμε ότι υπηρετούμε τη δημοκρατία και μόνο τη δημοκρατία. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Καρατζαφέρη. 
      Ο κ. Κουβέλης, ως Κοινοβουλευτικός Εκπρόσωπος του Συνασπισμού της Ριζοσπαστικής Αριστεράς, έχει το λόγο για πέντε λεπτά. 
      ΦΩΤΗΣ ΚΟΥΒΕΛΗΣ: Δεν είχα τη δυνατότητα να ακούσω το σύνολο της τοποθέτησης του κ. Καρατζαφέρη. Όσα, όμως, άκουσα είναι απαράδεκτα, κύριε Πρόεδρε, κύριε Καρατζαφέρη. Είναι απαράδεκτα, διότι επιχειρήσατε να επιτεθείτε σε προσωπικό επίπεδο στον Πρόεδρο του Συνασπισμού Ριζοσπαστικής Αριστεράς και μάλιστα με αναφορές οι οποίες είναι αναντίστοιχες προς την πραγματικότητα. 
      Εγώ δεν συνηθίζω να υπερασπίζομαι πρόσωπα, παρά μόνο πολιτικές συμπεριφορές και μόνον αυτές. Και πρέπει να σας πω ότι όταν κάποιοι απελάμβαναν τα «καλά» της δικτατορίας, ο Πρόεδρος του Συνασπισμού Ριζοσπαστικής Αριστεράς επέλεγε να μετέχει στην εξέγερση της Νομικής και του Πολυτεχνείου και να σέρνεται στα δικαστήρια. Να μη σας ενοχλεί ο έλεγχος που σας άσκησε, όταν σας είπε ότι απαράδεκτα μέσα στην Εθνική Αντιπροσωπεία επιχειρήσατε αναφορές και συνειρμούς με τη δικτατορία και το Μεταξά. Και αυτός είναι ένας πολιτικός λόγος, ο οποίος θέλει να εμποδίζει και να πολεμάει απόψεις, οι οποίες με έμμεσο, πλην σαφή, τρόπο επιχειρούν και γέφυρες με αυτές τις ιδέες να εξασφαλίζουν, αλλά να γίνονται και εισαγωγές απόψεων εκείνων των απαράδεκτων περιόδων της χώρας μέσα στην Αίθουσα αυτή. 
      Και πρέπει να σας πω ότι δεν είστε μεγαλόκαρδος, όταν λέτε ότι συμφωνείτε να κυκλοφορεί το αποσυρθέν βιβλίο της Ιστορίας στα βιβλιοπωλεία. Αιρέτω. Φθάσαμε στο σημείο το αυτονόητο να το θεωρούμε παραχώρηση εκ μέρους του κ. Καρατζαφέρη. Έτσι έχουν τα πράγματα και εμείς επιλέγουμε να έχουμε σαφείς αποστάσεις απ’ ό,τι οπισθοδρομεί τη δημοκρατία, απ’ ό,τι την προσβάλλει, απ’ ό,τι επιχειρεί να ρηγματώσει τη δημοκρατική αντίληψη και μέσα στην Αίθουσα αυτή και εκτός της Αιθούσης. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη. 
      Το λόγο έχει η συνάδελφος κ. Μανούσου-Μπινοπούλου. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ουαί υμίν, κύριοι συνάδελφοι της Αξιωματικής Αντιπολίτευσης, για το υποκριτικό σας ενδιαφέρον για τα νησιά. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      Εσείς που φωνάζετε δεν είσαστε νησιώτες. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, γιατί αυτή η αταξία; Σας παρακαλώ πάρα πολύ!
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Αντιδρούν, κύριε Πρόεδρε. Γιατί πριν λίγους μήνες έβαλαν στα ίσα τα μικρά νησιά, με τα μέρη όπου υπάρχει θάλασσα, έστω και αν είναι ο Βόλος. Αυτή είναι η κρίση τους! 
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      Σας πείραξε και διογκώσατε το ότι δεν αναφέρθηκε στις Προγραμματικές Δηλώσεις η λέξη νησιωτικότητα ή νησιά. Εσείς μιλήσατε γι’ αυτό. Ο Αρχηγός σας μίλησε γι’ αυτό, ο οποίος όταν ήλθε στη Σύρο είπε ότι το Νεώριο είχε ξεχαστεί από τη Νέα Δημοκρατία. Όταν επί ΠΑ.ΣΟ.Κ. είχαν διαγραφεί τα ναυπηγεία της Σύρου από τις επισκευές του Πολεμικού Ναυτικού αντίθετα επί Νέας Δημοκρατίας επανειλημμένως είχαν φέρει επισκευές του Πολεμικού Ναυτικού στα ναυπηγεία Σύρου. 
      Έταξε, ο Αρχηγός σας, στις Κυκλάδες μας ότι θα φέρει ένα καράβι σε κάθε νησί. Έχουμε πολύ περισσότερα καράβια. Μας μίλησε για «φιλέτα» δρομολόγια. «Δεν ήξερε. Δεν ρώταγε»; Μίλησε λες και βρισκόταν στην εποχή του 1970. Δεν υπάρχουν άδειες σκοπιμότητας σήμερα, κύριε Αρχηγέ της Αξιωματικής Αντιπολίτευσης. Μιλήσατε εσείς για ακτοπλοΐα. Όταν σας δόθηκε η πίστωση χρόνου των δέκα ετών να εναρμονιστείτε με τις επιταγές της Ευρωπαϊκής Ένωσης στην άρση του καμποτάζ και δεν κάνατε τίποτα. Και βρεθήκαμε μια ωραία πρωία χωρίς καράβια. 
      Και σας ερωτώ: Πόσα χρόνια, συγκεκριμένη εταιρεία ζητούσε δρομολόγια από τον Πειραιά και δεν της δίνατε; Πώς θα λειτουργήσει, πώς θα αναπτυχθεί ο ανταγωνισμός; Πώς θα δοθούν κίνητρα στους πλοιοκτήτες να χτίσουν καράβια, όταν δεν τους δίνατε δρομολόγια; 
      Μιλήσατε για έλλειψη πλοίων. Τώρα, την άνοιξη του 2007, έληξαν οι συμβάσεις δημόσιας υπηρεσίας, αυτές οι επιδοτήσεις που δίνονται για τα καράβια και τις ενδοεπικοινωνίες στα μικρά νησιά. Δεν εμφανίστηκε κανένας πλοιοκτήτης να δώσει προσφορά, με συνέπεια να μην έχουμε καράβια. 
      Φέραμε μία τροπολογία εδώ και αρνηθήκατε να την ψηφίσετε, χωρίς να σκεφθείτε αν θα σταματήσουμε να έχουμε καράβια στις Κυκλάδες ή όχι. Δεν σας ενδιέφερε αυτό. Δεν έχετε καταλάβει ούτε είχατε ποτέ καταλάβει και όταν ήσασταν Κυβέρνηση τι θα πει νησιωτική Ελλάδα, τι θα πει «μικρά νησιά», πώς θα είχαμε την ενδοεπικοινωνία μας. Κι όμως, δεν ψηφίσατε την τροπολογία αυτή. Έτσι, αβασάνιστα! 
      Λιμάνια φτιάξατε; Είχατε αφήσει τις Κυκλάδες στο έλεος του Θεού! 
      Μιλήσατε για την υγεία. Θα σας φέρω μόνο ένα παράδειγμα, για να σας δείξω την παντελή έλλειψη ευαισθησίας που έχετε. Είχαμε δέκα έξι χιλιάδες κενές θέσεις νοσηλευτικού προσωπικού. Οι αιτήσεις ήταν μόνο έξι χιλιάδες. Και προτείναμε να μπουν εκτός Α.Σ.Ε.Π.. Αφού υπήρχαν δέκα έξι χιλιάδες κενές θέσεις, φυσικό ήταν να έμπαιναν όλοι αυτοί οι έξι χιλιάδες. Το αρνηθήκατε και αυτό. 
      Εγώ θα μιλήσω για τις Κυκλάδες και ο καθένας νομίζω ότι θα έχει ένα παράδειγμα για την περιοχή του. Οι νεφροπαθείς  του νοσοκομείου της Σύρου …
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΕΚΤΟΡΑΣ ΝΑΣΙΩΚΑΣ: Μα, είστε καλά; Επειδή δεν ψήφισε η Αντιπολίτευση, δεν πήρατε εσείς αυτούς τους έξι χιλιάδες;
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Νασιώκα.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Εκτός Α.Σ.Ε.Π. ζητήσαμε, για να γίνει πιο γρήγορα.
      ΕΚΤΟΡΑΣ ΝΑΣΙΩΚΑΣ: Εκτός Α.Σ.Ε.Π.; Ρωτήστε τον Υπουργό αν είναι εκτός ΑΣΕΠ.
      ΠΡΟΕΔΡΕΥΩΝ (Γεώργιος Σούρλας): Κύριε Νασιώκα, σας παρακαλώ.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ξέρω πολύ καλά τι λέω.
      ΕΚΤΟΡΑΣ ΝΑΣΙΩΚΑΣ: Δεν ξέρετε.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κοιτάξτε τα Πρακτικά της Βουλής. Ο Υπουργός Υγείας το έχει ανέφερει.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ.
      ΕΚΤΟΡΑΣ ΝΑΣΙΩΚΑΣ: Μα, κύριε Πρόεδρε, μπορούμε να λέμε ό,τι θέλουμε εδώ στο Κοινοβούλιο;
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ανατρέξτε στα Πρακτικά της  Βουλής.
      ΠΡΟΕΔΡΕΥΩΝ (Γεώργιος Σούρλας): Κυρία Μπινοπούλου, ένα λεπτό.
      Κύριε Νασιώκα, σας παρακαλώ πάρα πολύ. Να μην το επαναλάβετε αυτό. Δεν είναι προσωπικό το θέμα. Πολιτική αναφορά κάνει. Σας παρακαλώ πάρα πολύ.
      ΕΚΤΟΡΑΣ ΝΑΣΙΩΚΑΣ: Εδώ λέμε σοβαρά πράγματα.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Βεβαίως και λέμε σοβαρά. Σοβαρότερα από την υγεία δεν υπάρχουν.
      ΕΚΤΟΡΑΣ ΝΑΣΙΩΚΑΣ: Λυπάμαι, αλλά είναι αστεία.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Η αλήθεια καίει.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Και είχαμε τους νεφροπαθείς της Σύρου, των Κυκλάδων, να μην έχουν νοσοκόμα. Και ανέτρεξα σε ιδιώτη για να εξασφαλίσουμε χρήματα για νοσοκόμα.
      ΕΚΤΟΡΑΣ ΝΑΣΙΩΚΑΣ: Πάντα το ΠΑ.ΣΟ.Κ. φταίει!
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Εμείς, κύριοι συνάδελφοι, απαντάμε με έργα. Θα σας φέρω και άλλα παραδείγματα. Ανύπαρκτα ήταν τα νησιά ήταν για εσάς.
      Θα σας φέρω ένα παράδειγμα. Το  2001, είχατε ψηφίσει νόμο με τον οποίο δίνατε 30.000.000.000 δραχμές για επιδοτήσεις λεωφορείων, για αντικατάσταση των λεωφορείων. Επιδότηση 50%, σε«Κ.Τ.Ε.Λ.» και «Κ.Τ.Ε.Λ. Α.Ε.». 
      ΙΩΑΝΝΗΣ ΔΙΑΜΑΝΤΙΔΗΣ: Μα, τι λέτε τώρα; Από πού προκύπτει αυτό;
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ξεχάσατε ότι υπάρχουν τα νησιά της άγονης γραμμής που είχαν ένα ή δύο ή τρία λεωφορεία μόνο και έκοβαν ένα ή δύο εισιτήρια το χειμώνα! Και αυτά τα νησιά έμειναν απ’ έξω. 
      Ήρθε η Κυβέρνηση της Νέας Δημοκρατίας και βρήκε χρήματα και πέρασε η τροπολογία μετά από τέσσερα χρόνια, όταν είχαν εξανεμιστεί τα λεφτά. Αυτά τα μικρά νησιά είχαν ανάγκη για επιδότηση. Δεν είχαν οι μεγάλοι κεφαλαιούχοι των Κ.Τ.Ε.Λ.. 
      Άλλο παράδειγμα. Νομίζω ότι δεν είναι πια εδώ ο κ. Κοσμίδης ή κάνω λάθος; Κάθε φορά υποστήριζε να καταργηθούν τα ειρηνοδικεία. Πώς θα έφευγαν τώρα οι άνθρωποι να πάνε από την Σέριφο και στην Κύθνο, στη Σύρο για το πρωτοδικείο; Εμείς όχι μόνο δεν τα καταργήσαμε, αλλά τα στελεχώσαμε κιόλας. 
      Άλλο παράδειγμα.  
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Εφτά λεπτά έχω, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Ένα λεπτό έχετε. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Τελείωσα. 
      Άλλο παράδειγμα. 
      (Γέλωτες-Διαμαρτυρίες από την πτέρυγα του ΠΑ.ΣΟ.Κ.)
      ΙΩΑΝΝΗΣ ΔΙΑΜΑΝΤΙΔΗΣ: Είναι ενδιαφέροντα αυτά που λέτε! Πείτε κι άλλα!
      ΠΡΟΕΔΡΕΥΩΝ (Γεώργιος Σούρλας): Γιατί αυτή η αντίδραση; Δεν αντιλαμβάνεστε ότι έτσι χάνετε και το δίκιο σας, αν έχετε; Επιτρέπεται να αντιδράτε έτσι όταν υπάρχει στο Βήμα Βουλευτής; 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Δεν είναι καθόλου για γέλια αυτά που λέτε! Όμως, δεν έχετε καθόλου ευαισθησία για τα μικρά νησιά και γι’ αυτό έχετε το θράσος και γελάτε. 
      Ελάτε στα μικρά νησιά και θα δείτε τι τραβάμε! 
      (Χειροκροτήματα από την πτέρυγα της Νέας Δημοκρατίας)
      ΡΟΔΟΥΛΑ ΖΗΣΗ: Σοβαρά τα λέτε αυτά τώρα; 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Τα έχετε μόνο για τόπο προορισμού το καλοκαίρι και τα θυμάστε μόνο το καλοκαίρι! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σας παρακαλώ! Τι είναι αυτά που λέει η κυρία; 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Εμείς αυξήσαμε το αφορολόγητο εισόδημα στα μικρά νησιά και το κάναμε 16.000 ευρώ. 
      Όσον αφορά στον αναπτυξιακό νόμο, οι επιδοτήσεις στα μικρά νησιά έφτασαν μέχρι 65%. Και μετά λύπης μου σήμερα θα επαναλάβω αυτό που είπε συνάδελφος νησιωτικής περιοχής, όταν η επιδότηση έφτανε στο 65%. Αντέδρασε! 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Μπινοπούλου.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Τι θα βάλουν, λέει, οι πολίτες, όταν κάνουν μερικές υπερτιμολογήσεις; Δεν θα βάλουν τίποτα. Αντί να επικροτήσει το 65%, αυτό που τον «έκαψε» ήταν αν ο κάτοικος του νησιού των εκατόν πενήντα ενός κατοίκων, της Ηρακλειάς, θα έβαζε λίγα ή πολλά από την τσέπη του. Και αυτό είναι γραμμένο στα Πρακτικά.
      ΠΡΟΕΔΡΕΥΩΝ (Γεώργιος Σούρλας): Κυρία Μπινοπούλου, ολοκληρώστε σας παρακαλώ. Και οι διακοπές σας κρατήθηκαν.  
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριοι συνάδελφοι, είχα επισημάνει επανειλημμένως ότι όσο ακολουθείτε αυτήν την πολιτική του μηδενισμού, την καταστροφολογίας, θα καταποντίζεστε. Έγινε αυτό στις εκλογές και δεν βάλατε μυαλό. 
      Θέλω να σας μεταφέρω αυτά που ακούω από τα νησιά μου. Θέλουν σύμπραξη, θέλουν συνεργασία, θέλουν αποτέλεσμα οι νησιώτες και όλοι οι Έλληνες. Σας καλούμε για άλλη μια φορά να συμπράξετε στις μεταρρυθμίσεις μας και στην αναθεώρηση του Συντάγματος για να πάει μπροστά η Ελλάδα μας. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΕΚΤΟΡΑΣ ΝΑΣΙΩΚΑΣ: Ουαί υμίν, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Ας κρατήσουμε το επίπεδο που είχαμε μέχρι πριν από πέντε λεπτά. Σας παρακαλώ πάρα πολύ. 
      (Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Όχι φωνές, κυρίες και κύριοι συνάδελφοι. Εδώ είναι Κοινοβούλιο και θέλει ευπρέπεια και δυνατότητα ελεύθερης έκφρασης. Σας παρακαλώ πάρα πολύ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε…
      ΧΡΗΣΤΟΣ ΑΗΔΟΝΗΣ: Η ευπρέπεια αφορά και την ομιλήτρια, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Μέχρι τώρα, διεξήχθη άψογα η συζήτηση. Σας παρακαλώ πάρα πολύ. 
      Το λόγο έχει ο κ. Λοβέρδος. 
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, καταψηφίζοντας τις Προγραμματικές Δηλώσεις της Κυβέρνησης, στο σύντομο χρόνο που διαθέτω κάνω μία επιλογή δύο πολύ σοβαρών, κατά τη γνώμη μου, θεμάτων για να προσδιορίσω με πιο συγκεκριμένο τρόπο τη στάση μου. 
      Το πρώτο έχει να κάνει με το μεγάλο ζήτημα της ανάγκης να αλλάξει το κράτος. Ομολογείται απ’ όλες τις πλευρές του Κοινοβουλίου η αδυναμία του μεταπολιτευτικού κράτους να κάνει τη δουλειά του, να προστατεύσει τον πολίτη, να λειτουργήσει υπέρ των συμφερόντων του. 
      Στην προεκλογική περίοδο ζήσαμε την κατάρρευση του κράτους αυτού. Ζήσαμε την πλήρη κατάρρευση του κράτους αυτού, όταν αδυνατούσε να προστατεύσει την ίδια τη ζωή των Ελλήνων, όταν αδυνατούσε να προστατεύσει τον περιβαλλοντικό πλούτο της χώρας. Και η αδυναμία αυτή επιχειρήθηκε να καλυφθεί με απαξιωτικές για τη δημοκρατία μεθόδους, που ζήσαμε στα τέλη του Αυγούστου του 2007. 
      Το θέμα απεικονίστηκε με τον πιο τραγικό τρόπο εκείνες τις μέρες. Όμως, δυστυχώς, για μας δεν είναι μόνο αυτό. Είναι το γενικότερο πρόβλημα που έχει ο κρατικός μηχανισμός στη χώρα, το διοικητικό μας σύστημα, να βοηθήσει τον πολίτη να  βοηθήσει τη χώρα, όταν συναλλάσσεται στην Ευρωπαϊκή Ένωση, με τους εταίρους της. 
      Κυρίες και κύριοι Βουλευτές, το μεταπολιτευτικό κράτος έχει οριστικά αποτύχει. Τριάμισι χρόνια τώρα δεν έγιναν οι προσπάθειες που έπρεπε να γίνουν στην κατεύθυνση που η Κυβέρνηση του 2004, τουλάχιστον, είχε υποσχεθεί. Φθάσαμε σ’ ένα σημείο να θυμόμαστε ως τελευταία παρέμβαση ελληνικών κυβερνήσεων για το κράτος τα Κέντρα Εξυπηρέτησης Πολιτών, ένα πολύ σοβαρό θεσμό ο οποίος, ευτυχώς, λειτουργεί ακόμη διευκολύνοντας τους Έλληνες πολίτες. 
      Όμως, έχουμε ευθύνη και έχει πολύ μεγάλη ευθύνη η Κυβέρνηση Καραμανλή, γιατί δεν συνέχισε, γιατί άφησε το κράτος σε πολύ χειρότερη θέση σε σχέση μ’ ένα πάρα πολύ σοβαρό τομέα που πρέπει οπωσδήποτε κάποια στιγμή να μπει μπροστά: εκεί όπου διαθέτει την ευχέρεια το κράτος, κυρίες και κύριοι Βουλευτές, να απαντά στον πολίτη αρνητικά ή θετικά σε ένα αίτημά του, σ’ ένα νόμιμο αίτημά του. 
      Δύο σημεία, εν είδει παραδείγματος, θα αναφέρω, γιατί πιστεύω ότι αποδίδουν με πάρα πολύ σοβαρό τρόπο τα όσα επιχειρώ να υποστηρίξω. 
      Κυρίες και κύριο Βουλευτές, η Κυβέρνηση Σημίτη είχε κάνει μεγάλη προσπάθεια, που δεν τελεσφόρησε, να επιλύσει το πρόβλημα της λειτουργίας του κρατικού μηχανισμού απέναντι σε μια πολύ ευαίσθητη κοινωνική κατηγορία, τους συνταξιούχους που είχαν την ατυχία να έχουν ασκήσει αρκετά επαγγέλματα στη ζωή τους και να πρέπει μέσα από τους μηχανισμούς της διαδοχικής ασφάλισης να πάρουν κάποια στιγμή γρήγορα τη σύνταξή τους. Υποσχεθήκαμε και δεν το κάνατε. 
      Κέρδισε τις εκλογές το 2004 μια κυβέρνηση που υποσχόταν προκαταβολή στον συνταξιούχο εν όψει της τελικής ρύθμισης του πολύπλοκου γραφειοκρατικού του θέματος από το κράτος. Προκαταβολή αμέσως και τελικοί λογαριασμοί στη συνέχεια. 
      Πέρασαν τριάμισι χρόνια. Αυτό δεν κατέστη δυνατόν να ολοκληρωθεί. Πέρασαν τριάμισι χρόνια με μια κυβέρνηση που επικεντρώθηκε –υποτίθεται- στα ζητούμενα του Έλληνα πολίτη, αλλά δεν κατάφερε να αποδώσει έργο. Είναι ένα πάρα πολύ χαρακτηριστικό παράδειγμα για την ανάγκη κάποιων διευθετήσεων για τις οποίες ο πολίτης δεν φταίει σε τίποτα και ο απολογισμός είναι μηδενικός. Είναι πάρα πολύ σοβαρό θέμα, για να το ξεπερνάμε χωρίς να του δίνουμε σημασία. 
      Δεύτερο πρακτικό παράδειγμα μιας κρατικής μηχανής, που όχι μόνο δεν βοηθάει, αλλά συντρίβει και ταλαιπωρεί τους ανθρώπους, όταν κάτι της ζητούν: Καταστήματα υγειονομικού ενδιαφέροντος, που πολλές φορές είναι λύση και καταφύγιο για εργαζόμενους που απολύονται σε ώριμη ηλικία και είναι ανεπιθύμητοι οι εργαζόμενοι για τις επιχειρήσεις και κάνουν μια προσπάθεια. Λειτουργούν γι’ αυτούς κοινοτικά προγράμματα. Παραμένει ίδιος ο απίστευτος όγκος των εγγράφων που απαιτούνται για να πει το κράτος «ναι» ή «όχι», εγγράφων άχρηστων στις περισσότερες περιπτώσεις. Είναι, όμως, απαιτήσεις, απαιτήσεις χρονοβόρες, για να υλοποιηθούν. 
      Συνεχίζουν να εμπλέκονται όλοι οι φορείς του δημοσίου, από το Υπουργείο Πολιτισμού, τον εκάστοτε αρμόδιο δήμο, την αστυνομία κ.λπ. Χρόνος για να διεκπεραιωθεί αυτή η υπόθεση; Συνήθως άνω των έξι μηνών, που για έναν άνθρωπο που επιχειρεί να κάνει ένα ξεκίνημα στη ζωή του είναι χρόνος θανατηφόρος. Είναι χρόνος που καλείται να πληρώνει ενοίκια, να αντιμετωπίζει προβλήματα, να μην έχει εργασία. 
      Αποτέλεσμα, κυρίες και κύριοι Βουλευτές, μηδενικό. Δύο παραδείγματα στο λίγο χρόνο που έχω από τα εκατοντάδες χαρακτηριστικά για τον Έλληνα πολίτη, που δείχνουν  την αδυναμία σας, την αδυναμία να κάνετε κάτι συγκεκριμένο. Ο Πρωθυπουργός, με αυτήν την κατάσταση απέναντί του, αφιερώνει στις Προγραμματικές του Δηλώσεις μισή σελίδα, μιλώντας για θέματα τα οποία κανείς δεν καταλαβαίνει, παρά μόνο ως υπεκφυγές και ως προσχήματα για κάτι που δεν έγινε και, δυστυχώς, δεν θα γίνει. 
      Αν συνεχίσουμε έτσι, οι επόμενες εκλογές -όποτε και αν γίνουν αυτές- θα είναι εκλογές που θα διεξαχθούν σε γενικευμένη αταξία για όλο το πολιτικό σύστημα, αλλά με ευθύνη δική σας. 
      Δεν έχω χρόνο. Το δεύτερο θέμα μου είναι επίσης πάρα πολύ σοβαρό. Με δύο λέξεις θα προσπαθήσω να το αποδώσω. Δεν συγκροτήσατε, δεν ιδρύσατε Υπουργείο Περιβάλλοντος. Σας το λένε όλες οι πτέρυγες της Βουλής, το λένε οι Υπουργοί και της Κυβέρνησης αυτής και της προηγούμενης, σας το λέει ο κ. Δήμας κάθε μέρα και δεν ακούτε. Έχετε κλείσει τα αυτιά σας και δεν ακούτε. Κανείς δεν έχει καταλάβει γιατί. Πάντως, δεν ακούτε. Θα μου πείτε, τι χρειάζεται αυτό. Δεν θα πω πολλά ούτε χρόνο έχω ούτε έχει και καμμία σημασία σήμερα. Θα πω μόνο ένα παράδειγμα πάρα πολύ χαρακτηριστικό.
      Κυρίες και κύριοι Βουλευτές, η Ελλάδα το Μάρτιο του 2007 συμφώνησε με τους εταίρους της στην Ευρωπαϊκή Ένωση να εφαρμοστεί ένα πολύ φιλόδοξο πρόγραμμα μέχρι το 2020 για την προσφυγή στις ανανεώσιμες πηγές ενέργειας, για τη μείωση των αερίων του θερμοκηπίου, για τη χρήση βιοκαυσίμων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Είναι ασφυκτικά τα χρονικά περιθώρια, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Όσον αφορά σ’ αυτό το εθνικό πρόγραμμα το Μάιο και τον  Ιούνιο, κύριοι Υπουργοί, τα τέσσερα τότε κόμματα της Βουλής δηλώναμε άγνοια για την ύπαρξή του. Δεν ξέρουμε εάν υπάρχει. Έκλεισε η Βουλή αυτή και κανείς μας δεν γνωρίζει εάν υπάρχει αυτό το πρόγραμμα και αν υλοποιείται. Είναι ώρα να τελειώνουμε με αυτά. Είναι ώρα να ξέρουμε που ακριβώς έχετε στοχεύσει. Κάθε μήνας που περνάει είναι πολύτιμος. Είναι ώρα και η Βουλή, αλλά ειδικά η Επιτροπή Περιβάλλοντος να ξέρουν τι είναι αυτό που η Ελλάδα επιδιώκει και με ποιον τρόπο προσπαθούμε να το επιτύχουμε. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΑΝΔΡΕΑΣ ΛΟΒΕΡΔΟΣ: Κλείνω με το εξής. 
      ΠΡΟΕΔΡΕΥΩΝ (Γεώργιος Σούρλας): Δεν έχουμε άλλα χρονικά περιθώρια. 
      ΑΝΔΡΕΑΣ ΛΟΒΕΡΔΟΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κάνω θερμή παράκληση, κύριε συνάδελφε. Κατά παραχώρηση έγινε η δική σας ομιλία.
      ΑΝΔΡΕΑΣ ΛΟΒΕΡΔΟΣ: Είχατε μια ευκαιρία. Στις Προγραμματικές Δηλώσεις η ευκαιρία αυτή χάθηκε. Θα δούμε στον επόμενο χρόνο εάν υπάρχει κάποια ελπίδα, να κάνετε κάτι τουλάχιστον στην κατεύθυνση που συμφέρει τους Έλληνες πολίτες.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Επικρατείας κ. Ρουσόπουλος έχει το λόγο.
      Κύριε Υπουργέ, έχετε είκοσι λεπτά με την παράκληση να μιλήσετε λιγότερο γιατί είναι ασφυκτικά τα χρονικά περιθώρια, αφού δώσαμε τη δυνατότητα να μιλήσουν και άλλοι Βουλευτές. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θα προσπαθήσω, κύριε Πρόεδρε.
      Κυρίες και κύριοι συνάδελφοι, η νέα κοινοβουλευτική περίοδος δημιουργεί προκλήσεις και για την Κυβέρνηση και για την Αντιπολίτευση. Εμείς από την πλευρά μας πρέπει να δείξουμε και να αποδείξουμε στους πολίτες δύο πράγματα. Πρώτον αποφασιστικότητα και τόλμη στη γρήγορη υλοποίηση των πολιτικών μας και δεύτερον, ότι διδαχθήκαμε από τα λάθη μας και δεν θα τα επαναλάβουμε. 
      Από την Αντιπολίτευση οι πολίτες περιμένουν γόνιμη κριτική και προτάσεις μακριά από εμμονές. Η άρνηση για την άρνηση δεν αφορά πλέον τις Ελληνίδες και τους Έλληνες και κυρίως, δεν αφορά τους νέους ανθρώπους που γνωρίζουν ότι στις παγκοσμιοποιημένες κοινωνίες τα προβλήματα είναι τόσο περίπλοκα, ώστε απαιτούν συνεννόηση, συναίνεση, σύνθεση.
      Σταθερός μας προσανατολισμός είναι ένας να βρίσκουμε λύσεις, γρήγορες, απλές, αντιγραφειοκρατικές, αποτελεσματικές, όπως ακριβώς βρήκαμε εκείνες που απαντούν στην προσπάθεια συμπαράστασης προς τους συμπολίτες μας, που επλήγησαν από τις πρόσφατες πυρκαγιές. Οι Ελληνίδες και οι Έλληνες κρίνουν με αυστηρότητα, όχι μόνο πρόσωπα, κόμματα και πολιτικές αλλά και προθέσεις.
      Κυρίες και κύριοι συνάδελφοι, οι Προγραμματικές Δηλώσεις εξ ορισμού αφορούν το μέλλον, αφορούν την κυβερνητική θητεία, που ξεκινάει με την ψήφο εμπιστοσύνης από το Κοινοβούλιο. Όμως, πιστεύω ότι έστω και επιγραμματικά είναι χρήσιμος, είναι απαραίτητος ένας απολογισμός του μέχρι σήμερα έργου, από την πλευρά μου στον κρίσιμο τομέα των Μέσων Ενημέρωσης και Επικοινωνίας για δύο λόγους. Αφενός γιατί αυτό το δείγμα γραφής παρέχει μια ασφαλή προεικόνιση της μελλοντικής πορείας και αφετέρου γιατί το έργο των τριάμισι αυτών χρόνων είναι το θεμέλιο πάνω στο οποίο χτίζουμε τη δράση μας από εδώ και πέρα.
      Κατά την προηγούμενη περίοδο κινηθήκαμε σε τρεις άξονες. Πρώτα απ’ όλα τη διόρθωση λαθών και την κάλυψη κενών που άφησε πίσω του το παρελθόν. Δεύτερον, την ανάληψη θεσμικών πρωτοβουλιών για την προετοιμασία της μετάβασης στην ψηφιακή εποχή. Και τρίτον τη λήψη μέτρων και δράσεων για την ενίσχυση του κοινωνικού χαρακτήρα της ενημέρωσης του πολίτη.
      Θυμίζω επιγραμματικά τις νομοθετικές δράσεις για τη διαφάνεια, για τη δημιουργία ενός σύγχρονου πλαισίου κανόνων για τον επαρχιακό τύπο, για την ίδρυση Εθνικού Οπτικοακουστικού Αρχείου, για την εισαγωγή ενός πλαισίου για τη λειτουργία και τον ανταγωνισμό στα ηλεκτρονικά Μ.Μ.Ε., για τον αντικειμενικό τρόπο διεξαγωγής των δημοσκοπήσεων, που μάλιστα ψηφίστηκε και από την Αξιωματική Αντιπολίτευση.
        Ως προς το νόμο αυτό θέλω να θυμίσω σήμερα ότι είχε αναπτυχθεί προβληματισμός σχετικά με την περίοδο των δεκαπέντε ημερών πριν από τις εκλογές, κατά την οποία απαγορευόταν η δημοσιοποίηση των δημοσκοπήσεων. Εντέλει, όμως, η διασπορά φημών αποδείχθηκε στην πράξη κατά πολύ χειρότερη από τη δημοσίευση των πραγματικών στοιχείων των δημοσκοπήσεων. Γι’ αυτό και άποψη της Κυβέρνησης είναι ότι από τις επόμενες εκλογές οι δημοσκοπήσεις θα μπορούν να δημοσιεύονται κανονικά έως και την Παρασκευή πριν από τις εκλογές, όπως ακριβώς ισχύει και με τις υπόλοιπες προεκλογικού χαρακτήρα δράσεις.
        Σ’ αυτούς τους άξονες, λοιπόν, συνεχίζουμε σταθερά με νέα δυναμική, με λυμένες τις όποιες εκκρεμότητες και στρωμένο πλέον το δρόμο σε ό,τι αφορά το θεσμικό πλαίσιο για τα Μ.Μ.Ε.. 
        Συνεχίζουμε για το συντονισμό της επικοινωνιακής πολιτικής και την ενδυνάμωση της συνεισφοράς της στον εμπλουτισμό του δημοσίου διαλόγου και την καταπολέμηση παντός είδους αποκλεισμού, για τη συμπλήρωση των νομοθετικών παρεμβάσεων που ρυθμίζουν το ραδιοτηλεοπτικό τοπίο, για τη διάχυση της πληροφόρησης από το κέντρο στην περιφέρεια, την ενίσχυση της περιφερειακής ανάπτυξης, της βιωσιμότητας και ανταγωνιστικότητας των επιχειρήσεων μέσων ενημέρωσης της περιφέρειας, για τον εξορθολογισμό του υφιστάμενου συστήματος κρατικής παρέμβασης επιδότησης στη διακίνηση του Τύπου πανελλαδικής και περιφερειακής εμβέλειας, για την περαιτέρω ενίσχυση της προσβασιμότητας των ατόμων με αναπηρία στα Μ.Μ.Ε..
        Συνεχίζουμε με απόλυτη έμφαση στη διαφάνεια. Διαφάνεια που υπηρετείται στην πράξη από τη δημοσιοποίηση των στοιχείων για την κρατική διαφήμιση, ώστε όλοι να γνωρίζουν πού και πώς διατίθεται το δημόσιο χρήμα. Η δημοσιοποίηση των στοιχείων άρχισε πριν από ένα χρόνο, το Σεπτέμβριο του 2006 και γίνεται κάθε μήνα στις ιστοσελίδες των Γενικών Γραμματειών Επικοινωνίας και Ενημέρωσης. Διαφάνεια που υπηρετείται επίσης από την απόδοση στο ανεξάρτητο Εθνικό Συμβούλιο Ραδιοτηλεόρασης των αρμοδιοτήτων και των μέσων που χρειάζεται για να προχωρήσει στη δίκαιη και αντικειμενική αδειοδότηση ραδιοφωνικών και τηλεοπτικών σταθμών. 
        Και βεβαίως, προχωρούμε ακόμη πιο γρήγορα στην αξιοποίηση των δυνατοτήτων της ψηφιακής τεχνολογίας. Αυτό είναι και το μεγάλο στοίχημα της περιόδου που ανοίγεται μπροστά μας.
        (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
        Λίγες μέρες πριν παρουσιάστηκε ο χάρτης των συχνοτήτων για τη μεταβατική περίοδο από το  αναλογικό στο ψηφιακό περιβάλλον. Χάρτης που καταρτίστηκε σε συνεργασία με το Υπουργείο Μεταφορών και το Εθνικό Μετσόβιο Πολυτεχνείο. Σύντομα θα είναι έτοιμος και ο χάρτης συχνοτήτων για την πλήρη εκπομπή ψηφιακού σήματος.
        Η χώρα μας κάνει σημαντικά βήματα μπροστά. Βρίσκεται πλέον πολύ κοντά στη μετάβαση στην ψηφιακή εποχή. Οι δυνατότητες που ανοίγονται είναι πολλές. Καλύτερη εικόνα, καλύτερη ποιότητα ήχου, περισσότερες επιλογές στον τηλεθεατή μέσω αμφίδρομων υπηρεσιών, επιλογή δηλαδή προγραμμάτων της αρεσκείας του, ανάπτυξη του τηλεμπορίου και βεβαίως της τηλεϊατρικής. Κι αυτό το τελευταίο είναι ιδιαίτερα σημαντικό σε μια χώρα όπως η δική μας, με απομακρυσμένα νησιά και ορεινές περιοχές.
        Θέλω σ’ αυτό το σημείο να υπογραμμίσω τη συμβολή των τριών ψηφιακών καναλιών που δοκίμασαν πιλοτικά ορισμένες από τις νέες δυνατότητες και ιδιαίτερα τη μεγάλη προσπάθεια που ξεκίνησε πριν από ενάμιση χρόνο και συνεχίζεται με το πρωτοποριακό πανευρωπαϊκό κανάλι «πρίσμα+», που απευθύνεται στους συμπολίτες μας με αναπηρία. Στόχος μεγαλεπήβολος αλλά απολύτως εφικτός, είναι να γίνει το «πρίσμα+» το όχημα όπου θα δοκιμαστούν και θα διαχυθούν στα υπόλοιπα ελληνικά κανάλια της ψηφιακής εποχής, δημόσια και ιδιωτικά, τα εργαλεία με τα οποία θα δοθεί οριστικό τέλος στον αποκλεισμό των αναπήρων συμπατριωτών μας.
        Σε ό,τι αφορά την Ε.Ρ.Τ. τα τριάμισι αυτά χρόνια είναι αλήθεια ότι βρέθηκε μπροστά σε μεγάλες προκλήσεις, στις οποίες και ανταποκρίθηκε, στο μέτρο του δυνατού, ιδιαίτερα αν λάβουμε υπόψη μας ότι είναι υποχρεωμένη να κινείται σε μια ιδιαίτερα ανταγωνιστική και μεταβαλλόμενη αγορά. 
        Ενδεικτικά μόνο αναφέρω μερικές από τις σημαντικές δράσεις που ήδη ολοκληρώθηκαν και αποτελούν τη βάση για την περαιτέρω ενδυνάμωση της δημόσιας ραδιοτηλεόρασης: Τη λειτουργία των τριών ψηφιακών καναλιών εδώ και ενάμιση χρόνο. Τη λύση της πολυετούς ομηρίας χιλίων πεντακοσίων εργαζομένων που ήταν συμβασιούχοι. Την εξυγίανση στους οικονομικούς δείκτες της εταιρείας, η οποία από το 2006 έχει οδηγηθεί σε θετικά αποτελέσματα στη λειτουργική χρήση και στην εντυπωσιακή αύξηση εσόδων από  εμπορική δράση. Και βεβαίως την ενίσχυση των προγραμμάτων, ραδιοφωνικών και τηλεοπτικών, που οδήγησαν, σύμφωνα με πολλές έρευνες της κοινής γνώμης, στη βελτίωση της εικόνας της Ε.Ρ.Τ. προς τους πολίτες.
      Η Ε.Ρ.Τ. σήμερα λειτουργεί με διαφάνεια και αποτελεσματικότητα, σεβόμενη τα χρήματα των πολιτών, αποδίδοντας ενημέρωση, πολιτιστικό έργο που ανταποκρίνεται στις απαιτήσεις των Ελλήνων. Και θέλω ως προς αυτό το σημείο να επισημάνω την ολοκλήρωση του πρώτου ευρωπαϊκού προγράμματος από την Κοινωνία της Πληροφορίας για την ψηφιοποίηση του πολύτιμου αρχείου της Ε.Ρ.Τ., το οποίο είναι πλέον προσβάσιμο μέσα από το διαδίκτυο σε κάθε ενδιαφερόμενο από όλα τα μέρη του κόσμου. Σε λίγες εβδομάδες ο οποιοσδήποτε επιστήμων, επαγγελματίας δημοσιογράφος, τηλεοπτικός ή κινηματογραφικός παραγωγός, θα μπορεί να αγοράζει αρχειακό υλικό, όπως ακριβώς συμβαίνει επί δεκαετίες τώρα σ’ όλες τις σοβαρές δημόσιες τηλεοράσεις του κόσμου. 
      Τα επόμενα τέσσερα χρόνια αποτελούν μία κρίσιμη περίοδο για την περαιτέρω ανάπτυξη της Ε.Ρ.Τ.. Ανάπτυξη που θα κινηθεί με γρήγορους ρυθμούς σε τέσσερις στρατηγικούς άξονες:
      Πρώτος άξονας, η εκμετάλλευση όλων των δυνατοτήτων της ψηφιακής τεχνολογίας. Ο πολίτης-τηλεθεατής  και στην Ελλάδα, όπως και στις άλλες ευρωπαϊκές χώρες, θα επικοινωνεί μέσω της τηλεοπτικής του συσκευής, θα αντλεί πληροφορίες, θα επιλέγει τα προγράμματα που θέλει να δει, την ώρα που εκείνος επιθυμεί. 
      Σε λίγο θα γίνει πραγματικότητα και στη χώρα μας, μετά από τις πρόσφατες νομοθετικές πρωτοβουλίες της Κυβέρνησης, η τηλεόραση στο κινητό μας τηλέφωνο. Η δημόσια τηλεόραση θα μπορεί να αναπτύξει από κοινού με ιδιωτικούς φορείς πάρκα κεραιών σοβαρά και οργανωμένα.
      Ο δεύτερος άξονας αφορά στην ολοκλήρωση της διοικητικής και οργανωτικής μεταρρύθμισης της Ε.Ρ.Τ. για την απελευθέρωση των διαδικασιών πρόσληψης στη θυγατρική ψηφιακή Ε.Ρ.Τ., προκειμένου να ανταποκρίνεται στις ανάγκες και τις προκλήσεις του  νέου περιβάλλοντος, την προσαρμογή και επικαιροποίηση του ιδρυτικού νόμου της Ε.Ρ.Τ., στις αρχές της Ευρωπαϊκής, Ένωσης για τον εκσυγχρονισμό των δομών και των κανονισμών.
      Τρίτος άξονας, η κτηριακή ανάπτυξη με την επιτάχυνση των διαδικασιών κατασκευής δύο νέων μεγάρων στον Άγιο Στέφανο Αττικής και στην Περαία Θεσσαλονίκης και υποδομές με προτεραιότητα στην επέκταση ευρωπαϊκού προγράμματος της Κοινωνίας της Πληροφορίας για την ψηφιοποίηση του αρχείου, στην οποία ήδη αναφέρθηκα.
      Τέταρτος άξονας, η περαιτέρω ενίσχυση του ραδιοτηλεοπτικού προγράμματος. Και εδώ θέλω να κάνω αναφορά ειδικά στην Ε.Ρ.Τ.3, η οποία αναβαθμίζεται ως σταθμός προβολής όλης της ελληνικής περιφέρειας, καθώς και το ERT WORLD που ενισχύεται με εξειδικευμένα προγράμματα για τους ομογενείς μας, με έμφαση στην ελληνική γλώσσα και την εκμάθησή της.
      Κυρίες και κύριοι συνάδελφοι, στο σημείο αυτό θα ήθελα να κάνω μία αναφορά στο Αθηναϊκό και Μακεδονικό Πρακτορείο Ειδήσεων, που κάθε ημέρα βγαίνει δυναμικά μπροστά. Ήδη μέσα στο 2007 προχώρησε στην ένταξη εφαρμογών πολυμέσων στη λειτουργία του. Το Πρακτορείο μπορεί πλέον να καλύπτει ειδήσεις με κάθε προσφερόμενο τρόπο, κείμενο, φωτογραφία, λόγο και εικόνα. Στο πλαίσιο αυτό λειτουργεί ήδη με επιτυχία από το πρώτο τρίμηνο του 2007 ο πρώτος ιντερνετικός ραδιοφωνικός σταθμός. Από τον Ιούλιο λειτουργεί η υπηρεσία τηλεόρασης και βίντεο. Ολοκληρώθηκε η λειτουργία πλήρως εξοπλισμένου τηλεοπτικού στούντιο. Το Αθηναϊκό και Μακεδονικό Πρακτορείο διαθέτει ήδη δύο μονάδες εξωτερικών μεταδόσεων, ενώ προετοιμάζεται για την παραγωγή βιντεοσκοπημένων δελτίων ειδήσεων και ρεπορτάζ. Θεωρώ ιδιαίτερα σημαντικό, γι’ αυτό και το επισημαίνω, ότι ο ισολογισμός του Αθηναϊκού και Μακεδονικού Πρακτορείου Ειδήσεων το 2006 ήταν ισοσκελισμένος εν αντιθέσει με πολλούς ελλειμματικούς ισολογισμούς του παρελθόντος, ενώ κέρδη θα υπάρξουν, σύμφωνα με όλες τις εκτιμήσεις, στη χρήση του 2007.
      Κυρίες και κύριοι συνάδελφοι, θα αναφερθώ ξεχωριστά στο ρόλο των Γραφείων Τύπου Εξωτερικού, που κατά την προηγούμενη περίοδο αναβαθμίστηκαν ουσιαστικά και συνέβαλαν στην επικοινωνία και στην αναβάθμιση της εικόνας της χώρας στο εξωτερικό. Η προσπάθεια αυτή θα συνεχιστεί σε συνεργασία με όλα τα υπόλοιπα Υπουργεία και τους φορείς του ελληνισμού, που δραστηριοποιούνται στο εξωτερικό, με έμφαση στα συγκριτικά πλεονεκτήματα της Ελλάδας στον κόσμο, τον πολιτισμό, τον τουρισμό, την εξωστρεφή επιχειρηματική δράση, το ρόλο της χώρας μας στην ευρύτερη περιοχή της νοτιοανατολικής Ευρώπης, μιας περιοχής που αναπτύσσεται με γοργούς ρυθμούς, μιας αναδυόμενης αγοράς δεκάδων εκατομμυρίων ανθρώπων.
      Κυρίες και κύριοι συνάδελφοι, ολοκληρώνοντας την ομιλία μου, θέλω να αναφερθώ στο καθήκον μου ως Εκπροσώπου της Κυβέρνησης. Θεμελιώδης πεποίθησή μου και γνώμονας της δράσης μου από το 2000 και επί επτά συνεχόμενα χρόνια, αρχικά ως Εκπρoσώπου Τύπου της Αξιωματικής Αντιπολίτευσης και στη συνέχεια ως Κυβερνητικού Εκπροσώπου είναι ότι η επικοινωνία δεν υποκαθιστά, αλλά αναδεικνύει την πολιτική. Η ειλικρίνεια προς τους πολίτες, πέρα από ηθική επιταγή, είναι εν τέλει η μόνη μακροπρόθεσμα αποδοτική επικοινωνιακή στρατηγική. Το ήπιο πολιτικό κλίμα, η μετριοπάθεια, η αποφυγή της όξυνσης και της πόλωσης, των διχαστικών κηρυγμάτων και των προσωπικών χαρακτηρισμών δεν είναι μία τεχνική επιλογή, αλλά είναι για μας βαθιά πεποίθηση. 
    Είναι πεποίθησή μου ότι αυτό απαιτούν οι πολίτες σήμερα. Αυτόν το δρόμο ακολουθήσαμε, ακόμα και σε πολύ δύσκολες στιγμές, πιστεύοντας ακράδαντα πως όταν έχεις το δίκιο με το μέρος σου, οι πολίτες αργά ή γρήγορα θα το αντιληφθούν. Αυτόν το δρόμο θα συνεχίσουμε να βαδίζουμε, αυτές τις αρχές, αυτόν τον πολιτικό πολιτισμό που σταθερά υπηρετεί η Κυβέρνηση του Κώστα Καραμανλή και της Νέας Δημοκρατίας θα συνεχίσουμε να υπηρετούμε, πολύ περισσότερο μάλιστα τη στιγμή που η στρατηγική αυτή επιλογή επιδοκιμάζεται σταθερά από τη μεγάλη κοινωνική πλειοψηφία. Αυτό το κεφάλαιο εμπιστοσύνης θα συνεχίσουμε να το τιμούμε και να το διευρύνουμε, γιατί η εμπιστοσύνη είναι η προϋπόθεση και η αφετηρία για τα βήματα προς τα εμπρός, που έχει ανάγκη ο τόπος και που πάνω απ’ όλα έχουν ανάγκη οι νέες και οι νέοι της πατρίδας μας, αυτοί που δεν χειραγωγούνται από κανέναν, από καμμία πολιτική δύναμη, αυτοί που διαρκώς απαιτούν και μέσα από τις απαιτήσεις τους μας κάνουν ακόμα καλύτερους.
    	Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι υπεβλήθησαν στον Πρόεδρο της Βουλής επιστολές συναδέλφων σύμφωνα με το άρθρο 57 του Συντάγματος. Όλες οι δηλώσεις-επιστολές που υπεβλήθησαν θα καταχωρισθούν στα Πρακτικά της σημερινής συνεδρίασης.
    (Οι προαναφερθείσες δηλώσεις-επιστολές καταχωρίζονται στα Πρακτικά σύμφωνα με τη σειρά κατάθεσής τους και έχουν ως εξής:
    (Να φωτογραφηθεί το κείμενο σελ. 524α-524η)
    ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου.
    (Χειροκροτήματα από την πτέρυγα του ΠΑ.ΣΟ.Κ.)
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνιίου Σοσιαλιστικού Κινήματος): Κυρίες και κύριοι συνάδελφοι, μετά και τις τοποθετήσεις των Υπουργών της «νέας» -σε εισαγωγικά- Κυβέρνησης, ένα είναι πια σίγουρο: Σχέδιο, προτεραιότητες, χρονοδιάγραμμα για τη χώρα δεν υπάρχουν. Ακούσαμε ανούσιες εκθέσεις ιδεών, χωρίς έμπνευση, χωρίς όραμα για τη χώρα, χωρίς δεσμεύσεις, χωρίς «οδικό χάρτη» για τον τόπο και τον πολίτη. 
    Ξέρουμε πια από την προηγούμενη θητεία σας ότι πίσω από τα μεγάλα λόγια και τις μεγαλόστομες εξαγγελίες κρύβεται η πραγματική σας ατζέντα. Αυτό που δυστυχώς μπορεί να περιμένει ο ελληνικός λαός είναι περισσότερη κοινωνική αδικία, περισσότερη οικονομική ανισότητα, περισσότερη αδιαφάνεια στη λειτουργία του κράτους, μεγαλύτερη κομματικοκρατία, μεγαλύτερη ανασφάλεια. Αυτό που, δυστυχώς, μπορεί να περιμένει είναι νέες χαμένες ευκαιρίες, αδυναμία να μπούμε σ’ ένα νέο κύκλο ανάπτυξης που σπάει τις παλιές κακές συνήθειες του συγκεντρωτισμού, της πελατειακής αντίληψης, του βολέματος και της διαφθοράς ημετέρων και ισχυρών. 
    	Κυρίες και κύριοι συνάδελφοι, ο Πρωθυπουργός άνοιξε προχθές το θέμα του εκλογικού νόμου, το μόνο θέμα για το οποίο μίλησε συγκεκριμένα. Εμείς προτάσσουμε το δημοκρατικό αίτημα, τη δημοκρατική επιταγή, να κατοχυρώσουμε την αυτονομία του πολιτικού συστήματος, αυτονομία απέναντι σε εξωθεσμικά κέντρα, απέναντι σε μεγάλα οικονομικά, εκδοτικά συμφέροντα και εξουσίες των Μέσων Ενημέρωσης. Αυτό το αίτημα δεν αφορά μόνο την Ελλάδα. Ως Πρόεδρος της Σοσιαλιστικής Διεθνούς μπορώ να σας διαβεβαιώσω ότι αποτελεί πια δημοκρατικό αίτημα του προοδευτικού κινήματος ανά τον κόσμο. 
    	Η απογοήτευση για τα πολιτικά συστήματα, η απογοήτευση που υπάρχει και διεθνώς για τη λειτουργία των δημοκρατικών θεσμών, την οποία αισθάνονται και οι πολίτες στη δικιά μας χώρα σήμερα, είναι η υποβάθμιση της πολιτικής που πια χειραγωγείται και στερεί εξουσία και συμμετοχή από τον απλό πολίτη.
      Δεν περιμένω βέβαια καμμία πια κίνηση από εσάς, κύριε Καραμανλή, προς αυτήν την κατεύθυνση. Παρά τα μεγάλα σας λόγια το 2004, συμβιβαστήκατε  πλήρως με τα μεγάλα συμφέροντα της χώρας. Αδυνατείτε να προστατεύσετε τον απλό πολίτη της Ελλάδας. 
      Σήμερα, η διασφάλιση της αυτονομίας της πολιτικής είναι κυρίαρχο ζήτημα και ζωτική ανάγκη για τη δημοκρατία μας και τη δίκαιη αναδιανομή του πλούτου. Θα υπερασπιστώ με συνέπεια, θα υπερασπιστούμε ως ΠΑ.ΣΟ.Κ. με συνέπεια, την ανάγκη αυτής της αυτονομίας. Προτείνουμε και θα αγωνιστούμε για ισχυρούς μηχανισμούς ελέγχου και διαφάνειας στη σύναψη των δημοσίων συμβάσεων. Να ενημερώνεται πλήρως η Βουλή για κάθε σύμβαση μεγάλης σημασίας πριν από τη σύναψή της. Όλα τα εξοπλιστικά προγράμματα και οι δαπάνες θα παρουσιάζονται και θα ελέγχονται από την αρμόδια επιτροπή της Βουλής. Όλες οι πράξεις για προμήθειες, για συμβάσεις παραχώρησης, για απευθείας αναθέσεις, για παροχές υπηρεσιών, προτείνουμε να αναρτώνται, να δημοσιοποιούνται στο διαδίκτυο, να τα βλέπει το φως της δημοσιότητας. 
      Πολιτικό χρήμα. Έλεγχος, διαφάνεια πλήρης στα κόμματα, δημόσια χρηματοδότηση των κομμάτων. Η ιδιωτική χρηματοδότηση να περιοριστεί στις εισφορές μελών και φίλων που πρέπει να είναι πάντα ονομαστικές. 
      Η επιταγή της διαφάνειας αφορά και στα Μέσα Ενημέρωσης, εν’ όψει της τεράστιας εξουσίας που ασκούν πια στην πολιτική, κοινωνική και οικονομική ζωή. 
      Μέσα Ενημέρωσης: Απόλυτη διαφάνεια στις πηγές χρηματοδότησής τους, στη ροή χρήματος, βιωσιμότητάς τους, εγγύηση υγιούς ανταγωνισμού. 
      Επιλογή ανώτατων δικαστών. Να περνάνε ακρόαση από τη Βουλή, κατοχυρώνοντας μεγαλύτερη ανεξαρτησία από την εκάστοτε κυβερνητική εξουσία. 
      Πώς ψηφίζουμε νόμους; Νομοθετική εργασία: Υποχρεωτικό στάδιο διαβούλευσης. Τέλος οι τροπολογίες οι μεταμεσονύκτιες. Τα νομοσχέδια πρέπει επίσης να υποβάλλονται σε δύο «αναγνώσεις», με χρονικό περιθώριο μεταξύ των δύο αναγνώσεων, για να μπορούν οι ενδιαφερόμενοι να ενημερωθούν και να συμμετάσχουν. 
      Τέλος οι εκπλήξεις για κοινωνικούς εταίρους. Τέλος οι φωτογραφικές διατάξεις για ημετέρους και ισχυρούς. 
      Δημιουργία Εθνικού Συμβουλίου Διαφάνειας. Να καταπολεμήσουμε συλλογικά το εθνικό πια θέμα που λέγεται διαφθορά στη χώρα μας, το οποίο αποτελεί κοινωνική αδικία, υπονομεύει τη δημοκρατία και είναι εμπόδιο στην ορθολογική ανάπτυξη της οικονομίας μας. 
      Για όλα αυτά δεν μας είπατε τίποτα. Εγκαταλείψατε τα μεγάλα λόγια για τη διαφθορά και εσείς, κύριε Καραμανλή, και οι Υπουργοί σας. 
      Επειδή επιχειρείτε και αλλού να ξεφύγετε με γενικολογίες, ζητώ να απαντήσετε ενώπιον της Εθνικής Αντιπροσωπείας και του ελληνικού λαού σε μερικά απλά ερωτήματα. 
       Κύριε Πρωθυπουργέ, ερώτημα πρώτο: Θα προχωρήσετε σε αύξηση του Φ.Π.Α., επιβαρύνοντας τη λαϊκή κατανάλωση και τον οικογενειακό προϋπολογισμό ακόμα περισσότερο, ναι ή όχι; 
      Ερώτημα δεύτερο. Ρητορικές δεσμεύσεις για το ασφαλιστικό αναλάβατε. Δεν μας είπατε, όμως, λέξη για την ταμπακέρα. Θα εκπληρώσει το κράτος τις οικονομικές του υποχρεώσεις προς τα ταμεία; Θα πληρώσει τα  8.000.000.000 ευρώ που τους χρωστάει; Πότε και πώς ακριβώς; 
      Ερώτημα τρίτο. Θα επιμείνετε, ακόμα και μετά τη βιβλική οικολογική καταστροφή των πυρκαγιών, στο απαράδεκτο ειδικό χωροταξικό πλαίσιο για τον τουρισμό, που απειλεί να καταστρέψει τα δάση μας και τις παραλίες μας; Θα επιμείνετε ή θα το αποσύρετε, κύριε Καραμανλή; 
      Ερώτημα τέταρτο: Τι θα γίνει με την Επιτροπή Ανταγωνισμού, όπου αλώνιζαν οι «κουμπάροι» που πουλούσαν προστασία στα καρτέλ της ακρίβειας; Θα εκδοθεί επιτέλους το πόρισμα για το καρτέλ του γάλακτος; Θα μπει φρένο στην  ακρίβεια που κατατρώει το εισόδημα εργαζομένων και συνταξιούχων; 
      Ερώτημα πέμπτο. Πέρα από τις μεγαλόστομες διακηρύξεις για την παιδεία, τι θα κάνετε με τη χρηματοδότηση του δημόσιου εκπαιδευτικού συστήματος; Θα αποδεχθείτε την πρόταση του ΠΑ.ΣΟ.Κ. για αύξηση των σχετικών κονδυλίων κατά 1.000.000.000 ευρώ στο φετινό προϋπολογισμό; 
      (Χειροκροτήματα από την πτέρυγα του ΠΑ.ΣΟ.Κ.)
      Ερώτημα έκτο. Τι θα γίνει με το τεράστιο πρόβλημα της έλλειψης νοσηλευτικού προσωπικού, που αποτελεί βόμβα στα θεμέλια του Ε.Σ.Υ.; Πόσους νοσηλευτές προτίθεστε να προσλάβετε και πότε θα το πράξετε; Με ποιο χρονοδιάγραμμα θα κινηθείτε, για να πάψουν τα νοσοκομεία να υπολειτουργούν και οι μονάδες εντατικής θεραπείας να παραμένουν κλειστές; 
      Ερώτημα έβδομο. Τι θα κάνετε για να μειωθεί για τους αγρότες η ψαλίδα των τιμών στο ράφι και των τιμών στο χωράφι; Τι θα κάνετε για να αντιμετωπίσουν με ασφάλεια οι αγρότες τα νέα δεδομένα, τις νέες συνθήκες σε παγκόσμιο επίπεδο; 
      Ερώτημα όγδοο. Θα συνεχίσετε να κρύβεστε πίσω από τη δικαιοσύνη για το μεγάλο σκάνδαλο των υποκλοπών; Θα συνεχίσει να σας απασχολεί το πώς θα απαλλαγείτε, πώς θα αντικαταστήσετε τον κ. Ζορμπά, πώς θα γλιτώσετε από τα πορίσματά του για την υπόθεση των ομολόγων; Θα συμφωνήσετε, επιτέλους, στη σύσταση εξεταστικής των πραγμάτων επιτροπής; 
      (Χειροκροτήματα από την πτέρυγα του ΠΑ.ΣΟ.Κ.)
      Τέλος, εμείς, όταν μιλάμε για νέο πατριωτισμό, που ακούσαμε πολύ προεκλογικά, δεν εννοούμε τα εύκολα μεγάλα λόγια. Δεν εννοούμε τις εύκολες καταγγελίες για τους γείτονές μας. Δεν εννοούμε να κραδαίνουμε την Ελληνική Σημαία, αλλά ουσιαστικά να κρυβόμαστε πίσω από αυτή. Εννοούμε να πετυχαίνουμε αλλαγές και νίκες, που προωθούν τα συμφέροντά μας και την ειρήνη στην περιοχή. Ποιά εξωτερική πολιτική θα ακολουθήσετε;
      Κάποιος είπε για τα ζεμπέκικα. Θα κάνω και άλλα ζεμπέκικα, θα έκανα και άλλα ζεμπέκικα, αν είναι να αλλάξουμε την εξωτερική πολιτική, όπως έκανα με την ένταξη της Κύπρου στην Ευρωπαϊκή Ένωση!
      (Χειροκροτήματα από την πτέρυγα του ΠΑ.ΣΟ.Κ.)
      Διότι εγώ είχα επιτυχία σε αυτό το θέμα. Εμείς είχαμε επιτυχία σε αυτό το θέμα. Και εάν χρειάζονται και άλλα ζεμπέκικα, θα τα κάνω!
      Η Δεξιά μας έχει συνηθίσει σε δύο αντιλήψεις για την εξωτερική πολιτική. Δύο πλευρές του ίδιου νομίσματος. Η μία πλευρά, τις εθνικιστικές κορώνες, όπως ακούμε από την ακροδεξιά αλλά και από πολλούς Βουλευτές σας. Η άλλη, τη διολίσθηση στη θέση του απαθούς παρατηρητή. 
      Και οι δύο πλευρές αυτής της πολιτικής της Δεξιάς, είναι επιζήμιες για τη χώρα μας και τα συμφέροντα της Ελλάδας. Και η ιστορία έχει κρίνει ποιος πατριωτισμός είναι τελικά αποτελεσματικός. 
      Η δικτατορία, η ακροδεξιά, ευθύνεται για τη σημερινή κατοχή στην Κύπρο. Η κυβέρνηση του Κωνσταντίνου Καραμανλή δεν μπόρεσε να αντιμετωπίσει το «Χόρα». Η κυβέρνηση Μητσοτάκη δεν μπόρεσε να αντιμετωπίσει το ζήτημα των Σκοπίων. Η κυβέρνηση Ανδρέα Παπανδρέου κατάφερε την πρώτη συμφωνία «Γιλμάζ–Παπούλια». Η κυβέρνηση Ανδρέα Παπανδρέου εμπέδωσε την Ενδιάμεση Συμφωνία, δίνοντάς μας ξανά νέες διαπραγματευτικές δυνατότητες, απέναντι στα Σκόπια. 
      Η Κυβέρνηση της Νέας Δημοκρατίας σήμερα και η χθεσινή, ξανά διολίσθησε στη χειρότερη διαπραγματευτική θέση για τη χώρα μας στο ζήτημα αυτό της FYROM. 
      Ο Κωνσταντίνος Καραμανλής, μας έβαλε στην Ε.Ο.Κ.. Αλλά οι δικές μας κυβερνήσεις κατάφεραν τις μεγαλύτερες οικονομικές ενισχύσεις, με την διεκδίκηση των Μεσογειακών Oλοκληρωμένων Προγραμμάτων, με το Γ΄, το Β΄, το Α΄ Κοινοτικό Πλαίσιο Στήριξης, την προστασία των αγροτικών προϊόντων.
      (Χειροκροτήματα από την πτέρυγα του ΠΑ.ΣΟ.Κ.)
      Η σημερινή Κυβέρνηση, μας έβαλε σε επιτήρηση και έχασε τεράστια ποσά από την Ευρωπαϊκή Ένωση. Η αλήθεια είναι ότι από τις δύο επιλογές της αντίληψης της εξωτερικής πολιτικής της Δεξιάς, στα χρόνια της δικής σας θητείας, κύριε Καραμανλή, ήσασταν συνεπείς. Μείνατε προσηλωμένος, θα έλεγα «τσιμεντωμένος», «καρφωμένος» στην καρέκλα σας, στη λογική της απάθειας και του ανήμπορού παρατηρητή στα εξωτερικά ζητήματα. 
      (Χειροκροτήματα από την πτέρυγα του ΠΑ.ΣΟ.Κ.)
      Φοβηθήκατε κάθε πρωτοβουλία και αποφύγατε κάθε διεκδίκηση. Χάσατε μεγάλες και ιστορικές ευκαιρίες. Εγκαταλείψατε τα μεγαλύτερα διαπραγματευτικά όπλα και μάλιστα από το CNN, που είχε ποτέ, στην πρόσφατη ιστορία της, η Ελλάδα: τις αποφάσεις της Ευρωπαϊκής Ένωσης, τη θέση μας στον Ο.Η.Ε., το κύρος μας στα Βαλκάνια.
      Όσο για τις δικές μας ενέργειες, ποια ήταν η μεγαλύτερη διπλωματική επιτυχία της Ελλάδας μετά από το 1974; Ήταν μία διπλωματική επιτυχία, για την οποία δούλεψαν με σχέδιο και προοπτική, χωρίς ανούσιες κορώνες, χωρίς ηττοπάθεια, οι κυβερνήσεις του ΠΑ.ΣΟ.Κ., οι Υπουργοί Εξωτερικών, ο Κάρολος Παπούλιας, ο Θεόδωρος Πάγκαλος, ο Γιάννος Κρανιδιώτης και εγώ προσωπικά: Ήταν η ένταξη της Κυπριακής Δημοκρατίας στην Ευρωπαϊκή Ένωση, χωρίς να «ανοίξει μύτη».
      (Χειροκροτήματα από την πτέρυγα του ΠΑ.ΣΟ.Κ.)
       Αυτός είναι ο δικός μας νέος πατριωτισμός. Ο νέος πατριωτισμός είναι να πετυχαίνει η Ελλάδα ο νέος πατριωτισμός είναι να εξάγουμε αγροτικά προϊόντα αξίας, ποιότητας, οικολογικά, ανταγωνιστικά, ο νέος πατριωτισμός είναι να δίνουμε δυνατότητες και σιγουριά στη νέα γενιά σε μία παγκόσμια και δύσκολη αγορά, ο νέος πατριωτισμός είναι η προστασία του εθνικού μας δασικού πλούτου, ο νέος πατριωτισμός είναι η κοινωνική αλληλεγγύη και η πρόνοια για τους φτωχότερους, μία δίκαιη ελληνική κοινωνία, ο νέος πατριωτισμός είναι να ξέρουμε να προφυλάσσουμε τα εθνικά μας συμφέροντα, αλλά και να εμπεδώνουμε σχέσεις ειρήνης και συνεργασίας στη γειτονιά μας, να έχουμε το μέρισμα ειρήνης που αντί για εξοπλισμούς θα πηγαίνει στην παιδεία και στην ανάπτυξη.
      Κυρίες και κύριοι συνάδελφοι, η Κυβέρνηση της Νέας Δημοκρατίας έχει μια ισχνή κοινοβουλευτική Πλειοψηφία, αλλά είναι μειοψηφία στην κοινωνία. Χρέος όλων μας στο ΠΑ.ΣΟ.Κ., είναι να εκφράσουμε τον άλλο δρόμο, πολιτικά, με τρόπο γνήσιο και αυθεντικό, να του δώσουμε ενωτική, προγραμματική διέξοδο και προοπτική νίκης. Και αυτό θα το πράξουμε.
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Οικονομίας και Οικονομικών κ. Γεώργιος Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ο ελληνικός λαός μίλησε και η ανανέωση της εμπιστοσύνης του στην Κυβέρνηση της Νέας Δημοκρατίας και στον Πρωθυπουργό Κώστα Καραμανλή αποτελεί εντολή για μία πολιτική ευθύνης, αποτελεσματικότητας και προοπτικής. 
      Πριν αναφερθώ στις προτεραιότητες της οικονομικής πολιτικής, θέλω να τονίσω ότι η ανανέωση της εμπιστοσύνης του Πρωθυπουργού στο πρόσωπό μου αποτελεί για εμένα μεγάλη τιμή, αλλά κυρίως αποτελεί μεγάλη ευθύνη. Δεσμεύομαι, όπως δεσμευόμαστε όλοι μας, να συνεχίσουμε να εργαζόμαστε με συνέπεια για μία δυναμική οικονομία και για μία δίκαιη κοινωνία, να συνεχίσουμε να εργαζόμαστε με προσήλωση στους στόχους που έχουμε θέσει, να τιμήσουμε την εμπιστοσύνη του ελληνικού λαού.
      Οι συνθήκες σήμερα είναι πλέον πολύ καλύτερες από εκείνες που επικρατούσαν το 2004. Και είναι πολύ καλύτερες λόγω των πολιτικών που εφαρμόσαμε. Με σχέδιο και αποφασιστικότητα βελτιώνουμε τα δημόσια οικονομικά, εξελίσσουμε ένα νέο πρότυπο για την ανάπτυξη, την απασχόληση και την κοινωνική συνοχή.
      Με το μεταρρυθμιστικό πρόγραμμα που εφαρμόζουμε, απελευθερώνουμε τον αναπτυξιακό δυναμισμό της χώρας, βελτιώνουμε το επιχειρηματικό περιβάλλον, ενισχύουμε την απασχόληση και την παραγωγικότητα, δίνουμε ώθηση στην εξωστρέφεια της χώρας και προωθούμε την αποτελεσματικότητα του κράτους. 
      Κυρίες και κύριοι συνάδελφοι, κληθήκαμε το Μάρτιο του 2004 να αντιμετωπίσουμε μία εξαιρετικά δύσκολη οικονομική κατάσταση, το υψηλό δημόσιο χρέος, τα υπερβολικά και κρυφά ελλείμματα, την έλλειψη προετοιμασίας και οικονομικού σχεδιασμού τόσο για τους Ολυμπιακούς Αγώνες όσο και κυρίως για την περίοδο μετά από τους Ολυμπιακούς Αγώνες.
      Το Μάρτιο του 2004 κατά τη συζήτηση των προγραμματικών δηλώσεων σ’ αυτήν εδώ την Αίθουσα είχαμε περιγράψει με σαφήνεια το σχέδιό μας, για να αντιμετωπίσουμε τα προβλήματα, ένα σχέδιο που εφαρμόζουμε στο ακέραιο, ένα σχέδιο που έχει οδηγήσει σε ένα νέο αναπτυξιακό πρότυπο για την οικονομία, σε ένα νέο αναπτυξιακό πρότυπο για τον τόπο. Είχαμε πει ξεκάθαρα ότι προτεραιότητά μας ήταν η αποκατάσταση της δημοσιονομικής διαφάνειας, ότι προτεραιότητά μας ήταν η αντιμετώπιση του δημοσιονομικού προβλήματος. Η δέσμευση έγινε πράξη. 
      Σήμερα έχει ολοκληρωθεί η πρώτη φάση της δημοσιονομικής εξυγίανσης. Το δημοσιονομικό έλλειμμα μειώθηκε από το 8% του Ακαθάριστου Εγχώριου Προϊόντος που το παραλάβαμε το 2004, σε επίπεδα κάτω από το 3% το 2006 και το 2007, ενώ για το 2008 προβλέπεται ότι θα είναι σε επίπεδα κάτω από το 2%. Σε στενή συνεργασία με την Ευρωπαϊκή Στατιστική Υπηρεσία αποκαταστήσαμε τη διαφάνεια και την αξιοπιστία των λογαριασμών του δημοσίου που λόγω της κατάστασής τους είχαν οδηγήσει στον τραυματισμό της εικόνας της χώρας στην Ευρωπαϊκή Ένωση. Το δημόσιο χρέος μειώνεται από το 108% του Α.Ε.Π. το 2004, στο 101,9% φέτος. 
      Στις προγραμματικές δηλώσεις του 2004 είχαμε μιλήσει για ένα ριζικά διαφορετικό φορολογικό καθεστώς με κύρια χαρακτηριστικά την απλότητα, τη σταθερότητα, τη συνέπεια, τους χαμηλούς συντελεστές για τη φορολογία και μια διαφορετική φιλοσοφία φορολογικών ελέγχων. Η δέσμευση έγινε πράξη. Ολοκληρώθηκε η πρώτη φάση φορολογικής μεταρρύθμισης. Μειώσαμε τους φόρους από το 35% στο 25% για τις Α.Ε. και τις Ε.Π.Ε.,  από το 25% στο 20% για τις ομόρρυθμες και ετερόρρυθμες εταιρείες, για τις εκατοντάδες, χιλιάδες μικρομεσαίες ελληνικές επιχειρήσεις, κυρίως για να τονώσουμε την ανάπτυξη μετά τους Ολυμπιακούς Αγώνες, για να δημιουργήσουμε νέες θέσεις εργασίας. Καθιερώσαμε ένα αντικειμενικό φορολογικό καθεστώς για την αναγνώριση των δαπανών των επιχειρήσεων κατά τους φορολογικούς ελέγχους. 
      Αυξήσαμε το αφορολόγητο για τα φυσικά πρόσωπα από τα 10.000 ευρώ στα 12.000 ευρώ, 20%, πολύ πάνω απ’ ότι θα γινόταν με την τιμαριθμοποίηση της φορολογικής κλίμακας. Αυξήσαμε το ποσοστό έκπτωσης των βασικών κοινωνικών δαπανών των νοικοκυριών. Ξεκίνησε και ολοκληρώνεται η διαδικασία μείωσης των συντελεστών για τη φορολογία εισοδήματος για όλα τα νοικοκυριά, για όλους τους Έλληνες φορολογουμένους. Ο βασικός φορολογικός συντελεστής που επιβαρύνει τα μικρομεσαία εισοδήματα μειώνεται από το 30% και το 40%, που ήταν ως πρόσφατα,  στο 25%. 
      Είχαμε βάλει στόχο τη μείωση της ανεργίας κατά 2,5 με 3 ποσοστιαίες μονάδες, την αύξηση του ποσοστού απασχόλησης σε επίπεδα άνω του 60% από το 57% που ήταν το 2004. Αυτό είπαμε και αυτό πετύχαμε. Η ανεργία μειώθηκε από το 11,3% το πρώτο τρίμηνο του 2004 στο 8,1% το δεύτερο τρίμηνο του 2007, πάνω από 3 εκατοστιαίες μονάδες και η απασχόληση φθάνει πλέον στο 61,5%. Βεβαίως, έχουμε δρόμο ακόμα μπροστά μας για την αντιμετώπιση αυτού του μεγάλου κοινωνικού προβλήματος, του προβλήματος της ανεργίας αλλά τα μέχρι τώρα αποτελέσματα είναι ενθαρρυντικά και μέσα στους στόχους που είχαμε θέσει. 
      Είχαμε μιλήσει για σύγκλιση των μισθών και των συντάξεων προς το μέσο όρο της Ευρωπαϊκής Ένωσης τα επόμενα οκτώ με δέκα χρόνια και αυτό επιδιώκουμε με την ανάπτυξη που πετύχαμε με την εισοδηματική πολιτική και με τη μείωση των φορολογικών βαρών. Το πραγματικό διαθέσιμο εισόδημα των νοικοκυριών στην περίοδο 2004 έως 2006 αυξήθηκε με μέσο ετήσιο ρυθμό της τάξης του 4% πάνω από τον πληθωρισμό έναντι λιγότερου από 2% στην περίοδο 1996-2003. Αυτές είναι οι συγκρίσεις. Δεν μας φοβίζουν οι συγκρίσεις, κυρίες και κύριοι συνάδελφοι.
     Ο πραγματικός μισθός αυξήθηκε πάνω από 3% ετησίως, 3% πάνω από τον πληθωρισμό. Είχαμε μια από τις μεγαλύτερες αυξήσεις μεταξύ των χωρών της Ευρωζώνης όπου οι πραγματικοί μισθοί μόλις που αυξήθηκαν 0,2% πάνω από τον πληθωρισμό και συνεχίζουμε με στοχευμένα μέτρα την προσπάθεια για την επίτευξη του στόχου μας. Με τη μείωση της φορολογίας, με αυξήσεις μισθών που αντανακλούν στην αύξηση της παραγωγικότητας, με την αύξηση του Ε.Κ.Α.Σ. όλα τα προηγούμενα χρόνια με ρυθμό πολλαπλάσιο του πληθωρισμού το Ε.Κ.Α.Σ., όπως είχαμε δεσμευτεί, φθάνει τα 230 ευρώ από την 1η Ιανουαρίου. Με την αύξηση των συντάξεων του Ο.Γ.Α. πολύ πάνω από τον πληθωρισμό όλα τα προηγούμενα χρόνια, οι συντάξεις του Ο.Γ.Α. φθάνουν, όπως είχαμε δεσμευτεί, τα 330 ευρώ από την 1η Ιανουαρίου. Είχαμε μιλήσει επίσης για ισόρροπη ανάπτυξη με έμφαση στη μείωση των κοινωνικών και περιφερειακών ανισοτήτων και αυτό κάνουμε με τον επενδυτικό νόμο, με την αποτελεσματική απορρόφηση και αξιοποίηση των κοινοτικών κονδυλίων, με τις συμπράξεις δημόσιου και ιδιωτικού τομέα. 
     Στο πλαίσιο του επενδυτικού νόμου δημιουργούνται πάνω από είκοσι μία χιλιάδες νέες άμεσες θέσεις εργασίας σε όλη την ελληνική περιφέρεια. Έχουν εγκριθεί τρεις χιλιάδες οκτακόσια επτά επενδυτικά σχέδια και το ύψος τους ξεπερνά τα 8,5 δισεκατομμύρια ευρώ. Είναι για την ακρίβεια 8.780.000.000 ευρώ. Οι επενδύσεις αυτές έχουν ξεκινήσει, ολοκληρώνονται στο σύνολό τους τα επόμενα χρόνια και θα συμβάλουν στην ανάπτυξη, τη μείωση της ανεργίας, την αξιοποίηση των συντηρητικών πλεονεκτημάτων όλης της ελληνικής επικράτειας αλλά κυρίως της ελληνικής περιφέρειας.
      Στο πλαίσιο της αποτελεσματικής απορρόφησης και διαχείρισης των κοινοτικών κονδυλίων όπου άκουσα κριτική από την Αξιωματική Αντιπολίτευση, διπλασιάσαμε το ρυθμό υλοποίησης του Γ΄  Κοινοτικού Πλαισίου Στήριξης, το οποίο παρέπαιε. Έκλεισαν σημαντικές εκκρεμότητες με την Ευρωπαϊκή Επιτροπή. Το Μάρτιο του 2004, μετά από πενήντα μήνες υλοποίησης, η απορρόφηση των κοινοτικών κονδυλίων έφθανε μόλις στο 23%. Σήμερα έχει φθάσει το 65,5%. Την περίοδο από το Μάρτιο του 2004 μέχρι σήμερα απορροφήθηκαν και αξιοποιήθηκαν σχεδόν 14.000.000.000 ευρώ κοινοτικών και εθνικών πόρων, δύο φορές περισσότερα απ’ όσα στην περίοδο από το 2000 ως το Μάρτιο του 2004. Με το νέο χάρτη περιφερειακών ενισχύσεων και με τα κονδύλια της νέας προγραμματικής περιόδου που διαπραγματευτήκαμε με επιτυχία με προσωπική συμβολή του Πρωθυπουργού, δίνουμε ακόμα μεγαλύτερη ώθηση στην ανάπτυξη της περιφέρειας τα επόμενα χρόνια. 
     Στο πλαίσιο των συμπράξεων δημόσιου και ιδιωτικού τομέα έχουν ήδη εγκριθεί και δρομολογούνται έργα αξίας 3.100.000.000 ευρώ στην περιφέρεια για κοινωνικές υποδομές υψηλής προτεραιότητας που δεν θα μπορούσαν να προωθηθούν με άλλο τρόπο. Τα έργα αυτά ξεκινούν από το 2008 καθώς ολοκληρώνονται οι διαγωνισμοί και θα συμβάλουν σημαντικά στην ανάπτυξη τα επόμενα χρόνια. 
     Κυρίες και κύριοι συνάδελφοι, είχαμε θέσει και άλλους στόχους στις προγραμματικές δηλώσεις του 2004. Είχαμε θέσει ως προτεραιότητα την ενίσχυση του ανταγωνισμού στο εγχώριο τραπεζικό σύστημα και αυτό κάναμε. Με την πλήρη αποκρατικοποίηση της Εθνικής Τράπεζας, με την αναδιάρθρωση και την εισαγωγή του Ταχυδρομικού Ταμιευτηρίου στο Χρηματιστήριο, με την εξυγίανση και την ενδυνάμωση της Αγροτικής Τράπεζας δώσαμε ώθηση στον εσωτερικό ανταγωνισμό μεταξύ ισχυρών τραπεζικών ομίλων, δώσαμε ώθηση στην αναπτυξιακή δυναμική της οικονομίας και τα περιθώρια μεταξύ επιτοκίων χορηγήσεων και καταθέσεων μειώνονται και αυτό επιταχύνεται στα χρόνια που έρχονται. 
     Είχαμε θέσει το Μάρτιο του 2004 ως προτεραιότητα την προώθηση των ελληνικών προϊόντων στη διεθνή αγορά και αυτό υλοποιήσαμε. Με την αναβάθμιση του Εθνικού Συμβουλίου Εξαγωγών, με την άρση των αντικινήτρων για τους εξαγωγείς, με την αναδιοργάνωση και την κινητοποίηση του Οργανισμού Προώθησης Εξαγωγών δώσαμε ώθηση στις ελληνικές εξαγωγές. Για μια ακόμα φορά συμβάλλουν στην ανάπτυξη όπως δεν έκαναν επί πολλά χρόνια. Προωθούμε αποτελεσματικά τα προϊόντα μας στις διεθνείς αγορές. Οι εξαγωγές τα τελευταία χρόνια αυξάνονται με ρυθμούς που ήταν πρωτόγνωροι έως το 2004. Την τριετία 2004-2006 οι εξαγωγές αυξήθηκαν κατά 34,4%. 
      Είχαμε πει, κυρίες και κύριοι συνάδελφοι, το Μάρτιο του 2004 ότι η πολιτική μας θα ήταν αναπτυξιακή και κοινωνική και αυτό αναγνώρισαν οι πολίτες στις 16 Σεπτεμβρίου, όταν επιβράβευσαν τη συνέπεια, την αποτελεσματικότητα, την πρόοδο που σημειώνει η χώρα με την Κυβέρνηση της Νέας Δημοκρατίας, του Κώστα Καραμανλή.
      Τα αποτελέσματα της πολιτικής μας δικαιώνουν όχι μόνο τις δικές μας προσδοκίες, αλλά και τις προσδοκίες ολόκληρου του ελληνικού λαού. Οι στόχοι που είχαμε θέσει επιτυγχάνονται, σε πολλές περιπτώσεις ξεπερνιούνται. Η ανάπτυξη είναι ισχυρή. Παρά την εκτίναξη των τιμών του πετρελαίου, παρά τις δυσκολίες που έρχονται από το εξωτερικό, τα δημόσια οικονομικά βρίσκονται σε καλό δρόμο. Η ανεργία μειώνεται. Τα τελευταία τριάμισι χρόνια δημιουργήθηκαν περισσότερες από διακόσιες χιλιάδες νέες θέσεις εργασίας. Οι εξαγωγές αυξάνονται. Οι κοινωνική συνοχή ενισχύεται. Οι ξένες επενδύσεις έρχονται και πάλι στη χώρα.
      Η Ελλάδα -και αυτό δεν είναι σχήμα λόγου- αποτελεί πλέον το οικονομικό και επιχειρηματικό κέντρο της Νοτιοανατολικής Ευρώπης και της Ανατολικής Μεσογείου. Διαδραματίζει καθοριστικό ρόλο και διαμορφώνει τις εξελίξεις στην περιοχή.
      Ξεκινάει πλέον η δεύτερη φάση του μεταρρυθμιστικού μας προγράμματος. Εντείνουμε τις προσπάθειές μας για να αξιοποιήσουμε τις μεγάλες δυνατότητες της χώρας μας. Προχωρούμε μπροστά αξιοποιώντας την εμπειρία μας, με σιγουριά και αυτοπεποίθηση. Τιμούμε την εντολή των πολιτών. Χτίζουμε πάνω στις βάσεις που βάλαμε. Η Ελλάδα πάει μπροστά.
      Κυρίες και κύριοι συνάδελφοι, προχωρούμε στη δεύτερη φάση της δημοσιονομικής εξυγίανσης και του μεταρρυθμιστικού μας προγράμματος. Στόχος μας είναι η ενίσχυση του νέου οικονομικού και αναπτυξιακού προτύπου που καθορίσαμε για τη χώρα, η ενδυνάμωση της κοινωνικής συνοχής, η ισχυροποίηση της χώρας. 
      Αντιμετωπίζουμε ως πρώτη προτεραιότητα το υψηλό δημόσιο χρέος, μία από τις πιο αρνητικές παρακαταθήκες των πολιτικών του χθες. Το δημόσιο χρέος τροφοδοτείται από τα ελλείμματα της κεντρικής διοίκησης, από τα ελλείμματα των δημοσίων επιχειρήσεων, από τα ελλείμματα των δημοσίων οργανισμών. Η εξυπηρέτησή του απαιτεί σχεδόν 10.000.000.000 ευρώ κάθε χρόνο, σχεδόν 1.000 ευρώ από κάθε Έλληνα πολίτη. 
      Στο πλαίσιο αυτό προχωρούμε στη δεύτερη φάση της δημοσιονομικής εξυγίανσης για την επίτευξη ισοσκελισμένων προϋπολογισμών ως το 2010, όπως και όλες οι υπόλοιπες χώρες της Ευρωζώνης, καθώς και στη σημαντική μείωση των ελλειμμάτων των Δ.Ε.Κ.Ο., του ασφαλιστικού συστήματος και του συστήματος υγείας.
      Η δεύτερη φάση της δημοσιονομικής εξυγίανσης βασίζεται στην ακόμη πιο αποτελεσματική αντιμετώπιση της φοροδιαφυγής και του λαθρεμπορίου, στη διεύρυνση της φορολογικής βάσης, έτσι ώστε όλοι οι πολίτες να συμβάλουν ανάλογα με τις δυνατότητές τους στη χρηματοδότηση του κοινωνικού κράτους, στον περαιτέρω περιορισμό της σπατάλης στο δημόσιο, τις δημόσιες επιχειρήσεις, τους δημόσιους οργανισμούς και τους Οργανισμούς Τοπικής Αυτοδιοίκησης. 
      Όλοι οι δημόσιοι οργανισμοί, οι Οργανισμοί Τοπικής Αυτοδιοίκησης και οι δημόσιες επιχειρήσεις υποχρεούνται να παρουσιάζουν αναλυτικούς ετήσιους προϋπολογισμούς και ισολογισμούς, καθώς και εξαμηνιαίες λογιστικές καταστάσεις.
      Αναμορφώνεται η διαδικασία κατάρτισης και υλοποίησης του κρατικού προϋπολογισμού. Στόχος είναι η περαιτέρω ενίσχυση της διαφάνειας της δημοσιονομικής διαχείρισης, αλλά και η αξιολόγηση της αποτελεσματικότητας και της αποδοτικότητας των δημοσίων δαπανών. 
      Στο πλαίσιο αυτό οι ειδικοί λογαριασμοί ενσωματώνονται στο γενικό προϋπολογισμό του κράτους και η διαχείρισή τους γίνεται με βάση τους κανόνες του δημόσιου λογιστικού. Ενισχύονται οι δημοσιονομικοί έλεγχοι, προκειμένου να διασφαλιστεί η διαφάνεια και η αποτελεσματικότητα των δημοσίων δαπανών σε όλα τα επίπεδα της γενικής κυβέρνησης. Ολοκληρώνεται η εφαρμογή του νόμου για τις Δ.Ε.Κ.Ο., προκειμένου να βελτιωθεί η οικονομική τους διαχείριση και η ποιότητα των υπηρεσιών που προσφέρουν στους πολίτες.
      Προχωρούμε στο τρίτο στάδιο της φορολογικής μεταρρύθμισης. Ολοκληρώνεται, όπως έχει προβλεφθεί, η μείωση των φορολογικών συντελεστών για τα φυσικά πρόσωπα, ώστε το 2009 τα μεσαία εισοδήματα να φορολογούνται με συντελεστή 25% αντί για 30% και 40% που συνέβαινε μέχρι πρόσφατα. 
      Συστήνεται το εθνικό συμβούλιο για την αντιμετώπιση της φοροδιαφυγής και ενισχύεται το οπλοστάσιο του Δημοσίου με την παροχή κινήτρων κατά της φοροδιαφυγής και τη βελτίωση της αποτελεσματικότητας των διασταυρώσεων και των ελέγχων.
      Απλοποιούμε τη φορολογία των ακινήτων με κατάργηση των πολλαπλών επιβαρύνσεων, έτσι ώστε να μειωθεί τόσο το διαχειριστικό κόστος όσο και το κόστος για το συνεπή φορολογούμενο. Προχωρούμε στην αναμόρφωση του φόρου γονικών παροχών και κληρονομιών και στη φορολογική ελάφρυνση της πρώτης κατοικίας, όπως ακριβώς έχουμε δεσμευθεί. 
      Προχωρούμε στη μεταρρύθμιση του κοινωνικού κράτους και της κοινωνικής πολιτικής κι αυτό είναι μια πολύ σημαντική μεταρρύθμιση. Με στοχευμένες παρεμβάσεις ενισχύουμε και στηρίζουμε εκείνους που πραγματικά έχουν ανάγκη. Η ίδρυση του Εθνικού Ταμείου Κοινωνικής Συνοχής για την αντιμετώπιση της φτώχειας καθώς και η καθιέρωση της Εθνικής Σύνταξης από το 2009 αποτελούν την απάντησή μας στο πρόβλημα της φτώχειας, της φτώχειας που πλήττει ένα στα πέντε νοικοκυριά. Αποτελούν επίσης το κυριότερο παράδειγμα της αλλαγής φιλοσοφίας του ελληνικού κράτους αναφορικά με την κοινωνική πολιτική. Δίνουμε έμφαση στις στοχευμένες δράσεις ενίσχυσης των εισοδημάτων όσων βρίσκονται κάτω από τα όρια της φτώχειας, σε αντίθεση με τις γενικευμένες δήθεν παροχές αμφίβολης αποτελεσματικότητας, που ίσχυαν σε πολλές περιπτώσεις μέχρι σήμερα. 
      Ενισχύουμε την ανάπτυξη της ελληνικής περιφέρειας με την αποτελεσματική ολοκλήρωση του Γ’ Κοινοτικού Πλαισίου Στήριξης, με την αποτελεσματική αξιοποίηση των κοινοτικών πόρων με το Εθνικό Στρατηγικό Πλαίσιο Αναφοράς για την περίοδο 2007-2013. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ένα λεπτό ακόμη, κύριε Πρόεδρε.
      Το Εθνικό Στρατηγικό Πλαίσιο Αναφοράς έχει ιδιαίτερη σημασία για το μέλλον του τόπου. Αποτελεί την τελευταία ίσως ευκαιρία που θα έχει η χώρα μας να αξιοποιήσει κοινοτικούς πόρους μεγάλου μεγέθους. Μαζί με την εθνική συμμετοχή οι πόροι που διατίθενται ανέρχονται στα 36.000.000.000 ευρώ. Το 80% των πόρων κατευθύνεται στην περιφέρεια, με στόχο την αντιμετώπιση και τη μείωση των περιφερειακών ανισοτήτων. Με το τρίπτυχο Εθνικό Στρατηγικό Πλαίσιο Αναφοράς - επενδυτικό νόμο - συμπράξεις δημόσιου και ιδιωτικού τομέα βάζουμε τις βάσεις για μια αποτελεσματική περιφερειακή πολιτική αλλά και για μια αποτελεσματική περιβαλλοντική πολιτική, όπως είπε ο αρμόδιος Υπουργός, γιατί ένα μεγάλο μέρος κατευθύνεται στην προστασία του περιβάλλοντος. Γιατί εμείς αποδεικνύουμε με πράξεις ότι η περιφέρεια και το περιβάλλον είναι στο επίκεντρο της αναπτυξιακής μας πολιτικής.
      Προωθούμε επίσης τη μεταρρύθμιση του ασφαλιστικού συστήματος. Ανέφερε τις λεπτομέρειες ο αρμόδιος Υπουργός. Θα προηγηθεί ένας ευρύς κοινωνικός και πολιτικός διάλογος που θα ξεκινήσει άμεσα. 
      Με την πολιτική των αποκρατικοποιήσεων δίνουμε πλέον έμφαση όχι μόνο στη διαμόρφωση ανταγωνιστικών συνθηκών στην οικονομία, αλλά και στην αναβάθμιση υποδομών, όπως είναι τα λιμάνια και τα αεροδρόμια, μέσα από τις συμπράξεις με τον ιδιωτικό τομέα. 
      Με την πολιτική μας για την εξωστρέφεια συνεχίζουμε με σχέδιο την προώθηση των προϊόντων μας στις διεθνείς αγορές. 
      Με τη στρατηγική για την ψηφιακή Ελλάδα, που ήδη έχει σημαντικά αποτελέσματα, καλύπτουμε το ψηφιακό χάσμα που μας χώριζε από την ψηφιακή Ευρώπη. 
      Κυρίες και κύριοι συνάδελφοι, τα όρια της κρατικοκεντρικής ανάπτυξης, η οποία επιδιώχθηκε την τελευταία εικοσιπενταετία, έχουν προ πολλού εξαντληθεί. Το παλαιό πρότυπο ανάπτυξης είχε οδηγήσει σε αδιέξοδα. Και ανήκει στο χθες. Το νέο πρότυπο ανάπτυξης που ακολουθούμε ήδη έχει οδηγήσει σε θετικά αποτελέσματα. Συνεχίζουμε και διευρύνουμε την πολιτική των μεταρρυθμίσεων, για να ενισχύσουμε την ανάπτυξη, να ενισχύσουμε την απασχόληση, να ενισχύσουμε την κοινωνική συνοχή, για μια δυναμική οικονομία και για μια δίκαιη κοινωνία.
      Κυρίες και κύριοι συνάδελφοι, κλείνοντας, θυμάμαι ότι το Μάρτιο του 2004 όταν ξεκινούσαμε είχα πει σ’ αυτήν εδώ την Αίθουσα ότι μας συνόδευαν και ελπίδες και αμφιβολίες. Είχαμε θέσει ως στόχο να δικαιώσουμε τις ελπίδες και να διαψεύσουμε τις αμφιβολίες. Στις 16 Σεπτεμβρίου ο ελληνικός λαός αναγνώρισε ότι δικαιώσαμε τις ελπίδες του και μας δίνει την ευκαιρία να συνεχίσουμε το έργο μας. Σήμερα μας συνοδεύουν πλέον περισσότερες ελπίδες, περισσότερες απαιτήσεις και λιγότερες αμφιβολίες για ένα καλύτερο αύριο, ελπίδες για δημιουργία, για αποτελεσματικότητα, για προκοπή. Είναι υπόθεση όλων των Ελλήνων και όλων των πολιτικών παρατάξεων να πετύχουμε τους εθνικούς στόχους για μια ισχυρή οικονομία και για μια δίκαιη κοινωνία. 
      Παρά τις διαφορετικές ιδεολογικές μας αφετηρίες έχω την πεποίθηση ότι όλες οι πολιτικές δυνάμεις στο Κοινοβούλιο, η καθεμιά από τη θέση στην οποία την έταξε ο ελληνικός λαός, όλοι μαζί, με εποικοδομητική διάθεση, με σοβαρό και δημιουργικό διάλογο μπορούμε να δημιουργήσουμε προϋποθέσεις για προοπτική στη χώρα μας, για μια ακόμη πιο δυναμική οικονομία, για μια ακόμη πιο δίκαιη κοινωνία, χωρίς ιδεοληψίες και χωρίς στείρες πολιτικές αντιπαραθέσεις, για μια καλύτερη Ελλάδα.
      Σας ευχαριστώ πολύ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός επί των Εσωτερικών κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρίες και κύριοι συνάδελφοι, δυο προκαταρκτικές παρατηρήσεις:
      Ακούσαμε από τον Αρχηγό της Αξιωματικής Αντιπολίτευσης και από αρκετά στελέχη του ότι εδώ στη Βουλή θα έχουμε την Αξιωματική Αντιπολίτευση απέναντί μας ενιαία και ότι θα κάνει τη δουλειά της, όπως ακριβώς επιβάλλει ο ρόλος της. Αυτό είναι αυτονόητο, ευκτέον από εμάς, χρέος από την πλευρά της Αξιωματικής Αντιπολίτευσης. 
      Το ζήτημα είναι γιατί αυτή η διευκρίνιση δίνεται στην Εθνική Αντιπροσωπεία. Δεν αφορά την Εθνική Αντιπροσωπεία, αφορά τα εσωτερικά της Αξιωματικής Αντιπολίτευσης. Σας ευχόμαστε το συντομότερο δυνατό τις δημοκρατικές διαδικασίες να τις ολοκληρώσετε και μαζί να κάνουμε τη μεγάλη προσπάθεια, στην οποία απαιτείται η ενιαία και αδιαίρετη σύμπραξη και της Αξιωματικής Αντιπολίτευσης.
      Το δεύτερο σχετίζεται με μια άλλη φράση που ακούσθηκε από την Αξιωματική Αντιπολίτευση πάνω στις Προγραμματικές Δηλώσεις και η οποία, περίπου, λέει ότι τίποτα δεν έγινε από αυτήν την Κυβέρνηση, τίποτα δεν προοιωνίζει την πορεία αυτής της Κυβέρνησης μετά τις εκλογές.
      Κυρίες και κύριοι συνάδελφοι, η λογική του ΠΑ.ΣΟ.Κ., όταν ήταν κυβέρνηση, υπήρξε η ακόλουθη: Κάθε φορά που κέρδιζε τις εκλογές, έλεγε ότι: «δεν μπορείτε να κάνετε κριτική, έκρινε ο ελληνικός λαός». Όταν έχασε τις εκλογές, ήρθε και είπε ότι βρήκε μπροστά της τη χειρότερη Κυβέρνηση! Όταν χάνει και τώρα τις εκλογές, λέει ότι τίποτε θετικό δεν έκανε αυτή η Κυβέρνηση και τίποτε θετικό δεν μπορεί να κάνει. Μα, είναι λογική αυτή;
      Βεβαίως, οι εκλογές δεν αποτελούν κολυμβήθρα του Σιλωάμ για εκείνον που γίνεται Κυβέρνηση. Είναι σαφές ότι η λαϊκή εντολή είναι συγκεκριμένη. Σε εκείνον που δίνει πραγματικά την εντολή ο λαός, του λέει απλά: Οφείλεις να προχωρήσεις, να διορθώσεις τα λάθη σου και να κάνεις περισσότερα πράγματα.
      Όμως, ο λαός όταν κρίνει και αναδεικνύει κυβερνήσεις, κάνει και συγκρίσεις. Και είναι σαφές ότι σύγκριση έκανε. Βεβαίως, δεν είπε ότι όλα τα κάναμε καλά, αλλά σίγουρα δεν είπε και σε εσάς ότι μπορεί να είσθε οι κήνσορες των πάντων και ότι μπορεί να θεωρείτε ότι τίποτα καλό δεν έγινε. Για να αναδείξει ο λαός μια Κυβέρνηση, έκανε τη σύγκριση και βρήκε πολλά θετικά, αντίθετα με το ΠΑ.ΣΟ.Κ., του οποίου ούτε τις μέρες νοστάλγησε ούτε το πρόγραμμα θαύμασε.
      Αυτή είναι η πραγματικότητα και πάνω σε αυτήν πρέπει να πορευθούμε, εάν θέλουμε πραγματικά όλοι μαζί να βάλουμε τις βάσεις για ένα ξεκίνημα, το οποίο απαιτεί ο ελληνικός λαός και η ελληνική κοινωνία.
      Και επιτρέψτε μου, στο πλαίσιο των Προγραμματικών Δηλώσεων που αφορούν το Υπουργείο Εσωτερικών, να σας πω γιατί από πλευράς σύγκρισης τα πράγματα είναι πολύ καλύτερα απ’ ό,τι τα βρήκαμε και γιατί αυτά που σκοπεύουμε να κάνουμε εντάσσονται πλήρως στην ολοκλήρωση των δεσμεύσεων που αναλάβαμε το 2004, μέσα στο πλαίσιο ενός οκταετούς προγράμματος -δύο τετραετιών- όπως είχαμε πει τότε.
      Δεν είναι αλήθεια, κυρίες και κύριοι συνάδελφοι, ότι στο επίπεδο του κεντρικού κράτους, σ’ ένα βασικό θέμα το οποίο αφορά την απλοποίηση των διαδικασιών και την εξυπηρέτηση του πολίτη, έγιναν πολλά; Ένα θα πω μονάχα. Όταν αναλάβαμε τα καθήκοντά μας, η απορροφητικότητα του Προγράμματος «Κοινωνία της Πληροφορίας Α.Ε.» των 890.000.000 ευρώ ως προς τις συμβασιοποιημένες δεσμεύσεις ήταν 1.500.000 ευρώ το 2004! Αυτή τη στιγμή έχει περάσει τα 700.000.000 ευρώ. 
      Το αποτέλεσμα; Ναι, βρήκαμε τα Κ.Ε.Π.. Είναι ένας χρήσιμος θεσμός, αλλά κανείς δεν είπε από το ΠΑ.ΣΟ.Κ. ότι κατέρρεαν, ότι το θεσμικό τους πλαίσιο βρισκόταν υπό πλήρη αμφισβήτηση. Το αναμορφώσαμε και σήμερα είναι οκταπλάσια η παραγωγικότητα των Κ.Ε.Π.. Αν τα είχαμε αφήσει όπως υπήρχαν, θα είχαν καταρρεύσει.
      Όπως επίσης δεν μας είπαν ότι διακόσια δέκα πιστοποιητικά πλέον αναζητούνται αυτεπαγγέλτως και ότι μέσα από το «ΣΥΖΕΥΞΙΣ» και το Πρόγραμμα «Δικτυακή Πύλη Ερμής» προχωράμε στην ηλεκτρονικοποίηση εκείνη, η οποία επιτρέπει να φτάσουμε σε πολύ πιο θεαματικά αποτελέσματα στο άμεσο μέλλον. Οι έλεγχοι εντείνονται από όλους τους ελεγκτικούς μηχανισμούς. Τα αποτελέσματα είναι ορατά και δεν μπορεί να τα αμφισβητήσει κανείς, όταν έρχεται η διεθνούς κύρους Μη Κυβερνητική Οργάνωση «Διεθνής Διαφάνεια» και λέει ποια είναι τα αποτελέσματα των κρίσεων, τις οποίες είχε κάνει και προηγουμένως. Δείτε ποια ήταν η βαθμολογία το 2004, δείτε ότι η Ελλάδα διολίσθαινε συνεχώς. Είχε φτάσει περίπου να βαθμολογείται, με άριστα το δέκα, στο τέσσερα! Από το 2005, σταμάτησε ο κατήφορος. Το 2006, είχαμε την πρώτη άνοδο, το 2007, τη δεύτερη άνοδο.
      Και δεν είναι μόνο αυτό. Είναι το γεγονός ότι πλέον στη φετινή της έκθεση η «Διεθνής Διαφάνεια» αποδέχεται πλήρως το κύρος των ελέγχων που κάνουμε, πράγμα που αμφισβητείτο συνεχώς στις μέρες του ΠΑ.ΣΟ.Κ.. Αυτή είναι η αλήθεια.
      Και επειδή άκουσα κάποιους συναδέλφους από την πλευρά του ΠΑ.ΣΟ.Κ. να λένε: «Μα, η κατάταξη από πλευράς χωρών πήγε προς τα κάτω», ξέχασαν να μας πουν ότι άλλο να συγκρίνεις εκατόν σαράντα πέντε χώρες και άλλο να συγκρίνεις εκατόν ογδόντα και ότι αυτό που μετράει για τη «Διεθνή Διαφάνεια» είναι η κρίση, την οποία κάνει ως προς την βαθμολογία και την αξιοπιστία των ελέγχων. Πώς έγιναν αυτά; Πώς σταμάτησε ο κατήφορος; Από τη μια μέρα στην άλλη μπορούν να γίνουν όλα αυτά τα πράγματα;
      Σε ό,τι αφορά την αποκέντρωση, ναι ή όχι, κυρίες και κύριοι συνάδελφοι- στοιχεία της EUROSTAT είναι αυτά- η απορροφητικότητα την οποία αφήσατε ήταν 15,6% για σαράντα οκτώ μήνες κυβερνώντας, στο ίδιο το Κοινοτικό Πλαίσιο Στήριξης; Από εκεί και πέρα, αυτή τη στιγμή, σε λιγότερο από το χρόνο που είχε το ΠΑ.ΣΟ.Κ. κατά το Γ’ Κοινοτικό Πλαίσιο Στήριξης, η απορροφητικότητα είναι 67%. Τρέχουμε με τριπλάσιους ρυθμούς απορροφητικότητας από ό,τι έτρεχε το ΠΑ.ΣΟ.Κ. προηγουμένως.
      Τοπική Αυτοδιοίκηση. Οι συγκρίσεις φάνηκαν και από τις δημοτικές και νομαρχιακές εκλογές, αλλά πέραν τούτου, ναι ή όχι, έχουμε ένα σύγχρονο Κώδικα στον πρώτο βαθμό και το πρόγραμμα «ΘΗΣΕΑΣ» είναι διπλάσιο για πέντε χρόνια, -3,5 δισεκατομμύρια ευρώ- από ό,τι ήταν το «ΕΠΤΑ», πλήρως αδιαφανές άλλωστε, που έδινε 1,7 δισεκατομμύρια ευρώ για επτά ολόκληρα χρόνια; Ναι ή όχι ότι στη νομαρχιακή αυτοδιοίκηση ολοκληρώνουμε έναν Κώδικα Νομαρχιακής Αυτοδιοίκησης που δεν αξιώθηκε ποτέ η προηγούμενη Κυβέρνηση δέκα χρόνια να κάνει; Και από εκεί και πέρα έχουν περίπου πενταπλασιαστεί αυτή τη στιγμή που μιλάμε οι πόροι της Νομαρχιακής Αυτοδιοίκησης; Το ομολογεί η Νομαρχιακή Αυτοδιοίκηση. Τι παραπάνω μπορούσε να κάνει σε τριάμισι χρόνια μια Κυβέρνηση για την Τοπική Αυτοδιοίκηση;
      Ναι ή όχι, στα θέματα της μεταναστευτικής πολιτικής προχωρήσαμε όσο δεν προχώρησε ποτέ η προηγούμενη Κυβέρνηση, ψηφίζοντας το ν. 3386 και χαράζοντας μια σύγχρονη μεταναστευτική πολιτική, για την οποία πραγματικά η Ελλάδα τουλάχιστον μπορεί να είναι υπερήφανη και στο πλαίσιο της Ευρωπαϊκής Ένωσης;
      Ναι ή όχι ότι στα θέματα ισότητας με το πρόγραμμα 2004-2008 για πρώτη φορά, η ισότητα ως άξονας διαχέεται στο σύνολο της έννομης τάξης;
      Ναι ή όχι, σε ό,τι αφορά την κεντρική διοίκηση επίσης, έχουμε ένα σύγχρονο υπαλληλικό Κώδικα και, επιπλέον, έχουμε ένα Εθνικό Κέντρο Δημόσιας Διοίκησης, το οποίο και σε παραγωγή στελεχών λειτουργεί σε όλα τα τμήματά του και έχει δώδεκα περιφερειακά ινστιτούτα που κάνουν τη διαρκή επιμόρφωση, όταν ένα μόνο τμήμα λειτουργούσε από το 1985 έως το 2004 και όταν είναι γνωστό ότι δεν υπήρχε ουσιαστικά ούτε ένα περιφερειακό κέντρο επιμόρφωσης για είκοσι ολόκληρα χρόνια, από το 1985 έως το 2004;
      Θα μας συγχωρέσετε να σας το πούμε ότι δεν μπορέσαμε να κάνουμε όλα εκείνα που αφήσατε πίσω είκοσι ολόκληρα χρόνια! Όχι όμως και να λέτε ότι δεν έγινε απολύτως τίποτα. Και όχι βεβαίως πάνω σε αυτό να κρύβεται η εσωκομματική αμηχανία και η έλλειψη θέσεων, όπως φάνηκε από το πρόγραμμα το οποίο εμφάνισε το ΠΑ.ΣΟ.Κ. προεκλογικά, που και αόριστο ήταν και ως προς την κοστολόγησή του δεν άντεχε στον έλεγχο ενός απλού λογιστή.
      Για να έρθω στα μελλοντικά, σε ό,τι αφορά δηλαδή εκείνα τα οποία προτιθέμεθα να συνεχίσουμε προς την ίδια κατεύθυνση, γιατί οι βάσεις –το τονίζω- έχουν μπει, είτε το θέλει το ΠΑ.ΣΟ.Κ., είτε δεν το θέλει, είτε το αναγνωρίζει, είτε δεν το αναγνωρίζει. Οι βάσεις έχουν μπει και προχωράμε με ρυθμούς που προηγουμένως ήταν αδιανόητοι.
      Πρώτον, σε ό,τι αφορά το ζήτημα της κεντρικής διοίκησης και της διοικητικής μεταρρύθμισης και της απλοποίησης των διαδικασιών. Δεν γνωρίζετε, κύριοι συνάδελφοι της Αξιωματικής Αντιπολίτευσης κυρίως, ότι για πρώτη φορά η χώρα μας απέκτησε ειδικό επιχειρησιακό στην τέταρτη προγραμματική περίοδο, στο Δ΄ Κοινοτικό Πλαίσιο Στήριξης;
      Και ερωτώ: Εσείς, που θεωρείτε τους εαυτούς σας ως «ειδήμονες» περί τα κοινοτικά, προηγουμένως μας λέγατε ότι βεβαίως, φωνάζατε «Ε.Ο.Κ. και ΝΑΤΟ το ίδιο συνδικάτο», όταν ο Καραμανλής έβαζε την Ελλάδα στην τότε Ε.Ο.Κ. και μετά κάνατε πολλά για τα Μεσογειακά Ολοκληρωμένα Προγράμματα! Ξεχνώντας γιατί έγιναν τα Μεσογειακά Ολοκληρωμένα Προγράμματα και ποιος ήταν ο ρόλος τους ενόψει της εισόδου της Ισπανίας και της Πορτογαλίας.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
      Συνηθίζετε να διεκδικείτε πράγματα που δεν σας ανήκουν. Αλλά αυτό είναι μια άλλη ιστορία.
      Ερωτώ όμως: Εσείς που τα τόσα ξέρατε, για ποιο λόγο στο Γ΄ Κοινοτικό Πλαίσιο Στήριξης ξεχάσατε ή δεν μπορέσατε να κάνετε ειδικό επιχειρησιακό για τη δημόσια διοίκηση; Πού είναι; Πότε το σκεφθήκατε; Το αποτέλεσμα είναι να μην μπορούμε να απορροφήσουμε κοινοτικούς πόρους -εκτός από θέματα ηλεκτρονικής διακυβέρνησης- για ζητήματα τα οποία σχετίζονται παραδείγματος χάριν με την απλοποίηση των διαδικασιών. Φτιάξαμε αμέσως ένα ειδικό επιχειρησιακό για όλη τη δημόσια διοίκηση, με όλους τους άξονες της δημόσιας διοίκησης, με βασική βεβαίως προτεραιότητα τα θέματα της απλοποίησης των διαδικασιών, με στόχο να μειώσουμε κατά 50% το χρόνο της έκδοσης των πιστοποιητικών και κατά 25% το χρόνο γενικότερα της γραφειοκρατίας και ιδίως για τις επιχειρήσεις.
      Ξέρετε δε επίσης ότι αυτό το ειδικό επιχειρησιακό έχει εξακόσια δεκατρία εκατομμύρια πόρους. Πότε το ΠΑ.ΣΟ.Κ., πότε οι προηγούμενες κυβερνήσεις πέτυχαν κάτι τέτοιο, δηλαδή και τη διοικητική μεταρρύθμιση πάνω στις βάσεις που έχουμε θέσει και από την πλευρά αυτή να συμβάλει η Ευρωπαϊκή Ένωση; Και το ερώτημα παραμένει. Εσείς που είχατε τόσο καλά προγραμματίσει τα θέματα της δημόσιας διοίκησης δεν αντιληφθήκατε το στοιχειώδες: Ειδικό επιχειρησιακό για τη δημόσια διοίκηση!
      Αλλά ας αφήσουμε το ζήτημα αυτό και ας έρθουμε στο ζήτημα το οποίο αφορά τη λογική πάνω στην οποία κινούμαστε, όπως άλλωστε απέδειξαν οι  πρόσφατες ρυθμίσεις που κάναμε και για τις πυρόπληκτες περιοχές.
      Ξέρετε, κυρίες και κύριοι συνάδελφοι, ποια ήταν η λογική που ακολουθούσαν οι προηγούμενες κυβερνήσεις; Στις συναλλαγές με τον πολίτη, όταν βασική αρχή του κράτους δικαίου είναι ότι ο πολίτης πρέπει να εξυπηρετείται από το κράτος, το κράτος πρέπει να είναι υπηρέτης του πολίτη, η βασική λογική ήταν «δεν εμπιστευόμαστε τον πολίτη, διότι υπάρχουν και ορισμένοι πολίτες οι οποίοι ενδεχομένως παρανομούν»! Και εν ονόματι του παρανομούντος, που είναι η εξαίρεση, υπήρχε το βάρος στον πολίτη, ο οποίος κατά κανόνα είναι νομοταγής! 
      Αλλάξαμε και αλλάζουμε τη λογική αυτή. Στο πλαίσιο της απλοποίησης των διοικητικών διαδικασιών υπάρχει μια θεμελιώδης μεταβολή. Εμπιστευόμαστε τον πολίτη και αν υπάρχουν μη νομοταγείς πολίτες, τότε τιμωρούνται αυστηρά. Δεν μπορεί, όμως, εν ονόματι της παρανομίας κάποιων, οι νομοταγείς πολίτες να βρίσκονται στο στόχαστρο. 
      Αυτή είναι η βασική διαφορά την οποία είδατε και στις διαδικασίες που αφορούν τις πυρόπληκτες περιοχές, όπου, ναι, υπήρξαν ορισμένες παραβάσεις. Αλλά οι πολίτες που είχαν ανάγκη και ήταν νομοταγείς εξυπηρετήθηκαν και τιμωρήθηκαν και τιμωρούνται και θα τιμωρηθούν εκείνοι οι οποίοι παραβίασαν το νόμο. Αυτή είναι η βασική λογική την οποία θα ακολουθήσουμε.
       Και κάτι άλλο. Για να πάμε τόσο γρήγορα με τις διαδικασίες που καθιερώσαμε, έχετε την εντύπωση ότι ήταν μόνο…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ,  έχετε ακόμα έξι λεπτά στη διάθεσή σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Το γνωρίζω, κύριε Πρόεδρε.
      Δεν ξέρετε ότι για να γίνουν όλες αυτές οι διαδικασίες είμαστε υποχρεωμένοι να έχουμε κάνει  προηγουμένως όλες εκείνες τις ενέργειες οι οποίες θα επέτρεπαν κάτι τέτοιο; Για να φθάσουμε στο σημείο να πάμε τόσο γρήγορα τις διαδικασίες είχαν γίνει βασικές αλλαγές στον κρατικό μηχανισμό, πράγμα το οποίο αποδεικνύει πόσο έχουν αλλάξει τα πράγματα.
      Αποκέντρωση. Είναι γνωστό ότι ενισχύουμε την αποκέντρωση, διότι στο εθνικό στρατηγικό πλαίσιο αναφοράς δημιουργείται σε κάθε περιφέρεια ο αναπτυξιακός εκείνος οργανισμός, ο οποίος βοηθάει όλη την αποκέντρωση να αξιοποιήσει τους πόρους του Δ΄ Κοινοτικού Πλαισίου Στήριξης. Είναι γνωστό επίσης ότι προχωράμε, σε επίπεδο αυτοδιοίκησης και σε συνεννόηση με την Κ.Ε.Δ.Κ.Ε. και με την Ε.Ν.Α.Ε., στη δημιουργία λιγότερων και ισχυρότερων οργανισμών τοπικής αυτοδιοίκησης, χωρίς όμως να γίνονται οι υπερβάσεις και οι παραβάσεις της δημοκρατικής αρχής του παρελθόντος. Και εδώ, στο Δ΄ Κοινοτικό Πλαίσιο Στήριξης, δημιουργούνται η «Νομός ΑΕ» από τη μια πλευρά και η «Δήμος ΑΕ» από την άλλη για να ενισχυθούν οι οργανισμοί τοπικής αυτοδιοίκησης γενικότερα στο ρόλο τον οποίο έχουν στο μέλλον. Και εκεί που δημιουργούνται οι σημαντικές τομές είναι στο επίπεδο της δημόσιας τάξης. 
      Πρώτα-πρώτα η μεγάλη αλλαγή από πλευράς γενικότερα κυβερνητικής πολιτικής είναι η συνένωση Υπουργείων που έγινε και ιδίως η συνένωση του Υπουργείου Εσωτερικών με το να συμπεριλάβει και το τέως Υπουργείο Εσωτερικών, Δημόσιας Διοίκησης και Αποκέντρωσης και το Υπουργείο Δημόσιας Τάξης. 
      Δεν είναι, κύριοι συνάδελφοι, μια τεχνητή συγκόλληση σαν και αυτή που επιχειρήθηκε από το ΠΑ.ΣΟ.Κ. το 1985. Είναι μια μεγάλη τομή που επιτρέπει, τα Σώματα Ασφαλείας να ενταχθούν και να λειτουργήσουν στο πλαίσιο της έννομης τάξης και της νομιμότητας, σε συνεργασία με όλες τις πτυχές του κρατικού μηχανισμού. Να μην είναι μια νησίδα μονάχα η οποία αφορά, δήθεν, την ασφάλεια. Και αυτό γιατί υπάρχει μια μεγάλη μεταβολή, ξέρετε, σε ολόκληρη την κοινωνία.
      Κάποτε έβλεπε κάποιος τον αστυνομικό ή το μέλος των Σωμάτων Ασφαλείας στη γειτονιά και φοβόταν. Σήμερα επιζητεί την παρουσία τους, γιατί με τους κινδύνους που υπάρχουν και με τη δημοκρατική νομιμότητα η οποία επικρατεί στα Σώματα Ασφαλείας, είναι γνωστό ότι τώρα ο αστυνομικός, ο πυροσβέστης, ο αγροφύλακας –για τον οποίο θα υπάρξει μεγαλύτερος προσανατολισμός σε θέματα περιβαλλοντικής προστασίας- είναι και μπορεί να είναι δίπλα στον πολίτη.
      Γι’ αυτό ακριβώς, στο πλαίσιο αυτής της θητείας μας, θα λύσουμε τα εναπομείναντα προβλήματα, τα σχετικά με το θεσμικό καθεστώς, τα οικονομικά, την υγιεινή και την ασφάλεια όλων των Σωμάτων Ασφαλείας και θα δημιουργηθεί συντονιστικό όργανο μεταξύ των τριών Σωμάτων Ασφαλείας, για να είναι καλύτερη η συνεργασία στο εσωτερικό τους. Ταυτοχρόνως, θα είναι καλύτερη η συνεργασία τους με όλους τους άλλους τομείς του κρατικού μηχανισμού και ιδίως με την αναβαθμισμένη πλέον Πολιτική Προστασία.
      Επαναλαμβάνω δε ότι στα θέματα τα οποία αφορούν τη δημόσια τάξη, η εναρμόνιση της λειτουργίας των Σωμάτων Ασφαλείας με όλους τους άλλους τομείς του κρατικού μηχανισμού, είναι ένα σημαντικό δημοκρατικό κεκτημένο. 
      Ταυτόχρονα, προχωράμε στην πλήρωση όλων των κενών, τα οποία ήδη έχουν παρουσιαστεί και τα οποία αφέθηκαν να υπάρχουν ήδη προ του 2004. Θα υπάρξει η συμπλήρωση όλων εκείνων των κενών, ώστε να μπορέσουν τα Σώματα Ασφαλείας να κάνουν τη δουλειά τους, όπως απαιτεί ο ρόλος τους. 
      Τελειώνω με δυο παρατηρήσεις, οι οποίες αφορούν δύο άλλα θέματα. Όσον αφορά το θέμα του εκλογικού νόμου, ο Πρωθυπουργός τόνισε ότι αλλάζουμε τον εκλογικό νόμο, όντας συνεπείς σ’ αυτό που λέγαμε πάντοτε. Τι είχαμε πει; Αλλάζουμε τον εκλογικό νόμο στην αρχή της θητείας μας. Τον αλλάζουμε. Δεύτερον, είναι ή δεν είναι αγαθό της δημοκρατίας η δημοκρατική, αλλά, ταυτοχρόνως, και η κυβερνητική σταθερότητα, χωρίς να θίγεται η αναλογικότητα η οποία υπάρχει; 
      Δηλαδή, τι είναι αγαθό για τη δημοκρατία; Τι είναι αγαθό για την έννομη τάξη; Τι είναι αγαθό για την κοινωνία; Είναι η έλλειψη κυβερνητικής σταθερότητας; 
      Άρα, λοιπόν, η αλλαγή του εκλογικού νόμου προς την κατεύθυνση της κυβερνητικής σταθερότητας, χωρίς να θίγεται η αναλογικότητα, είναι κάτι το οποίο είναι σύμφυτο με την πορεία της ομαλής πολιτικής μας ζωής προς τα εμπρός. 
      Και ακούστηκε κάτι προηγουμένως από τον Αρχηγό της Αξιωματικής Αντιπολίτευσης. «Θέλουμε», λέει, «να απελευθερώσουμε το πολιτικό σύστημα από τα μεγάλα συμφέροντα και τα εκδοτικά συμφέροντα». 
      Χαιρόμαστε που το αναγνωρίζει. Ξέρει ότι αυτή η Κυβέρνηση και αυτή η παράταξη αυτήν την προσπάθεια την κάνει –και μόνη της μάλιστα- εδώ και αρκετά χρόνια. 
      Και κάτι άλλο. Οι ισχυρές κυβερνήσεις είναι εκείνες που μπορούν να αντισταθούν στα μεγάλα εκδοτικά συμφέροντα. 
      (Χειροκροτήματα από την πτέρυγα της Νέας Δημοκρατίας)
      Και το κυριότερο, να θυμόμαστε την απαλλαγή από τις εξαρτήσεις από εκδοτικά συμφέροντα συνεχώς. Όχι όταν μας βολεύει, να την ξεχνάμε, αλλά όταν δεν μας βολεύει και μάλιστα όταν προκύπτουν και εσωκομματικά θέματα, τότε από εκεί και πέρα να το θυμόμαστε! Το  λέω αυτό το πράγμα, για να είμαστε συνεπείς. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Επίσης, όσον αφορά τον εκλογικό νόμο, χαιρόμαστε που θα προχωρήσουμε στη διαδικασία, η οποία αφορά την ψήφιση του εκλογικού δικαιώματος των ομογενών. Και εδώ θέλω να τονίσω ότι μαζί με την Υπουργό Εξωτερικών δρομολογούμε τη δυνατότητα να παίρνουν δελτία ταυτότητας στο εξωτερικό από τα προξενεία μας όλοι οι ομογενείς.
      Ένα άλλο θέμα είναι η Αναθεώρηση του Συντάγματος. Καθένας μας θα κριθεί στο πλαίσιο της Αναθεώρησης του Συντάγματος για τη συνέπειά του. Άκουσα από την Αξιωματική Αντιπολίτευση ότι δεν υπάρχει θέμα, λέει, να συνεργαστούμε για την Αναθεώρηση του Συντάγματος, όταν ξέρουμε όλοι ότι η Αναθεώρηση του Συντάγματος είναι μία συναινετική διαδικασία κατά το άρθρο 110. Και εμείς αποδείξαμε ως Αντιπολίτευση ότι δώσαμε πλουσιοπάροχα το 2001 τη συναίνεσή μας προς την κατεύθυνση αυτή. Αν η τωρινή Αξιωματική Αντιπολίτευση, η οποία συμφώνησε σε πολλά όταν ξεκινήσαμε την αναθεωρητική διαδικασία, θελήσει να μείνει στο περιθώριο, είναι δικό της θέμα. Εξετάσεις θα δώσει και στην περίπτωση αυτή σε ζητήματα τα οποία αφορούν το επίπεδο ευθύνης της. Εμείς, ως Αντιπολίτευση, δώσαμε τα δείγματα ευθύνης την εποχή εκείνη. Θα συγκριθούμε και για το θέμα αυτό.
      Και μια τελευταία λέξη σε ό,τι αφορά τα θέματα του πατριωτισμού, τα οποία τόνισε ο Αρχηγός της Αξιωματικής Αντιπολίτευσης. Πρώτα-πρώτα, χαιρόμαστε που η Αξιωματική Αντιπολίτευση υιοθέτησε έναν όρο, μια ιδέα, η οποία προέρχεται από τον Πρωθυπουργό, τον κ. Καραμανλή, ο οποίος μίλησε για νέο πατριωτισμό. Βεβαίως, ο κ. Παπανδρέου έδωσε μια άλλη διάσταση στον πατριωτισμό. Είπε πώς τον θέλει. 
      Εγώ θέλω να τονίσω ένα πράγμα. Σ’ αυτήν την Αίθουσα όλες οι παρατάξεις υπηρετούν την Πατρίδα και ορκίστηκαν γι’ αυτό. Και δεν μπορεί κανείς να μονοπωλεί κανενός είδους πατριωτισμό. Ο πατριωτισμός είναι συνισταμένη της προσφοράς όλων διαχρονικά, πριν, τώρα και στο μέλλον. 
      Και μία τελευταία ακόμα παρατήρηση πάνω στο θέμα αυτό. Όταν κάνουμε αναδρομή, κυρίες και κύριοι συνάδελφοι, στα θέματα του πατριωτισμού και της υπεράσπισης των εθνικών δικαίων και επειδή κτήμα κάθε παράταξης είναι και τα καλά της και τα κακά της, να τα θυμόμαστε όλα, κύριε Αρχηγέ της Αξιωματικής Αντιπολίτευσης. Να θυμόμαστε όλες τις στιγμές. Και εκείνες που μας κάνουν να αισθανόμαστε υπερήφανοι και εκείνες που μας κάνουν κάπου-κάπου να ντρεπόμαστε. Διότι, εάν αισθανόμαστε την ντροπή που πρέπει απέναντι στην ιστορία, τότε μπορούμε να έχουμε το κουράγιο να μην επαναλαμβάνουμε τα λάθη τα οποία έχουμε κάνει προηγουμένως. Στην επόμενη απαρίθμηση, θυμηθείτε και ορισμένα τα οποία δεν βολεύουν ούτε την παράταξή σας ούτε την ιστορία της, της οποίας όμως τη συμβολή εμείς αναγνωρίζουμε, βεβαίως στο μέτρο εκείνο που της αναλογεί. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, στις 16 του Σεπτέμβρη οι Ελληνίδες και οι Έλληνες απαίτησαν από όλες τις πολιτικές δυνάμεις να προσεγγίζουμε υπεύθυνα τα προβλήματα του Τόπου και της Κοινωνίας μας, χωρίς ωραιοποιήσεις, αλλά και χωρίς κινδυνολογίες. Απαίτησαν να συνεννοούμαστε στα μεγάλα εθνικά και κοινωνικά θέματα, χωρίς υπεκφυγές που υπηρετούν την αδράνεια, την ακινησία, τη συντήρηση. Απαίτησαν να διεκδικούμε το μέλλον πιο τολμηρά και πιο αποφασιστικά, χωρίς αναβολές και φοβίες μπροστά στο καινούριο. 
      Άκουσα με προσοχή τις τοποθετήσεις αρχηγών και στελεχών των πολιτικών δυνάμεων. Ξεκινώ από το αυτονόητο: ο έλεγχος της Κυβέρνησης δεν είναι απλώς και μόνο δικαίωμα της Αντιπολίτευσης· είναι δημοκρατική υποχρέωσή της.
      Άκουσα κριτικές σκέψεις, τις οποίες σέβομαι, όσο κι αν διαφωνούμε. Όμως, άκουσα να επαναλαμβάνονται και αφορισμοί, που διαπνέονται από ισοπεδωτικές αντιλήψεις. Άκουσα τοποθετήσεις που εκφράζουν συγκρουσιακές προθέσεις απέναντι σε κάθε αλλαγή. Άκουσα θέσεις έντονου λαϊκισμού. Αντιλαμβάνομαι πολύ καλά τη σκοπιμότητα ορισμένων εξάρσεων. Αντιλαμβάνομαι ότι κάποιοι θέλουν να ξεχάσουν ότι είχαν κυβερνητικές ευθύνες. Αντιλαμβάνομαι την ανάγκη να διαφύγουν από το κυβερνητικό παρελθόν τους και εκείνο της παράταξής τους.  Αντιλαμβάνομαι, όμως, και κάτι ακόμη: ότι κάποιοι δεν έλαβαν το μήνυμα της Κοινωνίας. 
      Οι πολίτες, κυρίες και κύριοι συνάδελφοι, απαιτούν υπευθυνότητα από όλους, και από την Κυβέρνηση και από την Αντιπολίτευση: από την Κυβέρνηση να δίνει λύσεις και από την Αντιπολίτευση να προτείνει λύσεις. Κάποιοι αρνούνται να καταλάβουν πως οι λύσεις δεν βρίσκονται στη στείρα αντίδραση· δεν βρίσκονται στην ισοπέδωση. Οι λύσεις απαιτούν συγκεκριμένες, ρεαλιστικές θέσεις. Απαιτείται να λέμε καθαρά πού είμαστε, αλλά και πώς φτάσαμε εδώ! 
Να λέμε καθαρά πού θέλουμε να πάμε, αλλά και πώς να πάμε! 
      Επιζητούμε τη διαλεκτική αντιπαράθεση με ήπιους τόνους, με επιχειρήματα, με προτάσεις. Θα το επαναλάβω για μια ακόμη φορά: Δεν πρόκειται να συμπράξουμε σε απόπειρες που στόχο έχουν την πόλωση και την οξύτητα.
      (Χειροκροτήματα από την πτέρυγα της Νέας Δημοκρατίας)
      Επιλογή μας είναι ο δρόμος της ευθύνης. Επιλογή μας είναι το μέτρο, που οδηγεί το δημόσιο διάλογο, έναν διάλογο ο οποίος αναβαθμίζει την πολιτική ζωή του Τόπου. 
      Για μας ο διάλογος δεν είναι πρόφαση. Είναι συμμετοχή στην προώθηση λύσεων. Αυτή είναι σήμερα η πρόκληση για όλες τις πολιτικές δυνάμεις, και στην πρόκληση αυτή είμαι αποφασισμένος να εξαντλήσω κάθε προσπάθεια. 
      Είμαι αποφασισμένος να κάνω ό,τι χρειάζεται, για να προχωρήσει η Πατρίδα μας μπροστά. Είμαι αποφασισμένος να ανταποδώσω την εμπιστοσύνη των Ελληνίδων και των Ελλήνων με έργα, με χειροπιαστά αποτελέσματα, 
      (Χειροκροτήματα από την πτέρυγα της Νέας Δημοκρατίας)
      με αποφασιστικότητα για τις αλλαγές που χρειάζονται, με δύναμη για τις μεταρρυθμίσεις που έχει ανάγκη ο Τόπος, με τη δύναμη της κοινωνικής πλειοψηφίας, που θέλει την Ελλάδα να αλλάζει, που  θέλει την Ελλάδα να κερδίζει, να κερδίζει για όλους τους πολίτες της! 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, διατυπώσαμε υπεύθυνα τους στόχους μας. Καταθέσαμε ξεκάθαρα τις θέσεις μας. Επιλογή και δέσμευσή μας είναι να συνεχίσουμε τον κύκλο των μεταρρυθμίσεων με ξεκάθαρο Σχέδιο Πορείας. Επιλογή και δέσμευσή μας είναι οι αλλαγές και οι μεταρρυθμίσεις που δεν κατευθύνονται από δόγματα, που παράγουν όφελος για όλους, που δημιουργούν ευκαιρίες για τους πολλούς. Επιλογή και δέσμευσή μας είναι οι μεταρρυθμίσεις για μια δυναμική Κοινωνία. 
      Θεμελιώνουμε την προοπτική αυτή χτίζοντας ισχυρή, ανταγωνιστική και εξωστρεφή Οικονομία, εδραιώνοντας βιώσιμη και ανθρωποκεντρική ανάπτυξη, διασφαλίζοντας ποιοτική Δημόσια Παιδεία, δημιουργώντας κράτος αυξημένων δυνατοτήτων, σύγχρονο, αποτελεσματικό, ουσιαστικά κοινωνικό. 
      Στα τριάμισι χρόνια που πέρασαν, εφαρμόσαμε ένα ευρύ μεταρρυθμιστικό πρόγραμμα. Καταγράψαμε, ως τώρα, σημαντικά αποτελέσματα: Πετύχαμε διεθνείς ενεργειακές συμφωνίες, που εντάσσουν τη Χώρα στον Παγκόσμιο Ενεργειακό Χάρτη. Πετύχαμε ρυθμούς ανάπτυξης από τους πιο υψηλούς στην Ευρωζώνη. Πετύχαμε μείωση του δημοσιονομικού ελλείμματος κάτω από το όριο του 3% του Α.Ε.Π.. Πετύχαμε χειροπιαστά κοινωνικά αποτελέσματα, που απεικονίζονται στη δημιουργία 200 χιλιάδων νέων θέσεων εργασίας. 
      Προχωρούμε τώρα σ’ έναν νέο κύκλο μεταρρυθμίσεων, που βελτιώνουν ακόμη περισσότερο το επενδυτικό περιβάλλον, που οδηγούν με νέα ταχύτητα στο Κράτος που θέλουμε, που εισάγουν με σιγουριά τη χώρα μας στην Κοινωνία της Γνώσης. 
      Συνεχίζουμε τη δημοσιονομική εξυγίανση και τη δημιουργία νέων αναπτυξιακών εργαλείων. Στηρίζουμε οικονομικές δραστηριότητες που επενδύουν στην ποιότητα, στην έρευνα, στις νέες τεχνολογίες, στην καινοτομία. Εφαρμόζουμε πολιτικές που διευκολύνουν τον πολίτη να ξεκινήσει μια δική του δουλειά. Συμμαχούμε με τον πολίτη – καταναλωτή σ’ ένα κοινό μέτωπο απέναντι στα φαινόμενα ακρίβειας. Ενισχύουμε τους μηχανισμούς ελέγχου, ώστε να λειτουργεί η αγορά με όρους υγιούς ανταγωνισμού, ασφάλειας και ποιότητας. 
      Συνεχίζουμε με νέα δυναμική την εθνική στρατηγική για την Ανάπτυξη της Περιφέρειας, κατευθύνοντας εκτός Αττικής το 80% των πόρων της νέας προγραμματικής περιόδου. 
      Ξεκινήσαμε την κατασκευή του μεγαλύτερου προγράμματος δημοσίων έργων στην ιστορία της Χώρας. 
      Θεσπίζουμε νέα μέτρα και ειδικά αναπτυξιακά προγράμματα για την τόνωση της επενδυτικής δραστηριότητας στην Περιφέρεια, στα νησιά μας, στους ορεινούς όγκους της Πατρίδας μας. 
      Στηρίζουμε τον αγρότη, που θέλει σιγουριά μπροστά στις νέες προκλήσεις. 
      Συνεχίζουμε με δυναμισμό τις πολιτικές Τουριστικής Ανάπτυξης. Εργαζόμαστε για να υπάρξει ανάπτυξη παντού, ανάπτυξη δυναμική, ανάπτυξη που δημιουργεί νέες θέσεις εργασίας, που παράγει καρπούς για όλους τους πολίτες, σ’ ολόκληρη τη Χώρα.
      Κυρίες και κύριοι συνάδελφοι, στη νέα εποχή η διασφάλιση βιώσιμης ανάπτυξης και η βελτίωση της ποιότητας ζωής έχουν ως πρώτη προϋπόθεση την Προστασία του Περιβάλλοντος. Η περιβαλλοντική πρόκληση, που αντιμετωπίζει σήμερα ολόκληρος ο πλανήτης, απαιτεί διεθνείς δεσμεύσεις και κοινές δράσεις. Απαιτεί την κινητοποίηση και κρατών και πολιτών. Η Ελλάδα στηρίζει τη διαμόρφωση δυναμικής ευρωπαϊκής πολιτικής, που να οδηγεί την Ευρώπη στην πρωτοπορία του παγκόσμιου αγώνα. 
      Η Ελλάδα εφαρμόζει ολοκληρωμένη πολιτική για την επίτευξη των στόχων του Κιότο. Διαθέτει αυξημένους πόρους για την προστασία του περιβάλλοντος, στο πλαίσιο της νέας Προγραμματικής Περιόδου. Σύντομα θεσμοθετούνται τα Ειδικά Χωροταξικά Πλαίσια και το Εθνικό Χωροταξικό Σχέδιο. Προχωρά σε νέα βάση και με γρήγορους ρυθμούς η κατάρτιση Εθνικού Κτηματολογίου. Προωθείται οργανωμένη διαχείριση και προστασία των υδατικών πόρων. Εφαρμόζονται οριζόντιες πολιτικές, που στοχεύουν στη σύμπλευση κάθε αναπτυξιακής δραστηριότητας με το σεβασμό στο περιβάλλον. 
      Κυρίες και κύριοι συνάδελφοι, στη νέα εποχή κερδισμένοι είναι -και θα είναι- όσοι τολμούν να βγαίνουν μπροστά, 
      (Χειροκροτήματα από την πτέρυγα της Νέας Δημοκρατίας)
όσοι τολμούν να αλλάζουν κατεστημένες δομές, πρακτικές και αντιλήψεις. Κανένας πια δεν  μπορεί να ταυτίζει τις συντηρητικές επιλογές του  με την πρόοδο, που απαιτεί αλλαγές και μεταρρυθμίσεις. Αυτή είναι η πραγματικότητα. Κανένας δεν μπορεί να βαφτίζει  «πρόοδο» τη στείρα άρνηση σε κάθε αλλαγή, σε κάθε μεταρρύθμιση. 
      (Χειροκροτήματα από την πτέρυγα της Νέας Δημοκρατίας)
      Το «όχι», σε κάθε αλλαγή που προωθείται, δεν αποτελεί προοδευτική επιλογή αλλά έκφραση βαρύτατου συντηρητισμού. 
      Στη νέα εποχή, κρίσιμη πρόκληση για τα κράτη, για τις κοινωνίες, για όλους τους πολίτες είναι η επένδυση στον Πολιτισμό, την Παιδεία, τις Νέες Τεχνολογίες. Επιλέγουμε την έξοδο της Εκπαίδευσης από τη στασιμότητα και την αδράνεια. Επιλέγουμε τη σύγχρονη, τη δημοκρατική, την προοδευτική Παιδεία, τον εκσυγχρονισμό της σε μέσα, σε μεθόδους, σε τεχνολογία, τον εναρμονισμό της με όσα συμβαίνουν στον σύγχρονο κόσμο. Επιλογή μας είναι να προχωρούμε με διάλογο, με συνεννόηση, με σύνθεση, αλλά και με υπευθυνότητα που δεν αγνοεί - ούτε μπορεί να αγνοεί- την πραγματικότητα, με αποφασιστικότητα που ανταποκρίνεται στις απαιτήσεις των καιρών. 
      Θέλουμε να εμπιστεύονται οι γονείς το δημόσιο σχολείο· να αξιοποιούν οι φοιτητές και οι σπουδαστές μας τα πτυχία τους, για να μπαίνουν με αξιώσεις στην αγορά εργασίας· να έχουν οι νέοι  και οι νέες μας εύκολη πρόσβαση στα επιτεύγματα της Ψηφιακής Επανάστασης. 
      Αναδεικνύουμε, ταυτόχρονα, τον  πολιτιστικό πλούτο της πατρίδας μας, όλα όσα κληρονομήσαμε, αλλά και όσα δημιουργούνται σήμερα από τον κόσμο του πνεύματος και των τεχνών. Αναπτύσσουμε δράσεις για την προστασία των πολιτιστικών αγαθών. Διεκδικούμε τη θέση που μας ανήκει στο σύγχρονο κόσμο. Η Ελλάδα δικαιούται και μπορεί να είναι ισχυρό περιφερειακό κέντρο στην Παιδεία και τον Πολιτισμό. Όλοι μαζί μπορούμε καλύτερα. Το όφελος είναι για όλους. 
        Κυρίες και κύριοι συνάδελφοι, όλοι οι Έλληνες συμφωνούμε ότι το σημερινό ελληνικό κράτος είναι ακόμη αιχμάλωτο σε σοβαρές αδυναμίες του παρελθόντος. Δυσκολεύεται να αντιμετωπίσει τις προκλήσεις της νέας εποχής. Χρειάζεται τολμηρές αλλαγές. Το εγχείρημα είναι δύσκολο. Είναι, όμως, επιτακτικά αναγκαίο. Είναι υποχρέωση στον πολίτη που συντηρεί το κράτος και δικαιούται άμεση εξυπηρέτηση. Χρειάζεται, γι’ αυτό, ουσιαστική σύμπραξη ολόκληρου του ανθρώπινου δυναμικού στο δημόσιο τομέα. Απαιτείται νέα αντίληψη σε όλη την έκταση και σ’ όλα τα επίπεδά του. Απαιτούνται νέες δομές αλλά και γρήγορη προσαρμογή στην εποχή της Ψηφιακής Επανάστασης.
        Κάναμε, έως σήμερα, σημαντικά βήματα. Συνεχίζουμε τώρα με εντεινόμενους ρυθμούς. Προχωρούμε άμεσα, σε συνεννόηση με την Κ.Ε.Δ.Κ.Ε. και την Ε.Ν.Α.Ε., στις διαδικασίες για την καθιέρωση μιας νέας δομής στη διοικητική οργάνωση της Χώρας. Προωθούμε μηχανισμούς Ηλεκτρονικής Διακυβέρνησης. Δίνουμε μάχη με τις κερκόπορτες της διαφθοράς. Είμαστε αποφασισμένοι για γενναίες αποφάσεις. Θέλουμε μια νέα σχέση πολίτη-κράτους, που μπορεί να γίνει πράξη μόνο μέσα από τομές στο κράτος.
        Θα σταθώ στο θέμα της τροποποίησης του εκλογικού νόμου, που ανέφερα στις Προγραμματικές Δηλώσεις μου. Μπορούσε να γίνει πρωτύτερα. Δεν το κάναμε, διότι αποτελούσε δέσμευσή μας. Γίνεται τώρα, που ο νόμος δοκιμάστηκε στην πράξη. Γίνεται στο ξεκίνημα της τετραετίας, ώστε από την πρώτη στιγμή να υπάρχει ένα ξεκάθαρο πολιτικό τοπίο, χωρίς αιφνιδιασμούς.
        (Χειροκροτήματα από την πτέρυγα της Νέας Δημοκρατίας)
        Γίνεται έτσι ώστε να εξασφαλίζεται και η απαιτούμενη αναλογικότητα στην εκπροσώπηση των πολιτικών δυνάμεων, αλλά και η αναγκαία κυβερνητική σταθερότητα - μια σταθερότητα που υπηρετεί τις ανάγκες του Τόπου, που μας επιτρέπει, ως Έθνος, να αντιμετωπίζουμε δύσκολες προκλήσεις.
        Σε ό,τι αφορά την Αναθεώρηση του Συντάγματος, εκφράστηκαν προθέσεις στείρας άρνησης. Ακούστηκαν προφάσεις φυγής από την ευθύνη που αναλογεί σε όλους μας, και μάλιστα από εκείνους που είχαν καταθέσει ταυτόσημες προτάσεις για μείζονος σημασίας ρυθμίσεις. 
        Εμείς θα προχωρήσουμε και ο καθένας ας αναλάβει τις δικές του ευθύνες.
        (Χειροκροτήματα από την πτέρυγα της Νέας Δημοκρατίας)
        Δεν στέκει, όμως, καμιά δικαιολογία όταν θυσιάζεται μια μείζονος σημασίας θεσμική διαδικασία στο βωμό κομματικών σκοπιμοτήτων, και μάλιστα εσωκομματικών σκοπιμοτήτων.
        (Χειροκροτήματα από την πτέρυγα της Νέας Δημοκρατίας)
        Οι πολίτες, κυρίες και κύριοι συνάδελφοι, δεν είναι αφελείς. Οι πολίτες αντιλαμβάνονται τι συμβαίνει, αντιλαμβάνονται και γιατί συμβαίνει!
        (Χειροκροτήματα από την πτέρυγα της Νέας Δημοκρατίας)
        Κυρίες και κύριοι συνάδελφοι, χρόνια τώρα οι πολιτικές δυνάμεις μιλούμε για Κοινωνικό Κράτος. Και όμως! Πάνω από το ένα πέμπτο του πληθυσμού ζει κάτω από το όριο της φτώχειας. Οι πόροι που διατίθενται δεν φτάνουν, στο βαθμό που πρέπει, σ’ εκείνους που πράγματι έχουν ανάγκη.
        Κάνουμε τώρα μια νέα αρχή για την ουσιαστική μεταρρύθμιση του Κοινωνικού Κράτους και της κοινωνικής πολιτικής. 
        Θεσπίζουμε μηχανισμούς για στοχευμένες μεταβιβάσεις που ενισχύουν τους οικονομικά ασθενέστερους. 
        Απαντούμε στο πρόβλημα της φτώχειας με την ίδρυση Εθνικού Ταμείου για την Κοινωνική Συνοχή. 
        Απαντούμε με τη μεταρρύθμιση του Εθνικού Συστήματος Υγείας, ώστε να έχει κάθε πολίτης άμεση ιατρική φροντίδα, την ώρα που χρειάζεται. 
        Απαντούμε μ’ έναν ευρύτατο κοινωνικό και πολιτικό διάλογο για τη μεταρρύθμιση του Ασφαλιστικού Συστήματος. 
        Απαντούμε με την καθιέρωση, από το 2009, Κατώτατης Εθνικής Σύνταξης.
        Εργαζόμαστε με σχέδιο, για να αισθάνονται ασφάλεια και σιγουριά οι σημερινές αλλά και οι αυριανές γενιές· να έχουν οι συνταξιούχοι τον έμπρακτο σεβασμό της Πολιτείας· να έχουν τα άτομα με αναπηρία εγγύηση στα δικαιώματά τους· να έχουν οι οικονομικά ασθενέστεροι την ουσιαστική αρωγή της Πολιτείας. 
      Αυτή είναι η στρατηγική μας, αυτοί είναι οι στόχοι των αλλαγών και των μεταρρυθμίσεων.
      Κυρίες και κύριοι συνάδελφοι, η Ελλάδα λειτουργεί σήμερα ως παράγοντας ειρήνης και ως πρότυπο ανάπτυξης στην ευρύτερη γειτονιά μας. Ενισχύει την ελκυστικότητα και την ανταγωνιστικότητά της. Ενδυναμώνει το ρόλο και το κύρος της στην ευρύτερη περιοχή της Νοτιοανατολικής Ευρώπης και της Ανατολικής Μεσογείου. Αξιοποιούμε, για το σκοπό αυτό, την οικονομική διπλωματία, την ανάπτυξη οικονομικών και εμπορικών συνεργασιών, τις επενδύσεις ελληνικών επιχειρήσεων στην ευρύτερη γεωγραφική γειτονιά μας, τη σύναψη μεγάλων ενεργειακών συμφωνιών. 
      Ακολουθήσαμε και ακολουθούμε εξωτερική πολιτική που βασίζεται στις πανίσχυρες έννοιες της ειρήνης, της σταθερότητας, της διεθνούς συνεργασίας. Οι θέσεις μας στα εθνικά θέματα είναι σε όλους γνωστές. Και οι θέσεις αυτές είναι αταλάντευτες. Δεν εγκαταλείπονται και δεν παραβιάζονται.
      (Χειροκροτήματα από την πτέρυγα της Νέας Δημοκρατίας)
      Παράλληλα, συνεχίζουμε τις πολιτικές που φέρνουν τον Απόδημο Ελληνισμό ολοένα και πιο κοντά στην Πατρίδα. Συνεχίζουμε τις πολιτικές που κρατούν ψηλά, παντού όπου υπάρχουν Έλληνες, τον πολιτισμό μας, τη γλώσσα μας, την Ορθοδοξία. Εμπνεόμαστε και καθοδηγούμαστε από το όραμα του Οικουμενικού Ελληνισμού, από το όραμα της δυνατής, της περήφανης, της εξωστρεφούς Ελλάδας. 
      Κυρίες και κύριοι συνάδελφοι, τα προβλήματα μπροστά μας είναι πολλά. Τα αιτήματα των πολιτών είναι πιεστικά. Δεν υπάρχει χρόνος για χάσιμο. Επιλέγουμε, σε κάθε περίπτωση, τη μέγιστη δυνατή σύνθεση και συστράτευση. Επιλέγουμε σταθερά και γρήγορα βήματα. Έχουμε τη βούληση, έχουμε την αποφασιστικότητα, έχουμε τη γνώση που απαιτείται, για να προχωρήσει η πατρίδα μας μπροστά. 
      Η Ελλάδα, κυρίες και κύριοι συνάδελφοι, είναι σήμερα σε θέση να ξεπερνά τα εμπόδια, να απαλλάσσεται από τα βάρη του χτες, να δημιουργεί και να παράγει για όλους τους πολίτες της. Η Ελλάδα προχωρά με όραμα και σχέδιο, με στόχο για μια ισχυρή και ανταγωνιστική θέση στο σύγχρονο κόσμο. 
      Κατά τη διάρκεια της δοκιμασίας του Αυγούστου ήρθε στην επιφάνεια ένας «νέος πατριωτισμός», μια «νέα ενότητα». Στις δύσκολες εκείνες μέρες είδαμε με συγκίνηση την αυτοθυσία, την αυταπάρνηση, το φιλότιμο του Έλληνα. Είδαμε την αλληλεγγύη του Ελληνισμού να γίνεται πράξη. Αυτός ο «νέος πατριωτισμός», η «νέα ενότητα», εμπνέει και κατευθύνει όλες τις Ελληνίδες και όλους τους Έλληνες. Έχουμε σεβασμό στις παραδόσεις μας. Έχουμε βαθιά συναίσθηση αλληλεγγύης. Έχουμε κοινούς στόχους για το σήμερα και το αύριο. Έχουμε πίστη στις δυνάμεις μας. Αυτή η «νέα ενότητα» εκφράζεται ανεξάρτητα από ιδεολογικές αφετηρίες και εκλογική συμπεριφορά. Εκφράζεται από όλες τις Ελληνίδες και όλους τους Έλληνες που βλέπουν ξεκάθαρα τα προβλήματα, αλλά και τις δυνάμεις της πατρίδας μας, που δεν αρκούνται στο λίγο και στο μέτριο, που απαιτούν μεταρρυθμίσεις, για να αλλάζουν τα πράγματα προς το καλύτερο.
      Σήμερα, κυρίες και κύριοι συνάδελφοι, πλέον, οι αλλαγές δεν αποτελούν απλή επιλογή· αποτελούν ζωτική ανάγκη που εκφράζει όλη την κοινωνία.
      (Χειροκροτήματα από την πτέρυγα της Νέας Δημοκρατίας)
Οι αλλαγές αυτές συνδέουν άρρηκτα την πρόοδο με την αλληλεγγύη, την ανάπτυξη με την κοινωνική δικαιοσύνη. 
      Κυρίες και κύριοι συνάδελφοι, όλοι οι Έλληνες, ό,τι κι αν ψηφίζουμε, θέλουμε μια ισχυρή και περήφανη πατρίδα στην καρδιά της Ενωμένης Ευρώπης, στην ευρύτερη γειτονιά μας, στη Νοτιοανατολική Ευρώπη και την Ανατολική Μεσόγειο. Όλοι οι Έλληνες, ό,τι κι αν ψηφίζουμε, θέλουμε την Ελλάδα να τολμά, να αλλάζει, να προοδεύει, να επιλέγει συνειδητά την πρόοδο έναντι της συντήρησης. Θέλουμε την Ελλάδα με ισχυρή Οικονομία, με σύγχρονο και αποτελεσματικό Κράτος. 
      Όλοι οι Έλληνες, ό,τι κι αν ψηφίζουμε, θέλουμε μια κοινωνία συνοχής και αλληλεγγύης, μια κοινωνία που γίνεται πιο δίκαιη. Αυτό είναι το κοινό όραμα των Ελλήνων· αυτός είναι ο στόχος της πολιτικής μας, αυτός είναι ο δρόμος που έχω επιλέξει: ο δρόμος για μια δυναμική και περήφανη πατρίδα, ο δρόμος της εθνικής αυτοπεποίθησης.
      Κυρίες και κύριοι συνάδελφοι, σας καλώ όλες και όλους να πείτε «ναι» στον δρόμο αυτόν. Σας καλώ να πείτε «ναι» στις αλλαγές και τις μεταρρυθμίσεις που έχει ανάγκη ο Τόπος. Σας καλώ να πείτε «ναι» στο κοινό όραμα για την πατρίδα μας, στα βήματα που οδηγούν την Ελλάδα μπροστά. 
      Ζητώ την ψήφο εμπιστοσύνης της Βουλής, ψήφο στο Σχέδιο για την κοινωνική συνοχή και τη συλλογική πρόοδο, μέσα από μια δυναμική οικονομική ανάπτυξη, ψήφο για την προοπτική και την ελπίδα, ψήφο εμπιστοσύνης προς την Κυβέρνηση, ψήφο ευθύνης.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση επί των Προγραμματικών Δηλώσεων της Κυβερνήσεως. Μίλησαν εξήντα ένας συνάδελφοι από τους εκατόν τριάντα τέσσερις που είχαν εγγραφεί στον κατάλογο των ομιλητών, οι Αρχηγοί των κομμάτων, οι Κοινοβουλευτικοί Εκπρόσωποι και οι δύο πρώην Πρόεδροι της Βουλής.
      Θα ακολουθήσει ονομαστική ψηφοφορία για την παροχή ψήφου εμπιστοσύνης της Βουλής προς την Κυβέρνηση. 
      Σύμφωνα με το άρθρο 70Α του Κανονισμού,έχουν έλθει στο Προεδρείο επιστολές συναδέλφων ευρισκομένων σε αποστολή στο εξωτερικό, με τις οποίες γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει. 
      Οι παρέχοντες ψήφο εμπιστοσύνης στην Κυβέρνηση, μετά την εκφώνηση του ονόματός τους, απαντούν «ΝΑΙ». 
      Οι αρνούμενοι ψήφο εμπιστοσύνης στην Κυβέρνηση απαντούν «ΟΧΙ». 
      Καλούνται επί του καταλόγου οι Βουλευτές κύριοι Κωνσταντίνος Γκιουλέκας από τη Νέα Δημοκρατία και Κωνσταντίνος Σπηλιόπουλος από το ΠΑ.ΣΟ.Κ.. 
       Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κύριους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας για την παροχή ψήφου εμπιστοσύνης προς την Κυβέρνηση.
      Ψήφισαν συνολικά 300 Βουλευτές. 
      Στην Κυβέρνηση έδωσαν ψήφο εμπιστοσύνης 152 Βουλευτές.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα).
      Αρνήθηκαν ψήφο 148 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: 
      
«ΨΗΦΟΦΟΡΙΑ ΓΙΑ ΤΗΝ ΠΑΡΟΧΗ ΨΗΦΟΥ ΕΜΠΙΣΤΟΣΥΝΗΣ ΤΗΣ ΒΟΥΛΗΣ
ΠΡΟΣ ΤΗ ΝΕΑ ΚΥΒΕΡΝΗΣΗEΠIKPATEIAΣNAIOXIΈβερτ Μιλτιάδης	+Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	+Ραγκούσης Ιωάννης	+Δραγώνα Θάλεια	+Κουβέλης Σπυρίδων	+Καζάκος Κωνσταντίνος	+Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία - Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	+Καφαντάρη Ευθαλία (Λίλα)	+Φιλίνη Άννα	+Κοροβέσης Περικλής - Ηλίας	+Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	+Γιακουμάτος Γεράσιμος	+Ζαγορίτης Ελευθέριος (Λευτέρης)	+Λιάπης Μιχάλης -Γιώργος	+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη 	+Καμμένος Παναγιώτης (Πάνος)	+Ντινόπουλος Αργύριος	+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)+Σταθάκης Αριστοτέλης (Άρης)	+Κασίμης Θεόδωρος 	+Παπαθανασίου Γιάννης	+Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	+Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	+Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	+Χαλβατζής Σπυρίδων	+Μαυρίκος Γεώργιος	+Πρωτούλης Ιωάννης	+Μελά Παναγιώτα - Εύα	+Κουβέλης Φώτιος-Φανούριος	+Δραγασάκης Ιωάννης 	+Παπαγιαννάκης Μιχαήλ	+Ψαριανός Γρηγόριος	+Γεωργιάδης Σπυρίδων - Άδωνις	+Αϊβαλιώτης Κωνσταντίνος 	+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	+Βερελής Χρήστος	+Γιαννακά Σοφία	+Μωραΐτης Νικόλαος	+	ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	+Λυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	+Κουμπούρης Δήμος	+Λεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	+Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	+Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	+ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	+Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	+ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	+Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος - Ιωάννης	+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	+Καλαντίδου Σοφία	+Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	+NOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	+ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Παρασκευή	+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	+ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	+Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	+Σαχινίδης Φίλιππος	+Τσιόγκας Δημήτριος	+Ροντούλης Αστέριος	+ΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	+Σκοπελίτης Σταύρος	+ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	+ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	+Παντελάκη Ελπίδα	+Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	+ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	+Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	+				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	+ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΓΕΝΙΚΟ ΣΥΝΟΛΟ: «ΝΑΙ»		152
……”…….”………: «ΟΧΙ»		148
ΣΥΝΟΛΟ ΨΗΦΙΣΑΝΤΩΝ		300
Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Συνεπώς η Κυβέρνηση  έτυχε της ψήφου εμπιστοσύνης της Βουλής, όπως προβλέπουν το άρθρο 84 του Συντάγματος και το άρθρο 141 του Κανονισμού της Βουλής. 
      Κυρίες και κύριοι συνάδελφοι, εφόσον κατατεθούν επίκαιρες ερωτήσεις μέχρι τη 10η πρωινή της Δευτέρας 1ης Οκτωβρίου 2007, η Βουλή θα συνεδριάσει την Πέμπτη 4 Οκτωβρίου 2007 και εάν κατατεθούν μέχρι τη 10η πρωινή της Τρίτης 2 Οκτωβρίου 2007, θα συνεδριάσει και την Παρασκευή 5 Οκτωβρίου 2007.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 00.28΄ λύεται η συνεδρίαση. 
      Ο ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ



5

Συνεδρίαση 30-9-2007

Τελευταία Αποθήκευση:	9/10/2007 11:22:00 πμ	Από:	M.velioti
Εκτυπώθηκε:	8/10/2007 10:32:00 πμ

