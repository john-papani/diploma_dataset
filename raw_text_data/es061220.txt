      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Γ΄
      ΣΥΝΕΔΡΙΑΣΗ ΜΘ΄
      Τετάρτη 20 Δεκεμβρίου 2006 
      
      ΘΕΜΑΤΑ 
      
      Α. ΕΙΔΙΚΑ ΘΕΜΑΤΑ
      1.Επικύρωση Πρακτικών, σελ.
      2.Ανακοινώνεται ότι τη συνεδρίαση παρακολουθούν μαθητές από το Λύκειο Ελληνογαλλικής Σχολής, το Γυμνάσιο Ζευγολατιού Κορινθίας, το 2ο Γυμνάσιο Γυθείου Λακωνίας, το 2ο Γυμνάσιο Μεσσήνης Μεσσηνίας, το Δημόσιο Σχολείο Κοκωνίου Κορινθίας και το Σχολείο δεύτερης ευκαιρίας Ορχομενού Βοιωτίας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1.Κατάθεση αναφορών, σελ.
      2.Απαντήσεις Υπουργών σε ερωτήσεις Βουλευτών,σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1.Συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», σελ.
      
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών:
      
      ΑΓΓΕΛΟΠΟΥΛΟΣ Ν. σελ.
      ΑΓΟΡΑΣΤΟΣ Κ. σελ.
      ΑΛΟΓΟΣΚΟΥΦΗΣ Γ. σελ.
      ΑΧΜΕΤ Ι. σελ.
      ΒΕΝΙΖΕΛΟΣ Ε. σελ.
      ΒΕΡΓΙΝΗΣ Ξ. σελ.
      ΒΕΡΕΛΗΣ Χ. σελ.
      ΒΕΡΡΑΣ Μ. σελ.
      ΒΛΑΤΗΣ Ι. σελ.
      ΒΛΑΧΟΣ Γ. σελ.
      ΒΟΥΛΓΑΡΑΚΗΣ Γ. σελ.
      ΓΙΑΝΝΑΚΟΥ Μ. σελ.
      ΓΚΕΡΕΚΟΥ Α. σελ.
      ΔΑΪΛΑΚΗΣ Σ. σελ.
      ΔΑΜΑΝΑΚΗ Μ. σελ.
      ΔΕΡΜΕΝΤΖΟΠΟΥΛΟΣ Α. σελ.
      ΔΟΥΚΑΣ Π. σελ.
      ΚΑΛΑΦΑΤΗΣ Σ. σελ.
      ΚΑΝΕΛΛΗ Λ. σελ.
      ΚΑΡΑΓΚΟΥΝΗΣ Α. σελ.
      ΚΑΡΑΜΑΡΙΟΣ Α. σελ.
      ΚΑΡΠΟΥΖΑΣ Α. σελ.
      ΚΑΡΡΑΣ Κ. σελ.
      ΚΑΣΑΠΙΔΗΣ Γ. σελ.
      ΚΑΤΣΙΦΑΡΑΣ Α. σελ.
      ΚΙΛΤΙΔΗΣ Κ. σελ.
      ΚΟΛΛΙΑ-ΤΣΑΡΟΥΧΑ Μ. σελ.
      ΚΟΝΤΟΓΙΑΝΝΗΣ Γ. σελ.
      ΚΟΡΚΑ-ΚΩΝΣΤΑ Α. σελ.
      ΚΟΣΙΩΝΗΣ Π. σελ.
      ΚΟΥΝΤΟΥΡΑ Ε. σελ.
      ΛΙΑΠΗΣ Μ. σελ.
      ΛΟΒΕΡΔΟΣ Α. σελ.
      ΜΑΓΓΙΝΑΣ Β. σελ.
      ΜΑΓΚΡΙΩΤΗΣ Ι. σελ.
      ΜΑΡΚΟΓΙΑΝΝΑΚΗΣ Χ. σελ.
      ΜΕΪΜΑΡΑΚΗΣ Ε. σελ.
      ΜΟΥΣΙΩΝΗΣ Α. σελ.
      ΜΠΑΝΤΟΥΒΑΣ Κ. σελ.
      ΜΠΕΖΑΣ Α. σελ.
      ΜΠΟΛΑΡΗΣ Μ. σελ.
      ΜΠΟΥΡΑΣ Α. σελ.
      ΜΩΡΑΪΤΗΣ Α. σελ.
      ΝΙΚΟΛΑΪΔΟΥ Β. σελ.
      ΝΤΟΛΙΑΣ Γ. σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
      ΟΘΩΝΑΣ Ε. σελ.
      ΠΑΝΑΓΙΩΤΟΠΟΥΛΟΣ Π. σελ.
      ΠΑΝΤΕΛΑΚΗ Ε. σελ.
      ΠΑΠΑΔΟΠΟΥΛΟΣ Μ. σελ.
      ΠΑΠΑΘΑΝΑΣΙΟΥ Ι. σελ.
      ΠΑΠΑΝΔΡΕΟΥ Β. σελ.
      ΠΑΠΑΧΡΗΣΤΟΣ Ε. σελ.
      ΠΑΡΑΣΚΕΥΑΣ Ι. σελ.
      ΠΑΥΛΙΔΗΣ Α. σελ.
      ΠΟΛΥΖΟΣ Ε. σελ.
      ΣΚΟΥΛΑΚΗΣ Ε. σελ.
      ΣΚΡΕΚΑΣ Θ. σελ.
      ΣΚΥΛΛΑΚΟΣ Α. σελ.
      ΣΠΗΛΙΟΠΟΥΛΟΣ Α. σελ.
      ΣΤΑΥΡΟΓΙΑΝΝΗΣ Ν. σελ.
      ΤΑΣΟΥΛΑΣ Κ. σελ.
      ΤΑΤΟΥΛΗΣ Π. σελ.
      ΤΖΙΜΑΣ Μ. σελ.
      ΤΟΓΙΑΣ Β. σελ.
      ΤΣΑΛΙΔΗΣ Φ. σελ.
      ΦΛΩΡΙΔΗΣ Γ. σελ.
      ΦΟΥΡΑΣ Α. σελ.
      ΦΡΑΓΚΙΑΔΟΥΛΑΚΗΣ Ε. σελ.
      ΦΩΛΙΑΣ Χ. σελ.
      ΦΩΤΙΑΔΗΣ Η. σελ.
      ΧΟΥΡΜΟΥΖΙΑΔΗΣ Γ. σελ.
      ΧΡΙΣΤΟΔΟΥΛΑΚΗΣ Ν. σελ.
      ΧΡΥΣΟΧΟΪΔΗΣ Μ. σελ.
      ΧΥΤΗΡΗΣ Τ. σελ.
      ΧΩΡΕΜΗΣ Α. σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΜΘ΄
      Τετάρτη 20 Δεκεμβρίου 2006
      Αθήνα, σήμερα στις 20 Δεκεμβρίου 2006, ημέρα Τετάρτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19-12-2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΜΗ΄ συνεδριάσεώς του, της Τρίτης 19 Δεκεμβρίου 2006, σε ό,τι αφορά την ψήφιση στο σύνολό του σχεδίου νόμου: «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Καραμπίνα, Βουλευτή Άρτης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο κ. Κων/νος Θωμάς, υπάλληλος του Τ.Ε.Ι. Πατρών, ζητεί να καταταγεί στη θέση του καθηγητή εφαρμογών.
      2) Οι Βουλευτές, Δωδεκανήσου κ. ΚΩΝΣΤΑΝΤΙΝΟΣ ΚΑΪΣΕΡΛΗΣ, Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ, Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ, Λασιθίου κ. ΜΙΧΑΛΗΣ ΚΑΡΧΙΜΑΚΗΣ, Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ, Ρεθύμνης κ. ΕΜΜΑΝΟΥΗΛ ΟΘΩΝΑΣ, Δωδεκανήσου κ. ΙΩΑΝΝΗΣ ΠΑΡΑΣΚΕΥΑΣ, Κυκλάδων κ. ΠΑΝΑΓΙΩΤΗΣ ΡΗΓΑΣ, Χανίων κ. ΕΜΜΑΝΟΥΗΛ ΣΚΟΥΛΑΚΗΣ, Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ, Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ, Χίου κ. ΕΛΠΙΔΑ ΤΣΟΥΡΗ, Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ και Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ζητούν τη λήψη μέτρων για τη στήριξη των εμπορικών επιχειρήσεων της Νήσου Λέσβου.
      3) Οι Βουλευτές, Δωδεκανήσου κ. ΚΩΝΣΤΑΝΤΙΝΟΣ ΚΑΪΣΕΡΛΗΣ, Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ, Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ, Λασιθίου κ. ΜΙΧΑΛΗΣ ΚΑΡΧΙΜΑΚΗΣ, Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ, Ρεθύμνης κ. ΕΜΜΑΝΟΥΗΛ ΟΘΩΝΑΣ, Δωδεκανήσου κ. ΙΩΑΝΝΗΣ ΠΑΡΑΣΚΕΥΑΣ, Κυκλάδων κ. ΠΑΝΑΓΙΩΤΗΣ ΡΗΓΑΣ, Χανίων κ. ΕΜΜΑΝΟΥΗΛ ΣΚΟΥΛΑΚΗΣ, Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ, Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ, Χίου κ. ΕΛΠΙΔΑ ΤΣΟΥΡΗ, Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ και Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη θέσπιση ειδικού αναπτυξιακού προγράμματος για τα νησιά και τη χορήγηση αναπτυξιακών κινήτρων προς τις τοπικές επιχειρήσεις.
      4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Υπαλλήλων Περιφέρειας Νοτίου Αιγαίου ζητεί την αύξηση του ποσού αποζημίωσης για τα εκτός έδρας υπηρεσιακά ταξίδια των μελών της.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Κυκλάδων ζητεί τη συνέχιση της λειτουργίας του Ειρηνοδικείου Τραγαίας Νάξου.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Κυκλάδων ζητεί να παραμείνει στο Χαλκί η έδρα του πυροσβεστικού κλιμακίου Νάξου.
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Ξενοδόχων Νάξου ζητεί την άμεση καταβολή των επιδομάτων στους δικαιούχους του προγράμματος του ποιοτικού εκσυγχρονισμού μικρών καταλυμάτων.
      8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων 2/θέσιου ειδικού δημοτικού σχολείου Θήρας ζητεί την τοποθέτηση ειδικευμένων εκπαιδευτικών για την κάλυψη των μαθησιακών αναγκών των μαθητών του σχολείου.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης και η Τ.Ε.Δ.Κ. Κυκλάδων ζητούν την ικανοποίηση των οικονομικών αιτημάτων των διπλωματούχων μηχανικών του δημοσίου του Νομού Κυκλάδων.
      10) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Εμπορικός Σύλλογος Σερρών ζητεί την επιστροφή των πρόσθετων αποθηκευτικών τελών που επιβάλλονται στα εμπορεύματα, λόγω της απεργίας των εργαζομένων στους λιμένες.
      11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αγίου Κων/νου Φθιώτιδας ζητεί την επαναλειτουργία του καταστήματος της Εθνικής Τράπεζας στον Άγιο Κων/νο.
      12) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Σύλλογος Εργαζομένων του Γενικού Νοσοκομείου Καστοριάς διαμαρτύρεται για την άδικη παραπομπή συναδέλφου – μέλους του.
      13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Γονέων και Κηδεμόνων 2/θέσιου Ειδικού Δημοτικού Σχολείου Θήρας ζητεί την τοποθέτηση ειδικού εκπαιδευτικού προσωπικού για την κάλυψη των αναγκών των μαθητών του σχολείου.
      14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την ολοκλήρωση των διαδικασιών για την πλήρωση των κενών θέσεων του Επαρχείου Θήρας.
      15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί τη χορήγηση επιδοτήσεων στο Νομό Κυκλάδων για την κατασκευή νέων επιβατικών και τουριστικών πλοίων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 745/1-11-06 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. Β- 2165/23-11-06 έγγραφο από τον Yπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 745/1-11-2006, που κατέθεσε στη Βουλή ο Βουλευτής κ. Ιωάννης Μπούγας, σχετικά με την ανάπτυξη της ευρυζωνικότητας στο Ν. Φωκίδος, θέτουμε υπόψη σας τα εξής:
      Το Υπουργείο Μεταφορών και Επικοινωνιών μέσω του Γ΄ ΚΠΣ υλοποιεί τα παρακάτω έργα / δράσεις:
      1. «Χρηματοδότηση επιχειρήσεων για την ανάπτυξη της ευρυζωνικής πρόσβασης στις Περιφέρειες της Ελλάδας». Η δράση αυτή υλοποιείται από την ΚτΠ Α.Ε.(Κοlνωνία της Πληροφορίας Α.Ε.) με Κύριο του Έργου το ΥΠ.Μ.Ε. Το έργο βρίσκεται αυτή τη στιγμή στη Φάση της αξιολόγησης προσφορών.
      Ο προϋπολογισμός του έργου - επιλέξιμες δαπάνες - είναι 210 εκατομμύρια ευρώ, εκ των οποίων το 50% αποτελεί ιδιωτική συμμετοχή και το υπόλοιπο 50% δημόσια δαπάνη.
      Το έργο αυτό θα εξυπηρετήσει τον Νομό Φωκίδας από το Υποέργο 1 (ζώνη 1) παρέχοντας ελάχιστη πληθυσμιακή κάλυψη 67% και ελάχιστη γεωγραφική κάλυψη 27%
      2. Οι δύο επόμενες δράσεις υλοποιούνται από ΥΠ.ΟΙ.Ο. και ΥΠ.ΕΣ.Δ.Δ.Α. με Φορέα Πολιτικής το ΥΠ.Μ.Ε. Στην παρούσα φάση το ΥΠ.Μ.Ε. έχει γνωμοδοτήσει για τα επιμέρους έργα και έχουν ήδη εκδοθεί οι σχετικές αποφάσεις ένταξης. Συγκεκριμένα,
      - Για την ανάπτυξη Μητροπολιτικών Δικτύων Οπτικών Ινών, δρομολογείται δίκτυο Οπτικών Ινών για το δήμο Άμφισσας του νομού Φωκίδας. Πρόκειται για την Πρόσκληση 145, Π/Υ 640.000 ευρώ, για το οποίο το ΥΠ.Μ.Ε. θα γνωμοδοτήσει εντός της επόμενης εβδομάδας.
      - Για τα Ασύρματα Ευρυζωνικά Δίκτυα, έχει δρομολογηθεί έργο Ασύρματου Δικτύου για το Δήμο Ευπαλίου, ενώ για τις τοπικές ενώσεις Δήμων και Κοινοτήτων της Φωκίδας υλοποιούνται Ασύρματα Δίκτυα σε lτέα, Δελφούς, Τολοφώνα, Γαλαξείδι, Λιδωρίκι και Δεσφίνα (Πρόσκληση 105, Π/Υ 296.000 ευρώ).
      Τέλος, σας διαβιβάζουμε το αριθμ. 41063/Φ.450/14-11-2006 έγγραφο της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.), με το οποίο παρέχονται στοιχεία και πληροφορίες σχετικά με τις ενέργειες της για το 	θιγόμενο θέμα, 
      στο πλαίσιο των αρμοδιοτήτων της, όπως αυτές καθορίζονται με τον ν. 3431/2006 (ΦΕΚ 13/Α) «Περί ηλεκτρονικών Επικοινωνιών και άλλες διατάξεις».
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 664/31-10-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 2154/23-11-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 664/31-10-06 που κατέθεσε στη Βουλή ο Βουλευτής κ. Στελ. Ματζαπετάκης, σας πληροφορούμε τα παρακάτω:
      1. Ο ψηφιακός ταχογράφος κατέστη υποχρεωτικός για τα καινούρια φορτηγά αυτοκίνητα που ταξινομούνται μετά από την 1.5.2006, σύμφωνα με το άρθρο 27 του Κανονισμού (ΕΚ) 561/2006 (ΕΕ L 102 της 11.4.2006). Τα οχήματα με ημερομηνία κατασκευής προ της παραπάνω ημερομηνίας δεν υποχρεούνται να φέρουν ψηφιακό ταχογράφο.
      2. Η χώρα μας έχει διενεργήσει ανοικτό διαγωνισμό για την προμήθεια έκδοσης καρτών ψηφιακού ταχογράφου με τη με αριθμό 21150/4772/26.4.06 Απόφαση του Υπουργού Μεταφορών και Επικοινωνιών -Διακήρυξη 1/2006, όπως τροποποιήθηκε με την Απόφαση αριθμ.34092/7558/13.6.06.
      Οι προσφορές που υποβλήθηκαν στον παραπάνω διαγωνισμό απορρίφθηκαν.
      Με την Απόφαση του Υπ.Μ.Ε. 54035/11733/22.9.06 εγκρίθηκε η επανάληψή του. Ο νέος διαγωνισμός διενεργήθηκε στις 14-11-06 και βρίσκεται στο στάδιο αξιολόγησης των προσφορών.
      3. Λαμβανομένου υπόψη του γεγονότος ότι ο ψηφιακός ταχογράφος εισάγεται σταδιακά στο στόλο των οχημάτων εμπορευματικών μεταφορών της Κοινότητας, εφόσον μόνο σε οχήματα νέας κατασκευής προβλέπεται η τοποθέτησή του, τα προβλήματα που προκαλούνται από τυχόν καθυστερήσεις αφορούν, ιδιαίτερα για τη χώρα μας, μικρό αριθμό οχημάτων.
      Πλην όμως, επισημαίνεται ότι με την ψήφιση του Ν.3446/2006 (ΦΕΚ 49/Α΄/10.03.2006) αναμορφώθηκε το σύστημα καθορισμού των παραβάσεων καθώς και των διοικητικών κυρώσεων για τον έλεγχο της νομιμότητας της μεταφοράς και της ασφαλούς κυκλοφορίας όλων των φορτηγών αυτοκινήτων ελληνικών και αλλοδαπών, που κυκλοφορούν στη χώρα μας.
      Για την ενιαία εφαρμογή του ανωτέρω νόμου αλλά και για τη διευκόλυνση εφαρμογής του από τα Σώματα Ελέγχου εκδόθηκε η υπ' αριθμ. πρωτ. Γ5/29829/2313/14.06.2006 εγκύκλιος του ΥΜΕ με σχετικές και λεπτομερείς οδηγίες.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      3. Στην με αριθμό 670/31-10-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 114968/ΙΗ/23-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 670/31-10-06, την οποία κατέθεσε ο Βουλευτής κ. Αθανάσιος Λεβέντης σχετικά με το Ε.Ε.Ε.ΕΚ Αγρινίου, σας γνωρίζουμε τα ακόλουθα:
      Α. Το ΥΠ.Ε.Π.Θ. έχει δραστηριοποιηθεί ιδιαίτερα στον κρίσιμο χώρο της Ειδικής Αγωγής και καταβάλλει κάθε προσπάθεια προκειμένου οι μαθητές με ειδικές εκπαιδευτικές ανάγκες να έχουν ουσιαστική υποστήριξη, τόσο σε ανθρώπινο δυναμικό όσο και σε υλικοτεχνική υποδομή.
      Β. Αναφορικά με την κάλυψη των κενών Ειδικού Εκπαιδευτικού και Εκπαιδευτικού Προσωπικού, σας ενημερώνουμε ότι, πριν αρχίσει η νέα σχολική χρονιά, εστάλησαν στις Περιφερειακές Δ/νσεις Εκπ/σης 84 πιστώσεις αναπληρωτών Ειδικού Εκπαιδευτικού Προσωπικού για την κάλυψη των κενών στα ΚΔΑΥ και 110 πιστώσεις αναπληρωτών Ειδικού Βοηθητικού Προσωπικού για τις ανάγκες των Σχολικών Μονάδων Ειδικής Αγωγής όλης της χώρας.
      Επίσης το ΥΠΕΠΘ αποστέλλει 165 πιστώσεις αναπληρωτών και 60 ώρες για πρόσληψη ωρομισθίων Ειδικού Βοηθητικού Προσωπικού για τις ανάγκες των Σχολικών Μονάδων Ειδικής Αγωγής όλης της χώρας καθώς και 2690 ώρες για πρόσληψη ωρομισθίων Ειδικού Εκπαιδευτικού Προσωπικού σε όλες τις Περιφερειακές Δ/νσεις Εκπ/σης.
      Όσον αφορά στο εκπαιδευτικό προσωπικό, για το τρέχον σχολ. έτος έχουν σταλεί έως τώρα στις Δ/νσεις Α/θμιας Εκπ/σης όλης της χώρας 659 πιστώσεις αναπληρωτών και 55 ώρες για πρόσληψη ωρομισθίων και στις Δ/νσεις Β/θμιας Εκπ/σης όλης της χώρας 255 πιστώσεις αναπληρωτών και 4.055 ώρες για πρόσληψη ωρομισθίων.
      Συγκεκριμένα για την κάλυψη των κενών στις Σχολικές Μονάδες Ειδικής Αγωγής του Νομού Αιτ/νίας εστάλησαν για τις ανάγκες της Β/θμιας Εκπ/σης 5 πιστώσεις αναπληρωτών και 172 ώρες.
      Γ. Ειδικότερα, σας γνωρίζουμε ότι το Εργαστήριο Ειδικής Επαγγελματικής Εκπ/σης και Κατάρτισης (ΕΕΕΕΚ) Αγρινίου στο οποίο, είναι εγγεγραμμένοι 35 μαθητές λειτουργεί κανονικά και είναι στελεχωμένο συνολικά με 13 εκπ/κούς, 1 μόνιμο δάσκαλο ειδικής Αγωγής ως αναπληρωτή Δ/ντή, 3 αναπληρωτές (1 Φιλόλογο, 1 Γυμνάστρια, 1 Μαθηματικό), 5 μόνιμους με διάθεση και πλήρες ωράριο (2 Πληροφορικής, 1 Γεωπόνο, 1 Νοσηλευτικής, 1 Κοινωνικής Εργασίας), 3 μόνιμους με διάθεση για κάλυψη ωρών (1 Φυτικής Παραγωγής, 1 Γεωπόνο, 1 Ζωϊκής Παραγωγής) και 1 ωρομίσθια (Φιλόλογο).
      Είναι επίσης τοποθετημένο και 1 μέλος Ειδικού Βοηθητικού Προσωπικού.
      Δ. Σε ό,τι αφορά τον καθορισμό των οργανικών θέσεων στα ΕΕΕΕΚ, σας πληροφορούμε ότι το θέμα εντάσσεται στις άμεσες προτεραιότητες του ΥΠΕΠΘ.
      Ε. Τέλος, σας ενημερώνουμε ότι για τα κτηριακά ζητήματα των Σχολικών Μονάδων Ειδικής Αγωγής, αρμόδιος φορέας είναι η οικεία Νομαρχιακή Αυτοδιοίκηση ή η Δημοτική Αρχή, οι οποίες αναζητούν κατάλληλους χώρους για τη στέγασή τους.
      Όπως μας πληροφόρησε η Δ/νση Β/θμιας Εκπ/σης Αιτ/νίας έχει ήδη εξευρεθεί κατάλληλο ιδιόκτητο κτήριο, το οποίο στέγαζε Δημοτικό Σχολείο, και έχουν δρομολογηθεί από τη Νομαρχία οι ενέργειες για την εκμίσθωση και την επισκευή του.
      Ο Υφυπουργός
      Γ. ΚΑΛΟΣ»
      4. Στην με αριθμό 223/9.10.06 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 2043/31.10.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ.223/ 09-10-06 που κατέθεσε στη Βουλή η Βουλευτής κα Ελπίδα Τσουρή, σύμφωνα και με το αριθ.ΥΠΑ/Δ13/Α/39965/1916/1-11-06 έγγραφο της Υπηρεσίας Πολιτικής Αεροπορίας, σας πληροφορούμε τα εξής:
      1. Όπως προκύπτει και από αναφορά του Ελεγκτή Βάρδιας του ΚΑΧΙ, οι πραγματικοί λόγοι ανακατευθύνσεως (DIVERSION) των αεροσκαφών, που την 28/9/2006 δεν μπορούσαν να προσγειωθούν στον ΚΑΧΙ, είναι οι δυσμενείς καιρικές συνθήκες, οι οποίες επικρατούσαν στην περιοχή του αεροδρομίου και συγκεκριμένα η χαμηλή νέφωση, η χαμηλή ορατότητα, ο ασθενής Νότιος άνεμος και, τέλος, ο βρεγμένος διάδρομος, σε συνδυασμό με το μικρό μήκος αυτού.
      2. Ειδικότερα, ως προς το πρώτο ερώτημα της Βουλευτού, κας Ελπ. Τσουρή, ισχύει γενικά ότι το απαιτούμενο μήκος διαδρόμου για προσγειώσει ς σε. βρεγμένο διάδρομο, υπολογίζεται κατά 15% μεγαλύτερο από αυτό των προσγειώσεων σε στεγνό διάδρομο. Τούτο, σε συνδυασμό με το υφιστάμενο μικρό διαθέσιμο για προσγειώσει ς μήκος διαδρόμου στον ΚΑΧΙ (1442 μ. ο διάδρομος «19» και 1371 μ. ο διάδρομος «01»), προκαλεί προβλήματα ανάλογα και προς τις υπόλοιπες επικρατούσες συνθήκες καθώς και ανάλογα με τα φορτία των αεροσκαφών, κατά την προσγείωση. Η κατάσταση αυτή είναι γνωστή στην ΥΠΑ, γι' αυτό και καταβάλλονται από ετών προσπάθειες, με στόχο την αύξηση του μήκους διαδρόμου του ΚΑΧΙ. 
      3. Επίσης γνωστά στην Υ.Π.Α. είναι και τα προβλήματα, που υφίστανται στο οδόστρωμα του διαδρόμου του ΚΑΧΙ (ρηγματώσεις, ανωμαλίες κ.λ.π.) και, για την αποκατάστασή τους, έχει ήδη συνταχθεί σχετική Μελέτη, η οποία θα διαβιβασθεί στο ΣΕΠΑ για έγκριση και δημοπράτηση το συντομότερο δυνατό.
      4. Συγκεκριμένα, στην Μελέτη προβλέπεται η αποκατάσταση τοπικών φθορών, που εμφανίζονται σε διάφορα τμήματα του πεδίου ελιγμών, η βελτίωση της μηκοτομής του διαδρόμου στο τμήμα, όπου παρουσιάζεται βύθισμα, η βελτίωση του αποστραγγιστικού συστήματος του αεροδρομίου, η διαμόρφωση υπερβάλλουσας ακραίας Νότιας ζώνης ασφαλείας του αεροδρομίου κ.λπ. συναφείς με τα προηγούμενα εργασίες.
      5. Σ’ ό, τι αφορά, ωστόσο, την άμεση αποκατάσταση του αναβαθμού, που υφίσταται στην αρχή του διαδρόμου και δημιουργεί προβλήματα στην κίνηση των αεροσκαφών, η Υ.Π.A έχει αναθέσει σε εργολάβο την εργασία αυτή, η οποία αναμένεται να ολοκληρωθεί στα μέσα του Νοεμβρίου 2006.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      5. Στην με αριθμό 731/1.11.06 ερώτηση της Βουλευτού κ. Θεόδωρου Τζάκρη δόθηκε με το υπ’ αριθμ. 122/27.11.06 έγγραφο από τον Yφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Θ. Τζάκρη, σας πληροφορούμε τα εξής:
      Η παραχώρηση των συγκεκριμένων εκτάσεων της περιοχής Σφαγείων Γιαννιτσών, είναι δυνατή μετά την εκδίκαση των σχετικών αιτήσεων από την αρμόδια Επιτροπή Απαλλοτριώσεων Πέλλας, στην οποία μετέχει Οικονομικός Έφορος βάσει των διατάξεων του άρθρου 5 του Ν. 3147/2003, οι οποίες προβλέπουν τη δυνατότητα εξαγοράς κατεχόμενων εκτάσεων, εφόσον επ' αυτών έχουν οικοδομηθεί κτίσματα τουλάχιστον προ δέκα ετών, ή εφόσον καλλιεργούνται με συστηματική φυτεία αμπέλου, ελαιών ή οπωροφόρων δένδρων που έχουν ηλικία τουλάχιστον δέκα ετών, μέχρι την έναρξη ισχύος του εν λόγω Νόμου.
      Το τίμημα της εξαγοράς, σύμφωνα με τις παραπάνω διατάξεις α) ισούται με την αντικειμενική αξία της έκτασης και, όπου αυτή δεν έχει καθοριστεί, με την αγοραία αξία ( η οποία υπολογίζεται βάσει συγκριτικών στοιχείων) και β) καταβάλλεται σε τρεις ισόποσες δόσεις.
      Στη συγκεκριμένη περίπτωση, το τίμημα εξαγοράς καθορίστηκε από την Επιτροπή Απαλλοτριώσεων Ν. Πέλλας σύμφωνα με την αντικειμενική αξία, η οποία μειώθηκε κατά 20% (από 99 σε 79ευρώ ανά τ.μ.), για το λόγο ότι τα οικόπεδα κατέχονται για διάστημα άνω της 25ετίας από τους ενδιαφερόμενους, σε εφαρμογή των διατάξεων του άρθρου 5 παρ. 3 του Ν. 3147/2003. Περαιτέρω μείωση του παραπάνω τιμήματος δεν προβλέπεται από τις ισχύουσες διατάξεις.
      Ο Υφυπουργός
      Α. ΚΟΝΤΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007».
      Ο κ. Καραμπίνας έχει το λόγο. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Η έναρξη της συζήτησης σήμερα είναι Ηπειρώτική απ’ ό,τι βλέπετε, με τον κ. Μπέζα, εκπροσωπώντας την Κυβέρνηση κι εγώ στην έναρξη της συνεδρίασης. Πιστεύω να πάει καλά!
      Κυρίες και κύριοι συνάδελφοι, συζητάμε τον τρίτο οικονομικό Προϋπολογισμό του κράτους που καταθέτει η Κυβέρνηση της Νέας Δημοκρατίας προς ψήφιση στο Κοινοβούλιο. 
      Παρακολουθώντας τη συζήτηση είδα τους συναδέλφους της Αξιωματικής Αντιπολίτευσης να αγχώνονται πολύ για την επάνοδό τους στην εξουσία. Θέλω να τους πω, να μη βιάζονται οι αγαπητοί συνάδελφοι, έχουμε πολλούς ακόμα προϋπολογισμούς να καταθέσουμε. Φέρτε στο μυαλό σας τον Καραμανλή και θα καταλάβετε. 
      Συζητάμε, λοιπόν, έναν προϋπολογισμό με αναπτυξιακό προσανατολισμό και με κοινωνική ευαισθησία, ο οποίος κινείται στο πνεύμα των οικονομικών απαιτήσεων της εποχής και στα πλαίσια των δυνατοτήτων της εθνικής οικονομίας την παρούσα  περίοδο. Μιας οικονομίας σε δυναμική ανάκαμψης, γεγονός που επιβεβαιώνει την ορθότητα των μέχρι σήμερα πολιτικών και οικονομικών μας επιλογών. 
      Φυσικά, κανείς από εμάς τους νεοδημοκράτες δεν θα περίμενε ότι τα θετικά αποτελέσματα των πολιτικών μας θα τύχαιναν αποδοχής από πλευράς της Αντιπολίτευσης. 
      Είναι προφανές για εμάς ότι η πολιτική στάση της Αντιπολίτευσης θα ήταν εκ διαμέτρου αντίθετη με τη δική μας από τη στιγμή κατά την οποία έχουμε διαφορετική θεώρηση των πραγμάτων, αλλά και από τη στιγμή που μας χωρίζουν τεράστιες ιδεολογικές διαφορές. Εκείνο, όμως, που μας εκπλήσσει, είναι το γεγονός ότι η Αξιωματική Αντιπολίτευση θυσιάζει την πολιτική της αξιοπιστία. 
      Έχετε επιδοθεί σε μια απέλπιδα προσπάθεια διαφοροποίησης ακόμα και από το πρόσφατο παρελθόν σας, φθάνοντας στο σημείο να συγκρούεστε με τη λογική των αριθμών. Αριθμοί οι οποίοι εκφράζουν την πραγματικότητα, την οποία όσο και να θέλετε δεν μπορείτε να τη διαστρεβλώσετε, αριθμοί που αποτελούν και μέτρο σύγκρισης με τις δικές σας πολιτικές. 
      Αυτή σας η πολιτική συμπεριφορά θέτει υπό αμφισβήτηση την αξιοπιστία σας και υποβαθμίζει τη δημοκρατική διαδικασία του κοινοβουλευτικού ελέγχου. Δεν είναι όλα μαύρο-άσπρο, κυρίες και κύριοι συνάδελφοι. Κάποτε πρέπει να συμφωνούμε στα πραγματικά στοιχεία που προσδίδουν οι αριθμοί. 
      	Εμείς θα επιμείνουμε σ’ αυτήν τη συζήτηση να αντιπαρατιθέμεθα μαζί σας με αριθμούς -και όχι μόνο φυσικά- οι οποίοι είναι απόρροια των αποτελεσμάτων των πολιτικών μας επιλογών και των μεταρρυθμίσεων στην οικονομία, μεταρρυθμίσεων που προκύπτουν από τη φιλελεύθερη ιδεολογία μας και αποτελούν τη βάση της διαμόρφωσης και του Προϋπολογισμού του 2007. 
      	Κυρίες και κύριοι συνάδελφοι, όλα τα στοιχεία σε σχέση με την ανοδική όσο και δυναμική πορεία της ελληνικής οικονομίας επιβεβαιώνονται από τους διεθνείς οργανισμούς και καταμαρτυρούν την ορθότητα της επιλογής της νέας διακυβέρνησης να ακολουθήσει τη στρατηγική της ήπιας προσαρμογής της οικονομίας στα σημερινά δεδομένα και στις απαιτήσεις μιας διεθνοποιημένης και ανταγωνιστικής οικονομίας. 
      	Η μείωση του δημοσιονομικού ελλείμματος από το 7,8% του Α.Ε.Π.	που παραλάβάμε από τις κυβερνήσεις του ΠΑ.ΣΟ.Κ. στο 2,6% στο τέλος του 2006 καθώς και η μείωση του δημοσίου χρέους που είχε εξακοντιστεί επί κυβερνήσεων ΠΑ.ΣΟ.Κ. στα 230.000.000.000 ευρώ -και αυτό χωρίς κοινωνικούς κραδασμούς- όπως και οι υψηλοί ρυθμοί οικονομικής ανάπτυξης στο 4,2%, το υψηλότερο ποσοστό στην ευρωζώνη για φέτος, είναι το αποτέλεσμα αυτής της πολιτικής μας επιλογής. 
      	Η οικονομική μας πολιτική προκάλεσε την έντονη κινητικότητα στις επενδύσεις με απόρροια την αύξηση της απασχόλησης και τη μείωση της ανεργίας, της σκληρότερης μορφής κοινωνικού αποκλεισμού, από το 11,3% στο 8,8%, τη θεαματική αύξηση των εξαγωγών και τον υπερδιπλασιασμό της απορροφητικότητας των κοινοτικών κονδυλίων. 
      	Εμείς είμαστε αισιόδοξοι ότι το 2007 η ανεργία θα μειωθεί ακόμα περισσότερο με την έναρξη των εργασιών των μεγάλων έργων υποδομών όπως αυτό της Ιόνιας Οδού που θα βγάλει τη δυτική Ελλάδα, την Ήπειρο από την απομόνωση στην οποία τόσα χρόνια μας είχατε θέσει.
      	Ο αναπτυξιακός νόμος, οι φορολογικές ελαφρύνσεις, η ενίσχυση της ανταγωνιστικότητας και της επιχειρηματικότητας είναι οι μεταρρυθμιστικές παρεμβάσεις που δίνουν ώθηση στην οικονομία, την ισχυροποιούν και αποφέρουν θετικά αποτελέσματα. Όλα αυτά φαίνεται να τα αρνείστε και να τα διαστρεβλώνετε με συνέπεια να εκτίθεστε στα μάτια του ελληνικού λαού και αυτό το προτιμάτε για να κρύψετε την εγγενή σας αδυναμία σε επιχειρήματα και προτάσεις.
      	Κυρίες και κύριοι συνάδελφοι, είναι καιρός να καταλάβετε ότι αυτό συμβαίνει γιατί είστε πολιτικώς και ιδεολογικώς ντεμοντέ. 
      Το μοντέλο του υπέρμετρου κρατισμού, της δυσκινησίας, της νωχέλειας, της γραφειοκρατίας και της αναποτελεσματικότητας δεν συμβαδίζουν με τις ανάγκες και τις απαιτήσεις της εποχής. Ανήκει στο παρελθόν σας, καθοδηγεί το παρόν σας, αλλά είναι απορριπτέο από τον ελληνικό λαό ο οποίος το πλήρωσε ακριβά όλα τα χρόνια της διακυβέρνησής σας.
      Κυρίες και κύριοι συνάδελφοι, όλα αυτά τα οικονομικά δεδομένα του σήμερα έδωσαν την δυνατότητα στην Κυβέρνηση της Νέας Δημοκρατίας να πραγματοποιήσει τη δικαιότερη αναδιανομή του εθνικού πλούτου με προτεραιότητα την ενίσχυση των ασθενέστερων κοινωνικών ομάδων. Εσείς όμως, κυρίες και κύριοι συνάδελφοι της Αντιπολίτευσης, μας κατηγορείτε ότι η πολιτική μας υπηρετεί τους λίγους και όχι τους πολλούς. Φαίνεται ότι μεταξύ των άλλων διαθέτετε και ασθενή μνήμη. 
      Την προηγούμενη εβδομάδα ψηφίσαμε στη Βουλή το φορολογικό νομοσχέδιο με φορολογικές ελαφρύνσεις στα μεσαία και μικρά εισοδήματα της τάξεως των 500.000.000 ευρώ. Αυξήσαμε την φορολογική κλίμακα κατά 1000 ευρώ με αποτέλεσμα τρία εκατομμύρια Έλληνες να μην πληρώνουν φόρο. Μήπως όλοι αυτοί είναι οι λίγοι; Με σχετική τροπολογία χορηγήθηκε αύξηση 50 ευρώ στους αγρότες -17.000 δραχμές για να μην ξεχνάμε και την δραχμή την οποία υποτιμήσατε με την είσοδο στην Ο.Ν.Ε.. Τόσο ισχυρή ήταν η οικονομία που προσπαθούσατε να μας πείσετε ότι έχετε επιτύχει. 
      Στο τέλος της τετραετίας η σύνταξη των αγροτών θα φτάσει τα 330 ευρώ σύμφωνα με την προεκλογική μας δέσμευση. Μήπως είναι οι λίγοι οι αγρότες; Δεν το ψηφίσατε αυτό και αποχωρήσατε. Αυτό δείχνει φυσικά και το μεγάλο ενδιαφέρον σας για τον αγροτικό κόσμο. Δεν θα σας ξεχάσουν οι αγρότες γι’ αυτό; Επιπλέον προχωρήσαμε σε αύξηση του Ε.Κ.Α..Σ. στους χαμηλοσυνταξιούχους. Είναι και αυτοί οι λίγοι; Ακόμη προχωρήσαμε σε αύξηση του επιδόματος ανεργίας. Αυτό δεν είναι κοινωνική ευαισθησία; Επιπρόσθετα προχωρήσαμε σε φορολογικές ελαφρύνσεις στα άτομα με ειδικές ανάγκες κατά 23.000.000 ευρώ. Αυτό δεν επιβεβαιώνει την κοινωνική  μας ευαισθησία; Με την κατάργηση του χαρτοσήμου αποδώσαμε 70.000.000 ευρώ στο κοινωνικό σύνολο. Είναι οι λίγοι; 
      (Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτή)
      Ένα λεπτό, κύριε Πρόεδρε, από την εισαγωγή. Ευχαριστώ πολύ.
      Με το ασφαλιστικό νομοσχέδιο ψηφίστηκαν ογδόντα επτά ευεργετικές διατάξεις για τους εργαζόμενους και τους συνταξιούχους. Είναι και αυτοί ανάμεσα στους λίγους; 
      Επίσης επιβάλαμε την φορολόγηση των αποθεματικών των τραπεζών. Αυτοί, πράγματι, είναι οι λίγοι. Αποφέραμε έτσι έσοδα στο δημόσιο 300.000.000 ευρώ για να τα δώσουμε στους πολλούς όταν εσείς με το σκάνδαλο του Χρηματιστηρίου και μόνο, κυρίες και κύριοι συνάδελφοι της Αξιωματικής Αντιπολίτευσης, τα πήρατε από τους πολλούς και τα δώσατε στους λίγους. 
      Κυρίες και κύριοι συνάδελφοι, όσα κατέθεσα αποτελούν την καλύτερη μαρτυρία για το ποιους υπηρετεί η οικονομική πολιτική της Νέας Δημοκρατίας. Υπηρετεί τους πολλούς και όχι τους λίγους. Το κυβερνητικό έργο προχωρά, παρά τα πολλά εμπόδια που μας τοποθετήσατε, γιατί πιστεύουμε ότι με τις διαρθρωτικές αλλαγές και τις μεταρρυθμίσεις που υλοποιούμε, βρισκόμαστε στην κατεύθυνση για την επίτευξη των στόχων μας. Σ’ αυτή μας την πορεία δεν είμαστε μόνοι. Είναι μαζί μας η συντριπτική πλειοψηφία της ελληνικής κοινωνίας. Θα τα καταφέρουμε και αυτό θα είναι μια μεγάλη ακόμα προσφορά της φιλελεύθερης παράταξης. 
      Και για το τυπικό –μιας και ο χρόνος με πιέζει- υπερψηφίζω τον προϋπολογισμό γιατί πιστεύω ότι οδηγεί στην ανάπτυξη τη χώρα, στην πρόοδο και ευημερία τον ελληνικό λαό. 
      Χρόνια πολλά και καλή χρονιά σ΄ όλους σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραμπίνα. 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίαση, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα δύο μαθητές και μαθήτριες και δύο συνοδοί-καθηγητές από το Λύκειο Ελληνογαλλικής Σχολής. 
      Η Βουλή τους καλωσορίζει. Τους εύχεται καλές σπουδές και καλές γιορτές. 
      (Χειροκροτήματα από όλες τις πτέρυγες της Βουλής)
      Η κ. Κανέλλη έχει το λόγο. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, γίναμε μάρτυρες χθες μιας απίστευτης αντιλαϊκής επίθεσης, με πρόσχημα την υπεράσπιση της δουλειάς, της εργασίας, που είναι η προστασία του ελληνικού λαού και των δικαιωμάτων του, από τα Σώματα Ασφαλείας, από τον κ. Πολύδωρα τον Υπουργό, ο οποίος προσπάθησε συστηματικά να αφήσει μια υπόνοια λάθους για μια ολόκληρη πολιτική περιδιαβαίνοντας με τον μελίρρυτο, εξαιρετικά χαρισματικό λαϊκίστικο λόγο του στις ευρωπαϊκές πρωτεύουσες με τις μικρές διαδηλώσεις, τις πολιτισμένες, στις πλατείες. 
      Είναι προφανές ότι ο κ. Πολύδωρας επισκέπτεται αυτές τις χώρες και τις πλατείες τους, χωρίς ποτέ να μπει, όπως μπαίνουν και οι εργαζόμενοι, στο μετρό του Λονδίνου, όπου ένας Βραζιλιάνος δολοφονείται από τις δυνάμεις της τάξης, επειδή έχει ένα σακίδιο στην πλάτη. Και είναι οι ίδιες δυνάμεις που βγαίνουν μετά να πουν ότι ορθώς και στα πλαίσια των καθηκόντων τους των αντιτρομοκρατικών τον σκότωσε η Αστυνομία και δεν οφείλει ούτε μία δραχμή αποζημίωση ή ηθική καταδίκη, τουλάχιστον, των αστυνομικών. 
      Γι’ αυτές τις ευρωπαϊκές πρωτεύουσες μιλάμε; Μιλάμε για τα μέτρα καταστολής που πρέπει να έλθουν εδώ να προστεθούν στο σκάνδαλο της κλοπής των χρημάτων του ελληνικού λαού με βάση τον τωρινό Προϋπολογισμό 2,1 δισεκατομμύρια ευρώ; Για ποιο πράγμα; Για το C4I, για τα αμερικάνικα συστήματα παρακολούθησης.
      Και να κόπτεται και το ΠΑ.ΣΟ.Κ. τώρα για τον αυταρχισμό και την αυθαιρεσία; Ποιο ΠΑ.ΣΟ.Κ.; Για ποια ευαισθησία μιλάμε, κύριοι συνάδελφοι; Το 2000 ο ελληνικός λαός είχε ανάγκη από τέσσερις χιλιάδες πυροσβέστες και κινδύνευαν, πραγματικά, τα λαϊκά στρώματα από τις πυρκαγιές. Και αντί για τέσσερις χιλιάδες πυροσβέστες, πήρατε επτά χιλιάδες συνοριοφύλακες για να έχει σήμερα να καυχάται η Νέα Δημοκρατία ότι συνοριοφύλακες ιδίως απωθούν   ενενήντα χιλιάδες μετανάστες.
      Και έρχεται και η Νέα Δημοκρατία τώρα πατώντας στα δικά σας και δεν θα πάρει πυροσβέστες. Θα εξακολουθήσει να βάζει κάμερες. Θα έχει προϋπολογισμό για χαφιέδες και θα πάρει αγροφύλακες και έτσι θα σωθούμε. Θα σωθούμε από τι; Από ποιους; Υπερασπίζοντας ποιων τα συμφέροντα;
      Εάν δείτε κλασικά και καθαρά και διαβάσετε τον Προϋπολογισμό, θα δείτε ότι η Κυβέρνηση δεν είναι σε θέση να υπερασπιστεί, από τον απίστευτο αριθμό αστυνομικών και σωμάτων καταστολής που διαθέτει αυτή η χώρα κατ’ αναλογία πληθυσμού, ούτε καν το μεροκάματο των αστυνομικών. Ούτε τα 140 ευρώ αύξηση που τους είχε υποσχεθεί στο μισθό τους δεν μπορεί να δώσει και δεν προβλέπει. Προβλέπει όμως τι; Ενίσχυση κάθε ευρωπαϊκού μέτρου καταστολής. 
      Ακούστε: Κάποια στιγμή, αγαπητές και αγαπητοί συνάδελφοι, πρέπει να τελειώσουμε με την ιστορία γνωστοί-άγνωστοι. Φαίνεται πια και στην κεντρική ευρωπαϊκή πολιτική σκηνή, την κυρίαρχη αυτήν τη στιγμή, την απολύτως και σκληρά προσδιορισμένα ταξική με βαθύτατο αντιλαϊκό προσανατολισμό, ποιος είναι ο γνωστός εχθρός αυτής της Κυβέρνησης, της προηγούμενης και όλων των ομοίων κυβερνήσεων από πλευράς πολιτικής. Ο γνωστός εχθρός είναι οι εργαζόμενοι, οι νέοι, οι πεινασμένοι, οι συνδικαλιστές, οι διαδηλούντες. Αυτός είναι ο γνωστός εχθρός.
       Οι άγνωστοι ποιοι είναι; Οι κουκουλοφόροι, ένστολοι πολλές φορές, άλλες φορές χωρίς στολή, που φοράνε κουκούλα, βγαίνουν έξω και υπονομεύουν κινήματα, παρακολουθούν διαδηλώσεις όπως συνέβαινε και συμβαίνει, μπαίνουν σε κλειστές συνεδριάσεις σωματείων όπως στην Ε.Σ.Α.Κ. με χειροπέδες και πολιτικά, μας προστατεύουν από πορτοφολάδες σε διαδηλώσεις, όπως έλεγε ο κ. Σημίτης και τώρα από γνωστούς-αγνώστους. 
      Τι τις κάνετε τόσες κάμερες, που τις έχετε πληρώσει στη ΣΑΙΚ, στους Αμερικανούς, στους άλλους συμμάχους, οι οποίοι εφευρίσκουν τρομοκράτες όποτε θέλουν να αυξήσουν τα κέρδη τους; Τι τις κάνετε, όταν πλησιάζουν οι γνωστοί-άγνωστοι κουκουλοφόροι σ΄ ένα τόπο διείσδυσης και διάλυσης της διαδήλωσης; Αλλά πρέπει να υποκύψει και ο Προϋπολογισμός –τα πάντα- στη λογική μιας ζαρντινιέρας και ενός πλημμελήματος μόνο και μόνο για να μπορεί το κράτος να πατάει, απευθυνόμενος στη φυσική ανασφάλεια που δημιουργεί η πραγματική, ουσιαστική επιβάρυνση της κοινωνίας από το ποινικό έγκλημα, το οποίο εν πολλοίς δεν μπορεί να αντιμετωπίσει η Αστυνομία, και έρχεται και μας κάνει εδώ αντιδημοκρατική σύγκριση  με το εάν κάποιος έχει δικαίωμα να παλεύει για να αλλάξει το Σύνταγμα και να αλλάξουν οι νόμοι; 
      Και είναι όρθιος εδώ πάνω με ήθος εκατό πραιτοριανών να μιλά στο ΠΑ.ΣΟ.Κ. και στη λοιπή Αριστερά; Από πότε έχουμε να ακούσουμε περί «λοιπής Αριστεράς» εδώ μέσα; Ποιος μετατρέπει τα κόμματα σε υπόλοιπα; Ο άνθρωπος που νοιάζεται, όπως έλεγε και ο κ. Πάγκαλος, για την πλειοψηφία των νοικοκυραίων; Για τα παιδιά; 
      Για τα παιδιά; Ενδιαφέρεται πάρα πολύ για τα παιδιά; 
      Έκανε σύγκριση διαδηλώσεων και τζίρου της αγοράς του κέντρου της Αθήνας και αυτό είναι ένας εκλεπτυσμένος, διεστραμμένος εκφασισμός της πραγματικότητας, διότι περί εκφασισμού της πραγματικότητας πρόκειται. Είναι μουσολινική αντίληψη περί αρτίων σωματείων καλώς λειτουργούντων και λυπούμαι που υποχρεώνομαι να το πω εδώ. Πήγε να δει τι συμβόλαιο έχουν η «Ζαχαρούπολη»  με το Δήμο Αθηναίων; Τριάντα δύο ευρώ το γλειφιτζούρι; Πήγε να δει τις άδειες τσέπες των εργαζομένων; Από τις διαδηλώσεις πάσχει η αγορά ή από το «φάτε μάτια ψάρια» με κόσμο που γυρνάει και έχει μόνο για τα απαραίτητα; Μόνο για τα απαραίτητα της διατροφής και της ένδυσης. Είναι καταχρεωμένοι στις τράπεζες. Αυτοί είναι που εμποδίζονται από τις διαδηλώσεις να μπουν, να μπουκάρουν στα μαγαζιά, να υπηρετήσουν την «αγία αγορά», τη νόμιμη και καλώς λειτουργούσα, με καρτέλ στο ψωμί, με καρτέλ στο γάλα, με καρτέλ εδώ, με καρτέλ εκεί, πενήντα καρτέλ, αναγγέλλονται κάθε μέρα. 
      Και μιλάμε για τα Σώματα Ασφαλείας, ποια; Αυτά που έπιαναν με κουκούλες ωσάν τους «ράμπο» τους τρομοκράτες; Που κυνηγούσαν με κουκούλες το παραδικαστικό κύκλωμα; Ακούστε. Το παρόν φοράει κουκούλα και τη φοράει με ευρωπαϊκή υπογραφή. Ο εχθρός είναι προσδιορισμένος και είναι κάθε λαϊκή κινητοποίηση και κάθε μη συμφωνία, γιατί αυτό ζητούσε εδώ: πραγματική δήλωση συναίνεσης για την ταξική πολιτική, απαγόρευση, συρρίκνωση, εμπόδιση κάθε μορφής αγώνα για να ανατραπεί αυτή η πολιτική και με όλα τα μέσα νομιμοποιημένα. Συκοφάντηση, δηλώσεις, τα ίδια κάνετε και λέτε ότι σας υποστηρίζει ο ελληνικός λαός. Τα ίδια κάνατε με το κράτος, όταν το χρησιμοποιήσατε για να εξυπηρετήσετε συμφέροντα μεγαλοτσιφλικάδων του χρήματος σ’ αυτόν τον τόπο. 
      Και φέρατε τον ελληνικό λαό σε δημοσκοπήσεις να μην θέλει ούτε νομιμότητα, ούτε κράτος, ούτε το ένα, ούτε το άλλο και να παρακαλάει για αφεντικά ακόμα και αν είναι χούλιγκαν του Π.Α.Ο.Κ.. Και νομίζετε ότι αυτήν την πολιτική δεν θα την παλέψουμε. Όχι, θα καθόμαστε να περιμένουμε ότι το μέλλον του ελληνικού λαού είναι στα χέρια της αντίληψης «φέρτε μου ένα αφεντικό στο οποίο να ανήκω ως δούλος». Και σας είπε κάποιος ότι αυτή η συμπεριφορά είναι αντισυνταγματική; Ο πολιτικός συντεταγμένος αγώνας; Η συνδικαλιστική έκφραση;
      Ή στους αστυνομικούς; Γιατί συκοφαντήθηκαν και οι αστυνομικοί. Δεν είμαστε καθημερινώς μάρτυρες της ανεπάρκειας; Διαμαρτυρήθηκαν οι πολίτες ή διαμαρτύρονται τα μεγάλα συμφέροντα, όταν οι αστυνομικοί δεν υποτάσσονται και σ’ αυτά, αρχής γενομένης από τους ποδοσφαιρικούς αγώνες και καταλήγοντας στην υπεράσπιση των καταστηματαρχών σε βάρος τους στην πραγματικότητα; Γιατί, αν ακολουθούσατε μια πολιτική πραγματικά φιλολαϊκή, που δεν μπορείτε, γιατί δεν την πρεσβεύετε, γιατί δεν σας ενδιαφέρει ταξικά, ο κόσμος δεν θα έβγαινε να διαδηλώσει για το ψωμί του, δεν θα έβγαινε να διαδηλώσει για το δημόσιο χαρακτήρα του πανεπιστημίου στο άρθρο 16, θα είχε χρήματα για να πάει στην αγορά, γιατί η αγορά θα του ανήκε., δεν θα ήταν κάτι το οποίο θα προσφερόταν μόνο για καταστολή. 
      Ακούστε, συνάδελφοι, τα πράγματα σοβαρεύουν. Και όσο σοβαρεύουν τα πράγματα με την καταστολή και όσο αρχίζουν έκνομες αντιλήψεις ποινικοποίησης της πολιτικής δράσης ή ονοματοδοσίας, η οποία το ξέρουμε όλοι ότι από τότε που χάθηκε η συγγνώμη έχει χαθεί το φιλότιμο το πολιτικό, είναι πάρα πολύ εύκολο να ξεκινάς αντιαριστερό, αντικομμουνιστικό μανιφέστο και μετά να βγαίνεις να ζητάς συγγνώμη ή να μην το ψηφίζεις. Όποιου του περνάει από το μυαλό ότι υπό την προϋπόθεση υπεράσπισης των Σωμάτων Ασφαλείας με λάθος τρόπο και λάθος δρόμο -με την εκπαίδευση, με τον καλό μισθό, με το λαϊκό προσανατολισμό υπερασπίζεται κανείς τα Σώματα Ασφαλείας- θα μας κάνει όλους υποχείρια, τότε πρέπει να κατανοήσει γιατί εμείς καταψηφίζουμε τον Προϋπολογισμό, αλλά καταψηφίζουμε πάνω από όλα ενεργά, με συνδικαλιστική δράση και ακτιβισμό στα πεζοδρόμια, όποτε χρειαστεί, συντεταγμένα και πολιτικά, την αυθαιρεσία του κράτους, προκειμένου να κάνει το μεγάλο κεφάλαιο τη δουλειά του. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Κανέλλη.
      Το λόγο έχει ο Κοινοβουλευτικός Εεκπρόσωπος της Νέας Δημοκρατίας κ. Μαγγίνας για μία παρέμβαση.
      ΒΑΣΙΛΕΙΟΣ ΜΑΓΓΙΝΑΣ: Ένα-δυο λεπτά, κύριε Πρόεδρε, σας ευχαριστώ.
      Ήθελα να κάνω δύο πολύ σύντομες παρατηρήσεις, αλλά προηγουμένως να πω στην αγαπητή συνάδελφο του Κομμουνιστικού Κόμματος Ελλάδος ότι δεν γνωρίζω καμία Ελληνίδα και κανέναν Έλληνα ο οποίος να αισθάνεται δούλος. 
      Ζούμε σε μία ελεύθερη δημοκρατική χώρα. Ασφαλώς υπάρχουν προβλήματα, όλοι προσπαθούμε, όλες οι πολιτικές παρατάξεις για τη βελτίωση της ζωής των Ελλήνων πολιτών, αλλά δούλοι εις την Ελλάδα δεν υπάρχουν. 
      Η πρώτη παρατήρηση: Ο Υπουργός Δημόσιας Τάξης, ο κ. Πολύδωρας, χθες με περισσή, με θαρραλέα, θα έλεγα, ειλικρίνεια από του Βήματος της Βουλής εις την Αίθουσα αυτή εζήτησε συγγνώμη και εξήγησε πως ό,τι συνέβη ήταν εξαιτίας ενός lapsus linguae. Άλλο είπε και αλλιώς εξελήφθη αυτό το οποίο είπε. 
      ΛΙΑΝΑ ΚΑΝΕΛΛΗ: Σαμουράι made in Greece είναι αυτό;  
      ΒΑΣΙΛΕΙΟΣ ΜΑΓΓΙΝΑΣ: Νομίζω ότι μ΄ αυτήν τη θαρραλέα τοποθέτηση του κυρίου Υπουργού αίρεται κάθε παρεξήγηση. 
      Στο θέμα δε αυτό θέλω να προσθέσω ότι και η Νέα Δημοκρατία και η Κυβέρνηση διά του εκπροσώπου της και, κυρίως, όχι με λόγους, αλλά με πράξεις αποδεικνύουμε καθημερινά ότι τιμούμε όλες τις πολιτικές δυνάμεις του τόπου, ιδίως όταν αυτές παίρνουν μέρος στην εκλογική διαδικασία, στη λαϊκή ετυμηγορία, και εκπροσωπούνται στην Αίθουσα αυτή μέσα από κόμματα. 
      Η δεύτερη παρατήρηση: Είπατε, αγαπητή κυρία συνάδελφε, κάποιες σκέψεις γύρω από το C4I. Δεν θέλω να μπω εις την ουσία, κατά πόσο διεθνώς ή στη συγκεκριμένη περίπτωση της διεξαγωγής των Ολυμπιακών Αγώνων το σύστημα αυτό προσέφερε και τι προσέφερε. Ασφαλώς, όμως, πιστεύω ότι κάτι προσέφερε.
      ΛΙΑΝΑ ΚΑΝΕΛΛΗ: Τα χαμένα λεφτά ψάχνουν.
      ΒΑΣΙΛΕΙΟΣ ΜΑΓΓΙΝΑΣ: Ωστόσο, όπως γνωρίζετε -και κακώς, επιτρέψτε μου να πω, παραλείψατε να το πείτε- ήταν μία παραγγελία από την προηγούμενη κυβέρνηση. Έχει ένα συνολικό κόστος της τάξεως περίπου των 250.000.000 ευρώ, εκ των οποίων καλώς ή κακώς, επιτρέψτε μου να πω, τα 150.000.000, δηλαδή ένα μεγάλο μέρος, είχαν ήδη δοθεί από την αρχή. Το σύστημα αυτό δεν λειτούργησε, όπως περίμενε κανείς να λειτουργήσει. Εν πάση περιπτώσει, τη στιγμή που συζητάμε το σύστημα αυτό από τη σημερινή Κυβέρνηση δεν έχει παραληφθεί.
      ΛΙΑΝΑ ΚΑΝΕΛΛΗ: Ούτε πέντε κουκουλοφόρους δεν έπιασε. Τον αριθμό των διαδηλωτών μετράει.
      ΒΑΣΙΛΕΙΟΣ ΜΑΓΓΙΝΑΣ: Θα έλεγε κάποιος να ματαιωθούν συμβάσεις, να αναζητηθούν κ.λπ.. 
      ΛΙΑΝΑ ΚΑΝΕΛΛΗ: Το θέλετε, για να μετράτε τους πεντακόσιους, τους τριακόσιους.
      ΒΑΣΙΛΕΙΟΣ ΜΑΓΓΙΝΑΣ: Οι ρήτρες, κυρία και κύριοι συνάδελφοι, που έχουν προβλεφθεί μέσα στις σχετικές συμβάσεις καλώς ή κακώς –και πάλι δεν θέλω να κάνω κριτική σ' αυτό- είναι βαρύτατες. 
      ΛΙΑΝΑ ΚΑΝΕΛΛΗ: Μα συμφωνείτε με το ΠΑ.ΣΟ.Κ. για τον περιορισμό των διαδηλώσεων. 
      ΒΑΣΙΛΕΙΟΣ ΜΑΓΓΙΝΑΣ: Η Κυβέρνηση προσπαθεί να βρει τον καλύτερο και τον πιο οικονομικό τρόπο για τον ελληνικό Προϋπολογισμό, για να ξεπεραστεί και να κλείσει αυτό το θέμα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγγίνα.
      Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κυρίες και κύριοι συνάδελφοι, η συζήτηση για τον Προϋπολογισμό αποτελεί κορυφαία κοινοβουλευτική διαδικασία. Στον Προϋπολογισμό αποτυπώνονται το ύψος και οι πηγές των εσόδων που απαιτούνται για τη λειτουργία του κράτους και η κατανομή των δαπανών ανά τομέα κυβερνητικής δράσης, δηλαδή ανά Υπουργείο. Η Κυβέρνηση κάνει τον απολογισμό του έργου της στα πλαίσια της υλοποίησης του προϋπολογισμού της προηγούμενης χρονιάς και αναλύει τον οικονομικό προγραμματισμό του επομένου έτους με βάση τις προτεραιότητές της, ενώ η Αντιπολίτευση ασκεί τον έλεγχο στη διαχείριση και το βαθμό υλοποίησης των κυβερνητικών στόχων.
      Σύμφωνα με τα παραπάνω, ας έρθουμε να εξετάσουμε ποιοι ήταν οι στόχοι της Κυβέρνησης της Νέας Δημοκρατίας, για να δούμε σε ποιο βαθμό υλοποιήθηκαν αυτοί. 
      Πρώτον, είναι η δημοσιονομική εξυγίανση, το νοικοκύρεμα, δηλαδή, των οικονομικών του κράτους. Είναι γνωστό ότι με ελλείμματα και δανεικά δεν μπορεί να λειτουργεί μόνιμα ένα κράτος. Δεν μπορεί να δανειζόμαστε συνέχεια, για να περνάμε καλά σήμερα, χρεώνοντας τα παιδιά μας, και να τους αφαιρούμε συνέχεια δυνατότητες και ευκαιρίες.
      Δεύτερον, είναι η διατήρηση υψηλών ρυθμών ανάπτυξης και ενίσχυση της ανταγωνιστικότητας της οικονομίας. Για να μοιράσουμε ό,τι παράγουμε, πρέπει να υπάρχει, κυρίες και κύριοι συνάδελφοι, παραγόμενο προϊόν. Όταν δεν παράγεται προϊόν, δεν μοιράζεται ποτέ η ζημιά.
      Τρίτον, η ενίσχυση της κοινωνικής συνοχής και του κοινωνικού κράτους. Ας δούμε αν επιτεύχθηκαν αυτοί οι στόχοι. Για τον όποιον καλοπροαίρετο και αντικειμενικό παρατηρητή σαφώς ναι. Από την παράθεση των οικονομικών μεγεθών σαφώς προκύπτει ότι το έλλειμμα μειώθηκε θεαματικά κάτω του 3% ενώ ο ρυθμός ανάπτυξης διατηρείται σε πολύ υψηλά επίπεδα, στο 4,1%. Η απασχόληση αυξήθηκε ενώ η ανεργία από το 11,3% έπεσε στο 8,3% πολύ νωρίτερα από τον στόχο της τετραετίας που είχε θέσει η Κυβέρνηση της Νέας Δημοκρατίας πριν από τις εκλογές. Το ποσοστό απασχόλησης για το 2005 ξεπέρασε για πρώτη φορά το 60% του ενεργού εργατικού δυναμικού. Η οικονομική συνοχή ενισχύεται σημαντικά. 
      Το 2006 οι δαπάνες κοινωνικής προστασίας ανήλθαν στα 43,3 δισεκατομμύρια ευρώ, αυξήθηκαν δηλαδή κατά 9,13% σε σχέση με το 2005. Οι δαπάνες κοινωνικής προστασίας αντιστοιχούν πλέον στο 22,28% του Α.Ε.Π.. Το ύψος των δαπανών για τις συντάξεις το 2006 ανήλθε συνολικά στα 24,5 δισεκατομμύρια ευρώ. Έναντι του 2005 παρουσιάζουν αύξηση κατά 15%, ενώ το 2007 θα αυξηθούν κατά 13,9%, ενώ η επιχορήγηση των ασφαλιστικών ταμείων θα αυξηθεί κατά 14,6%.
      Οι συντάξεις αυξάνονται σταθερά κατά 4% το χρόνο σ΄ όλο το ύψος της σύνταξης σε αντίθεση με ό,τι συνέβαινε στο παρελθόν όπου χορηγούνταν τμηματικές αυξήσεις. Με την κατάργηση του Λ.Α.Φ.Κ.Α. είχαμε μία έμμεση αύξηση των συντάξεων από 1% έως 5%. Παράλληλα, θα καταβληθούν τα αναδρομικά του Λ.Α.Φ.Κ.Α. τα οποία ανέρχονται περίπου στο ποσό των 800.000.000 ευρώ περίπου, δηλαδή κάπου 80.000.000 παραπάνω -επειδή πολλές φορές συνηθίζουμε να υποτιμούμε ή να υπερτιμούμε τα νούμερα- από ό,τι στοίχισε η γέφυρα στο Ρίο-Αντίρριο. 
      Το Ε.Κ.Α..Σ. σύμφωνα και με την προεκλογική δέσμευση της Νέας Δημοκρατίας αυξάνεται κατά 35 ευρώ και θα φθάσει τα 195 ευρώ για το 2007, αύξηση που είναι περίπου στο 22%. Η κατώτερη σύνταξη του Ι.Κ.Α. μαζί με το Ε.Κ.Α..Σ. διαμορφώθηκε το 2006 στα 605 ευρώ, ενώ το 2007 θα φθάσει στα 663 ευρώ ή 225.420 δραχμές. Και το λέω αυτό, γιατί πολλές φορές με το ευρώ ξεχνάμε τη σύγκριση με τη δραχμή, και για να θυμηθούμε την προεκλογική αναφορά του Καραμανλή στις 150.000 σύνταξη το μήνα και την ρελάνς πανικού του κ. Σημίτη στις 152.000 δραχμές το μήνα. 
      Οι αγροτικές συντάξεις αυξάνονται κατά 22% και διαμορφώνονται στα 280 ευρώ ενώ κατά 18% αυξάνονται τα επιδόματα ανεργίας, στα 367 ευρώ από 311 ευρώ, και κατά 13,6% τα πολυτεκνικά επιδόματα. Και πρέπει να επισημάνουμε ότι αντίστοιχες αυξήσεις έχουν ανακοινωθεί και για το 2008. 
      Θα μου πείτε: Εσείς από την πλευρά της Κυβέρνησης είστε ευχαριστημένοι από την πολιτική σας; Θα σας απαντήσω σαφώς ναι. Θα μου πείτε: Δεν μπορούσαν να γίνουν κάποια πράγματα περισσότερα ή καλύτερα; Θα σας απαντήσω πάλι σαφώς, ναι. Και θα σας πω ότι έχουμε ακόμη πολλή δουλειά μπροστά μας. Έχουμε ακόμη μια σειρά από μεταρρυθμίσεις και αλλαγές που πρέπει να γίνουν για να φθάσουμε στους στόχους που προεκλογικά είχαμε βάλει. Ήδη στην Κυβέρνηση, επειδή γίνεται και πολύ κουβέντα τελευταία, συζητείται η ενσωμάτωση του Ε.Κ.Α..Σ. στην κατώτερη του Ι.Κ.Α. και ίσως να ανακοινωθεί για το επόμενο έτος. Μια σημαντική κατάκτηση που, πραγματικά, ενισχύει την κοινωνική συνοχή, που, πραγματικά, ενισχύει το εισόδημα ιδιαίτερα των χαμηλοσυνταξιούχων και, πραγματικά, ενισχύει και την ασφαλιστική νοοτροπία την οποία πρέπει να καλλιεργούμε στα πλαίσια της πολιτικής για την πάταξη της εισφοροδιαφυγής. 
      Δεν υπάρχουν προβλήματα τα οποία απαιτούν λύσεις; Σαφώς ναι, υπάρχουν προβλήματα και χαίρομαι γιατί από την πλευρά του συναδέλφου, του κ. Παπαδόπουλου ετέθη χθες η ανησυχία για το μέλλον του συστήματος κοινωνικής ασφάλισης. 
      Μόνο που θα θυμίσω ότι οι περισσότεροι από τους συναδέλφους, όταν κάποιοι από εμάς τολμήσαμε να πούμε δημόσια, τον Απρίλιο του 2004, ότι θα πρέπει να συζητήσουμε τα προβλήματα που συνδέονται με τη βιωσιμότητα του συστήματος κοινωνικής ασφάλισης, μας είπαν ότι ανοίγουμε κουβέντα για το ασφαλιστικό, λες και η όποια κουβέντα που ανοίγει για το ασφαλιστικό, πρέπει αυτόματα να συνδέεται με τη μείωση του κοινωνικού κράτους και όχι με την προσπάθεια βελτίωσης των συντάξεων και των παροχών προς τους συνταξιούχους, τη στιγμή μάλιστα που έχουμε τη μεγαλύτερη δημόσια και ιδιωτική δαπάνη για το σύστημα κοινωνικής ασφάλισης σ΄ όλη την Ευρώπη. 
      Ας δούμε όμως από την άλλη πλευρά τι κάνει η Αντιπολίτευση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Η Αριστερά δεν διατρέχει τον κίνδυνο να κληθεί από κυβερνητική θέση να υλοποιήσει αυτά τα οποία κατά καιρούς προτείνει. 
      ΛΙΑΝΑ ΚΑΝΕΛΛΗ:  Κίνδυνος είναι αυτό, κύριε συνάδελφε;
      ΝΙΚΟΛΑΟΣ ΑΓΓΕΛΟΠΟΥΛΟΣ: Κίνδυνος είναι γιατί θα εκτεθείτε. 
      ΛΙΑΝΑ ΚΑΝΕΛΛΗ: Επαναπροσδιορίστε τη φράση σας.
      ΝΙΚΟΛΑΟΣ ΑΓΓΕΛΟΠΟΥΛΟΣ: Θα εκτεθείτε γιατί με τις προτάσεις που κατά καιρούς καταθέτετε …
      ΛΙΑΝΑ ΚΑΝΕΛΛΗ: Η εξουσία κίνδυνος; Η εκλεγμένη; Έλεος!
      ΝΙΚΟΛΑΟΣ ΑΓΓΕΛΟΠΟΥΛΟΣ: …με τις προτάσεις τις οποίες κατά καιρούς καταθέτετε, θα απαιτείτο ο διπλάσιος κρατικός Προϋπολογισμός. 
      Μια και το ζητάτε να σας το πω…
      ΛΙΑΝΑ ΚΑΝΕΛΛΗ: Το 1/10 των κλεμμένων κερδών.
      ΝΙΚΟΛΑΟΣ ΑΓΓΕΛΟΠΟΥΛΟΣ: …λέτε συντάξεις στα 1.000 και στα 2.000 ευρώ. Γιατί στα 1.000 και τα 2.000 ευρώ; Στις 3.500 ευρώ. Μόνο που ποτέ κανείς δεν μας προτείνει πού θα στείλουμε το λογαριασμό. Στις πρώην ανατολικές χώρες που δίνουν το μήνα 135 δολάρια;
      ΛΙΑΝΑ ΚΑΝΕΛΛΗ: Στο ΝΑΤΟ και τις τράπεζες.
      ΝΙΚΟΛΑΟΣ ΑΓΓΕΛΟΠΟΥΛΟΣ: Η σύνταξη στη Βουλγαρία, τη Ρουμανία, τα Σκόπια, την Αλβανία, στον ανατολικό παράδεισο είναι 35 δολάρια το μήνα. 
      Από τη πλευρά του ΠΑ.ΣΟ.Κ. βλέπουμε, κύριοι συνάδελφοι, να μην συμφωνείτε μεταξύ σας. Οι μισοί, το παλαιό ΠΑ.ΣΟ.Κ., νοσταλγείτε τις παλιές καλές μέρες ισοπεδώνοντας τα πάντα. Τίποτα καλό δεν κάνει τούτη η Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Κύριε Αγγελόπουλε, ολοκληρώστε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Το νέο ΠΑ.ΣΟ.Κ. εξαντλείται σε ασκήσεις αγωνιστικής γυμναστικής. Stage για υποψήφια –δήθεν- κυβερνητικά στελέχη δεν υπάρχουν, κύριοι συνάδελφοι του ΠΑ.ΣΟ.Κ. Ασκηθείτε με την άνεσή σας! Στις επόμενες εκλογές ο λαός θα σας δώσει την δυνατότητα να συνεχίσετε αυτήν την άσκηση. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, είναι εγγεγραμμένοι να μιλήσουν ακόμα εκατόν είκοσι Βουλευτές. Για να μιλήσουν όσο το δυνατόν περισσότεροι και για να μη μειώσουμε το χρόνο του οκταλέπτου, για τον οποίο προετοιμαστήκατε, υπάρχει μόνο η εξής λύση, αν συμφωνείτε. Η συνεδρίαση απόψε να κλείσει στις 02.00΄ το βράδυ αντί για τη 01.00΄, όπως έγινε χθες το βράδυ, και αύριο η συνεδρίαση να αρχίσει στις 10.00΄ αντί στις10.30΄. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Επομένως, αποφασίζουμε ότι το πέρας της συνεδριάσεως απόψε θα είναι στις 02.00΄ το βράδυ και αύριο θα ξεκινήσουμε στις 10.00΄ το πρωί.
      Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριοι συνάδελφοι, κατ΄ αρχάς επιτρέψτε μου να πω στον κ. Αγγελόπουλο ότι δεν διατρέχει κανένα κίνδυνο η χώρα και η εθνική οικονομία από την ικανοποίηση των δίκαιων αιτημάτων των εργαζομένων. Αυτό το ζήσαμε και το 1982, όταν τότε το ΠΑ.ΣΟ.Κ. με τον Ανδρέα Παπανδρέου αύξησε τους χαμηλότατους μισθούς, τους διπλασίασε μάλιστα και δεν κατέρρευσε η οικονομία ούτε κινδύνεψε η χώρα. Αντίθετα οι εργαζόμενοι έζησαν μια ζωή που δικαιούνταν τα επόμενα χρόνια.
      Κύριοι συνάδελφοι, μετά το μίνι ασφαλιστικό, το οποίο αποκάλυψε τις νεοφιλελεύθερες προθέσεις της Κυβέρνησης σ’ αυτόν τον τομέα, μετά το μάξι φορολογικό που με τις πραξικοπηματικές τροπολογίες της νύχτας για το ξεπούλημα του Ο.Τ.Ε., επιχείρησε να συγκαλύψει την υλοποίηση των κρυφών δεσμεύσεων της Νέας Δημοκρατίας προς τους ισχυρούς, ήρθε και έδεσε μ΄ αυτήν την  πολιτική λογική ένας ντούμπλ φας Προϋπολογισμός τον οποίο συζητούμε αυτές τις μέρες στη Βουλή. Είναι ένας πρωτόγνωρος Προϋπολογισμός διπλής όψεως που μπορεί να τον δει κάποιος και με αστερίσκους και χωρίς αστερίσκους, ένα κείμενο διπλής ανάγνωσης που μπορεί να διαβαστεί και με παρενθέσεις και χωρίς αυτές, ένας μίντι Προϋπολογισμός που τα μεγέθη του μπορούν να κοντύνουν και να μακρύνουν κατά το δοκούν, όπως βολεύει τους συντάξαντες. Ένας Προϋπολογισμός που του έρχεται γάντι ο τίτλος της γνωστής ταινίας του Γιάνγκ Λη «Μυστικά και ψέματα», αφού αποσιωπά τα χρέη των νοσοκομείων, περιλαμβάνει υπέρογκα μυστικά κονδύλια και αυξάνει το Α.Ε.Π. κατά 25% την ώρα που, όπως καταγράφουν οι διεθνείς οργανισμοί, το δημόσιο χρέος είναι αυτό που αυξήθηκε τα τρία τελευταία χρόνια σ’ αυτό το δυσβάσταχτο ποσοστό.
      Είναι ένας Προϋπολογισμός αντιαναπτυξιακός που όπως και οι δυο προηγούμενοι, συρρικνώνει την παραγωγική βάση της χώρας και απερημώνει την ύπαιθρο. 
      Μόλις προχθές, το Νομαρχιακό Συμβούλιο Τρικάλων αποφάσισε την αναστολή της λειτουργίας τριάντα επτά δημοτικών σχολείων και νηπιαγωγείων. Κονδύλια και έργα από την περιφέρεια περικόπτονται, σημαντικοί παραγωγικοί κλάδοι μαραζώνουν, παραδοσιακές καλλιέργειες όπως ο καπνός, τα τεύτλα και το βαμβάκι εγκαταλείπονται. 
      Είναι όμως και σκληρά αντικοινωνικός αυτός ο Προϋπολογισμός. Επιβαρύνει τα πλατιά λαϊκά στρώματα με την αύξηση των έμμεσων φόρων, ενώ αποτελεί πολιορκητικό κριό για τα μικρά και μεσαία εισοδήματα που τα λεηλατεί με τη σημαντική φορολογική επιβάρυνση που τους επιβάλλει και με την ακρίβεια που φέρνει. Διευρύνει έτσι τις κοινωνικές ανισότητες, οξύνει τις αντιθέσεις και αποδυναμώνει το κοινωνικό κεφάλαιο που είναι απαραίτητη προϋπόθεση για την ανάπτυξη και την πρόοδο της χώρας. Αυτό πλέον το αποδέχονται και συντηρητικοί κοινωνιολόγοι και φιλόσοφοι όπως ο Φουκογιάμα.
      Όλες οι παράμετροι που συμβάλλουν στην ενίσχυση αυτού του κοινωνικού κεφαλαίου είναι τα μεγάλα θύματα αυτού του Προϋπολογισμού. 
      Στη δημόσια παιδεία για τρίτη συνεχή χρονιά, οι δαπάνες μειώνονται πέφτοντας στο 3,49% σαν ποσοστό επί του Α.Ε.Π., ενώ με τον αστερίσκο και εντός παρενθέσεως κατρακυλούν στο 2,8%. Ο Πρωθυπουργός προεκλογικά υποσχόταν 5%. Καταθέτω τους ανάλογους πίνακες για τα Πρακτικά.
      (Στο σημείο αυτό ο Βουλευτής κ. Χρήστος Χαϊδος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό σημαίνει περισσότερα προβλήματα και μεγαλύτερα αδιέξοδα στο χώρο της παιδείας. Για τη Νέα Δημοκρατία, όποιοι έχουν, ας κατευθυνθούν στην ιδιωτική εκπαίδευση. Τα προβλήματα των άλλων, των πολλών, της δημόσιας παιδείας, η Κυβέρνηση θα τα αντιμετωπίσει και πάλι με τα δακρυγόνα, τα γκλόμπς και τις σιδηρογροθιές. Τους γνωστούς άγνωστους κουκουλοφόρους δεν μπορεί να αντιμετωπίσει η Κυβέρνηση. Αν δεν μπορείτε ή δεν θέλετε να τους διαλύσετε, τουλάχιστον, μην τους χρησιμοποιείτε ως άλλοθι για τη βίαιη καταστολή των δημοκρατικών κινητοποιήσεων των μαζικών φορέων και για την κατασυκοφάντηση των κομμάτων της Αντιπολίτευσης.
      Στην υγεία τα κονδύλια μειώνονται στο 2,7% επί του Α.Ε.Π., ενώ όλοι γνωρίζουμε ότι οι ανάγκες αυξάνονται. Έτσι η πρωτοβάθμια περίθαλψη παραπέμπεται στις καλένδες, οι ελλείψεις στα νοσοκομεία θα πολλαπλασιαστούν και το επίπεδο των δημόσιων υπηρεσιών υγείας θα μειωθεί. Οι έχοντες ας απευθυνθούν στις ιδιωτικές υπηρεσίες υγείας. Οι άλλοι, οι πολλοί θα διαπιστώσουν με οδύνη ότι η πολιτική της Νέας Δημοκρατίας βλάπτει σοβαρά την υγεία των πολιτών, όπως εύστοχα τονίζει και η Ε.Ι.Ν.Α.Π..
      Στην κοινωνική ασφάλιση επίσης οι δαπάνες ελαττώνονται σαν ποσοστό επί του Α.Ε.Π.. Έτσι τα προβλήματα των ασφαλιστικών ταμείων διογκώνονται και τα ελλείμματά τους εκτινάσσονται στα ύψη.
      Η Νέα Δημοκρατία διαπνεόμενη από νεοφιλελεύθερες αντιλήψεις θεωρεί το κοινωνικό κράτος βαρίδι στην ανάπτυξη και το αντιμετωπίζει σαν φτωχό συγγενή που της φορτώθηκε και θέλει να τον αποφύγει. Κραυγαλέο παράδειγμα αυτής της νοοτροπίας είναι το γεγονός ότι φέτος για πρώτη φορά δεν συζητήθηκε στη  Βουλή ο κοινωνικός προϋπολογισμός. 
      Είναι φανερό ότι θέλετε να ενισχύσετε τον ιδιωτικό τομέα, μέσω της απαξίωσης του δημόσιου χαρακτήρα του συστήματος της κοινωνικής ασφάλισης. 
      Είναι και αναξιόπιστος αυτός ο Προϋπολογισμός, αφού ενώ επιχαίρει, θριαμβολογεί ότι η χώρα έγινε κατά 25% πλουσιότερη, οι πολίτες καταφεύγουν στις τράπεζες για να επιβιώσουν. Δάνεια για το γάμο, δάνεια για τις γιορτές, δάνεια για να ζεσταθούν, δάνεια για να ζήσουν. Δάνεια με τα υψηλότερα επιτόκια στην Ευρωπαϊκή Ένωση, τα οποία τις περισσότερες φορές δυσκολεύονται ή και αδυνατούν να αποπληρώσουν. Έτσι φέτος, για πρώτη φορά στην ιστορία της πατρίδας μας, το ύψος των δανείων ξεπέρασε τις καταθέσεις. 
      Καταθέτω για τα Πρακτικά τον πίνακα, που αποδεικνύει του λόγου το αληθές. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και δεν είναι παράδοξα εικονικός, αφού όλοι αποδέχονται ότι δεν θα υλοποιηθεί, εάν γίνει αποδεκτό το αίτημα προς την Ευρωπαϊκή Ένωση για αναθεώρηση του Α.Ε.Π.. Αλλά μοιάζει και με διήγημα φαντασίας, αφού για πρώτη φορά περιλαμβάνει σε κάθε τομέα εισαγωγικό κεφάλαιο πολιτικών ιδεολογημάτων για να εξηγήσει τα ανεξήγητα, να δικαιολογήσει τα αδικαιολόγητα και να παραποιήσει την πραγματικότητα. Αποτελεί, λοιπόν, και αυτός ο Προϋπολογισμός ένα κείμενο ακύρωσης του προγράμματος της Νέας Δημοκρατίας, που προεκλογικά τα έταζε όλα σε όλους, για να υφαρπάξει την ψήφο τους. Είναι για τους πολίτες μια αναγκαστική προσγείωση στα Τάρταρα της ανέχειας και της οπισθοδρόμησης, αντί για τη Γη της Επαγγελίας και της προόδου, που έγραφε παραπλανητικά ως τόπο προορισμού της πτήσης η Νέα Δημοκρατία προεκλογικά. Η κοινωνία όμως δεν πετά στα σύννεφα. Η τιμή της γαλοπούλας και η ακρίβεια είναι αυτά που πέταξαν στα ύψη. Οι άνθρωποι ζουν την πραγματικότητα και βλέπουν ότι αντί για τη μείωση της σπατάλης, που υποσχέθηκε και υπόσχεται ο Πρωθυπουργός, αυτή διογκώνεται. Δεκάδες χιλιάδες «γαλάζια παιδιά» αμείβονται πλουσιοπάροχα, ενώ οι πολλοί πένονται. 
      Καταθέτω για τα Πρακτικά τις αποδοχές του οδηγού του διευθύνοντος συμβούλου των Η.Λ.Π.Α.Π., που αγγίζουν τα 5.000 ευρώ το μήνα. Τυχαίο είναι ότι έχει μακρά προϋπηρεσία στη Δ.Α.Κ.Ε.;
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αντί για την πάταξη της διαφθοράς και τη βελτίωση της ανταγωνιστικότητας, στην πράξη οι πολίτες παρακολουθούν κατάπληκτοι τις δραστηριότητες των «κουμπάρων» και η θέση της χώρας σ’ αυτά τα ζητήματα επί των ημερών σας επιδεινώνεται.
      Καταθέτω για τα Πρακτικά τους πίνακες των διεθνών οργανισμών. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      	Αντί για την ενίσχυση της διεθνούς θέσης της χώρας, με τις επιλογές σας ξοδεύετε άσκοπα διαπραγματευτική αξιοπιστία και σπαταλάτε ασυλλόγιστα εθνικό κύρος. Συγκεκριμένα, ενώ με την πολιτική απάτη της απογραφής μετατρέψατε τη χώρα σε λαθρεπιβάτη της Ο.Ν.Ε., βάζοντάς την σε επιτήρηση, τώρα που θέλετε να βγείτε απ’ αυτήν τη «φυλακή», που μπήκατε και εσείς οι ίδιοι, πληρώνετε την ποινή μ΄ ένα άλλο πολιτικό έγκλημα, αυτό της άνευ προηγουμένου υψηλής και απατηλής αναθεώρησης του Α.Ε.Π.. Έτσι σήμερα τη διακτινίζετε σε λαθρεπιβάτη των κοινοτικών ταμείων, τις αυξημένες εισφορές προς τα οποία θα πληρώσουμε και αναδρομικά από το 2000 και σε λαθρεπιβάτη των ταμείων συνοχής, από τα οποία θα χάσουμε κονδύλια. 
      Τα προσβλητικά και τα καυστικά σχόλια του διεθνούς Τύπου για την απογραφή διαδέχθηκαν τα χλευαστικά και σκωπτικά δημοσιεύματα έγκριτων εφημερίδων για την ατεκμηρίωτα μεγάλη αύξηση του Α.Ε.Π.. Αναφέρω το άρθρο των «FINANCIAL TIMES» για την ενίσχυση του Προϋπολογισμού της Ελλάδος από το αρχαιότερο επάγγελμα και επισημαίνω το στίχο του Σεφέρη για «την κοινωνία και τα σάπια θέλγητρα». 
      	Αυτός ο Προϋπολογισμός, λοιπόν, που επισκιάζεται από τις άγριες κόντρες μεταξύ των κορυφαίων Υπουργών, δεν πείθει τους πολίτες, με όσες πληρωμένες, ολοσέλιδες καταχωρίσεις και αν τον διαφημίσετε. Δεν πείθει κανέναν, παρά τα αστέρια που του βάζετε μήπως και φωτίσετε τεχνητά το σκοτάδι που φέρνει, πραγματικά, στην κοινωνία. Οι πολίτες βλέπουν ότι το άστρο της Νέας Δημοκρατίας έσβησε, γιατί απλά ήταν ένας κομήτης που στο πέρασμά του προκάλεσε ζημιές στον τόπο. Οι άνθρωποι γνωρίζουν ότι όσο περισσότερο βαθαίνει το σκοτάδι,  τόσο πλησιάζει η αυγή. Και σύντομα θα έρθει το ξημέρωμα, με την απομάκρυνσή σας, όπως και το 1993, από την εξουσία, όποτε και εάν γίνουν εκλογές. Ο λαός θα αναθέσει και πάλι στο ΠΑ.ΣΟ.Κ. και το Γιώργο Παπανδρέου την ευθύνη της διακυβέρνησης της χώρας, για ουσιαστική ανάπτυξη, με κοινωνική συνοχή, για πραγματική πρόοδο, προς όφελος όλων.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Χάιδο. 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και ένας συνοδός- καθηγητής από το Λύκειο Ελληνογαλλικής Σχολής. 
      Η Βουλή τους καλωσορίζει και τους εύχεται «Καλές Σπουδές» και «Καλές Γιορτές».
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, κύριε Υπουργέ, κύριοι συνάδελφοι, η συζήτηση στην Εθνική Αντιπροσωπεία για τον Προϋπολογισμό εθιμικά έχει καθιερωθεί να δίνει τη δυνατότητα στους ομιλητές να αναφέρονται όχι μόνο στα οικονομικά δεδομένα του Προϋπολογισμού, αλλά και γενικότερα στην πολιτική κατάσταση της χώρας. Και αυτό θα έλεγα ότι είναι λογικό, όπως είναι και θεμιτό να υπάρχουν κάποιες υπερβολές, ιδιαίτερα από την πλευρά της Αντιπολίτευσης.
      Εκείνο το οποίο δεν συγχωρείται και είναι, θα έλεγα, εξοργιστικό είναι η κακοποίηση της αλήθειας και η προσπάθεια να εμφανίσουμε το άσπρο-μαύρο. Και αυτοί που το επιχειρούν δεν γνωρίζουν ότι δεν γίνονται αξιόπιστοι. Και το επιχειρούν συνήθως έμπειροι πολιτικοί άνδρες και δεν καταλαβαίνουν ότι δεν τους πιστεύει κανείς. Ίσως να τους πιστεύουν μόνο κάποιοι φανατικοί, ίσως να ωραιοποιούνται κάποια πράγματα και να θωπεύονται ώτα σε κάποια καφενεία, όμως, στην πραγματικότητα δεν πείθουν κανέναν.
      Ιδιαίτερα μου έκανε εντύπωση ο γενικός εισηγητής της Αξιωματικής Αντιπολίτευσης, ο οποίος ήρθε στην Αίθουσα, είπε κάποια ευφυολογήματα, κάποιες ρητορικές ατάκες, αλλά επί της ουσίας δεν είπε απολύτως τίποτα. Ένδεια επιχειρημάτων, ψεύδη, υποκρισία, συνθηματολογία.
      Εκείνο που με εντυπωσιάζει είναι το εξής. Καλά, αυτή η Κυβέρνηση δεν έκανε τίποτε θετικό; Όλα αρνητικά; Όλα μαύρα; Κατακλυσμός. «Η οικονομία καταρρέει, ξεπούλημα των πάντων, διαφθορά, εγκληματικότητα, έχει επιβληθεί απόλυτος κομματισμός», ως εάν δηλαδή μιλάμε για στρατό κατοχής.
      Φοβάμαι, αγαπητοί συνάδελφοι, ότι έχετε χάσει την αίσθηση του χρόνου. Δεν είμαστε στο 2003 ή στο 2004. Είμαστε στο 2006 και μιλάμε σήμερα για τον Προϋπολογισμό του 2007. 
      Παρά τις δυσκολίες οι οποίες υπήρχαν, μεγάλες δυσκολίες και προβλήματα τα οποία κληρονόμησε αυτή η Κυβέρνηση από την κυβέρνηση του ΠΑ.ΣΟ.Κ., έχουν γίνει σημαντικά πράγματα, αγαπητοί συνάδελφοι. Έχουν λυθεί πολλά προβλήματα και έχουν δρομολογηθεί διαδικασίες επίλυσης αρκετών. Και θα πρέπει να σας προβληματίζει θετικά το ότι αυτήν τη στιγμή, διεθνείς οργανισμοί κάνουν αισιόδοξες προβλέψεις για την πορεία της ελληνικής οικονομίας. Θα πρέπει να σας προβληματίζει θετικά ο ρυθμός ανάπτυξης, η μείωση της ανεργίας, η αύξηση των εξαγωγών που είναι στοιχεία τα οποία προσδιορίζουν την πορεία μιας οικονομίας. 
      Ο λαός, ξέρετε, μπορεί να κρίνει και να συγκρίνει και είναι έκδηλη η αγωνία σας, η αγωνία προπάντων του Αρχηγού σας, ο οποίος προσπαθεί, στερούμενος επιχειρημάτων, με αναδομήσεις της σκιώδους κυβέρνησής του κάθε τόσο, να χρυσώσει το χάπι της ανυπαρξίας πολιτικής, της ανυπαρξίας προτάσεων.
      Εκείνο, όμως, το οποίο μου έχει κάνει εντύπωση και έχει κάνει εντύπωση σ΄ όλους και είναι ένας απίστευτος φαρισαϊσμός, είναι οι κορώνες τις οποίες πετάτε δήθεν για το κράτος της Δεξιάς, το οποίο επιχειρείται να επιβληθεί και τα «γαλάζια» παιδιά. 
      Καλά, δεν θυμάστε τίποτα, κύριοι του ΠΑ.ΣΟ.Κ., για τη δική σας πρακτική, για τη δική σας συμπεριφορά; Δεν θυμάστε ότι δεν είχε την τύχη διορισμού στο δημόσιο, όποιος δεν είχε πιστοποιητικό κομματικής νομιμοφροσύνης; Δεν θυμάστε ότι δεν υπήρξε περίπτωση κάποιας ανέλιξης στο δημόσιο οποιουδήποτε δημόσιου υπαλλήλου και εκείνο το οποίο υπήρχε ήταν μόνο η δίωξη, αν δεν ήταν κάτω από την κομματική ομπρέλα; 
      Και το χειρότερο απ΄ όλα ξέρετε ποιο είναι; Είναι ότι και μεταξύ των ημετέρων δεν κάνατε, τουλάχιστον, μια σωστή επιλογή. Ακόμη και εκεί, όποιος είχε το πιο βαθύ «πράσινο» πιστοποιητικό, αυτός ήταν εκείνος ο οποίος θα μπορούσε να εξελιχθεί. Μη μιλάτε, λοιπόν, για κομματικό κράτος, διότι εάν θέλετε να αναζητήσετε  κομματικό κράτος, θα πρέπει να κάνετε αυτοκριτική και να κοιτάξετε τις δικές σας συμπεριφορές.
      Και επειδή εγώ θυμούμενος και την προτέρα ιδιότητά μου, δεν μιλώ αερολογώντας, θα καταθέσω στην Εθνική Αντιπροσωπεία, αφού πρώτα τα αναγνώσω, κάποια χαρακτηριστικά αποσπάσματα ενός εγγράφου το οποίο απεστάλη από τη Νομαρχιακή Επιτροπή του ΠΑ.ΣΟ.Κ. Ρεθύμνης, στην εκτελεστική γραμματεία, όπου μεταξύ των άλλων έλεγε τα εξής απίστευτα.
      Προφανώς το έγγραφο είναι μετά τις εκλογές του 1994, διότι αναφέρεται σε κάποιον ο οποίος το 1981, αφού τον είχε περιποιηθεί το κομματικό κράτος του ΠΑ.ΣΟ.Κ., εντούτοις επανήλθε. 
      Ακούστε, λοιπόν, κύριοι συνάδελφοι, ποιοι είναι εκείνοι οι οποίοι συμπεριφέρονται ως κατακτητές του κράτους και έχουν το θράσος να έρχονται σήμερα να μιλούν για κομματικό κράτος: «Δυστυχώς στο νομό μας όλοι σχεδόν οι προϊστάμενοι είναι δεξιοί και αντιδραστικοί». 
      Και παρακάτω: «Συγκεκριμένα, προτείνουμε για άμεση μετακίνηση και με σειρά τους παρακάτω...». Αναφέρει πέντε προϊσταμένους υπηρεσιών. 
      Αλλά το πιο ωραίο είναι προς το τέλος: «Σύντροφοι, πιστεύουμε ότι η άμεση μετακίνηση των παραπάνω είναι 100% πολιτική πράξη συνέπειας προς το λαό μας. Αν χρειάζονται περισσότερα στοιχεία για τον καθέναν μπορούμε να σας δώσουμε ολόκληρο φάκελο για τον καθέναν απ’ αυτούς και είμαστε έτοιμοι αν μας τον ζητήσετε». 
      Ξέρετε τι σημαίνει αυτό; Το απίστευτο αντιδραστικό, κομματικό κράτος, το οποίο είχε επιβάλει το ΠΑ.ΣΟ.Κ. είχε φακελώσει κάθε δημόσιο υπάλληλο. Και σας υπενθυμίζω και στην Αστυνομία τις περίφημες λίστες Σολδάτου. Μετά απ’ αυτό σας λέω ότι στου κρεμασμένου το σπίτι δεν μιλάνε για σχοινί και μην ξανατολμήσετε να πείτε εδώ μέσα ότι η Νέα Δημοκρατία επιχειρεί να κάνει κομματικό κράτος. Η Νέα Δημοκρατία κυβερνά απόλυτα δημοκρατικά και με αξιοκρατία. 
      Θα καταθέσω αυτό το σημείωμα για τα Πρακτικά για να το πάρει και όποιος συνάδελφος θέλει, επειδή αυτό είναι μνημείο, κύριοι συνάδελφοι. 
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά το προαναφερθέν σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχουν γίνει πολλά σημαντικά πράγματα, τα οποία οδηγούν τη Δημόσια Διοίκηση σε μία απόλυτα δημοκρατική, παραγωγική νοοτροπία. 
      Θα σας υπενθυμίσω ότι, πρώτα απ’ όλα, ενισχύθηκε με προσωπικό το Α.Σ.Ε.Π. για να μπορεί καλύτερα και γρηγορότερα να κάνει τη δουλειά του. 
      Δεύτερον, μονιμοποιήθηκαν, αγαπητοί συνάδελφοι, τριάντα δύο χιλιάδες εννιακόσιοι είκοσι τέσσερις συμβασιούχοι με το π.δ. 164, το διάταγμα Παυλόπουλου, οι οποίοι είχαν προσληφθεί από τις δικές σας κυβερνήσεις με αδιαφανείς διαδικασίες ... 
      ΙΩΑΝΝΗΣ ΚΕΦΑΛΟΓΙΑΝΝΗΣ: Παράνομα. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εάν εσείς ήσασταν κυβέρνηση, θα τολμούσατε να φθάσετε σ΄ αυτήν την υπέρβαση: να μονιμοποιήσετε ανθρώπους που είχε προσλάβει η Κυβέρνηση της Νέας Δημοκρατίας ως συμβασιούχους; Και έρχεστε και μιλάτε μετά απ’ αυτό και λέτε για κομματικό κράτος; 
      Και όχι μόνο αυτό, αλλά και αυτοί οι οποίοι δεν διορίστηκαν, πριμοδοτούνται με 50% σ΄ οποιοδήποτε διαγωνισμό γίνει, προκειμένου να μονιμοποιηθούν. 
      Μας λέτε για τα «γαλάζια» παιδιά. Ποια «γαλάζια» παιδιά, κύριοι συνάδελφοι, έχουν διοριστεί επί Νέας Δημοκρατίας; Μπορείτε να μας πείτε έναν; Αλλά θέλουμε όνομα και όχι αοριστίες εδώ μέσα, αλλιώς είναι συκοφάντης όποιος λέει αυτό το πράγμα. Να μας βρείτε έναν με όνομα ...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω. 
      Να μας βρείτε έναν ο οποίος έχει διοριστεί επί Νέας Δημοκρατίας με αδιαφανείς διαδικασίες εκτός Α.Σ.Ε.Π. ή εκτός μοριοδότησης ακόμα και οι συμβασιούχοι. Και μόνο οι συμβάσεις έργου δεν είναι μέσω της διαδικασίας του Α.Σ.Ε.Π., αλλά και εσείς το ίδιο κάνατε. Και αν δείτε την καμπύλη, θα δείτε ότι είναι πολλοί λιγότεροι εκείνοι οι οποίοι προσλαμβάνονται σήμερα ως συμβασιούχοι, από εκείνην τη βιομηχανία την οποία είχατε εσείς εφεύρει και που στο τέλος τους οδηγούσατε όλους στη μονιμοποίηση. 
      Επομένως θα έλεγα ότι όσον αφορά το θέμα της Δημόσιας Διοίκησης και τις κορώνες, τις οποίες πετάτε για «γαλάζια» παιδιά και κομματικό κράτος να είστε περισσότερο προσεχτικοί, διότι εκτίθεστε και εκτίθεστε ανεπανορθώτως. Αν θέλετε πάρτε αυτό το χαρτάκι, μελετήστε το και τότε ο καθένας από σας ας σκύψει το κεφάλι, διότι, πραγματικά, ήταν ντροπή η συμπεριφορά την οποία είχατε ως κυβέρνηση, ως κράτος, τουλάχιστον όσον αφορά τη Δημόσια Διοίκηση. Μια Δημόσια Διοίκηση που πηγαίνει προς το καλύτερο, μια Δημόσια Διοίκηση η οποία γίνεται ολιγότερο καταδυναστεύουσα το λαό και προπάντων δεν έχει το μέγεθος της διαφθοράς, την οποία είχε επί των ημερών σας. Διότι μην σας διαφεύγει της προσοχής ότι επί των κυβερνήσεων ΠΑ.ΣΟ.Κ. η Δημόσια Διοίκηση, στους διεθνείς οργανισμούς και στη διεθνή κατάταξη, όσον αφορά τη διαφθορά κάθε χρόνο κατρακυλούσε, αλλά επί των ημερών μας, αφού σταθεροποιήθηκε το 2004, ήδη κέρδισε πέρυσι δύο μονάδες και αρχίζει και ανεβαίνει. 
      Αυτή είναι η Νέα Δημοκρατία μ' αυτόν τον τρόπο κυβερνά και γι’ αυτό έχετε ανάγκη μεγάλης πολιτικής παιδείας στην Αντιπολίτευση μέχρις ότου ο λαός αρχίσει να σκέπτεται αν θα μπορέσει να σας ξανακάνει κυβέρνηση, διότι διαφορετικά θα περάσουν, τουλάχιστον, δύο γενιές προκειμένου να ξεχάσουν ποιοι ήσασταν. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Μαρκογιαννάκη. 
      Ο κ. Ντόλιος έχει το λόγο. Παράκληση να περιοριστείτε στο οκτάλεπτο, γιατί είναι εις βάρος των άλλων συναδέλφων. 
      Ορίστε, έχετε το λόγο. 
      ΓΕΩΡΓΙΟΣ ΝΤΟΛΙΟΣ: Είναι πειρασμός, κύριοι συνάδελφοι, το να δώσω μία απάντηση στον άρτι κατελθόντα από το Βήμα κύριο συνάδελφο, αλλά δεν θα το κάνω, γιατί ο χρόνος είναι πολύτιμος για όλους μας. Θα έλεγα ότι ο καθένας από μας απευθύνεται και σ΄ ένα ειδικό ακροατήριο. Ο καθένας προσπαθεί να κερδίσει τις εντυπώσεις, να πείσει εαυτούς και αλλήλους. 
      Εκείνο, όμως, το οποίο λέω, είναι ότι σ΄ αυτό το ζήτημα άριστη επίδοση έχει το οικονομικό επιτελείο της Κυβέρνησης και ο κ. Αλογοσκούφης, ο οποίος με απίστευτη ψυχραιμία δείχνει να διαχειρίζεται την οικονομία της χώρας. Θα περίμενε κάποιος κάποια συμπαράσταση –σε επίπεδο ύφους τουλάχιστον- προς τους ανέργους, τους αγρότες, τους εργαζόμενους στον ιδιωτικό τομέα που απολύονται δι’ ασήμαντον αφορμήν, που νοιώθουν ένοχοι γιατί δουλεύουν, προς τους συνταξιούχους, προς τους υπερήλικες αγρότες που βρίσκονται στο καθεστώς της πρόωρης συνταξιοδότησης και χάνουν τη σύνταξη γήρατος και την αύξηση των 50 ευρώ συν 50 ευρώ, προς τη νεολαία με τα πολλά πτυχία και τις πάρα πολλές δυνατότητες, προς τις άνεργες γυναίκες, οι οποίες έχουν εγκαταλείψει κάθε προσπάθεια εύρεσης εργασίας, γιατί τη θεωρούν μάταιη.
      Ούτε σ΄ επίπεδο ύφους υπάρχει αυτή η συμπαράσταση. Ο Υπουργός Οικονομίας και Οικονομικών αντιμετωπίζει την κατάσταση με χαμόγελο, με αυτοϊκανοποίηση, με οίηση και αλαζονεία. Αγάλλεται να παίζει με τους αριθμούς νομίζοντας ότι έτσι θα πείσει τους Έλληνες πολίτες. Είναι σαν να ζει σ΄ άλλη χώρα. Τρία χρόνια μετά, με άνεση αποδίδει όλες τις ευθύνες στην προηγούμενη κυβέρνηση. Για όλα φταίει το ΠΑ.ΣΟ.Κ.. Συσκοτίζει την πραγματικότητα με απίστευτες αλχημείες, αξιοποιεί τους αριθμούς κατά το δοκούν και έτσι τα καταφέρνει να πολεμά την ανεργία, να αυξάνει το εισόδημα των φτωχών Ελλήνων, να αυξάνει το εισόδημα των αγροτών –με τη συμπαράσταση του κ. Μπασιάκου- να αναπτύσσει την ελληνική περιφέρεια, τις πόλεις και τα χωριά μας. 
      Για όλα τα καλά παραπέμπει στο μέλλον. Εκείνο όμως που δεν αντιλαμβάνεται το σύνολο της Κυβέρνησης είναι ότι η απαισιοδοξία –ή μάλλον η απελπισία- είναι αυτή που έχει εγκατασταθεί στις πόλεις και τα χωριά μας, στην αγορά, στη συντριπτική πλειοψηφία των ελληνικών νοικοκυριών.
      Για να δούμε τι επιδιώκει και μ΄ αυτόν τον Προϋπολογισμό η Νέα Δημοκρατία, ποιοι είναι οι στόχοι της. Αναδιανέμει το εισόδημα υπέρ των εχόντων, των πλουσίων δηλαδή, των τραπεζιτών, των πετρελαιάδων, των πλοιοκτητών, των βιομηχάνων, των μεγαλεμπόρων, των κάθε λογής ημετέρων, της νέας νομενκλατούρας, υπέρ των δικών μας, των κοινωνικών δηλαδή στρωμάτων που στηρίζουν τη Δεξιά, παραδοσιακά, σ’ αυτήν τη χώρα και στηρίζονται, βεβαίως, από αυτήν. Τα περί μεσαίου χώρου, περί κέντρου, περί ήπιας προσαρμογής εγκαταλείπονται σεμνά και ταπεινά και αυτήν την περίοδο, προπαντός σιωπηλά, για να μη μας ακούσουν, να μη μας καταλάβουν. 
      Και αυτός ο Προϋπολογισμός αναδιανέμει το εισόδημα σε βάρος των φτωχών και μεσαίων στρωμάτων. Αυτή η προσπάθεια υπηρετείται με συστηματικό τρόπο, με τη φορολογική μεταρρύθμιση και τη στήριξη της φοροδιαφυγής. Τα πλαστά και εικονικά τιμολόγια αποτελούν δείγμα γραφής για το δεύτερο. Το 1.000.000.000 ευρώ που χαρίζεται ετησίως στους μερισματούχους εξηγεί το πρώτο. 
      Και αυτό το 1.000.000.000 ευρώ, κυρίες και κύριοι συνάδελφοι, αφορά όλο και όλο διακόσιες οικογένειες στην Ελλάδα που μοιράζονται κάθε χρόνο το μεγαλύτερο μέρος του. 
      Πώς αναπληρώνεται αυτό το έλλειμμα, το έλλειμμα που προέκυψε από τις φορολογικές μεταρρυθμίσεις της Νέας Δημοκρατίας και από τη στήριξη της φοροδιαφυγής; Με την έμμεση φορολογία. Ποιος το πληρώνει βέβαια; Ο άνεργος, ο συνταξιούχος, ο κάθε εργαζόμενος, αγοράζοντας επιβαρημένα από φόρους καύσιμα, φθηνά τσιγάρα, ποτά, πληρώνοντας αυξημένο Φ.Π.Α. και μην μπορώντας πλέον να ζήσει χωρίς τηλέφωνα, ηλεκτρικό ρεύμα, νερό κ.λπ.. 
      Υπάρχει πλήρης ανατροπή της σχέσης άμεσης και έμμεσης φορολογίας, προς δόξαν της ορθόδοξης οικονομίας και των ορθοδόξων της ελληνικής Δεξιάς οικονομολόγων. Η Κυβέρνηση στον Προϋπολογισμό μιλά για υψηλούς ρυθμούς ανάπτυξης. Δεν επισημαίνει, όμως, ότι τα τρία τελευταία χρόνια ο ρυθμός ανάπτυξης στη χώρα μας, αυξάνεται κατά μία ποσοστιαία μονάδα λιγότερο σε σχέση με το ρυθμό ανάπτυξης της προηγούμενης τριετίας. Δεν επισημαίνει ότι και αυτή ακόμα η μεγέθυνση του 3,7% οφείλεται στο δανεισμό των ελληνικών νοικοκυριών που είναι ιστορικά πρωτοφανής για τη χώρα. Οφείλεται στην εισροή πόρων από το Γ΄ Κοινοτικό Πλαίσιο Στήριξης, παρά τις μεγάλες απώλειες. Οφείλεται στην εισροή κερδοσκοπικών, χρηματιστηριακού τύπου, κεφαλαίων. 
      Για τους λόγους αυτούς, αυτή η ανάπτυξη δεν δημιουργεί απασχόληση, δεν διαχέεται στην κοινωνία, δεν κατανέμεται γεωγραφικά και πλήττει, κυρίως, την ελληνική περιφέρεια.
      Το Πρόγραμμα Δημοσίων Επενδύσεων είναι παραλειπόμενο του Προϋπολογισμού. Καθηλωμένο στα επίπεδα του 1997, λειτουργεί στην ουσία ως άτυπο αποθεματικό. Έχει καταργηθεί ως αναπτυξιακή δυνατότητα, κυρίως, για την ελληνική περιφέρεια. 
      Στο Γ΄ Κοινοτικό Πλαίσιο Στήριξης, που θα μπορούσε να είναι μία απάντηση στα προβλήματα της ελληνικής περιφέρειας, έχει καταστρατηγηθεί. Στην πράξη έχει καταργηθεί. 
      Τι έκανε η Κυβέρνηση; Πήγε στην Ευρωπαϊκή Επιτροπή και δήλωσε ότι έχουμε αδυναμία να εκτελέσουμε μία σειρά έργων και δράσεων, περίπου εκατόν ογδόντα. Τα περισσότερα αφορούν την περιφέρεια. Επιπλέον, ζήτησε τη διατήρηση του συνόλου των κοινοτικών πόρων για το Γ΄ Κ.Π.Σ. Τα πέτυχε και τα δύο και θριαμβολογεί.
      Τι σημαίνει αυτό; Κατ΄αρχάς, παραδέχτηκε την ανικανότητα και ανεπάρκεια της χώρας και όχι μόνο της Κυβέρνησης και μια ακόμη ταπείνωσή μας.
      Εγκατέλειψε τους στόχους του Γ΄ Κ.Π.Σ. και αναθεώρησε προς τα κάτω τον αναπτυξιακό σχεδιασμό σ΄ όλη τη χώρα. Έχασε εκατόν ογδόντα έργα, κυρίως της περιφέρειας.
      Για το υπόλοιπο του προγράμματος μείωσε την εθνική συμμετοχή με αντίστοιχη αύξηση της κοινοτικής, κάτι που ανακουφίζει τον προϋπολογισμό και τα ελλείμματά του σε βάρος, όμως, της ανάπτυξης της χώρας και της ευημερίας των πολιτών. Αυτή η ανακούφιση είναι αυτή που εξηγεί και τα χαμόγελα του οικονομικού επιτελείου της Κυβέρνησης.
      Τι κάνει στην περιφέρεια; Τι γίνεται με τα Π.Ε.Π.; Περικόπτονται άγρια. Το Π.Ε.Π. της περιφέρειας μας –της Ανατολικής Μακεδονίας και Θράκης- κύριε Μπέζα, παραδείγματος χάρη πληρώνει δύο μεγάλα έργα της Εγνατίας. Αντίστοιχα, απεντάσσονται σειρά άλλων μικρότερων έργων. Μέσα στις απεντάξεις είναι το λιμάνι της Αλεξανδρούπολης.
      Ήθελα να σας ρωτήσω -γιατί εσείς από τη Θεσπρωτία σίγουρα θα ξέρετε- ποια είναι η τύχη του λιμανιού της Ηγουμενίτσας, που ήταν συστατικό στοιχείο της Εγνατίας οδού μαζί με το λιμάνι της Αλεξανδρούπολης. 
      Επειδή, όμως, μιλάμε για την περιφέρεια, δεν μπορούμε να μην πούμε δυο λόγια για τον πρωτογενή τομέα. Θέλω να πω για την πλήρη απογεωργοποίηση που υπάρχει στο σύνολο της βόρειας Ελλάδας, για την απελπισία με την οποία οι αγρότες σπέρνουν τα χωράφιά τους, γιατί αντιλαμβάνονται ότι δεν έχει κανένα ενδιαφέρον γι’ αυτούς η παραγωγή, αλλά το κάνουν μόνο και μόνο για να διατηρήσουν τα δικαιώματά τους. 
      Τι θα μπορούσε να περιμένει; Από πού θα μπορούσε να ελπίζει η ελληνική περιφέρεια; Δυο λόγια για το Δ΄ Κοινοτικό Πλαίσιο Στήριξης, για το οποίο έκανε ειδική αναφορά χθες ο κ. Φώλιας. Όλα γίνονται εν κρυπτώ και παραβύστω. Και δεν είναι τυχαίο αυτό. Υπάρχει στόχος. 
      Τι θέλουν να κρύψουν; Ξεκίνησαν με πέντε υπερπεριφέρειες. Στόχος είναι να εντάξουν στις κατανομές του Δ΄ Κ.Π.Σ. την Αθήνα και τη Θεσσαλονίκη, που το κατά κεφαλήν Α.Ε.Π. τους έχει υπερβεί το 75%. 
      Βεβαίως η Ευρώπη δεν το δέχθηκε. Όμως, οι κατανομές, ο προγραμματισμός έγινε με βάση τις πέντε υπερπεριφέρειες. 
      Τι άλλο θέλουν να κρύψουν; Ποιος θα κάνει τη διαχείριση; Μια ανώνυμη εταιρεία στην Αθήνα με έναν εξωτερικό σύμβουλο. Μια νέα γραφειοκρατία, μια νέα στρατιά πραιτοριανών της Κυβέρνησης. 
      Τι άλλο θέλουν να κρύψουν; Το περίφημο θέμα της αξιολόγησης των δικαιούχων που αφορά δήμους και νομαρχίες της χώρας έχει ως εξής: 
      Μια σειρά μικρών δήμων –οι περισσότεροι- αλλά και αρκετοί μεγάλοι δήμοι και νομαρχίες δεν θα κριθούν ως δικαιούχοι, ενώ στην πραγματικότητα είναι οι ιδιοκτήτες του Δ΄ Κ.Π.Σ., σύμφωνα με την αρχή της εταιρικότητας. 
      Κύριοι Υπουργοί, κύριοι της Κυβέρνησης, θα μπορούσατε, επιτέλους, να κάνετε ένα βήμα σ΄ αυτήν τη χώρα. Να σταματήσουν τα Υπουργεία, επιτέλους, να διαχειρίζονται τους πόρους των Κοινοτικών Πλαισίων Στήριξης! Είναι η μόνη δυνατότητα που έχετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελείωσα, κύριε Πρόεδρε, με μια κουβέντα. Η Νέα Δημοκρατία διατάραξε τον κοινωνικό ιστό. Μεγάλωσε την ψαλίδα μεταξύ εχόντων και μη εχόντων. Μεγάλωσε την ψαλίδα μεταξύ κέντρου και περιφέρειας. Δημιούργησε σε τρία χρόνια συνθήκες κοινωνικής έκρηξης.  
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο κ. Πολύζος. 
      ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, αγαπητοί συνάδελφοι και συναδέλφισσες, εκείνο που αποτελεί θλιβερό γεγονός κατά τη συζήτηση του Προϋπολογισμού του 2007 είναι ότι κατά την Αντιπολίτευση δεν έγινε τίποτα σωστό από τη Νέα Δημοκρατία. 
      Και το ερώτημα που προκύπτει είναι εάν στα είκοσι χρόνια που κυβέρνησε το ΠΑ.ΣΟ.Κ. μπήκαν τέτοια θεμέλια για την ανάπτυξη της πατρίδας μας, για την ανάπτυξη της οικονομίας, πώς μέσα σε δυόμισι χρόνια η Νέα Δημοκρατία κατόρθωσε να κάνει τέτοια ζημιά στην πατρίδα μας, στην οικονομία, στον ελληνικό λαό;
      Αγαπητοί συνάδελφοι, αποτελεί γεγονός, το οποίο αποδεικνύεται και από όλους τους οικονομικούς δείκτες, ότι το τοπίο στην οικονομία μας είναι ξεκάθαρο, είναι αναπτυξιακό, είναι δημιουργικό, είναι ελπιδοφόρο, είναι φωτεινό, είναι πλέον νοικοκυρεμένο. Η δημοσιονομική εξυγίανση και η προσαρμογή που ξεκίνησε η Κυβέρνηση του Κωνσταντίνου Καραμανλή, άρχισε να αποδίδει καρπούς. Ήδη έχουμε σημαντική βελτίωση των οικονομικών μεγεθών, υψηλούς ρυθμούς ανάπτυξης, μείωση του δημοσίου χρέους, αύξηση της απασχόλησης με παράλληλη μείωση της ανεργίας. Αν ληφθεί υπ΄ όψιν η οικονομική κατάσταση το Μάρτιο του 2004, τότε γίνονται αντιληπτές οι δημοσιονομικές επιδόσεις της Κυβέρνησης. Για πρώτη φορά από την ένταξή μας στην Ο.Ν.Ε., βρισκόμαστε στη μείωση του ελλείμματος κάτω από το 3%. Αυτά, αγαπητοί συνάδελφοι, δεν έγιναν τυχαία. Έγιναν με μεγάλη προσπάθεια, με πρόγραμμα, με αποφασιστικότητα, με θυσίες και με συνέπεια στους στόχους που έθεσε η πολιτική ηγεσία του Υπουργείου Οικονομικών, την οποία θέλω να συγχαρώ και δημόσια. 
      Η Κυβέρνηση βαθιά προσηλωμένη στο πρόγραμμα που ενέκρινε ο ελληνικός λαός, αταλάντευτη προχωρεί στην υλοποίησή του σ΄ όλους τους τομείς. Ειδικότερα, παρά τις οικονομικές δυσκολίες, στέκεται δίπλα στις ασθενέστερα οικονομικά τάξεις, στους αγρότες, στους κτηνοτρόφους, στους εργάτες, στους ανέργους, αλλά και στους μικρομεσαίους επαγγελματίες. Ρετιρέ και προνόμια εργαζομένων και εργοδοτών, που λειτουργούν και λειτουργούσαν εις βάρος του κοινωνικού συνόλου, της κοινωνικής συνοχής, αλλά και της εθνικής μας οικονομίας, δεν γίνονται πλέον δεκτά ούτε από την Κυβέρνηση, αλλά ούτε και από το σύνολο της ελληνικής κοινωνίας. 
      Κυρίες και κύριοι συνάδελφοι, συγκεκριμένα υλοποιούμε στο ακέραιο τις προεκλογικές μας δεσμεύσεις για τους Έλληνες αγρότες, για τους Έλληνες κτηνοτρόφους. Πετύχαμε τη σημαντική, αλλά και πρωτόγνωρη επίσπευση της καταβολής των κοινοτικών επιδοτήσεων σ΄ όλα τα προϊόντα. Καταβάλλουμε τις αποζημιώσεις του ΕΛ.Γ.Α. εντός τριών μηνών. Οι αποζημιώσεις των Π.Σ.Ε.Α. σε φυτικό κεφάλαιο και υποδομές, οι οποίες απαιτούν κάποιες γραφειοκρατικές διαδικασίες στην Ευρωπαϊκή Ένωση, καταβάλλονται εντός διετίας. Πρώτα περνούσαν τρία με τέσσερα χρόνια. Στο σημείο αυτό θέλω να αναφέρω δύο συγκριτικούς αριθμούς. Οι συνολικές πραγματοποιηθείσες δαπάνες για αποζημιώσεις ΕΛ.Γ.Α. και ενισχύσεις Π.Σ.Ε.Α. κατά την τριετία 2004-2006 ανήλθαν στο 1.183.000.000 ευρώ. Έτσι, σε σχέση με τις αντίστοιχες δαπάνες της τριετίας 2001-2003, επί ΠΑ.ΣΟ.Κ. δηλαδή, ύψους 875.000.000 ευρώ, σημειώθηκε αύξηση 35,28%. Αυτές είναι οι επιδόσεις μας. 
      Όμως, το πλέον σοβαρό γεγονός είναι ότι όλες οι εκτιμήσεις για όλα τα ζημιογόνα γεγονότα και για όλους τους αγρότες ανεξαιρέτως –και καταλαβαίνετε τι εννοώ- είναι δίκαιες, είναι τίμιες. Αυτές είναι οι εντολές της Κυβέρνησης. Μεταξύ άλλων δίνουμε έμφαση στη στήριξη των νέων αγροτών, στα σχέδια βελτίωσης, στην πρόωρη συνταξιοδότηση, στην εκπαίδευση των αγροτών, στη μεταποίηση, στην τυποποίηση, στην προβολή, στη διάθεση προϊόντων, στη βιολογική και ποιοτική γεωργία, στην αναδιάρθρωση των καλλιεργειών, αλλά και στο κόστος παραγωγής με έργα αγροτικής υποδομής. 
      Επίσης, σύμφωνα πάντα με το κυβερνητικό μας πρόγραμμα, κάνουμε πράξη τα Τοπικά Κέντρα Αγροτικής Ανάπτυξης, τα οποία επί ΠΑ.ΣΟ.Κ. διαλύθηκαν. Επίσης, κάνουμε πράξη την ενίσχυση του φορέα προώθησης αγροτικών προϊόντων, τους αγροτικούς συμβούλους, την πολιτική γης και τους αναδασμούς, προκειμένου να δώσουμε μια ανάσα ζωής στους Έλληνες αγρότες. 
      Κυρίες και κύριοι συνάδελφοι, δώσαμε ιδιαίτερα έμφαση στην παρουσία μας στις παρεμβάσεις στην Ευρωπαϊκή Ένωση. Άλλαξε επιτέλους η διαπραγματευτική τακτική της χώρας μας στην Ευρωπαϊκή Ένωση και δημιουργήσαμε πνεύμα δυναμικής συναντίληψης μ΄ άλλες χώρες, καθιστώντας συγχρόνως σαφείς τους στόχους και τις προτεραιότητες της πατρίδας μας τόσο στην Ευρωπαϊκή Επιτροπή όσο και στα υπόλοιπα κράτη-μέλη.  
      Οι παρεμβάσεις μας είναι σαφείς και αποτελεσματικές. Σε επίπεδο Ευρωπαϊκής Ένωσης εγκρίθηκαν, μετά την αποφασιστική παρέμβαση του Πρωθυπουργού Κωνσταντίνου Καραμανλή στο Συμβούλιο Κορυφής το 2004, οι θετικές ρυθμίσεις της νέας Κ.Α.Π. για τα τρία μεσογειακά προϊόντα, καπνός, λάδι, βαμβάκι. Το ίδιο δεν κάνατε εσείς ως κυβέρνηση, όταν είχαμε την Ελληνική Προεδρεία;
      Επίσης, δημιουργήσαμε ένα άλλο σοβαρό και αξιόπιστο τοπίο για μια δυναμική και ποιοτική τουριστική πολιτική ανάπτυξης, με έμφαση στις νέες μορφές τουρισμού, στην αξιοποίηση, τη διεθνή προβολή των ελληνικών προορισμών, στο άνοιγμα στις αναπτυσσόμενες αγορές. Όμως, και με τα σοβαρά κίνητρα του αναπτυξιακού νόμου, συμβάλλουμε στη δημιουργία τουριστικών καταλυμάτων υψηλών προδιαγραφών, προκειμένου να φιλοξενήσουμε τουρίστες με υψηλά  εισοδήματα. 
      Τελειώνοντας, θέλω να τονίσω ότι μ’ αυτά που κάναμε στα δυόμισι χρόνια με την Κυβέρνηση της Νέας Δημοκρατίας, τα αποτελέσματα είναι ορατά και στη δική μου εκλογική περιφέρεια, όπου μειώθηκε η ανεργία, αυξήθηκε το αγροτικό και τουριστικό εισόδημα και δημιουργήθηκαν οι προϋποθέσεις για περαιτέρω ανάπτυξη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και τώρα μια και βλέπω τον αγαπητό φίλο, τον Υπουργό Μεταφορών, θέλω να του πω ότι η Θεσσαλονίκη απέχει από την Κατερίνη εξήντα εννέα χιλιόμετρα και θα θέλαμε τον προαστιακό σιδηρόδρομο. 
      Τέλος, εκείνο που γνωρίζουν και εμπιστεύονται πάρα πολύ καλά οι Έλληνες πολίτες, αλλά και δεν ξεχνούν, είναι ότι αυτή η παράταξη, είναι η παράταξη των μεγάλων εθνικών δημοκρατικών και δημιουργικών επιλογών! Είναι η παράταξη που δημιούργησε ο αείμνηστος εθνάρχης Κωνσταντίνος Καραμανλής! Είναι η παράταξη που και τώρα πάλι, θέτει τις βάσεις για μια καινούργια Ελλάδα, για μια άλλη Ελλάδα με Πρωθυπουργό τον Κώστα Καραμανλή και με Κυβέρνηση της Νέας Δημοκρατίας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύζο.
      Το λόγο έχει ο Υπουργός Μεταφορών και Επικοινωνιών κ. Λιάπης. 
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, το 2006 ήταν για το Υπουργείο Μεταφορών και Επικοινωνιών μια άκρως παραγωγική χρονιά, μια χρονιά επίτευξης συγκεκριμένων στόχων, όπως σας τους είχα παρουσιάσει εκτενώς στην περσινή συζήτηση του προϋπολογισμού, με ακόμα μεγαλύτερο νοικοκύρεμα των οικονομικών -αφού λειτουργεί επιτυχώς πια ο νόμος περί Δ.Ε.Κ.Ο.- με ακόμη καλύτερες υπηρεσίες για τον πολίτη, με αποτελεσματικότερη διοίκηση και με λιγότερο κράτος. 
      Πετύχαμε σημαντικές δομικές αλλαγές, που θα επιτρέψουν να συνεχίσουμε στηριζόμενοι σε πιο γερές βάσεις για την ανάπτυξη του τόπου μας. Διότι οι μεταφορές και οι επικοινωνίες αποτελούν δομικά τμήματα στη σύγχρονη οικονομία, στην οικονομία της πρόσβασης, παράγουν ανάπτυξη και με τη συνεπή εφαρμογή της πολιτικής μας, αυτή η ανάπτυξη εξασφαλίζει και την ευημερία των πολιτών.
      Θα ξεκινήσω την ομιλία μου αναφερόμενος στο σιδηρόδρομο για τον οποίο η χρονιά που ξεκινά, είναι μια χρονιά ορόσημο. Κι αυτό γιατί υλοποιείται ένα σχέδιο που έμενε σε εκκρεμότητα εδώ και αρκετά χρόνια. Ο διαχωρισμός των λειτουργιών του Ο.Σ.Ε.. Ο διαχωρισμός της υποδομής από την εκμετάλλευση.
      Η εισαγωγή του ανταγωνισμού θεωρείται κομβικής σημασίας για την αύξηση της αποτελεσματικότητας, για τη μείωση των ελλειμμάτων αλλά και του επιχειρηματικού σχεδιασμού με βάση τις καταναλωτικές ανάγκες. Για την υιοθέτηση συγχρόνων μεθόδων και την κατάργηση γραφειοκρατικών αγκυλώσεων. 
      Ο εταιρικός μετασχηματισμός του Ο.Σ.Ε. αφορά στη δημιουργία τριών νέων εταιρειών: Της Ε.Δ.Ι.Σ.Υ. η οποία διαχειρίζεται την υποδομή, της «ΤΡΕΝΟΣΕ» που ασχολείται με την εκμετάλλευση και θα λειτουργεί με καθαρά ιδιωτικοοικονομικά κριτήρια, ενώ ο συντονισμός των δραστηριοτήτων του ομίλου γίνεται από τη μητρική εταιρεία Ο.Σ.Ε.. Ήδη έχουν ολοκληρωθεί οι διαδικασίες για το διαχωρισμό των τμημάτων αυτών, προκειμένου να ξεκινήσουν τη λειτουργία τους από την πρώτη του έτους.
      Τα παραπάνω σε συνδυασμό με την εφαρμογή των διεθνών λογιστικών προτύπων, των μεθόδων εταιρικής διακυβέρνησης και την ουσιαστική λειτουργία του εσωτερικού ελέγχου, μπορούν να συμβάλουν στην επίλυση του προβλήματος, της συγκράτησης των εξόδων, αλλά και στον εξορθολογισμό των δαπανών και στην αποδοτικότερη λειτουργία του οργανισμού.
      Συντελείται, λοιπόν, μια ουσιαστική μεταρρύθμιση σ΄ ένα δύσκολο περιβάλλον και όλα αυτά με τη συναίνεση των εργαζομένων. Κι αυτό θα ήθελα να το υπογραμμίσω, διότι αποτελεί την ουσία της πολιτικής μας στο Υπουργείο Μεταφορών. 
      Είναι βαθύτατή μου πίστη ότι οι μεταρρυθμίσεις όσο αναγκαίες κι αν είναι, αν δεν περάσουν στην κοινωνία, αν δεν πειστούν οι πολίτες για τη σημασία τους, δεν μπορεί να είναι και αποτελεσματικές. Γι’ αυτό και, συνολικά, προσπαθούμε τα βήματα τα οποία κάνουμε, σ΄ όλους τους τομείς, να γίνονται με συναίνεση, να περνάνε μέσα από το διάλογο, μέσα από τη ζύμωση με τους κοινωνικούς εταίρους λαμβάνοντας πάντα υπ΄όψιν τους αγώνες που έχουν κάνει οι εργαζόμενοι, αλλά και με κατανόηση των αναγκών τους και την αγωνία τους για το αύριο σε μια δύσκολη οικονομική συγκυρία. Θέτοντας όμως πάντα σε προτεραιότητα το συμφέρον του συνόλου, το όφελος της κοινωνίας για την οποία είναι απαραίτητες όλες αυτές οι δομικές μεταρρυθμίσεις που επιχειρούνται από την Κυβέρνησή μας. 
      Θέλω μάλιστα να τονίσω ότι οι μεταρρυθμίσεις δεν αποτελούν αυτοσκοπό. Έχουν ένα τελικό αποδέκτη: τον ίδιο τον πολίτη. Αυτός είναι εξάλλου και ο ιδεολογικός μας πυρήνας: φιλελευθερισμός με έκδηλη κοινωνική ευαισθησία. Διότι το σύγχρονο κράτος οφείλει να λειτουργεί με την παραδοχή ότι η οικονομική αποτελεσματικότητα και η κοινωνική δικαιοσύνη συμβαδίζουν ως προς τους επιδιωκόμενους στόχους. Συμβαδίζουν ως προς τις μεθόδους για την επίτευξή τους. 
      Το όραμα στην υλοποίηση του οποίου στοχεύει η πολιτική μας, είναι μια κοινωνία στην οποία η οικονομία και η τεχνολογία εξυπηρετούν την ποιότητα της ζωής, την καθημερινότητα των πολιτών. 
      Το κοινωνικό πρότυπό μας στηρίζεται στην κοινωνική δικαιοσύνη, η οποία και αποτελεί τη θεμελιακή αρχή της φιλελεύθερης ιδεολογίας: Με διαφάνεια, με ελευθερία επιλογών, με ισότητα ευκαιριών, με συμμετοχή των πολιτών και ασφαλώς με κοινωνική αλληλεγγύη, με ανάπτυξη και πρόοδο, με ελεύθερο, υγιή αλλά όχι ανεξέλεγκτο ανταγωνισμό, με αποτελεσματική, τελικά, λειτουργία των θεσμών. Η κοινωνική ευαισθησία που μετουσιώνεται σ΄ ένα δίχτυ κοινωνικής προστασίας, πηγάζει απ’ αυτές τις ίδιες τις φιλελεύθερες αρχές και αξίες μας. 
      Υπ’ αυτήν την έννοια ο φιλελευθερισμός και το κοινωνικό κράτος είναι έννοιες ταυτόσημες, είναι έννοιες που ολοκληρώνουν τη δημοκρατία και που είναι τελικά, η πεμπτουσία του κράτους δικαίου. 
      Με βάση όσα σας προανέφερα, προχωρούμε στις δομικές αλλαγές στον Ο.Σ.Ε., μετατρέποντας ένα βαθύτατο συντηρητικό και άκρως ρυθμισμένο περιβάλλον, σε μια οργανωμένη σύγχρονη αγορά σιδηροδρομικών μεταφορών, με νέα νοοτροπία και πελατοκεντρική αντίληψη για την παροχή των υπηρεσιών. 
      Πέραν όμως από τη μεταβολή του θεσμικού πλαισίου των σιδηροδρόμων πραγματοποιούνται και σημαντικές επενδύσεις για τα έργα υποδομής. Έργα συνολικού προϋπολογισμού 7,5 δισεκατομμυρίων ευρώ με ορίζοντα το 2015. 
      Τα τελευταία χρόνια υλοποιείται σημαντικά ένας συνολικός σχεδιασμός για την αναβάθμιση και τον εκσυγχρονισμό του σιδηροδρομικού δικτύου της χώρας μας. Πιστεύουμε στο ρόλο του σιδηροδρόμου ως ένα σύγχρονο ασφαλές, οικολογικό και οικονομικό μέσο, ένα μέσο που κατά διεθνή ομολογία αποτελεί τον κορμό των μετακινήσεων ανθρώπων και εμπορευμάτων. Και το ελληνικό δίκτυο γίνεται σταδιακά αναπόσπαστο κομμάτι των διευρωπαϊκών, όχι μόνο ως αποτέλεσμα των σημαντικών συμφωνιών που έχει υπογράψει η χώρα μας, αλλά κυρίως λόγω της επιτάχυνσης των έργων υποδομής, έργα που μπορεί να τα παραλάβαμε στο ξεκίνημα τους με σημαντικές καθυστερήσεις, σήμερα όμως έχουμε εξασφαλίσει ότι όλα θα υλοποιηθούν. Δεν θα χαθούν επενδύσεις στα σιδηροδρομικά έργα. 
      Έχουμε διπλασιάσει τους ρυθμούς προόδου των διαδικασιών υλοποίησης. Έχουμε ένα πρόγραμμα δημοπρατήσεων που για την περίοδο 2005-2007 ξεπερνά το 1,5 δισεκατομμύριο ευρώ σε συμβάσεις έργου. 
      Κυρίες και κύριοι το Υ.Μ.Ε. έχει προγραμματίσει την υλοποίηση δράσεων στο πλαίσιο ενός ευρύτερου σχεδιασμού για την ανάπτυξη των μεταφορών σε ορίζοντα εικοσαετίας. Ο σχεδιασμός της τετάρτης περιόδου προβλέπει την ανάπτυξη έργων σιδηροδρόμου, της τάξης των 2.000.000.000 ευρώ. Βασικός στόχος εξακολουθεί να αποτελεί η ολοκλήρωση των διευρωπαϊκών δικτύων στον άξονα Π.ΑΘ.Ε., προκειμένου από την Πάτρα μέχρι την Ειδωμένη να έχουμε διπλή γραμμή υψηλών ταχυτήτων με ηλεκτροδότηση και τηλεδιοίκηση. Μέσα στο 2006 ανατέθηκαν όλες οι εργολαβίες που είχαν παγώσει επί χρόνια και έτσι μπορούμε να είμαστε αισιόδοξοι ότι το κομμάτι Αθήνα-Θεσσαλονίκη με εξαίρεση το δύσκολο κομμάτι Τιθωρέα-Δομοκό θα είναι έτοιμο μέχρι το 2008. Το σύνολο του έργου αναμένεται να ολοκληρωθεί το 2012.
      Εκτός όμως από τον κύριο άξονα, πραγματοποιούνται έργα και σε ολόκληρο το περιφερειακό δίκτυο. Με την ολοκλήρωση των έργων αυτών, θα είναι δυνατή η επίτευξη ταχυτήτων άνω των 140 χιλιομέτρων την ώρα σ΄ ολόκληρο το δίκτυο της χώρας, ενώ παράλληλα θα έχει μειωθεί σημαντικά ο αριθμός των αφύλακτων διαβάσεων. Παράλληλα και ταυτόχρονα εκσυγχρονίζουμε το τροχαίο υλικό. Άμεσα στις αρχές τώρα του 2007, πρόκειται να βγει η προκήρυξη για την προμήθεια νέου τροχαίου υλικού, αξίας περίπου 1.000.000.000 ευρώ. Με την παραλαβή του Ο.Σ.Ε. θα μπορεί να προσφέρει ακόμη πιο αναβαθμισμένες υπηρεσίες στους επιβάτες του με άνεση στο ταξίδι και ασφαλώς υψηλότερες ταχύτητες. 
      Ένας άλλος τομέας στον οποίο δίδεται ιδιαίτερη σημασία είναι αυτός των εμπορευματικών μεταφορών. Γιατί αυτός είναι ένας τομέας όπου ο σιδηρόδρομος παρουσιάζει ένα τεράστιο συγκριτικό πλεονέκτημα, έναντι των άλλων μέσων μεταφοράς. Παράλληλα αποτελεί και προτεραιότητα της Ευρωπαϊκής Ένωσης στο πλαίσιο της πολιτικής των σχεδιασμένων μεταφορών. Ήδη έχουν εγκριθεί μελέτες για τη σύνδεση του σιδηροδρομικού δικτύου με τα κυριότερα λιμάνια της χώρας, καθώς επίσης και με τα εμπορευματικά κέντρα και τις βιομηχανικές περιοχές. Τα τελευταία δυο χρόνια έχει επιτευχθεί αύξηση 100% στις εμπορευματικές μεταφορές του οργανισμού. 
      Επίσης στο δίκτυο του προαστιακού στις αρχές του 2007, θα παραδοθεί σε λειτουργία η επέκταση της γραμμής προς τον Πειραιά με πέντε συνολικά σταθμούς.
      Επίσης, εντός της άνοιξης του προσεχούς έτους θα έχει ολοκληρωθεί και η επέκταση του προαστιακού προς το Κιάτο. 
      Σ΄ ό,τι αφορά την επιβατική κίνηση, το 2006 ο προαστιακός υπερέβη το στόχο κατά 8%, φθάνοντας τα τρία εκατομμύρια εννιακόσιες χιλιάδες επιβάτες. Το 2007, με τις νέες επεκτάσεις που σας ανέφερα και την πύκνωση των δρομολογίων, αναμένεται αύξηση της τάξεως του 25%. Αντίστοιχα είναι και τα οικονομικά αποτελέσματα. Τα έσοδα για το 2006 θα σημειώσουν αύξηση κατά 84,5%, ενώ για το 2007 θα έχουν αύξηση περίπου της τάξεως του 37%. Οι δαπάνες αντίστοιχα για το έτος 2006 εκτιμάται ότι θα είναι μειωμένες κατά 8% περίπου σε σχέση με το στόχο και οι ζημιές θα είναι λιγότερες κατά 9% περίπου. 
      Πέραν των σιδηροδρομικών μεταφορών, κυρίες και κύριοι συνάδελφοι, κεντρικό θέμα για μας είναι η οδική ασφάλεια. Η χώρα μας, όπως γνωρίζετε, εξακολουθεί να έχει το θλιβερό προνόμιο να βρίσκεται σε μία από τις χειρότερες θέσεις στην Ευρώπη. Το κόστος είναι τεράστιο, η ανθρώπινη ζωή ανυπολόγιστη, οι κοινωνικές επιπτώσεις σημαντικότατες. Γι’ αυτό, έχοντας κάνει τις απαραίτητες προετοιμασίες, θεωρούμε στο Υπουργείο μας το  έτος 2007 ως έτος οδικής ασφάλειας, έτος που μπορούμε, πράγματι, να κάνουμε ένα σημαντικό βήμα, να σώσουμε ανθρώπινες ζωές, να περιορίσουμε τις επιπτώσεις από τα τροχαία δυστυχήματα, να δημιουργήσουμε μία άλλη νοοτροπία ασφαλούς οδήγησης. Ο Κ.Ο.Κ. είναι ένα βασικό εργαλείο, είναι ένας κώδικας που θέτει ένα σύγχρονο πλαίσιο αντιμετώπισης της παραβατικότητας με ιδιαίτερα αποτρεπτικό χαρακτήρα ειδικά όσων παραβάσεων θεωρούνται ότι θέτουν σε κίνδυνο την ανθρώπινη ζωή. Στόχος είναι ο νέος Κ.Ο.Κ. να δράσει προληπτικά, για την αντιμετώπιση του προβλήματος, τόσο της οδικής ασφάλειας, όσο και της κυκλοφορίας στους δρόμους. Δεν είναι κώδικας προστίμων, όπως επιπόλαια έσπευσαν να τον χαρακτηρίσουν ορισμένοι, είναι πραγματικά ένας κώδικας ζωής.
      Κυρίες και κύριοι συνάδελφοι, στον τομέα των αστικών συγκοινωνιών, μετά από δύο χρόνια εφαρμογής του νέου συγκοινωνιακού χάρτη της Αθήνας, έχουμε ορατά πλέον αποτελέσματα στη βελτίωση των συγκοινωνιών, τα οποία και αναγνωρίζουν οι πολίτες, όπως προκύπτει απ’ όλες τις τελευταίες μετρήσεις της κοινής γνώμης. Πετυχαίνουμε σταδιακά το στόχο της αύξησης της χρήσης των Μέσων Μαζικής Μεταφοράς και την ανατροπή της κουλτούρας υπέρ του Ι.Χ. στο κέντρο της πόλης. Επεκτείνουμε το συγκοινωνιακό δίκτυο, αναδιοργανώσαμε τις γραμμές με βάση μία λογική τροφοδότησης προς τα μέσα σταθερής τροχιάς, κατοχυρώσαμε στην καθημερινή πρακτική το θεσμό των λεωφορειολωρίδων και ταυτόχρονα βελτιώσαμε και τα οικονομικά δεδομένα με ορθολογικότερη διαχείριση. 
      Για τον όμιλο του Ο.Α.Σ.Α., θα πρέπει να επισημάνω ότι τα στοιχεία είναι περισσότερο από ενθαρρυντικά. 
      Κύριε Υπουργέ, ήλθατε ακριβώς στα νούμερα του Ο.Α.Σ.Α., αυτά που σας ενδιαφέρουν.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για μένα σημασία έχει ο κοινωνικός φιλελευθερισμός.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Αυτά τα είπα. 
      Για το δίμηνο 2006, τα συνολικά λειτουργικά έσοδα του ομίλου ξεπερνούν τους στόχους του Υπουργείου Οικονομικών κατά 5,3%, ενώ σε σύγκριση με το προηγούμενο έτος αναμένεται να τα ξεπεράσουν κατά περίπου 12%. Τα συνολικά λειτουργικά έξοδα, δηλαδή αμοιβές προσωπικού, καύσιμα, ανταλλακτικά, παροχές τρίτων κ.λπ., έχουν καλύψει το 77,3% των εγκεκριμένων στόχων του Υπουργείου Οικονομικών. Ειδικότερα οι αμοιβές και τα έξοδα του προσωπικού που έχουν και το μεγαλύτερο ποσοστό ως συμμετοχή στα λειτουργικά έξοδα, διατηρούνται χαμηλότερες κατά 1,1% έναντι των στόχων μας.
      Για το 2007, πέραν της συνέχισης της πολιτικής ανάπτυξης των αστικών συγκοινωνιών και του οικονομικού  νοικοκυρέματος, προβλέπεται να ολοκληρωθούν δύο σημαντικοί διαγωνισμοί. Ο ένας είναι για την εγκατάσταση τηλεματικής στα λεωφορεία και στα τρόλεϊ, καθώς και του συστήματος αυτόματης συλλογής κομίστρου, μέσω του οποίου προβλέπεται η δημιουργία του λεγόμενου «έξυπνου εισιτηρίου», καθώς και άλλων μαζικών προϊόντων ενιαία σε όλα τα μεταφορικά μέσα της Αθήνας. 
      Επίσης μέσα στο επόμενο έτος, θα έχουμε τα αποτελέσματα ενός μεγάλου μελετητικού έργου που είναι τώρα σε εξέλιξη, για την σύνταξη του γενικού σχεδίου μεταφορών σ΄ ολόκληρο το Λεκανοπέδιο, ένα σχέδιο το οποίο θα αποτελέσει τη βάση για τη συγκοινωνιακή ανάπτυξη στο νομό την επόμενη δεκαετία. 
      Τώρα για τον Η.Σ.Α.Π., το 2006 ήταν μια χρονιά που συνεχίστηκαν οι θετικότατες οικονομικές επιδόσεις. Συγκρίνοντας τα αποτελέσματα του 2006 σε σχέση με το 2005 προκύπτει εντυπωσιακή βελτίωση του οικονομικού αποτελέσματος λειτουργίας κατά 30% με το ίδιο έργο σε οχηματοχιλιόμετρα και με αύξηση των επιβατών κατά 10%. 	
      Το 2007, τους επόμενους μήνες, προχωράμε σε σημαντικά έργα, όπως είναι η ανακαίνιση της υποδομής και της επιδομής της γραμμής από την Κηφισιά μέχρι το Φάληρο, την ενίσχυση της σήραγγας από την Ομόνοια μέχρι το Μοναστηράκι και την αναβάθμιση της σηματοδότησης. 
      Στο τραμ πετύχαμε την καθιέρωση αυτού του μέσου στην συνείδηση των πολιτών που το χρησιμοποιούν. Είναι ενδεικτικό ότι η επιβατική κίνηση φθάνει καθημερινά τα επίπεδα των πενήντα πέντε χιλιάδων, ενώ το καλοκαίρι είναι ακόμα μεγαλύτερη, πολύ υψηλότερη από τους στόχους μας. 
      Η προσπάθεια συγκράτησης των δαπανών της εταιρείας και η αύξηση των εσόδων της οδήγησαν σε βελτίωση των αποτελεσμάτων σε σχέση με τον αρχικό προϋπολογισμό. Συγκεκριμένα: Με αναγωγή των αποτελεσμάτων του δεκαμήνου Ιανουάριος – Οκτώβριος του 2006 προκύπτει η εκτίμηση ότι, τελικά, θα κλείσουμε με μικρότερη ζημιά από την αρχικώς προβλεπόμενη κατά 7% περίπου. 
      Στην Ε.Θ.Ε.Λ. σε επίπεδο λειτουργικού οικονομικού αποτελέσματος περιορίζεται μέσα στα όρια του στόχου, δηλαδή μείον 10% σε σχέση με πέρυσι και για το 2007 προβλέπεται αύξηση των εσόδων κατά περίπου 11%. 
      Επίσης προγραμματίζεται η προμήθεια επιπλέον πεντακοσίων είκοσι λεωφορείων σύγχρονης αντιρρυπαντικής τεχνολογίας και υλοποίηση σημαντικών επενδύσεων σε υποδομές, όπως το αμαξοστάσιο της Ανθούσας και του Θριασίου. 
      Το Μετρό: Το 2006 ήταν ακόμα μια χρονιά εξυπηρέτησης των επιβατών με ασφάλεια, ταχύτητα και αξιοπιστία. Καθημερινά περισσότεροι από εξακόσιες χιλιάδες συμπολίτες μας το χρησιμοποιούν για τις καθημερινές μετακινήσεις τους. Αναγνωρίζουν μάλιστα την υψηλότατη ποιότητα των υπηρεσιών του.
      Να πω τώρα μερικά πράγματα για την Ολυμπιακή: Η Κυβέρνηση είναι σταθερή στην προεκλογική της θέση περί ιδιωτικοποίησης, γι’ αυτό και συνεχίζουμε μεθοδικά αυτήν την προσπάθεια αντιμετωπίζοντας τις συγκεκριμένες δυσκολίες τις οποίες μάλιστα γνωρίζετε με βάση και το βεβαρημένο παρελθόν αυτής της υπόθεσης. 
      Επίσης είναι σε εξέλιξη μια σειρά από νομικές διαδικασίες, προκειμένου να ξεκαθαρίσει η εικόνα και στην Ευρωπαϊκή ‘Ενωση. Ανάμεσά τους είναι σε εκκρεμότητα, η οποία τελειώνει, η απόφαση για τις απαιτήσεις που έχει εγείρει η εταιρεία έναντι του ελληνικού δημοσίου και θα πάμε σε κάποιον σχετικό συμψηφισμό. 
      Προϋπόθεση φυσικά για την ολοκλήρωση της ιδιωτικοποίησης είναι η συμφωνία με την Ευρωπαϊκή ‘Ένωση με την οποία βρισκόμαστε σε συνεχή διαπραγμάτευση και διαρκή επικοινωνία.
       Ωστόσο έχει καταστεί απόλυτα σαφές και θα ήθελα να το επαναλάβω από αυτό το Βήμα, ότι μέχρι την ολοκλήρωση των διαπραγματεύσεων τα πράγματα θα ισχύουν ως σήμερα, δηλαδή η Ολυμπιακή θα συνεχίσει να πετάει μέχρι να καταλήξουμε στην καλύτερη δυνατή λύση, την οποία άλλωστε και επιδιώκουμε. Γι’ αυτό και έχουμε εξασφαλίσει καλό κλίμα με τους εργαζόμενους στην εταιρεία. Υπάρχει, πράγματι, εργασιακή ειρήνη και έχουμε περιορίσει τα διαχειριστικά προβλήματα που αντιμετωπίζει ο όμιλος. 
      Θα μου επιτρέψετε κλείνοντας, να αναφερθώ και στο θέμα του Ο.Τ.Ε. Εφαρμόζουμε στο ακέραιο την προγραμματική μας δέσμευση. Επιδιώκουμε μία στρατηγική συμμαχία με ιδιώτη επενδυτή, αλλά και την προσαρμογή του μάνατζμεντ στα δεδομένα της απελευθερωμένης πια αγοράς τηλεπικοινωνιών, προκειμένου να οδηγηθεί ο Ο.Τ.Ε. σε μεγαλύτερη ανάπτυξη των δραστηριοτήτων του, προκειμένου να ενδυναμωθεί ακόμα περισσότερο ο ανταγωνισμός μεταξύ των εταιρειών προς όφελος πάντα του καταναλωτή, προκειμένου να εξασφαλίσουμε ποιοτικότερες και οικονομικότερες τηλεπικοινωνίες. Γι’ αυτό ο στρατηγικός εταίρος ο οποίος αναζητείται, θα πρέπει να έχει τα εχέγγυα για την περαιτέρω ενίσχυση του οργανισμού. Η διαδικασία της περαιτέρω αποκρατικοποίησης βρίσκεται σε λεπτό σημείο. Τρεις οικονομικοί σύμβουλοι έχουν επιλεγεί γι’ αυτήν τη διαδικασία για να διερευνήσουν όλα τα ενδεχόμενα που υπάρχουν σήμερα στη διεθνή αγορά.
      Συνοψίζοντας, κυρίες και κύριοι: Αναδιοργάνωση των σιδηροδρομικών μεταφορών, επιτάχυνση των έργων υποδομής, ενίσχυση της ευρυζωνικότητας, βελτίωση της οδικής ασφάλειας, αποτελεσματικότερες αστικές συγκοινωνίες, καλύτερες ταχυδρομικές υπηρεσίες, ασφαλέστερη πολιτική αεροπορία. Αυτοί είναι οι κεντρικοί μας στόχοι για το 2007, στόχοι που επιτυγχάνονται μέσα από τις δράσεις του Υπουργείου Μεταφορών και Επικοινωνιών και ενισχύονται με τον Προϋπολογισμό του 2007. Έχουν ρεαλιστικό, κοινωνικά δίκαιο και αναπτυξιακό προϋπολογισμό με ενθάρρυνση της καινοτομίας και κυρίως με κοινωνική ευαισθησία, έναν Προϋπολογισμό που υπηρετεί τις ανάγκες των Ελλήνων πολιτών και δίνει προοπτική στη χώρα μας, γι’ αυτό και σας ζητώ την υπερψήφισή του.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο κ. Βλατής.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
      Ο αξιότιμος Υπουργός Μεταφορών μέσα στη φούρια του για τα μεγάλα έργα ξέχασε κάποιες λεπτομέρειες. Ξέχασε ότι το σιδηρόδρομο Θεσσαλονίκης-Κοζάνης η Κυβέρνηση τον παρέλαβε με ολοκληρωμένο το έργο του εκσυγχρονισμού και έμεναν μόνο οι φωτεινοί σηματοδότες οκτώ διαβάσεων και δυόμισι χρόνια μετά, τρένο ακόμα στην Κοζάνη δεν βλέπουμε.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Θα το εγκαινιάσουμε τον Ιανουάριο.
      ΙΩΑΝΝΗΣ ΒΛΑΤΗΣ: Θα το δούμε, κύριε Υπουργέ. 
      Ξεχάσατε ακόμα ότι το 2004 είχαμε τέσσερα αεροπορικά δρομολόγια την εβδομάδα και σήμερα έχουμε δύο. Δεν ξέρω αν αυτό είναι στα πλαίσια της ασφαλέστερης μετακίνησης των πολιτών της δυτικής Μακεδονίας. 
      Κυρίες και κύριοι συνάδελφοι, ένα είναι το νέο και πραγματικό στοιχείο του Προϋπολογισμού του 2007, του τελευταίου Προϋπολογισμού αυτής της Κυβέρνησης. Ο τρίτος Προϋπολογισμός της Κυβέρνησης δεν μπορεί πλέον να έχει άλλοθι, δεν μπορεί πλέον να βασίζεται στην Αντιπολίτευση των προηγούμενων κυβερνήσεων, των κυβερνήσεων του ΠΑ.ΣΟ.Κ. Η Κυβέρνηση της Νέας Δημοκρατίας έχει πλέον παρελθόν, έχει και παρόν. Μέλλον δεν φαίνεται να έχει γιατί, όπως λέει ο λαός μας, σας πήραν χαμπάρι. 
      Ο τρίτος Προϋπολογισμός της Κυβέρνησης της Νέας Δημοκρατίας αποδεικνύει με τον πλέον αποκαλυπτικό τρόπο τους πραγματικούς στόχους αυτής της παράταξης. Αποδεικνύει το σκληρό, ταξικό προσανατολισμό της υπέρ των λίγων, υπέρ των μεγάλων συμφερόντων και οι άλλοι, οι πολλοί είναι οι αναλώσιμοι, είναι για τις προεκλογικές περιόδους. Τρία χρόνια τώρα η Κυβέρνηση της Νέας Δημοκρατίας δεν είχε χρήματα για να ενισχύσει τους δοκιμαζόμενους χαμηλοσυνταξιούχους, είχε όμως χρήματα για να φοροαπαλλάσσει τα κέρδη των μετόχων των επιχειρήσεων χαρίζοντας 1.000.000.000 ευρώ το χρόνο και έρχεται τώρα προεκλογικά να τους δώσει αυτά που το 2003 θεωρούσε ψίχουλα, αφού εν τω μεταξύ τους τα πήρε στο πολλαπλάσιο με το Φ.Π.Α., με τους ειδικούς φόρους κατανάλωσης, με την ακρίβεια που καλπάζει. Και όχι μόνο αυτό. Έρχονται ο κ. Καραμανλής και ο κ. Αλογοσκούφης να ζητήσουν ακόμα μία φορά απ’ αυτούς τους πολλούς, απ’ αυτούς που δεν έχουν, να στηρίξουν και το νέο Προϋπολογισμό είτε με την άμεση, είτε κυρίως με την έμμεση φορολογία.
      Προφανώς ο κ. Πρωθυπουργός και η Νέα Δημοκρατία θεωρούν ότι ο κοινωνικός ρόλος τους κράτους ταυτίζεται με τον αντιλαϊκό ρόλο του κράτους και ότι η κοινωνική συνοχή επιτυγχάνεται με την οικονομική ενίσχυση των ολίγων και των εχόντων και την αφαίμαξη των πολλών. 
      Δεν πάει άλλο, κύριοι της Κυβέρνησης. Δεν μπορεί να ζητάτε να στηρίξουν και τον νέο Προϋπολογισμό οι υπερδανεισμένοι καταναλωτές, οι μισθωτοί, οι χαμηλοσυνταξιούχοι, που ο μισθός τους πλέον εξαντλείται στο εικοσαήμερο. Επιτέλους, δείτε κατάματα την πραγματικότητα. Δείτε ότι οι Έλληνες πολίτες είναι οι πιο απαισιόδοξοι πολίτες στην Ευρώπη, ότι βλέπουν το μέλλον τους μαύρο και άραχνο. 
      «Ήρθε η ώρα της περιφέρεια», μας έλεγε ο κ. Καραμανλής. Πού να φαντάζονταν οι πολίτες της δυτικής Μακεδονίας ότι αυτό το σύνθημα είχε την πραγματική σημασία: «Ήρθε η ώρα σας. Τώρα θα σας δείξουμε». Πού  να φαντάζονταν οι συμπολίτες μου, οι οποίοι είδαν σε τρία χρόνια να κατασκευάζεται από την Κυβέρνηση του ΠΑ.ΣΟ.Κ. η Εγνατία Οδός, το τμήμα Βέροιας- Γρεβενών με είκοσι έξι σήραγγες, με είκοσι δύο γέφυρες, με τρεις ανισόπεδους κόμβους, ότι θα έβλεπαν την Κυβέρνηση της Νέας Δημοκρατίας, του κ. Καραμανλή, η οποία θα ήταν ικανή σε τρία χρόνια να ολοκληρώσει  μόλις δύο σήραγγες, δύο γέφυρες και έναν κόμβο. Αυτή είναι η Κυβέρνηση των πρωταθλητών. Πράγματι, πρωταθλητές στην ανικανότητα. 
      Κυρίες και κύριοι συνάδελφοι, η περιφέρειά μου η δυτική Μακεδονία, ο Νομός Κοζάνης είναι θύμα της στατιστικής σύγκλισης. Ναι, η πρωταθλήτρια σε ανεργία περιφέρεια θεωρείται πλούσια περιφέρεια. Και γι’ αυτό οι πόροι από το Δ΄ Κοινοτικό Πλαίσιο Στήριξης θα είναι μειωμένοι. Και η απάντηση της Κυβέρνησης -αντί να υπάρξει πρόγραμμα ενίσχυσης με εθνικούς πόρους αυτής της πολύπαθης περιφέρειας- ποια είναι; Είναι να απεμπολήσει και πόρους του Γ΄ Κοινοτικού Πλαισίου Στήριξης, να μειώσει και το Γ΄ Π.Ε.Π.. Το μόνο που δεν μας είπαν μέχρι τώρα είναι ποια είναι τα προγραμματισμένα έργα που δεν θα γίνουν. 
      «Ήρθε η ώρα της περιφέρειας», μας έλεγαν. Πού να φαντάζονταν οι κτηνοτρόφοι του Νομού Κοζάνης αλλά και όλης της χώρας μας ότι θα πουλάνε το γάλα κάθε χρόνο και φθηνότερα -από 38 έχει πάει στα 28 λεπτά- όταν βλέπουν την τιμή στο ράφι να ανεβαίνει συνεχώς. Σας το επισημαίναμε με αλλεπάλληλες ερωτήσεις στον Κοινοβουλευτικό Έλεγχο και σφυρίζατε αδιάφορα. «Δεν μπορούμε να παρέμβουμε στον ελεύθερο ανταγωνισμό» μας λέγατε, «η αγορά κινείται ελεύθερα». Έπρεπε να αποκαλυφθεί το σκάνδαλο των «κουμπάρων» για να παραδεχθείτε την ύπαρξη του καρτέλ. 
      «Ήρθε η ώρα της περιφέρειας», λέγατε. Πού να φαντάζονταν οι δήμαρχοι της χώρας ότι, όχι μόνο δεν θα επιστρέφατε τους παρακρατηθέντες πόρους, όπως διαφημίζατε πριν από τις εκλογές, αλλά θα δημιουργούσατε και συνεχώς νέους παρακρατημένους πόρους. Αυτή η πολιτική σας για την Τοπική Αυτοδιοίκηση οδηγεί τους δήμους σε αμφισβήτηση της βιωσιμότητάς τους, σε οικονομικό μαρασμό. Αρνείσθε να πληρώσετε ακόμα και τις μεταφερόμενες αρμοδιότητες παραβιάζοντας ευθέως το ίδιο το Σύνταγμα. 
      Στο συνέδριο της Κ.Ε.Δ.Κ.Ε. το 2005 ο Υπουργός Εσωτερικών δεσμεύθηκε ότι μέσα στο 2006 θα  αρχίσει η επιστροφή των παρακρατηθέντων πόρων, που τότε τους υπολόγιζε σε 1,4 δισεκατομμύρια ευρώ. Όχι μόνο δεν δόθηκε ούτε ένα ευρώ το 2006 αλλά δεν προβλέπεται στον νέο προϋπολογισμό ούτε ένα ευρώ. Κατά τα άλλα, οι παρακρατηθέντες πόροι έχουν φτάσει ήδη τα 3,2 δισεκατομμύρια. Αυτή είναι η αξιοπιστία σας, κύριοι της Κυβέρνησης. Το όχημα της Ελλάδας, δυστυχώς, έβαλε την όπισθεν!
      Κυρίες και κύριοι συνάδελφοι, συζητάμε σήμερα τον τελευταίο Προϋπολογισμό της Κυβέρνησης της Νέας Δημοκρατίας. Αυτό το έχει καταλάβει πρωτίστως η ίδια η Κυβέρνηση. Δεν μας εκπλήσσει το τρόπος με τον οποίο ήρθε η τροπολογία για τον Ο.Τ.Ε. στην Βουλή. Είναι οι τελευταίες σπασμωδικές κινήσεις μιας υπό προθεσμία Κυβέρνησης για να εξυπηρετήσει συγκεκριμένα συμφέροντα. Αυτό, εξάλλου αποδεικνύεται ξεκάθαρα από τον ίδιο τον Προϋπολογισμό. 
      Εκείνο, όμως, που μας εκπλήσσει είναι το μέγεθος του πανικού και της ανασφάλειας που τη διακατέχει. Αυτός ο πανικός, αυτή η ανασφάλεια την οδηγεί σε ενέργειες που πλήττουν ευθέως τη δημοκρατία. Μετά τη νόθευση της λαϊκής ψήφου στις πρόσφατες δημοτικές εκλογές με το 42%, έρχεται τώρα να νοθεύσει και την εκλογή της Κ.Ε.Δ.Κ.Ε. μ΄ ένα πραγματικό πραξικόπημα. Διότι πραξικόπημα είναι η έκδοση προεδρικού διατάγματος είκοσι ημέρες πριν τη διαδικασία εκλογής των εκλεκτόρων για τις Τ.Ε.Δ. και την Κ.Ε.Δ.Κ.Ε.. Διότι πραξικόπημα είναι η μειοψηφία του 42% σε ψήφους να μετατρέπεται σε συντριπτική πλειοψηφία του 75% σε συνέδρους. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ξεχνάτε τα δικά σας…
      ΙΩΑΝΝΗΣ ΒΛΑΤΗΣ: Αυτό είναι ευθεία νόθευση της δημοκρατίας. 
      Και όχι μόνο αυτό. Με την πρόταση του κ. Παυλόπουλου καταργείται το Διοικητικό Συμβούλιο της Κ.Ε.Δ.Κ.Ε. στις 31 Δεκεμβρίου. Γιατί άραγε, κύριε Υπουργέ των Εσωτερικών; Ποιες πράξεις σας θέλετε να καλύψετε στο νεκρό αυτό χρονικό διάστημα;
      Κύριοι της Κυβέρνησης, ό,τι και να κάνετε, όμως, ό,τι και να σκαρφιστείτε και το τριφασικό εκλογικό σύστημα να μας φέρετε σε αυτή τη χώρα, ο δημοκρατικός ελληνικός λαός θα σας δώσει την απάντηση που χρειάζεστε στις επόμενες εκλογές. Και όσο πιο γρήγορα γίνουν, τόσο καλύτερα για τον τόπο. Αυτή η παρένθεση πρέπει να κλείσει το συντομότερο.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βλατή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα εννέα μαθητές και μαθήτριες και τρεις συνοδοί-δάσκαλοι από το 1ο Δημοτικό Σχολείο Νεμέας.
      Η Βουλή τους καλωσορίζει και τους εύχεται καλές γιορτές.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Φωτιάδης.
      ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, ο εθελοτυφλισμός, ο οποίος χαρακτηρίζει τις επικρίσεις των συναδέλφων της Αξιωματικής Αντιπολίτευσης για την οικονομική πολιτική της νέας διακυβέρνησης, μου θυμίζει τη γνωστή στιχομυθία μεταξύ ενός ιατρού και κάποιου ασθενούς -έχουμε μερικούς ιατρούς εδώ νομίζω- όπου πανικόβλητος ο ασθενής ρώτησε: «Γιατρέ, σε όποιο σημείο κι αν αγγίξω με το δάχτυλο μου το σώμα μου, αυτό με πονάει αφόρητα. Άραγε, από ποια ασθένεια πάσχω;» Και απαντά ο γιατρός: «Α, μην ενοχλείσαι. Δεν είναι τίποτα το ανησυχητικό. Απλά, αγαπητέ, είναι σπασμένο το δάχτυλό σας».
      Πραγματικά αυτή πρέπει να είναι και η δική σας πολιτική ασθένεια, κύριοι συνάδελφοι της Αξιωματικής Αντιπολίτευσης. 
      (Χειροκροτήματα)
      Διότι προφανώς διακρίνετε παντού ανυπέρβλητα εμπόδια και κάνετε με ευκολία περισπούδαστες κριτικές, ενώ απλά αρνείστε να δείτε ότι στα πολλά χρόνια της δικής σας διακυβέρνησης, δεν σταθήκατε ικανοί -τουλάχιστον όσο έπρεπε, για να είμαι πιο ειλικρινής- να πράξετε τίποτα απ’ όλα όσα σήμερα με παρρησία προτείνετε.
      Αυτό που καταφέρατε, βέβαια, είναι να κληροδοτήσετε στον ελληνικό λαό μία οικονομία πλήρως αναξιόπιστη, στην οποία βασίλευαν οι εικονικοί δείκτες ευημερίας των αριθμών, ενώ την ίδια στιγμή η ανεργία κάλπαζε, το εισόδημα των πολιτών μειωνόταν συνεχώς, οι περιφερειακές και κοινωνικές ανισότητες διευρύνονταν, το δημόσιο χρέος από το 25% έφτασε στο 110% του Α.Ε.Π.. 
      Η νέα διακυβέρνηση μέσα σε δυόμισι μόνο χρόνια κατάφερε να επιτελέσει θαύματα με το μεταρρυθμιστικό πρόγραμμά της, εφαρμόζοντας μία ήπια δημοσιονομική εξυγίανση, η οποία κέρδισε τα διεθνή εύσημα για την αποτελεσματικότητά της. Νοικοκύρεψε την οικονομία. Τόνωσε την επιχειρηματικότητα. Συνέβαλε στη δικαιότερη κατανομή του δημοσίου χρήματος. Το ποσοστό της απασχόλησης αυξήθηκε σε σημαντικό βαθμό. Το δημόσιο έλλειμμα μειώθηκε κατά πέντε ολόκληρες μονάδες. Ο ρυθμός απορρόφησης των κοινοτικών κονδυλίων, οι επενδύσεις, καθώς και οι εξαγωγές της χώρας αυξήθηκαν εντυπωσιακά. Εφαρμόζοντας στοχευμένες αποκρατικοποιήσεις, υποστηρίζεται με γενναία κίνητρα η μικρομεσαία επιχείρηση στην περιφέρεια. 
      Και απαντώ στο συνάδελφο του ομόρου νομού, που είπε για την περιφέρεια. Ίσως δεν το παρακολούθησε τώρα τελευταία. Η δύσκολη προσπάθεια, βέβαια, για το νοικοκύρεμα μιας οικονομίας, σε καμία περίπτωση δεν σημαίνει ότι στο βωμό της δημοσιονομικής ευμάρειας θυσιάζεται ο πολίτης και τα προβλήματά του, γιατί ξέρουμε ότι αυτή τη στιγμή ο Έλληνας πολίτης ευημερεί. 
      Ως Βουλευτής της Ημαθίας θα ήθελα στο σημείο αυτό να επικροτήσω την οριστική λύση που η Κυβέρνηση της Νέας Δημοκρατίας και ο Κωνσταντίνος Καραμανλής έδωσε με μία τροπολογία-σταθμό στο μείζον ζήτημα των απολυθέντων κλωστοϋφαντουργών της «ανεργούπολης» Νάουσας, την οποία κάνατε πριν από είκοσι χρόνια, της περήφανης πόλης μας, της ηρωικής πόλης μας, της Νάουσας. Η  καίρια αυτή παρέμβαση αποτελεί χαρακτηριστικό παράδειγμα μιας πολιτικής ευαισθησίας και του Υπουργείου Οικονομίας και Υπουργείου Απασχόλησης, που δίνει ουσιαστικές λύσεις με γνώμονα τον άνθρωπο, εκεί που παλαιότερα υπήρχε μόνο αδιαφορία. 
      Παράλληλα, βέβαια, ως Βουλευτής που προέρχεται από τα σπλάχνα της Ημαθίας, αλλά και ως γεωπόνος που στάθηκα μια ζωή δίπλα στον αγρότη, γνωρίζω καλά την ανάσα που θα πάρει ο αγροτικός κόσμος της Ημαθίας, αλλά και ολόκληρης της Ελλάδας από τις αυξήσεις στις αγροτικές συντάξεις του Ο.Γ.Α. που εισάγει η Κυβέρνηση. Οι συγκεκριμένες αποτελούν βάλσαμο και δικαίωση για τον Έλληνα αγρότη. Αποδεικνύεται ότι με την υλοποίησή τους έμπρακτα πλέον η νέα διακυβέρνηση της Νέας Δημοκρατίας ξέρει να τηρεί τις προεκλογικές της δεσμεύσεις και να τιμά τον αγροτικό μας κόσμο.
      Κανείς, εξάλλου, δεν λησμονεί ότι η Νέα Δημοκρατία είναι αυτή που έδωσε οριστική λύση στη μάστιγα των πανωτοκίων, που διασφάλισε τη μεγάλη μείωση του επιτοκίου δανεισμού, που πέτυχε την νικηφόρο μάχη για τα μεσογειακά προϊόντα. Κυρίως δεν πρέπει να ξεχνούμε την καθιέρωση των γενναίων αποζημιώσεων για την ακαρπία των οπωροφόρων δένδρων, για το κλαδοσπόριο, που, για την ιστορία, ως γεωπόνος σας λέω ότι είναι μια ασθένεια η οποία επηρεάζει τα πυρηνόκαρπα ροδάκινα, κεράσια και βερίκοκα. Αυτό, ακριβώς έγινε. Για πρώτη φορά στην ιστορία αποδίδονται μέσω του ΕΛ.Γ.Α. τα τελευταία τρία χρόνια, προκειμένου να αντιμετωπιστούν άμεσα και ικανοποιητικά τα τεράστια προβλήματα των ζημιών, που υπέστησαν οι παραγωγές τους. 
      Με συγκίνηση, βέβαια, αναφέρομαι στο γεγονός αυτό και στο συγκεκριμένο ζήτημα, διότι ως εισηγητής της Μειοψηφίας πριν από λίγα χρόνια στο μεγάλο αυτό αγροτικό πολυνομοσχέδιο, όπου παρόντες ήταν ο αγαπητός φίλος κ. Αγγελής και άλλοι, όπως ο κ. Κοντός και ο κ. Μπασιάκος, είχαμε δώσει τη μάχη με όλους τους συναδέλφους, προκειμένου να επιτευχθεί η συγκεκριμένη λύση. Δηλαδή, τι ζητούσαμε;  Να μπουν στον ΕΛ.Γ.Α.. Δυστυχώς, όμως, οι συνάδελφοι τότε γελούσαν. Και όταν έμαθαν ότι είμαι γεωπόνος και ότι μπορεί να γίνει αυτό, μου ζητούσαν συγνώμη. Το λέω για δεύτερη φορά. 
      Όταν ήρθε η ώρα, ως Κυβέρνηση πλέον, να υλοποιήσουμε αυτή την πρότασή μας, εσείς ήσασταν δυστυχώς, αγαπητές και αγαπητοί συνάδελφοι, που με επερώτηση στη Βουλή προσπαθήσατε να μειώσετε αυτήν την προσπάθεια. Δηλαδή, τι ζητούσατε; Να μην πάρουν λεφτά οι αγρότες της Βορείου Ελλάδας και συνολικά της Ελλάδας;
      (Χειροκροτήματα από την πτέρυγα της Νέας Δημοκρατίας)
      Αυτή είναι η αγάπη σας για τον αγρότη; Αυτός είναι ο πραγματικός σας εαυτός; 
      Με αυτήν την ανεπάρκεια θέσεων και προτάσεων οδηγήσατε τη χώρα στο πουθενά στα χρόνια της δικής σας διακυβέρνησης. Ξεχάσατε, φαίνεται, τα λόγια του μεγάλου πολιτικού Νέλσον Μαντέλα που σημείωνε «Το πιο δύσκολο ζήτημα δεν είναι τόσο να αλλάξεις τον κόσμο, όσο να αλλάξεις τον εαυτό σου». Προσπαθήστε το αυτό. 
      Ο Προϋπολογισμός του έτους 2007 έρχεται να βοηθήσει ουσιαστικά τον άνεργο, το συνταξιούχο μέσω της αύξησης του Ε.Κ.Α.Σ., τον πολύτεκνο. Κυρίως, αντανακλά τις προσδοκίες της περιφέρειες και τη δυναμική ανάπτυξή της. Ο Νομός Ημαθίας βλέπει να υιοθετείται ένα ολοκληρωμένο πρόγραμμα ανάπτυξης για τη Νάουσα με στόχο την πολυεπίπεδη βελτίωση της οικονομικής και κοινωνικής δραστηριότητας. Βλέπει να βρίσκεται στο τελευταίο στάδιο η ανέγερση εργατικών κατοικιών στο Πλατύ, στην Ειρηνούπολη, στη Μελίκι. Βλέπει να ανεγείρεται επιτέλους, μετά από καθυστερήσεις χρόνων, το νέο Δικαστικό Μέγαρο Βέροιας.
      Πρέπει, επιτέλους, με ανακούφιση να δούμε ότι προχωρούν όλα τα έργα που είχαν μείνει στα συρτάρια για δεκαετίες. Η επέκταση του Νοσοκομείου της Βέροιας όσο και η ανακαίνιση και ο εκσυγχρονισμός του Νοσοκομείου της Νάουσας, το οποίο σε σύντομο χρονικό διάστημα θα έρθει ο Υπουργός μας για να το εγκαινιάσει, σηματοδοτούν επιτέλους λύσεις χρόνιων αιτημάτων των πολιτών των περιοχών αυτών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ να μου δώσετε ενάμιση λεπτό ακόμη. Ζητώ από τους συναδέλφους της Αντιπολίτευσης ένα λεπτό ακόμη. Βέβαια, είναι δικό σας θέμα, κύριε Πρόεδρε. 
      ΜΙΛΤΙΑΔΗΣ ΒΕΡΡΑΣ: Εγώ το παραχωρώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Συνεχίστε και ολοκληρώστε, κύριε Φωτιάδη.
      ΗΛΙΑΣ ΦΩΤΙΑΔΗΣ: Σας ευχαριστώ πολύ.
      Υπήρξαν κάποιες φωνές από την Αξιωματική Αντιπολίτευση, που δυστυχώς αντιμετώπισαν ως κουρελόχαρτο το συγκεκριμένο Προϋπολογισμό προοπτικής. Βέβαια, με τέτοιους χαρακτηρισμούς, με το να λέτε κουρελόχαρτο έναν προϋπολογισμό, δεν πρόκειται να κερδίσετε ξανά την εμπιστοσύνη των πολιτών. Και το λέω με αγάπη αυτό, εξ Κερκύρας, εν Χριστώ αδερφέ, κύριε Υπουργέ. 
      (Θόρυβος από την πτέρυγα του ΠΑ.ΣΟ.Κ.)
      ΤΗΛΕΜΑΧΟΣ ΧΥΤΗΡΗΣ: Λίγη επιείκεια, κύριε Φωτιάδη. 
      ΗΛΙΑΣ ΦΩΤΙΑΔΗΣ: Γιατί δεν πρόκειται να κερδίσετε την εμπιστοσύνη των πολιτών; Γιατί οι πολίτες προσδοκούν από εσάς σοβαρές θέσεις και γόνιμη κριτική, την οποία προφανώς αδυνατείτε εδώ και μεγάλο χρονικό διάστημα να αρθρώσετε, γιατί έχετε πέσει στην παγίδα της εσωστρέφειας και της στείρας άρνησης. Εύχομαι, όμως, πραγματικά μέσα από την καρδιά μου, γιατί είστε συμπαθέστατοι κατά τα άλλα…
      (Γέλωτες από την πτέρυγα του ΠΑ.ΣΟ.Κ.)
      …να έχετε το κουράγιο να σηκωθείτε ξανά, στο ύψος που επιβάλλεται να έχετε ως Αξιωματική Αντιπολίτευση, ακολουθώντας τα λόγια του μεγάλου Κινέζου φιλοσόφου Κομφούκιου, ο οποίος έλεγε και τόνιζε ότι «στη ζωή δεν έχει σημασία πόσες φορές θα γονατίσεις, σημασία έχει πόσες φορές θα μπορέσεις να σηκωθείς». Με τον τρόπο αυτό και μόνο θα μπορέσετε να ασκήσετε υπεύθυνη αντιπολίτευση και να βοηθήσετε ουσιαστικά τον τόπο και τη νέα διακυβέρνηση της Νέας Δημοκρατίας στη θεμελίωση μίας ισχυρής Ελλάδος, ώστε έστω μετά από τρεις, τέσσερις, πέντε –νέοι είστε- τετραετίες να έρθετε κάποτε και εσείς στην Κυβέρνηση.
      (Χειροκροτήματα από την πτέρυγα της Νέας Δημοκρατίας)
      Για το λόγο αυτό και με αίσθημα ευθύνης υπερψηφίζω τον παρόντα Προϋπολογισμό. 
      Τώρα έρχομαι για μισό λεπτό σε κάτι που είναι πολύ σημαντικό, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΗΛΙΑΣ ΦΩΤΙΑΔΗΣ: Κυρίες και κύριοι συνάδελφοι, τελειώνοντας, μέσα από την καρδιά μου θα ήθελα να ευχηθώ σε όλους εσάς, καθώς και σε όλους τους Έλληνες της διασποράς όπου γης….
      ΠΡΟΕΔΡΕΥΩΝ (Γεώργιος Σούρλας): Και ιδιαίτερα στην Ημαθία. 
      ΗΛΙΑΣ ΦΩΤΙΑΔΗΣ: Του Νομού Ημαθίας, εννοείται, αλλά και όλου του κάμπου της Θεσσαλίας, κύριε Πρόεδρε, και σας ευχαριστώ για την ανοχή σας. Θα ήθελα, λοιπόν, να ευχηθώ σε όλο τον ελληνικό λαό «Καλά Χριστούγεννα, Ευτυχισμένο το Νέο Έτος», με την ελπίδα το αστέρι της Βηθλεέμ να φωτίζει και να οδηγεί πάντα τις καρδιές όλων των ανθρώπων στο δρόμο της αγάπης, της δικαιοσύνης, της ευημερίας και της ειρήνης.
      Ευχαριστώ πολύ. 
      (Χειροκροτήματα από όλες τις πτέρυγες)
      ΤΗΛΕΜΑΧΟΣ ΧΥΤΗΡΗΣ: Χειροκροτήματα από όλες τις πτέρυγες της Βουλής. Να σημειωθεί.
       ΠΡΟΕΔΡΕΥΩΝ (Γεώργιος Σούρλας): Ευχαριστούμε θερμά.
      Το λόγο έχει ο κ. Βέρρας.
      ΜΙΛΤΙΑΔΗΣ ΒΕΡΡΑΣ: Ευχαριστώ, κύριε Πρόεδρε.
      Θα ήθελα να απαντήσω στο φίλο μου κ. Φωτιάδη, που μόλις κατήλθε από το Βήμα, κάνοντας μία μικρή παρένθεση. Μιλήσατε για εγκαίνια νοσοκομείων στη Βέροια, στην Έδεσσα κ.λπ.. Εγκαίνια γίνονται και στην Πάτρα, σε Μονάδες Εντατικής Θεραπείας, κύριε Φωτιάδη, οι οποίες όμως δεν λειτουργούν. Έχω κάνει, μάλιστα, και ερώτηση στη Βουλή και παρακαλώ τον Υπουργό να απαντήσει. Δεν λειτουργεί η Μονάδα Εντατικής Θεραπείας Παίδων στο Πανεπιστημιακό Νοσοκομείο της Πάτρας.
      Επίσης, θα ήθελα να απαντήσω και στον μόλις πριν από λίγο κατελθόντα από το Βήμα Υπουργό κ. Λιάπη. Χαρακτήρισε κώδικα ζωής το νέο Κώδικα Οδικής Κυκλοφορίας. Η κοινωνία τον λέει κώδικα φοροείσπραξης, κύριε Υπουργέ. 
      Καλούμεθα να ψηφίσουμε έναν Προϋπολογισμό που χαρακτηρίζεται, κατά την άποψή μου, από ένα ρεσιτάλ δημιουργικής λογιστικής, με μαέστρο τον Πρωθυπουργό και σολίστ τον Υπουργό και τους Υφυπουργούς Εθνικής Οικονομίας, έναν Προϋπολογισμό που στηρίζεται στα τρικ των εθνικολογιστικών προσαρμογών. 
      Ο νέος Προϋπολογισμός είναι σαφές ότι μεγαλώνει τη διαφορά εμμέσων και άμεσων φόρων. Οι άμεσοι αυξάνονται κατά 5,4% και οι έμμεσοι 8,8%. Η φορολογική επιβάρυνση των φυσικών προσώπων αυξάνεται κατά 6,7%, σε αντίθεση με την αύξηση του εισοδήματος των επιχειρήσεων κατά 2,2%. Ιδού το κράτος δικαίου για το οποίο επαίρεστε! 
      Με αυτή την τακτική οι μισθωτοί και συνταξιούχοι είναι στο επίκεντρο της φορολογίας με συμπίεση του εισοδήματος προς τα κάτω. Με λίγα λόγια, έχετε στοχοποιήσει τους μισθωτούς και συνταξιούχους με πολιτικές λιτότητας και μεροληψίας. 
      Άφαντα είναι από τον Προϋπολογισμό τα χρέη των νοσοκομείων, που εξακολουθούν να σωρεύονται. Ενάμιση δισεκατομμύριο ευρώ, όπως παραδέχτηκε ο Υπουργός Υγείας, από 1-1-2005 έως τον Μάρτιο του 2006. Οι δαπάνες στην υγεία, ως ποσοστό στο Α.Ε.Π., μειώνονται διαρκώς. Κοινωνικό κράτος κατά τα άλλα! Το 2005 ήταν 281.000.000.000, το 2006  ήταν 278.000.000.000 και το 2007 θα είναι 271.000.000.000. Ο κατήφορος συνεχίζεται. Αποδεικνύεται έτσι ότι ο Προϋπολογισμός του Υπουργείου Υγείας και Κοινωνικής Αλληλεγγύης κινείται μακριά από τις ανάγκες του χώρου. 
      Σοβαρά ελλείμματα σε νοσηλευτικό, ιατρικό προσωπικό, παράλληλα με την αδιαφορία για υλικοτεχνικές υποδομές και προσαρμογή στις νέες τεχνολογίες. Προκύπτει άμεση απαξίωση, υπονόμευση και εγκατάλειψη του συστήματος υγείας και πρόνοιας από τις κυβερνητικές επιλογές. 
      Πολύ δε περισσότερο δεν γίνεται αναφορά σε μία προστατευτική πολιτική με τους αναλογούντες κωδικούς στον παρόντα Προϋπολογισμό. Ραδιενεργά και τοξικά απόβλητα νοσοκομείων και εργαστηρίων, που είναι βόμβα για τη δημόσια υγεία και πρωτίστως για τους έχοντες σχέση με αυτά, ουδόλως αναφέρονται. Λευχαιμίες, καρκίνοι, ένεκα αυτού του αιτίου είναι προ των πυλών. Έλλειμμα στρατηγικής από τη σημερινή Κυβέρνηση. 
      Η Ε.Ι.Ν.Α.Π. είπε μία σοφή κουβέντα και την επανέλαβε κάποιος συνάδελφος. Η κυβέρνηση βλάπτει σοβαρά την υγεία. 
      Η αλλοπρόσαλλη πολιτική σας συνεχίζεται πιο καθαρά στα περιφερειακά και εθνικά προγράμματα όπου ο αντιαναπτυξιακός, συγκεντρωτικός και αναδιανεμητικός χαρακτήρας προκύπτει από την περικοπή πολλών δισεκατομμυρίων ευρώ. Κατά τα άλλα, χαρακτηρίσατε το έτος 2006 ως έτος περιφερειών. 
      Στην Τοπική Αυτοδιοίκηση τα πράγματα είναι τραγικότερα. Αναφέρθηκε και ο κ. Βλατής πριν από λίγο, οφείλω όμως να το επαναλάβω, γιατί έχει την ιδιαίτερη πολιτική βαρύτητα των ημερών. Εξάλλου αύριο γίνεται ένα συνέδριο της Κ.Ε.Δ.Κ.Ε. γι’ αυτόν ακριβώς το λόγο. 
      Μεθοδεύετε πραξικοπηματικά αλλαγή του προεδρικού διατάγματος, που καθορίζει τον τρόπο εκλογής των συλλογικών οργάνων της Τοπικής Αυτοδιοίκησης. Βαθύτατο ζήτημα δημοκρατίας. Ο κ. Παυλόπουλος δεν έχει απαντήσει ακόμα. Μεταφέρετε αρμοδιότητες από την κεντρική διοίκηση στους Ο.Τ.Α., χωρίς πόρους. Επομένως, θα κάνετε τους δήμους οικονομικά προβληματικούς και θα τους υποχρεώσετε σε κατεύθυνση τοπικών φορολογιών. Μ' αυτό τον τρόπο για άλλη μία φορά οι τοπικές κοινωνίες θα σηκώσουν τα βάρη. Η Τοπική Αυτοδιοίκηση αντιμετωπίζεται πλέον ως σκουπιδοτενεκές των ελλειμμάτων της Κυβέρνησης. 
      Δεσμευόταν ο Πρωθυπουργός πριν τις εκλογές για το 5% του Α.Ε.Π. στην παιδεία. Το 2004 ήταν 362 και το 2007 θα είναι 349 δισεκατομμύρια. Το βάρος της δέσμευσης παρέσυρε το ποσοστό προς τα κάτω, όπως πολύ εύστοχα είπε και ο εισηγητής μας.
      Ο Πρόεδρός μας και εμείς έχουμε ήδη δεσμευτεί ότι τα κονδύλια για την παιδεία θα είναι το ελάχιστο 5% και το 40% του Εθνικού Στρατηγικού Πλαισίου Ανάπτυξης, το γνωστό Ε.Σ.Π.Α., δηλαδή το παλιό Δ΄  Κοινοτικό Πλαίσιο Στήριξης. 
      Οι τακτικές του κυρίου Υπουργού Εθνικής Οικονομίας έχουν σαν αποτέλεσμα την έξαρση της ακρίβειας, την άνθηση της κερδοσκοπίας, τις φοροεπιδρομές, τις αυξήσεις στα τιμολόγια των Δ.Ε.Κ.Ο., ναύλα, κινητά, πετρέλαια, βενζίνη, τσιγάρα, ασφάλειες, διόδια, υπερδανεισμός και υπερχρέωση όλων των ελληνικών νοικοκυριών. Οι πολίτες διαπιστώνουν καθημερινά ότι είναι απροστάτευτοι στην κερδοσκοπία και στην πολιτική λιτότητας. Το κόστος διαβίωσης αυξάνεται αντιστρόφως ανάλογα με το εισόδημα. 
      Περικοπές: Στην απασχόληση, 60.000.000 ευρώ. Στα μεγάλα έργα, 460.000.000 ευρώ. Από τους σιδηροδρόμους 177.000.000 ευρώ. Από τον πολιτισμό 38.000.000 ευρώ. Από την Κοινωνία της Πληροφορίας 111.000.000 ευρώ. 
      Όλα αυτά χαρακτηρίζουν τον προς ψήφιση Προϋπολογισμό ανειλικρινή, κοινωνικά διχαστικό, αναξιόπιστο, αδιαφανή και τακτοποιητικό των δεσμεύσεων, που έχει αναλάβει η Κυβέρνηση για τους ολίγους.  
      Σχεδιασμός δεν υπάρχει. Η ελάχιστη κοινωνική συνοχή αποτελεί προϋπόθεση για μία ορθολογική αντιμετώπιση των πραγμάτων. Αλλά για ποια αντιμετώπιση μιλάμε, αφού η παρούσα Κυβέρνηση από τους διακόσιους πενήντα χιλιάδες συμβασιούχους μονιμοποίησε μόνο τριάντα δύο χιλιάδες εννικόσιους εξήντα οκτώ; Διακόσιες είκοσι χιλιάδες όμηροι των επιλογών της Κυβέρνησης και σε μόνιμη ανεργία. 
      Η βιομηχανία προσλήψεων καλά κρατεί, εξαναγκάζοντας σε διχασμό ακόμη και το συμβούλιο του Α.Σ.Ε.Π., καταστρατηγώντας κάθε έννοια κατακτηθείσας αξιοκρατικής διαδικασίας. Καινοτομία; Οι «γαλάζιες» συνεντεύξεις. Άνοιγμα και άγριες μπίζνες στις πλάτες του Ο.Τ.Ε., ανατρέποντας το εργασιακό καθεστώς, απελευθερώνοντας παράλληλα απολύσεις και κυρίως ξεπουλώντας δημόσια υπηρεσία. Πώς μπορεί να προχωρήσει σε κίνηση εκποίησης δημόσιας περιουσίας, χωρίς την παραμικρή καν ενδοκυβερνητική συναίνεση;
      Λιμενεργάτες, αγρότες, γιατροί, φαρμακοποιοί, δάσκαλοι, αστυνομικοί και άλλοι στους δρόμους. Παραδικαστικά, εκκλησιαστικά κυκλώματα και πάσης φύσεως διαπλοκές και κουμπαριές συνθέτουν την σημερινή ελληνική πραγματικότητα. 
      Υποκλοπές: Πληρώνουν άλλοι και τελειώνουμε; Ανάληψη πολιτικών ευθυνών υπάρχει; 
      Αποδράσεις από αέρος σε φυλακές υψίστης ασφαλείας, μολότοφ σε αστυνομικά τμήματα, ληστείες, κλοπές, εγκληματικές πράξεις.
       Στρατιές λαθρομεταναστών στο λιμάνι της Πάτρας, αναζητώντας οδό διαφυγής για τη Δύση. Η Κυβέρνηση «σφυρίζει αδιάφορα», περιμένοντας λύση από την τοπική αυτοδιοίκηση Αχαΐας.
      Διάτρητο το κράτος, ανασφάλεια στον πολίτη. Αυτή είναι η ζοφερή κατάσταση της χώρας. Απών ο Πρωθυπουργός, κρυπτόμενος. Ατελέσφορη η Κυβέρνηση. 
      Κύριοι της Κυβέρνησης, ο υπό ψήφιση Προϋπολογισμός είναι προφανώς και ο τελευταίος της κυβέρνησή σας. Εξάλλου το έχει αποδεχθεί και ο Υπουργός Εθνικής Οικονομίας. 
      Καταψηφίζω και πολιτικά συμπεραίνω πως ο επόμενος προϋπολογισμός θα είναι προϋπολογισμός διαφανής, αξιοκρατικός, κοινωνικά δίκαιος και αποδεκτός από το σύνολο της κοινωνίας, δεδομένου ότι θα συνταχθεί και θα κατατεθεί από κυβέρνηση ΠΑ.ΣΟ.Κ. με Πρωθυπουργό τον Γιώργο Παπανδρέου.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Βέρρα.
      Τον λόγο έχει ο κ. Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η συζήτηση της κύρωσης του κρατικού Προϋπολογισμού ενέχει, διαχρονικά και παρά τη φύση και το περιεχόμενό της, ένα είδος απολογισμού για την εκάστοτε κυβέρνηση και τούτο, βέβαια, είναι φυσικό καθώς ο Προϋπολογισμός δεν γεννάται από παρθενογένεση αλλά φέρει όλα όσα έχει πράξει μέχρι τούδε μια κυβέρνηση. Αποτελεί ουσιαστικά την επιτομή, τη συνολική στάθμιση και θεώρηση της πολιτικής που ακολουθεί η Κυβέρνηση, αποτυπώνει τον τρόπο με τον οποίο αυτή έχει πολιτευθεί και χαράζει τον δρόμο στον οποίο θα πορευθεί η χώρα στο μέλλον. Ταυτόχρονα βέβαια, τα συστατικά χαρακτηριστικά της συζήτησης αυτής παρέχουν πεδίον δόξης λαμπρόν στην Αντιπολίτευση, ώστε να ασκήσει κριτική περισσότερο για τα πεπραγμένα, παρά για τα μελλούμενα. 
      Όπως ήταν αναμενόμενο, η Αξιωματική Αντιπολίτευση δεν έχασε την ευκαιρία να επιτεθεί ολομέτωπα στην Κυβέρνηση της Νέας Δημοκρατίας για όσα στραβά και ανάποδα, δήθεν, έχει πράξει τα προηγούμενα δυόμισι χρόνια διακυβέρνησης. Από τούτη την πλευρά, δυστυχώς δεν βάζουν μυαλό με τίποτα και νομίζετε ότι, επειδή βάλατε το πουκάμισό σας ανάποδα, αλλάξατε και ο λαός θα παραπλανηθεί και θα σας πιστέψει ξανά. Πλανάσθε όμως πλάνην οικτρά, γιατί στα μάτια του ελληνικού λαού πολιτικά είστε με τον έναν πόδα στο λάκκο. Έχει αρχίσει στα μάτια του ελληνικού λαού από καιρό ο πολιτικός επιθανάτιος ρόγχος σας. Και ξέρετε κάτι; Ό,τι και να κάνετε, όσες φορές και αν βάλετε το πουκάμισό σας ανάποδα, «εις του θανάτου τσι πληγές βοτάνια δεν χωρούνε, μήδε γιατροί γιατρεύουνε και αγίοι δεν βοηθούνε». 
      Κυρίες και κύριοι Βουλευτές της Αντιπολίτευσης δεν αμφισβητεί κανείς το ιερό δικαίωμά σας στην κριτική κατά των κυβερνητικών επιλογών. Καταντά όμως αστείο να καταφέρεστε συνεχώς μ΄ ένα ακατάληπτο μένος κατά του συνόλου των κυβερνητικών αποφάσεων, δίχως να αναγνωρίζετε έστω ένα ελάχιστο, μίνιμουμ θετικό αντίκρισμα κάποιων από αυτές.
      Η αλήθεια όμως είναι -και αυτή αποτυπώνεται στον παλμό της κοινωνίας- ότι η Κυβέρνηση πολιτεύεται σταθερά και αταλάντευτα με γνώμονα την εξυγίανση των οικονομικών του κράτους και η πολιτική αυτή αποδίδει ήδη καρπούς, κυρίες και κύριοι. Αδιάψευστοι μάρτυρες όλοι οι οικονομικοί δείκτες. Μέσα σε τριάντα μήνες διακυβέρνησης μειώθηκε τρείς φορές το δημοσιονομικό έλλειμμα από 7,8% του Α.Ε.Π. στο 2,6%. Ο πληθωρισμός βρίσκεται σταθερά κάτω του 3%. 
      Η επιχειρηματικότητα και η ανταγωνιστικότητα ενισχύονται και οι καρποί της πολιτικής της Κυβέρνησης και του Κώστα Καραμανλή έχουν αρχίσει ήδη να φαίνονται. Ο ρυθμός ανάπτυξης κινείται το τελευταίο τρίμηνο σε ποσοστά άνω του 4% του Α.Ε.Π., ο υψηλότερος στην Ευρώπη, χωρίς την ύπαρξη των τεράστιων ολυμπιακών έργων, δηλαδή μια πραγματική, ουσιώδης και όχι επίπλαστη ανάπτυξη. 
      Οι επενδύσεις αυξήθηκαν κατά 9,5% το 2005. Οι εξαγωγές αγαθών και υπηρεσιών παρουσιάζουν αύξηση 19,7%. Η ανεργία μειώθηκε πλέον σε μονοψήφιο αριθμό 8,8%, διαψεύδοντας τις αντιπολιτευτικές Κασσάνδρες. Ο τουρισμός, η βαριά βιομηχανία της χώρας, σταμάτησε πλέον τη κάθετη πτώση της υμέτερης προηγούμενης περιόδου και τα τελευταία δύο χρόνια παρουσιάζει συνεχώς άνοδο σε διψήφια ποσοστά. 
      Ο αγροτικός τομέας ενισχύεται. Αυτό είναι μια πραγματικότητα, που δεν μπορείτε να αμφισβητήσετε. Οι εξαγωγές αγροτικών προϊόντων αυξήθηκαν κατά 22,4%. Οι δημόσιες επενδύσεις στον αγροτικό τομέα αυξήθηκαν κατά 37%. Το 2007 θα διατεθούν 657.000.000 ευρώ σε όλους τους τομείς της αγροτικής ανάπτυξης και παραγωγής. Συντελείται μία ουσιαστική προσπάθεια για την όσο το δυνατόν ομαλή ένταξη των αγροτών μας στη νέα απαιτητική Κ.Α.Π.. 
      Οι ευρωπαϊκές επιδοτήσεις καταβάλλονται στην ώρα τους, σύμφωνα πάντα με τις ευρωπαϊκές οδηγίες. Οι αποζημιώσεις καταβάλλονται από τον ΕΛ.Γ.Α. ταχύτερα από ποτέ, οι ευθύνες όμως από την κακοδιαχείριση του παρελθόντος μας κατατρύχουν ακόμα και αποτελούν ντροπή για τη χώρα μας. Έτσι, καλείται η σημερινή Κυβέρνηση να πληρώσει 236.000.000 ευρώ πρόστιμο στην Ευρωπαϊκή Ένωση λόγω ακριβώς της δικής σας κακοδιαχείρισης και των παραλήψεων του παρελθόντος. Και ξέρετε πόσα είναι αυτά τα χρήματα, κύριοι συνάδελφοι της Αξιωματικής Αντιπολίτευσης; Είναι το ένα τρίτο του Π.Ε.Π. της περιφέρειάς μου, της Κρήτης. Αντιλαμβάνεστε πόσα έργα υποδομών θα μπορούσαν να γίνουν με τόσα χρήματα στην Κρήτη, που τόσο ανάγκη τα έχει;
      Κυρίες και κύριοι Βουλευτές, θεωρώ ότι πρώτος στόχος μιας σοβαρής και υπεύθυνης Κυβέρνησης είναι, και πρέπει να είναι η δημοσιονομική εξυγίανση του τόπου και η χρηστή διαχείριση του κόπου και του ιδρώτα του λαού. Πράγματι, στον τομέα αυτό βλέπουμε ήδη αποτελέσματα, καθ’ ότι οι δαπάνες, πλην χρεολυσίων, παρουσιάζουν μείωση κατά 29,8% του Α.Ε.Π., απόδειξη της δημοσιονομικής πειθαρχίας και του νοικοκυρέματος της δημόσιας διοίκησης. 
      Όμως, μένουν ακόμα πολλά και πρώτα και κύρια η πλήρης εξυγίανση των ασφαλιστικών ταμείων, τα οποία επί είκοσι χρόνια κατέστησαν μνημείο κακοδιαχείρισης και εξυπηρέτησης μικροκομματικών συμφερόντων και πελατειακών σχέσεων. Οι Δ.Ε.Κ.Ο. πρέπει πλέον να απογαλακτιστούν από το κράτος. Δεν είναι δυνατόν το κράτος να παριστάνει τον μάνατζερ και το κόστος να το πληρώνει ο λαός, μόνο και μόνο επειδή στη δική σας συνείδηση και πολιτική πρακτική, κύριοι της Αξιωματικής Αντιπολίτευσης, οι Δ.Ε.Κ.Ο. φαντάζουν ως κομματικά τσιφλίκια, στα οποία εξυπηρετούσατε κάποτε ψηφοθηρικά συμφέροντα.
      Κυρίες και κύριοι συνάδελφοι, θέλω, πριν κλείσω, να αναφερθώ στην γενέτειρά μου, τη Μεγαλόνησο. Είναι γεγονός αναμφισβήτητο ότι εδώ και χρόνια η Κρήτη δεν εισέπραττε από τον προϋπολογισμό του κράτους αυτά που πραγματικά της αναλογούσαν. Αποτέλεσμα αυτού είναι, η Κρήτη να έχει εγκαταλειφθεί και να είναι γυμνή από βασικές υποδομές, χωρίς διεθνών προδιαγραφών αεροδρόμια, χωρίς δρόμους. Είκοσι χρόνια στο Ηράκλειο προσπαθούσαν να κατασκευάσουν τρεις κάθετους δρόμους που έχουν καταντήσει «της Άρτας το γιοφύρι», χωρίς κάθετη σήμανση του οδικού δικτύου, χωρίς βιολογικούς καθαρισμούς, τα περισσότερα χωριά, χωρίς ύδρευση και αποχετευτικό σύστημα. Ακόμα και η μεγαλούπολις του Ηρακλείου τροφοδοτείται με πολύ χαμηλής ποιότητος ύδωρ. 
      Κύριε Υπουργέ της Οικονομίας, ο Πρωθυπουργός της χώρας εγκαινίασε μια νέα εποχή, την εποχή της περιφέρειας. Εμείς στην Κρήτη περιμένουμε να δούμε τα πρώτα δείγματα γραφής. Θεωρώ ότι οι προθέσεις υπάρχουν, αλλά απαιτούνται άμεσα και πράξεις. Η Κρήτη, άλλωστε, διαθέτει όλα εκείνα τα στοιχεία, δηλαδή τη γεωστρατηγική της θέση, τη πολιτιστική της κληρονομιά και τις κλιματολογικές της συνθήκες, ώστε να καταστεί τουριστικό επίκεντρο επί δωδεκάμηνο. 
      Κυρίες και κύριοι συνάδελφοι, εθνικά και πατριωτικά σκεπτόμενοι, από τον Πρωθυπουργό Κώστα Καραμανλή μέχρι τον τελευταίο οπαδό της Νέας Δημοκρατίας, στόχος μας είναι η ισόρροπη οικονομική ανάπτυξη της χώρας, διότι κακά τα ψέματα, όταν είσαι οικονομικά εύρωστος σε σέβονται και σε φοβούνται εχθροί και φίλοι, ενώ όταν είσαι οικονομικά αδύνατος προκαλείς τον οίκτο και τον χλευασμό των πάντων «Φουκαριάρη» σε ανεβάζουν και «ζήτουλα» σε κατεβάζουν. 
      Επί είκοσι χρόνια οι προηγούμενες κυβερνήσεις ζητούσαν από το λαό να σφίξει το ζωνάρι. Αλήθεια, ποιο το όφελος; Το ζωνάρι όλο και έσφιγγε χωρίς ο λαός να βλέπει «φως στο τούνελ». Έρχεται η σημερινή Κυβέρνηση και σε δυόμιση χρόνια αλλάζει προς το καλύτερο όλους τους οικονομικούς δείκτες της χώρας, όχι πάντα με εύκολες αποφάσεις, ούτε χαϊδεύοντας αφτιά. 
      Πότε άλλοτε άραγε πρωθυπουργός της χώρας βγήκε και είπε στα ίσια στον ελληνικό λαό ότι δεν τον ενδιαφέρει το πολιτικό κόστος, αλλά το μόνο που τον νοιάζει είναι η πρόοδος του τόπου, η οικονομική ανάπτυξη και η ευρωστία του λαού; Δεν θα μπορούσε άραγε η Κυβέρνηση της Νέας Δημοκρατίας να το «ρίξει» στα δανεικά, κρατώντας το λαό σε μια ψευδαίσθηση ευδαιμονίας, χρεώνοντας από την άλλη και τα τρισέγγονά μας, κατά τις πρακτικές της εικοσαετίας; Δεν το πράττει όμως, διότι, οικονομική πολιτική με δανεικά δεν γίνεται. 
      Ο Προϋπολογισμός του 2007 είναι μια ακόμη πράξη ευθύνης της Κυβέρνησης της Νέας Δημοκρατίας, γι’ αυτό και σας καλώ να δείξετε σύνεση και σωφροσύνη, να αφήσετε το αντιπολιτευτικό σας μένος στην άκρη. 
      Τελειώνοντας, κύριε Πρόεδρε, θέλω να απαντήσω με μια μαντινάδα στους ευσεβείς πόθους των φίλων της Αξιωματικής Αντιπολίτευσης, που με τόση ευκολία διεκήρυτταν από του Βήματος αυτού ότι σύντομα το ΠΑ.ΣΟ.Κ. θα είναι κυβέρνηση ξανά. Θέλω να τους πω ότι «όνειρο είναι απατηλό ότι θα ξαναβγείτε, κυβέρνηση στα χέρια σας θα αργήσετε να δείτε». 
      Ευχαριστώ πολύ. 
      Χρόνια πολλά σε όλους, καλά Χριστούγεννα και καλή Πρωτοχρονιά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπαντουβά.
      Το λόγο έχει ο Υφυπουργός Ανάπτυξης, κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, η συζήτηση για τον Προϋπολογισμό του 2007 αποτελεί μια ευκαιρία για όλους μας να αξιολογήσουμε τη μέχρι σήμερα πορεία, να διορθώσουμε τα όποια λάθη και τις παραλείψεις, να καταθέσουμε και να χαράξουμε νέες πολιτικές στην κοινή εθνική προσπάθεια για πραγματική σύγκλιση και ανταγωνιστικότητα σε απασχόληση και ποιότητα ζωής με τις υπόλοιπες χώρες της Ευρωζώνης.
      Τελικά, τον πολίτη τον ενδιαφέρει το αποτέλεσμα και όχι οι άσκοπες και οι κενές περιεχομένου αντιπαραθέσεις. Ας αφήσουμε, λοιπόν, στην άκρη τους ακραίους χαρακτηρισμούς, την οξύτητα και την αλαζονεία και ας αντιπαρατεθούμε με μετριοπάθεια, με διάθεση να ακούσει ο ένας τον άλλο και με επιχειρήματα.
      Είτε το θέλουν μερικοί είτε όχι, η Ελλάδα το 2006 έκανε σημαντικά βήματα μπροστά και στην ανάπτυξη και στην απασχόληση και στην ανταγωνιστικότητα και στην πραγματική σύγκλιση. Απόδειξη; Σε έρευνα που δημοσιοποίησε προχθές η «EUROSTAT» το κατά κεφαλήν εισόδημα του Έλληνα πολίτη σε μονάδες αγοραστικής δύναμης βελτιώθηκε τρεις ποσοστιαίες μονάδες το 2005 έναντι του 2004.
      Παρουσίασε μάλιστα και τη δεύτερη καλύτερη επίδοση βελτίωσης από τις χώρες-μέλη της Ευρωζώνης μετά το Λουξεμβούργο και αυτά όταν στην Πορτογαλία μειώθηκε μια ποσοστιαία μονάδα, στην Ιταλία μειώθηκε τρεις μονάδες και στην Ισπανία αυξήθηκε μόλις μια. Αυτή είναι η πραγματικότητα. Αν αυτή η πραγματικότητα δεν αρέσει στο ΠΑ.ΣΟ.Κ., τότε θα περίμενε κανείς από το κόμμα της Αξιωματικής Αντιπολίτευσης να ακούσει συγκεκριμένες προτάσεις για αλλαγή πολιτικής και μεταρρυθμίσεις.
      Εδώ, όμως, συμβαίνει το εξής παράδοξο: Η Κυβέρνηση να προωθεί μεταρρυθμίσεις για να επιταχύνει το ρυθμό της πραγματικής σύγκλισης και το ΠΑ.ΣΟ.Κ. να τις αρνείται πεισματικά και δογματικά. 
      Αντέδρασε, για παράδειγμα, όταν είχαμε ψηφίσει τον νέο νόμο για το εμπόριο, που ρύθμιζε μια σειρά από θέματα, τα οποία ταλάνιζαν τον επιχειρηματικό κόσμο και τις μικρομεσαίες επιχειρήσεις. Μέσα σ’ αυτά ήταν και το περιβόητο θέμα του ωραρίου. Προσαρμόσαμε το πλαίσιο ωραρίου λειτουργίας των καταστημάτων σ’ αυτά τα οποία ισχύουν σ’ όλες τις χώρες της Ευρωζώνης. Πρόκειται για μεταρρύθμιση μάλιστα, την οποία χαιρετίζει η Ευρωπαϊκή Επιτροπή με την πρόσφατη Έκθεσή της, αξιολόγησης του Εθνικού Προγράμματος Μεταρρυθμίσεων, η οποία δόθηκε στη δημοσιότητα στις 14 Δεκεμβρίου του 2006. 
      Θέλετε να θυμίσω τι είχαν προβλέψει τα στελέχη αλλά και ο ίδιος ο Πρόεδρος του ΠΑΣΟΚ; «Θα καταστραφεί το εμπόριο», «θα κλείσουν οι επιχειρήσεις», «θα αυξηθεί η ανεργία», «θα μειωθεί ο τζίρος». Πλήρης καταστροφή!
      Τι έγινε τελικά; Το εντελώς αντίθετο. Ο τζίρος στο εμπόριο σημειώνει εντυπωσιακή αύξηση. Περισσότερες επιχειρήσεις ανοίγουν, σε σχέση μ’ αυτές που κλείνουν. Οι μικρές επιχειρήσεις όχι μόνον αντέχουν, αλλά και αναπτύσσονται. Ακόμη και τα μικρά μπακάλικα της γειτονιάς αγγίζουν τον αριθμό των είκοσι πέντε χιλιάδων και κάνουν τζίρο που εγγίζει τα 9.000.000.000 με 10.000.000.000 ευρώ το χρόνο, παρ’ όλο ότι, κατά τεκμήριο, είναι ακριβότερα από τους μεγάλους της αγοράς. Ταυτόχρονα, η απασχόληση στο λιανικό εμπόριο αυξάνεται.
      Το συμπέρασμα είναι ότι απολύτως καμία καταστροφή δεν έγινε. Ακριβώς το αντίθετο έγινε. Και ταυτόχρονα, ο ανταγωνισμός αρχίζει και «χτυπάει κόκκινο» και ένας έντονος πόλεμος τιμών αναπτύσσεται, προς όφελος του καταναλωτή.
      Για παράδειγμα, το φρέσκο γάλα, για το οποίο γίνεται πολλή συζήτηση τελευταίως, ο καταναλωτής το έπινε τουλάχιστον με 1,20 ευρώ. Σήμερα ο καταναλωτής μπορεί να το αγοράσει και με 0,85 ευρώ. Και αυτό δεν έγινε τυχαία. Ήταν αποτέλεσμα των παρεμβάσεων και της Επιτροπής Ανταγωνισμού στην υπόθεση των σούπερ μάρκετ και της πολιτικής ανοίγματος των αγορών. Και ο πόλεμος των τιμών θα συνεχιστεί και θα ενταθεί τους επόμενους μήνες. 
      Τα πρώτα αποτελέσματα δείχνουν σαφώς ότι είμαστε στο σωστό δρόμο. Ο πληθωρισμός το Νοέμβριο ήταν ο χαμηλότερος των τελευταίων τεσσάρων ετών. Ο δομικός πληθωρισμός, δηλαδή ο πληθωρισμός χωρίς τα καύσιμα και τα οπωροκηπευτικά, ήταν και πάλι στο χαμηλότερο επίπεδο των τελευταίων τεσσάρων ετών. Το μεγαλύτερο μέρος των αγαθών και των υπηρεσιών που απαρτίζουν το «καλάθι της νοικοκυράς», με βάση τους επίσημους τιμοκαταλόγους και όχι τις τιμοληψίες, που ο καθένας μπορεί να κάνει, όπως θέλει και να τις εμφανίζει ως απόδειξη των όσων υποστηρίζει, παρουσιάζει αυξήσεις που είναι σαφώς κάτω του πληθωρισμού, σε αντίθεση με ό,τι συνέβαινε τον αντίστοιχο μήνα του 2003. Και αυτό από τους επίσημους, κατατεθειμένους τιμοκαταλόγους των εταιριών. Αυτή είναι η πραγματικότητα. Κάνουμε βήματα προόδου, αλλά βεβαίως χρειάζεται να συνεχίσουμε με ακόμη μεγαλύτερη αποφασιστικότητα στο άνοιγμα των αγορών και την ενίσχυση του ανταγωνισμού.
      Αν αυτή η πραγματικότητα δεν αρέσει στο ΠΑ.ΣΟ.Κ. θα έπρεπε και εδώ να προτείνει νέες και αποτελεσματικότερες πολιτικές. Αντί όμως να συμβεί αυτό, αντίθετα προκαλεί. Και εξηγώ γιατί λέω ότι προκαλεί.
      Το ΠΑ.ΣΟ.Κ. κατηγορεί την Κυβέρνηση ότι δήθεν έχει αφήσει ασύδοτη την αγορά. Και απαντώ με συγκεκριμένα στοιχεία. 
      Από τα διαθέσιμα απολογιστικά στοιχεία, κατά το πρώτο δεκάμηνο του 2006 οι υπηρεσίες του Υπουργείου Ανάπτυξης πραγματοποίησαν εξήντα έξι χιλιάδες οκτακόσιους - εξήντα έξι χιλιάδες επτακόσιους σαράντα έξι, για την ακρίβεια- ελέγχους και διαπιστώθηκαν δύο χιλιάδες τριακόσιες είκοσι δύο παραβάσεις. Την αντίστοιχη περίοδο του 2005 οι έλεγχοι ήταν εξήντα χιλιάδες και οι παραβάσεις δύο χιλιάδες τριακόσιες εξήντα. 
      Ανάλογους ελέγχους στην αγορά κάνει και ο Ε.Φ.Ε.Τ. και η Νομαρχιακή Αυτοδιοίκηση, η οποία επί των δικών μας ημερών μπήκε στη μάχη για τον καλύτερο έλεγχο της αγοράς. Ποτέ άλλοτε δεν γίνονταν τόσο πολλοί και συστηματικοί έλεγχοι στην αγορά, όσους τα τελευταία δύο χρόνια. Και όχι μόνον αυτό, αλλά κάθε φορά δίνονται στη δημοσιότητα -με δική μας πρωτοβουλία και με δική μας επιστολή και προς τις Νομαρχίες- και τα ονόματα των παραβατών. Οι παραβάσεις έχουν ονόματα και διευθύνσεις επί των ημερών μας. Επίσης, φροντίζουμε τα πρόστιμα να εισπράττονται.
      Κι εγώ τώρα δικαιούμαι να σας προκαλέσω, κύριοι του ΠΑ.ΣΟ.Κ., με τη σειρά μου. Κυβερνήσατε τη χώρα πάνω από είκοσι χρόνια και θα ήθελα να μου πείτε πόσους ελέγχους κάνατε στην αγορά. Ποια ονόματα παραβατών δώσατε στη δημοσιότητα; Πόσα και ποια πρόστιμα επιβάλατε και ποια εισπράξατε; Πείτε τα στον ελληνικό λαό να τα ξέρει, γιατί εμείς στις υπηρεσίες του Υπουργείου Ανάπτυξης, που είναι αρμόδιο, όσο και αν ψάξαμε, όπου και αν ψάξαμε, τίποτα απ’ αυτά τα απολογιστικά στοιχεία δεν βρήκαμε. Ίσως γιατί επί των ημερών σας, πράγματι, η αγορά είχε αφεθεί να λειτουργεί ασύδοτη. 
      Το γεγονός ότι η αγορά λειτουργούσε ασύδοτη φαίνεται επίσης και από τα παρακάτω, μη αμφισβητούμενα στοιχεία. Επί των κυβερνήσεων του ΠΑ.ΣΟ.Κ. οι υπηρεσίες της Γενικής Γραμματείας Καταναλωτή έκαναν ελάχιστους ελέγχους. Επαναλαμβάνω ότι στοιχεία δεν υπάρχουν. Είχε καταργηθεί όμως και ο Γενικός Γραμματέας Καταναλωτή. Είχαν επιβάλει το 2003 συνολικά πρόστιμα 61.934 ευρώ.
      Επί των ημερών μας ορίστηκε Γενικός Γραμματέας Καταναλωτή, θεσμοθετήθηκε ο Συνήγορος του Καταναλωτή, ενεργοποιήθηκε το Εθνικό Συμβούλιο Καταναλωτή και το Ευρωπαϊκό Κέντρο Καταναλωτή, προχωράει η δημιουργία δικτύου Προστασίας Καταναλωτή των Δυτικών Βαλκανίων, λειτουργεί ο τετραψήφιος αριθμός 1520 όπου γίνονται καταγγελίες και από το Μάρτιο του 2004 έως σήμερα έχουν επιβληθεί πρόστιμα περίπου 2.000.000 ευρώ και έχει επιβληθεί η ποινή του κλεισίματος, αναστολής λειτουργίας των επιχειρήσεων σε είκοσι επιχειρήσεις. Εξήντα δύο χιλιάδες το 2003, και 2.000.000 το 2006. 
      Επί κυβερνήσεων ΠΑ.ΣΟ.Κ. ο Ε.Φ.Ε.Τ., που ασχολείται με τον εξαιρετικά ευαίσθητο τομέα των τροφίμων και της υγείας του καταναλωτή, επί τέσσερα χρόνια είχε βρει τέσσερις συνολικά επιχειρήσεις να κάνουν παραβάσεις και είχαν επιβάλει σ’ αυτές τις τέσσερις επιχειρήσεις σε τέσσερα χρόνια συνολικά πρόστιμα 81.500 ευρώ. Επί των κυβερνήσεων της Νέας Δημοκρατίας μέχρι τον Αύγουστο του 2006 σε εκατόν πενήντα πέντε επιχειρήσεις έχουν επιβληθεί πρόστιμα 2.061.000 ευρώ. 
      Με βάση αυτά τα στοιχεία, τα οποία επαναλαμβάνω δεν αμφισβητούνται, διότι είναι τα επίσημα στοιχεία των ίδιων των υπηρεσιών, έρχεται το ΠΑ.ΣΟ.Κ. και μας κάνει κριτική. 
      Μας κατηγορεί, επίσης, το ΠΑ.ΣΟ.Κ. ότι η Κυβέρνηση δήθεν ευθύνεται για τα όποια καρτέλ υπάρχουν –που υπάρχουν- στην αγορά. Και εγώ απαντώ: Ήσασταν είκοσι χρόνια κυβέρνηση, πότε και ποια καρτέλ καταπολεμήσατε; Πείτε μας για να μάθουμε και εμείς την αλήθεια, γιατί αυτό που όλοι οι Έλληνες θυμούνται είναι ότι με την πολιτική σας στην ουσία ενθαρρύνατε τα καρτέλ με τις συμφωνίες κυρίων, που μάλιστα είχαν και υπογραφές Υπουργών από κάτω. Πρωτοφανές αυτό: Υπουργός να υπογράφει τις συμφωνίες, που είναι στην ουσία η επιβεβαίωση της παραβίασης των κανόνων του ανταγωνισμού και μάλιστα, αυτές τις συμφωνίες τις είχατε υποστηρίξει με τυμπανοκρουσίες, ειδικά την εποχή της εισόδου του ευρώ στη χώρα μας. 
      Ποια ήταν τα αποτελέσματα αυτής της πολιτικής επιλογής; Τα ξέρουν τώρα όλοι οι Έλληνες. Οι επιχειρήσεις που συμμετείχαν στις συμφωνίες κυρίων βελτίωσαν εντυπωσιακά τα κέρδη τους –και δεν ήταν μικρομεσαίες, ήταν οι μεγάλοι της αγοράς- και η ακρίβεια εκτοξεύτηκε στα ύψη με αφορμή την είσοδο του ευρώ. 
      Αυτή είναι η πραγματικότητα και αυτή την πραγματικότητα προσπαθεί να αλλάζει η νέα διακυβέρνηση και αυτή αλλάζει. Ψηφίσαμε ένα νέο νόμο σύγχρονο, αυστηρό για τον ανταγωνισμό, ενεργοποιήσαμε την Επιτροπή Ανταγωνισμού και οι συμφωνίες κυρίων, όχι μόνο εγκαταλείφθηκαν, αλλά και τιμωρούνται. Είναι η νέα διακυβέρνηση, η οποία με δική της πρόταση προτείνει να ενισχυθεί ακόμα περισσότερο η ανεξαρτησία της Επιτροπής με την αναθεώρηση του Συντάγματος. Σ' αυτό το δρόμο συνεχίζουμε, χωρίς να παρεμβαίνουμε και να σχολιάζουμε και να μπαίνουμε στη ουσία του έργου της ανεξάρτητης Επιτροπής Ανταγωνισμού και μάλιστα κατά πώς μας βολεύει. 
      Αλλά οι ανυπόστατες κατηγορίες από την Αντιπολίτευση συνεχίζονται. Έχουμε αφήσει –υποστηρίζει το ΠΑ.ΣΟ.Κ.- τις τράπεζες να ασελγούν εις βάρος των πολιτών και των επιχειρήσεων. Και εγώ απαντώ: Ήσασταν είκοσι χρόνια κυβέρνηση. Πότε επιβάλλατε, έστω και ένα πρόστιμο στις τράπεζες; Πότε ενισχύσατε τον ανταγωνισμό μεταξύ των τραπεζών; Αλλά ακόμη κι αν πάμε στην ενίσχυση των μικρών επιχειρήσεων, είχατε δημιουργήσει –σωστό ήταν αυτό- το Τ.Ε.Μ.Π.Μ.Ε., το Ταμείο Εγγυοδοσίας Μικρών και Πολύ Μικρών Επιχειρήσεων, αλλά επί των ημερών σας δεν εγγυήθηκε ούτε ένα δάνειο σε οποιαδήποτε επιχείρηση. Αυτή είναι η πραγματικότητα και αυτή την πραγματικότητα επιχειρούμε να αλλάξουμε.
      Η Γενική Γραμματεία Καταναλωτή και η Τράπεζα της Ελλάδος –σε λίγο θα μιλήσω για τη Γενική Γραμματεία Καταναλωτή- τα τελευταία δύο χρόνια έχουν επιβάλει πρόστιμα και πρόσθετες υποχρεώσεις στις τράπεζες -και μάλιστα εμείς ανακοινώνουμε και ονόματα- κι αυτό θα συνεχίσουμε να κάνουμε. Το Τ.Ε.Μ.Π.Μ.Ε., επιτέλους, ενεργοποιήθηκε, παρέχοντας όχι μόνο εγγύηση, αλλά τώρα –με απόφαση του Υπουργού κ. Σιούφα- και επιδοτούμενα δάνεια στις μικρομεσαίες επιχειρήσεις. 
      Τα επιτόκια βρίσκονται σε τροχιά σύγκλισης, όπως υποστηρίζει και η πρόσφατη έκθεση της Τράπεζας της Ελλάδος και όπως πάλι υποστηρίζει η Τράπεζα της Ελλάδος, το ποσοστό των μη εξυπηρετουμένων δανείων είναι στο χαμηλότερο επίπεδο των τελευταίων ετών. Αυτά είναι στοιχεία της Τραπέζης της Ελλάδος. 
      Παράλληλα, προχώρησε η ιδιωτικοποίηση της Εμπορικής Τράπεζας και αυτό ενισχύει ακόμη περισσότερο τον ανταγωνισμό. Και πάλι σε αυτήν ήσασταν απέναντι, αρνητικοί και αντιφατικοί γιατί δεν μπορεί από τη μια να θέλεις φθηνότερες υπηρεσίες από τις τράπεζες και την ίδια ώρα να θέλεις λιγότερο ανταγωνισμό στο τραπεζικό σύστημα. Αυτές τις αντιφάσεις μόνο εσείς μπορείτε να τις παράγετε στην πολιτική ζωή του τόπου, αποδεικνύοντας στην πράξη γιατί, παρά τα προβλήματα και τις αντιξοότητες, που αντιμετωπίζουμε εξαιτίας και των δυσμενών επιπτώσεων από την έκρηξη των διεθνών τιμών στα καύσιμα, οι πολίτες –όπως αποδεικνύουν όλες οι δημοσκοπήσεις- συνεχίζουν να πιστεύουν ότι η νέα διακυβέρνηση μπορεί καλύτερα να αντιμετωπίσει όλα τα προβλήματα και το πρόβλημα της ακρίβειας. Και αυτές τις μετρήσεις δεν τις κάνει η Ε.Σ.Υ.Ε. για να τις αμφισβητήσει κι αυτές το ΠΑ.ΣΟ.Κ., όπου όποτε δεν το βολεύει τα ρίχνει στη Ε.Σ.Υ.Ε. και αμφισβητεί τα νούμερα, αντί να κάνει αυτοκριτική. 
      Γι’ αυτό θα συνιστούσα να χρησιμοποιείτε με μεγαλύτερη φειδώ την κατηγορία περί ασυδοσίας στην αγορά, ασυδοσία που υπήρχε στις αγορές, επί των ημερών σας όπως -για να μπω σ΄ ένα άλλο κεφάλαιο- στην ασφαλιστική αγορά, όταν επί των ημερών σας τα πιστοποιητικά φερεγγυότητας δίνονταν χωρίς ελέγχους. Αυτή ήταν η πραγματικότητα και την αναγνωρίζουν όλοι. Αυτή την πραγματικότητα επίσης η νέα διακυβέρνηση την αλλάζει. 
      Προχωρήσαμε στην αύξηση του ορίου φερεγγυότητας των ιδιωτικών ασφαλιστικών εταιρειών, μάλιστα σε ποσό μεγαλύτερο απ’ αυτό το οποίο επιβάλλει η Ευρωπαϊκή Ένωση, διότι οι ασφαλιστικές εταιρείες πρέπει να είναι εκεί για να εξασφαλίζουν στον πολίτη, ο οποίος πληρώνει τα ασφάλιστρα, ότι σε περίπτωση που υπάρχει ανάγκη και έχει υποχρέωση η ασφαλιστική εταιρεία να πληρώσει, θα πληρώσει. Προχωρήσαμε σε αυστηρούς και καθολικούς ελέγχους, επιβάλλοντας σε μια σειρά από ασφαλιστικές εταιρείες να καταβάλουν μεγάλα ποσά για την ενίσχυση των αποθεματικών τους και αφαιρέσαμε έξι άδειες από εταιρείες, που τελικά δεν κατάφεραν να ανταποκριθούν στις υποχρεώσεις τους. Οι νόμοι είναι εδώ, εφαρμόζονται για όλους, χωρίς διακρίσεις, χωρίς εξαιρέσεις και με αυστηρότητα.
      Ποια ήταν η δική σας θέση; Κατ’ αρχήν ένα μούδιασμα, γιατί βεβαίως τα στοιχεία μιλάνε από μόνα τους. Αλλά υπήρξαν και μερικοί που προέβλεψαν ποιο θα είναι το αποτέλεσμα, με βάση αυτούς τους ελέγχους σε ασφαλιστικές εταιρείες. Προέβλεψαν, δηλαδή, ότι η πολιτική θα οδηγήσει σε μεγάλη αύξηση των ασφαλίστρων. 
      Τι έγινε τελικά; Έγινε ακριβώς το αντίθετο. Από αυξήσεις στα ασφάλιστρα που ήταν 6% το 2002 και 5,7% το 2003, έχουμε οδηγηθεί το 2005 σε αυξήσεις που είναι 2,9% και το 2006 σε 1,9%. Αυτή είναι η πραγματικότητα και μάλιστα σε ένα μεγάλο κομμάτι της περιφέρειας, ειδικά στον κλάδο των αυτοκινήτων που αφορά τον πολύ κόσμο, είχαμε σημαντικότατες μειώσεις από ασφαλιστικές εταιρείες και ο ανταγωνισμός οδήγησε και τις άλλες να ακολουθήσουν. 
      Στην ασφαλιστική αγορά, με την εξυγίανση που πετύχαμε, είχαμε και είσοδο μεγάλων ξένων εταιρειών, κολοσσών, θα έλεγα, οι οποίες, επειδή βλέπουν ότι το περιβάλλον είναι σωστό, επειδή βλέπουν ότι λειτουργούν με κανόνες, αποφάσισαν και επένδυσαν πολύ μεγάλα ποσά και ενισχύουν ακόμη τον ανταγωνισμό και εκσυγχρονίζουν την αγορά.
      Συνεχίζω. Ασυδοσία υπήρχε και στα φάρμακα. Όταν η δική σας Κυβέρνηση αρνιόταν να δώσει ελάχιστες αυξήσεις από το 1998 και μετά, για να μην υποστεί το πολιτικό κόστος, το αποτέλεσμα ήταν να αποσύρονται φάρμακα από την αγορά, να έρχονται από το παράθυρο μέχρι και 1061% ακριβότερα είτε με εισαγωγές είτε με άλλο όνομα, είτε με άλλη συσκευασία και παράλληλα, από εκεί που είχαμε 70% παραγωγή φαρμάκων στη χώρα και 30% εισαγωγές να έχει πλήρως αντιστραφεί αυτή η αναλογία. Έχουμε περίπου 18% παραγωγή και 80% εισαγωγές και χάθηκαν και επτά χιλιάδες θέσεις εργασίας, για τις οποίες δεν βλέπω καθόλου να ιδρώνετε και καθόλου να ενοχλείστε.
      Η Ελλάδα ήταν η μοναδική χώρα στην Ευρώπη, η οποία δεν είχε θεσπίσει τη μείωση των τιμών, όταν τελειώνει η περίοδος που σ΄ ένα φάρμακο λήγει η πατέντα του. Παντού σε όλες τις χώρες του κόσμου, όταν λήγει η πατέντα πέφτει και η τιμή. Εδώ είμαστε οι μόνοι οι οποίοι είχαμε δώσει αυτό το προνόμιο στις πολυεθνικές εταιρείες, διότι αυτές έχουν τα πρωτότυπα φάρμακα, ώστε όταν λήγει η πατέντα να μην αλλάζει τίποτα και να συνεχίζουν να πουλάνε εξαιρετικά ακριβά, όταν σε όλο τον κόσμο πέφτουν οι τιμές. Και η χώρα μας, ήταν η μόνη χώρα που τα μεγάλα ταμεία που είναι οι μεγάλοι πελάτες, δεν είχαν καμία διαφορετική μεταχείριση, δεν είχαν καμιά διαφορετική, καλύτερη τιμή. Όσο πληρώνει κάποιος ιδιώτης το φάρμακο στο φαρμακείο, το πληρώνει και ο ασφαλιστικός οργανισμός.
      Αυτή, λοιπόν, την απαράδεκτη κατάσταση εμείς την αλλάξαμε και θεσπίσαμε μια έκπτωση 4% στον τζίρο των εταιρειών στα ασφαλιστικά ταμεία και κατ’ αυτό τον τρόπο, παρ’ όλες τις κασσάνδρες που φώναζαν τι θα γίνει με τα φάρμακα –και είδατε τι έγινε- είχαμε μια εξοικονόμηση 80.000.000 ευρώ από τις μειώσεις μείον τις αυξήσεις, τελικά 30.000.000 ευρώ όφελος από τις διαφορές των τιμών των φαρμάκων -80.000.000 μείωση μείον την αύξηση που ήταν 50.000.000 στα φάρμακα που εσείς δεν θέλατε και που έρχονταν «από το παράθυρο» ακριβότερα- και τουλάχιστον άλλα 80.000.000 από την έκπτωση του 4%. Η συνολική εξοικονόμηση στο φάρμακο, μόνο με την πρώτη μας παρέμβαση, το πρώτο δελτίο, ήταν πάνω από 100.000.000 ευρώ. Αυτή η πολιτική θα συνεχιστεί και αυτή την πραγματικότητα πολεμάμε και αυτή θα αλλάξουμε. 
      Εγώ, λοιπόν, θα σας πρότεινα να πάρετε οριστικό διαζύγιο από την καταστροφολογία, γιατί υποτίθεται ότι είστε κόμμα εξουσίας και όχι κόμμα διαμαρτυρίας και περιθωρίου και θα ήταν καλό και για σας και για μας και για τη χώρα βέβαια, να αρχίσετε να ασκείτε δημιουργική και προγραμματική αντιπολίτευση, γιατί η πολιτική έχει ανάγκη από καθαρές πολιτικές προτάσεις. 
      Και συνοψίζοντας: Σε όσες αγορές έχουμε περισσότερο ανταγωνισμό, οι καταναλωτές ωφελούνται. Και γι’ αυτό ο ανταγωνισμός πρέπει να ενταθεί και όλα τα μέτρα πρέπει να κινούνται προς αυτή την κατεύθυνση. Αυτό άλλωστε κάνουν όλες οι άλλες χώρες, τις οποίες πολλές φορές φέρνετε σαν μέτρο σύγκρισης. Όταν όμως πάμε να εφαρμόσουμε εδώ τις πολιτικές που εφάρμοσαν εκεί με επιτυχία, εσείς αντιδράτε. Θέλετε και το σκύλο χορτάτο και την πίτα ολόκληρη. 
      Όπου επιμένουμε να διατηρούμε τις αγορές κλειστές, οι καταναλωτές πληρώνουν υψηλές τιμές και κακές υπηρεσίες. Γι’ αυτό εμείς αφήνουμε πίσω μας τις συμφωνίες κυρίων που ακυρώνουν το ρόλο και του ανταγωνισμού και της Επιτροπής Ανταγωνισμού. Σκοτώνουν τον ανταγωνισμό και αυτές δημιουργούν τα καρτέλ στην αγορά. Αφήνουμε πίσω τις κλειστές αγορές και την έλλειψη καθαρών κανόνων, την ανυπαρξία των ελέγχων, πολιτικές δηλαδή που χαρακτήριζαν τις κυβερνήσεις του ΠΑ.ΣΟ.Κ. και έπλητταν τα συμφέροντα των καταναλωτών. 
      Αντίθετα, εμείς προχωράμε στο περαιτέρω άνοιγμα των αγορών με προτεραιότητα στις αγορές ηλεκτρισμού και φυσικού αερίου, που είναι η υποδομή για να μπορέσει να αναπτυχθεί ο τόπος, στην ενθάρρυνση της επιχειρηματικότητας μέσω της απλούστευσης των διαδικασιών ίδρυσης επιχειρήσεων, της αναθεώρησης του νόμου για τις ανώνυμες εταιρίες -τώρα έχει ολοκληρωθεί η δημόσια διαβούλευση- στο νέο πτωχευτικό κώδικα, που είναι σε δημόσια διαβούλευση, στην καθιέρωση του γενικού εμπορικού μητρώου, που θα επιτρέψει τη μείωση του κόστους, μια και θα μειωθεί η γραφειοκρατία και θα επιτραπεί να δημιουργηθεί η υπηρεσία μιας στάσης στα επιμελητήρια της χώρας.
      Προχωράμε επίσης στη μείωση της φορολογίας, για την οποία και σήμερα άκουσα κατηγορίες από το ΠΑ.ΣΟ.Κ.. Μα, καλά, ακόμη δεν έχετε καταλάβει ότι οι μικρομεσαίες επιχειρήσεις επί των ημερών σας στέναξαν κάτω από την αβάσταχτη φορολογία και ότι πλέον η φορολογία είναι και αυτή ένα ανταγωνιστικό όπλο στην ευρωπαϊκή αγορά; Εάν δεν είχαμε μειώσει τη φορολογία, πιστεύετε εσείς ότι θα είχαν παραμείνει ποτέ αυτές οι επιχειρήσεις εν ζωή; Θα μειωνόντουσαν, όπως μειωνόντουσαν επί των ημερών σας. Η ανεργία θα αυξανόταν, αντί να μειώνεται, όπως γίνεται. Και συνεχίζετε να λαϊκίζετε, λέγοντας ότι χαρίστηκαν δισεκατομμύρια στις επιχειρήσεις, οι οποίες στη συντριπτική τους πλειοψηφία είναι μικρές και μεσαίες, που τα έβγαζαν πέρα εξαιρετικά δύσκολα και για τις οποίες όλοι κόπτονται στα λόγια, αλλά στην πράξη πολύ ολίγα κάνουν. 
      Συνεχίζουμε στην αλλαγή του Κανονισμού Προμηθειών και την εφαρμογή ηλεκτρονικού συστήματος προμηθειών, για να επικρατήσει η διαφάνεια, μεγαλύτερη συμμετοχή, μεγαλύτερος ανταγωνισμός, μεγαλύτερη ταχύτητα και καλύτερες τιμές. Συνεχίζουμε να ενισχύουμε τα δικαιώματα των καταναλωτών με το νέο νόμο περί προστασίας του καταναλωτή, ο οποίος θα έρθει μετά τις γιορτές για συζήτηση στη Βουλή, ενισχύοντας το καταναλωτικό κίνημα, την εκπαίδευση του καταναλωτή, ώστε να ερευνά, να διεκδικεί, αλλά και να αρχίσει να απέχει από αγορές και προϊόντα που για λόγους συγκυριακούς πωλούνται σε αδικαιολόγητα υψηλές τιμές. Προχωράμε και στη διαμόρφωση καθαρών κανόνων στην αγορά με τη συνέχιση των ελέγχων παντού: στις ασφαλιστικές εταιρείες σε όλη την αγορά, στην κωδικοποίηση και ενοποίηση των προστίμων και τον ακόμη εντονότερο έλεγχο στην αγορά, με έμφαση ιδιαίτερα στην ασφάλεια και την υγιεινή της διατροφής.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Κυρίες και κύριοι συνάδελφοι, δεν υπάρχει άλλη επιλογή. Πρέπει και οφείλουμε να κινηθούμε πιο γρήγορα στις διαρθρωτικές αλλαγές, γιατί είναι οι μόνες που μπορούν να φέρουν και περισσότερο ανταγωνισμό και νέα και καλύτερα εισοδήματα για όλους τους Έλληνες. Μόνο αν εγκαταλείψουμε τις αποτυχημένες πολιτικές του παρελθόντος, αυτές δηλαδή που με κάθε ευκαιρία υπερασπίζεται ακόμη και σήμερα το ΠΑ.ΣΟ.Κ., μπορούμε να αντιμετωπίσουμε με επιτυχία και αποτελεσματικότητα τα προβλήματα και του παρόντος και του μέλλοντος. Και αυτός ο Προϋπολογισμός συνολικά προς αυτήν την κατεύθυνση κινείται. Γι’ αυτό και ζητάμε και τη δική σας υποστήριξη, την οποία προφανώς δεν θα έχουμε, διότι είσαστε προσκολλημένοι στις αποτυχημένες συνταγές του παρελθόντος. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ.
      Η κ. Νικολαΐδου έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Εμείς είμαστε προσκολλημένοι, κύριε Υπουργέ; Εδώ βουίζει η αγορά. Η γαλοπούλα πετάει στα ύψη!
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Ο κύριος Υφυπουργός Ανάπτυξης, εκτός από το ΠΑ.ΣΟ.Κ., τους υπόλοιπους… 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ξέρετε γιατί πετάει στα ύψη η ελληνική γαλοπούλα, κύριε Πρωτόπαπα.
      ΒΕΡΑ ΝΙΚΟΛΑΪΔΟΥ: Κύριε Πρόεδρε, τώρα ξεκινάει ο χρόνος μου.
      ΠΡΟΕΔΡΕΥΩΝ (Σωτήρης Χατζηγάκης): Σας αδίκησα ποτέ στο χρόνο, κυρία Νικολαΐδου; 
      ΒΕΡΑ ΝΙΚΟΛΑΪΔΟΥ: Ο κύριος Υφυπουργός Ανάπτυξης απ’ ό,τι φαίνεται, εκτός από το ΠΑ.ΣΟ.Κ., τους υπόλοιπους μας θεωρεί κόμματα διαμαρτυρίας και πεζοδρομίου. 
      Κύριε Υπουργέ, όσο έχετε αυτή την πολιτική, να ξέρετε ότι και στους δρόμους θα μας βρείτε και στο πεζοδρόμιο, αν χρειαστεί και γενικότερα στους αγώνες. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχετε διαφορετική αντίληψη, την οποία σέβομαι.
      ΒΕΡΑ ΝΙΚΟΛΑΪΔΟΥ: Από ποιον παίρνεις και σε ποιον δίνεις είναι η ουσία ενός προϋπολογισμού. Και με αυτήν την έννοια ο Προϋπολογισμός που συζητάμε είναι ένας ακόμη Προϋπολογισμός, που παίρνει τα πολλά από τους πολλούς και φτωχούς για να τα ξαναμοιράσει απλόχερα στους λίγους και πλούσιους. Ταξικός Προϋπολογισμός, ταξική αντίληψη, κομμένος και ραμμένος στα μέτρα της πλουτοκρατίας και των επιταγών της στρατηγικής της Λισαβόνας.
      Η Νέα Δημοκρατία συνεχίζει με συνέπεια και με πιο γρήγορους ρυθμούς, ιδιαίτερα μετά τις εκλογές της Τοπικής Αυτοδιοίκησης, τις μεταρρυθμίσεις, με αιχμή του δόρατος το πρόγραμμα νέων ιδιωτικοποιήσεων. Μετά τον Ο.Τ.Ε., θα υπάρξουν εξελίξεις, από ό,τι φαίνεται, στη Δ.Ε.Η. και στις υπόλοιπες κρατικές τράπεζες και σχέδια αξιοποίησης, όπως ονομάζεται το ξεπούλημα της ακίνητης περιουσίας του δημοσίου, αλλά και της Ε.Υ.Δ.Α.Π.. 
      Αλήθεια, όμως, τι σχέση έχει όλες αυτές τις μέρες η συζήτηση για τον Προϋπολογισμό –με ή χωρίς πίνακες και νούμερα- μ’ αυτά που αντιμετωπίζουν οι εργαζόμενοι, οι συνταξιούχοι, οι άνεργοι, οι μικρομεσαίοι, οι αγρότες και όλοι αυτοί που βλέπουν καθημερινά τη ζωή τους να γίνεται πιο δύσκολη, που δεν ξέρουν τι θα ξημερώσει γι’ αυτούς και τα παιδιά τους, όταν η ακρίβεια κατατρώει το εισόδημά τους, όταν δανείζονται από τις τράπεζες για να επιβιώσουν, να πληρώσουν άλλα δανεικά ή να κάνουν γιορτές; Εκτός αν δανείζονται γιατί πείστηκαν από τον κ. Γεωργιάδη, που είπε την πρώτη μέρα ότι αυτός που δανείζεται είναι ο αισιόδοξος, που βλέπει με αισιοδοξία το μέλλον του.
      Κύριε Γεωργιάδη μου, μια βόλτα έξω από τις τράπεζες, έξω από του «ΚΕΡΑΝΗΣ» ή άλλα εργοστάσια που έκλεισαν, στα λιμάνια που ιδιωτικοποιούνται και στη Ζώνη του Περάματος που συρρικνώνεται και γεμίζει ανέργους, στους συμβασιούχους που δεν αποκαταστήσατε παρά τις προεκλογικές υποσχέσεις, στις ουρές έξω από τον Ο.Α.Ε.Δ., στις κινητοποιήσεις των εργαζομένων, εκεί σίγουρα όλοι αυτοί οι αισιόδοξοι –όπως τους χαρακτηρίσατε- θα σας εξηγήσουν γιατί καταφεύγουν στο δανεισμό.
      Ταυτόχρονα και το ΠΑ.ΣΟ.Κ. μιλάει για ταξικό Προϋπολογισμό και για σκληρές θατσερικές πολιτικές. Όντως, κύριοι Βουλευτές της Αξιωματικής Αντιπολίτευσης, είναι ταξικός ο Προϋπολογισμός. Φαίνεται, όμως, ότι ξεχνάτε πως είστε οι πρώτοι διδάξαντες, αυτοί που εφαρμόσατε σκληρά και αδυσώπητα αντιλαϊκά προγράμματα, ειδικά την περίοδο εισόδου της Ελλάδας στην Ο.Ν.Ε., αυτοί που ασέλγησαν κατά των εργαζομένων με τα προγράμματα λιτότητας που συνεχίζονται εδώ και τριάντα δύο χρόνια, σήμερα πιο σκληρά από την Κυβέρνηση της Νέας Δημοκρατίας. Είστε αυτοί που ξεκινήσατε το ξεπούλημα της δημόσιας περιουσίας και αντιμετωπίσατε το εργατικό και λαϊκό κίνημα με χημικά και με ρόπαλα των Μ.Α.Τ.. 
      Αναλογιστείτε, λοιπόν, τις ευθύνες σας, γιατί ασφαλώς σήμερα τα πράγματα θα ήταν διαφορετικά. Σταματήστε τη μεταξύ σας, χωρίς ουσία, δήθεν διαμάχη, αφού στην πραγματικότητα συναινείτε στα περισσότερα. Έχετε την ίδια πολιτική, αλλά προσπαθείτε να ξεγελάσετε τον ελληνικό λαό και να κρύψετε τη συναίνεση σας στον κοινό σας στόχο, που είναι η επιδότηση των κερδών του μεγάλου κεφαλαίου, η παραπέρα μείωση του εισοδήματος των εργαζομένων και φυσικά η εναλλαγή σας στην εξουσία.
      Κυρίες και κύριοι Βουλευτές, μέσα σε αυτό το οικονομοτεχνικό περιβάλλον, η έννοια του πολιτισμού ως κοινωνικό αγαθό, άρα και η υποχρέωση του κράτους απέναντι στους εργαζόμενους, είναι παντελώς άγνωστη και αυτό φαίνεται από τα κονδύλια του πολιτισμού στο σύνολο των δαπανών του: 0,60% έναντι του 0,62%. 
      Αυτή είναι η πραγματικότητα. Μ’ αυτά τα ποσοστά, μ’ αυτά τα νούμερα, θα συνεχίσει μια διαχείριση μιζέριας και φτώχιας που δεν θα μπορεί να εξασφαλίσει τη βιωσιμότητα στα ΔΗ.ΠΕ.ΘΕ σε όλη τη χώρα, στις δύο κρατικές θεατρικές σκηνές στην Αθήνα και στη Θεσσαλονίκη, στην εγχώρια κινηματογραφική παραγωγή, στην Εθνική Λυρική Σκηνή, τα μουσεία, τις βιβλιοθήκες, τη συνέχιση των αρχαιολογικών ανασκαφών και σε άλλους τομείς. 
      Τους καλλιτέχνες όλου του φάσματος των τεχνών, τους περιμένει μόνο αύξηση της αγωνίας τους για την επιβίωση σε όλα τα επίπεδα, οικονομικό, κοινωνικό, καλλιτεχνικό.
      Την ίδια στιγμή, όπως πάντα, επιχορηγείτε απλόχερα με το ποσό των 15.067.000 ευρώ τα δύο Μέγαρα Μουσικής, που είναι η υψηλότερη χρηματοδότηση από οποιαδήποτε άλλη στο χώρο του πολιτισμού.
      Δίνετε επιχορήγηση σε συγκεκριμένους ιδιώτες, που ασκούν ανεξέλεγκτα την πολιτική τους και ενώ χρηματοδοτούνται από τον κρατικό κορβανά, η λειτουργία τους αφορά μόνο τους έχοντες και κατέχοντες, αφού ο μέσος πολίτης δεν έχει τη δυνατότητα να παρακολουθήσει τις δράσεις τους.
      Δίνετε ψίχουλα στη Λυρική Σκηνή και αυτό το καταλάβαμε μόλις δημοσιοποιήθηκαν τα σχέδια για δωρεά στο Ίδρυμα Νιάρχου, τα διακόσια σαράντα στρέμματα στο Φαληρικό Δέλτα για την κατασκευή Λυρικής και Βιβλιοθήκης.
      Με 33.000.000 ευρώ περίπου επιχορηγείτε το Ελληνικό Ίδρυμα Πολιτισμού, λοιπά πολιτιστικά ιδρύματα, φυσικά και νομικά πρόσωπα. Ποτέ, όμως, δεν μας είπατε ποια είναι αυτά, με ποια κριτήρια επελέγησαν και ποιο είναι το έργο τους. 
      Η ταξική σας πολιτική αποτυπώνεται πλήρως στις δαπάνες του πολιτισμού. Ανταγωνιστικότητα, ξεπούλημα και ιδιωτικοποίηση, μέθοδος συμπράξεων δημοσίου και ιδιωτικού τομέα και στον πολιτισμό. 
      Ψηφίσατε και νόμο για την πολιτιστική χορηγία. Έτσι, δεν θα έχουμε πλέον διόδια, που κάθε χρόνο αυξάνονται και η αύξησή τους ξεπερνά το 500% μόνο στα δημόσια έργα, στους δρόμους, τα γεφύρια, τα αεροδρόμια, τα λιμάνια, αλλά θα έχουμε διόδια και στον πολιτισμό, όπως πολύ εύστοχα είπε ο σύντροφος μας καθηγητής κ. Γιώργος Χουρμουζιάδης.
      Με το νέο νόμο και θεσμικά πλέον κατοχυρώσατε -και είναι ήδη έτοιμα- νέα γραφεία, συμβάσεις, αρμόδιους, συναρμόδιους, ανταλλάγματα, αντισταθμιστικά οφέλη, φοροαπαλλαγές, παραχώρηση ελεύθερων χώρων και υποδομών. Όλα είναι πανέτοιμα για όσους επιχειρηματίες αποφασίσουν να χρηματοδοτήσουν με βάση τα γούστα και τους υπολογισμούς τους, για κέρδος. Τι να πει κάνεις μέσα σ’ αυτό το περιβάλλον για τον πολιτισμό, για την ερασιτεχνική δημιουργία;
      Σας λέμε, λοιπόν, πολύ απλά ότι δεν είναι μέσα στο οπτικό σας πεδίο. Είναι έξω από τη λογική σας η ενίσχυση, η ανάδειξη, η προβολή της ερασιτεχνικής δημιουργίας μέσα από εργατικά σωματεία, φοιτητικούς συλλόγους, τα νεολαιΐστικα σχήματα, τους πολιτιστικούς συλλόγους στα χωριά και φυσικά, και άλλους φορείς.
      Άλλωστε, πώς θα στηριχθεί, κύριοι Υπουργοί, η ερασιτεχνική δημιουργία όταν ο εργάτης απασχολείται με ελαστικά ωράρια, όταν ο αγρότης ξημεροβραδιάζεται στο χωράφι και γυρνάει πτώμα το βράδυ στο σπίτι του, καταφεύγοντας στην τηλεόραση, όταν ο τρόπος ζωής μεγαλώνει την απομόνωση, δυσκολεύει τις φιλικές σχέσεις, τις συλλογικές δραστηριότητες;
      Όσον αφορά στο πώς χρηματοδοτείται η ερασιτεχνική δημιουργία στον πολιτισμό, ένα παράδειγμα από τη δράση ενός εκπολιτιστικού συλλόγου της Νίκαιας ίσως βοηθήσει.
      Ο Εκπολιτιστικός Σύλλογος, λοιπόν, της Αγίας Τριάδας -έτσι ονομάζεται-στην περιοχή του Γενικού Κρατικού, είναι ένας από τους πιο ζωντανούς με μια δράση και προσφορά πάνω από τριάντα χρόνια -βέβαια, υπάρχουν και άλλοι πολλοί και όχι μόνο στη Νίκαια, αλλά και αλλού- με πάνω από τριακόσια μέλη. Διαθέτει εννέα τμήματα με παραδοσιακούς χορούς, δύο θεατρικά, ένα τμήμα παιδικής ζωγραφικής, δύο τμήματα ισπανικής γλώσσας και κουλτούρας, χορωδία και τμήμα μικρασιατικής καλλιτεχνικής δραστηριότητας. Για όλα αυτά δεν έχει πάρει ποτέ ούτε ένα ευρώ από το Υπουργείο, από τα Υπουργεία γενικότερα ή από τη νομαρχία. Η τελευταία του προσπάθεια ήταν γύρω στο Πάσχα μέσω των Βουλευτών της περιφέρειας και δεν έχει πάρει ακόμα απάντηση. Έτσι βλέπετε την προσφορά των ερασιτεχνικών συλλόγων.
      Τι να πει κανείς για τον ερασιτεχνικό αθλητισμό; Θα πω δύο κουβέντες, κύριε Πρόεδρε. Στηρίζεται πραγματικά στο φιλότιμο των μελών του. Δεν φτάνει που για τρία χρόνια δεν είχε πάρει ούτε ένα ευρώ από το ΠΑ.ΣΟ.Κ., αλλά και αυτά που ήταν γραμμένα στον Προϋπολογισμό, έρχεστε εσείς και τα δίνετε μειωμένα κατά 30%. Έτσι, οι περίπου έξι χιλιάδες αθλητικοί σύλλογοι τα βγάζουν πέρα ή βγάζοντας δίσκο στη γειτονιά, όπως προηγούμενα είχε πει σύντροφός μας σε μια τοποθέτησή του ή τρέχοντας να βρουν μάνατζερ κάποιον «μικρο-Κόκκαλη» ή «μικρο-Βαρδινογιάννη» ή γίνονται δορυφόροι μεγαλύτερων ομάδων.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Έτσι βλέπετε τους αθλητικούς συλλόγους και γι’ αυτό δεν μπορείτε να στηρίξετε και το ερασιτεχνικό σωματείο, τον αθλητικό σύλλογο της γειτονιάς που κατά τα άλλα -το καταλαβαίνετε και εσείς- είναι το «φυτώριο» του αθλητισμού και σ’ αυτό, αναπτύσσεται πραγματικά ο αθλητισμός, ακόμα και των υψηλών επιδόσεων. Όμως, δυστυχώς, κινδυνεύει να μπει λουκέτο σ' όλες αυτές τις δραστηριότητες.
      Η δική μας άποψη για όλα αυτά, είναι ότι η χρηματοδότηση πρέπει να προέρχεται στο σύνολό της από τον Κρατικό Προϋπολογισμό και όχι μόνο στον ερασιτεχνικό πολιτισμό ή τον αθλητισμό, αλλά και στη φυσική αγωγή και αυτή να παρέχεται στους νέους όλων των ηλικιών.
      Βέβαια, η δική σας απάντηση είναι γνωστή. Εμπορευματοποίηση, επιχειρηματικότητα και λογική ανταποδοτικότητας σε όλα τα επίπεδα. Τελευταίο παράδειγμα είναι τα εβδομήντα εννέα στρέμματα στον Ελαιώνα για το γήπεδο του Παναθηναϊκού, όπου χρηματοδοτείτε και την κατασκευή του. Δεν φτάνει, δηλαδή, που δίνετε την έκταση, αλλά χρηματοδοτείτε και με 200.000.000 ευρώ και την κατασκευή του.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κ. Νικολαΐδου.
      ΒΕΡΑ ΝΙΚΟΛΑΪΔΟΥ: Τελειώνω, κύριε Πρόεδρε.
      Τροποποιήσατε προκλητικά ακόμα και το συντελεστή δόμησης από 0,6 σε 1,4 για να του εξασφαλίσετε έσοδα από εμπορικές δραστηριότητες που θα αναπτύξει.
      Και βέβαια, τελειώνω με την Ε.Ρ.Τ., κύριε Πρόεδρε, που με χρήματα των Ελλήνων φορολογουμένων επιχορήγησε τα δύο επαγγελματικά σωματεία Ολυμπιακού και Παναθηναϊκού με 6.000.000 ευρώ, ποσό που θα έλυνε το οικονομικό πρόβλημα και των έξι χιλιάδων ερασιτεχνικών σωματείων σε όλη τη χώρα.
      Είναι κατανοητό ότι καταψηφίζουμε τον Προϋπολογισμό, όπως ήδη έχουν δηλώσει μέχρι τώρα οι Εισηγητές μας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Νικολαΐδου.
      Το λόγο έχει η κ. Μαρία Κόλλια-Τσαρουχά.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, κυρίες και κύριοι συνάδελφοι, παρακολουθώντας κάποιος τη συζήτηση για τον Προϋπολογισμό, εύκολα μπορεί να διαπιστώσει, ακόμα και σήμερα, ότι υπάρχουν πολιτικοί που αδυνατούν να έχουν σημείο αναφοράς ολόκληρη την κοινωνία.
      Δυσκολεύονται να απευθυνθούν, παρά μόνο στο στενό κομματικό τους ακροατήριο, να ξεπεράσουν συμπεριφορές που για δεκαετίες τραυμάτισαν την πολιτική ζωή του τόπου. Οι δυνάμεις αυτές, όσο κι αν αντιστέκονται στην καθιέρωση ενός νέου πολιτικού πολιτισμού, που έχει ως στόχο τη σύνθεση των απόψεων και όχι την κατεδάφιση οποιασδήποτε προσπάθειας για τη βελτίωση των δομών της ελληνικής κοινωνίας, είναι απολύτως βέβαιο ότι θα ηττηθούν.
      Ο δρόμος για την εξουσία δεν περνά μέσα από τη σύγκρουση και το λαϊκισμό, αλλά μέσα από συγκεκριμένες προτάσεις για την αντιμετώπιση των μεγάλων προκλήσεων στην οικονομία και στην κοινωνία. Ο δρόμος για τη διατήρηση της εξουσίας δεν νοείται χωρίς την αυτοκριτική. 
      Κατ’ αρχάς, παρά τις όποιες διαφωνίες, τα έως τώρα αποτελέσματα της οικονομικής πολιτικής μας επιβεβαιώνουν ότι η ελληνική οικονομία βρίσκεται σε σωστό και ασφαλή δρόμο. 
      Ο ρυθμός ανάπτυξης παραμένει υπερδιπλάσιος της Ευρωζώνης, με αποτέλεσμα να είναι ταχύτερη η πορεία της σύγκλισης. Οι επενδύσεις αυξήθηκαν. Το έλλειμμα μειώνεται. Υπάρχει καθαρή εισροή κεφαλαίου για ξένες επενδύσεις άμεσες. Ο δείκτης οικονομικού κλίματος ακολουθεί σταθερά ανοδική πορεία. Προσδόθηκε δυναμική ώθηση στην επιχειρηματικότητα. Η απασχόληση αυξάνεται. Η ανεργία μειώνεται. Επιτεύχθηκε πραγματική βελτίωση σε μισθούς. Η περιφερειακή σύγκλιση επιταχύνεται. 
      Επιτεύχθηκε αξιοσημείωτη αύξηση στο σύνολο των εξαγωγών αγαθών. Ο τουρισμός ανακάμπτει με έντονους ρυθμούς. Παρά τη μεγάλη ανατίμηση στις διεθνείς τιμές πετρελαίου, ο πληθωρισμός συγκρατήθηκε, αλλά και μειώθηκε ελαφρά και, τέλος, καταγράφηκε εμφανής βελτίωση της ανταγωνιστικότητας. 
      Για όλα αυτά, οι πολίτες που βιώνουν αυτήν την κατάσταση, κυρίες και κύριοι συνάδελφλοι, βλέπουν και κρίνουν αυστηρά την Κυβέρνηση για όσα αποφασίζει, αλλά και την Αντιπολίτευση για την ποιότητα και το περιεχόμενο της κριτικής που ασκεί. 
      Έχουμε το χρέος και την ιστορική ευθύνη απέναντι στην κοινωνία να απαντήσουμε τι θέλουμε, τι ζητάμε, τι δυνατότητες έχουμε, τι μπορούμε να κάνουμε, πώς και πότε μπορούν να αντιμετωπισθούν τα οικονομικά μας προβλήματα. 
      Το σύνολο των φορολογικών εσόδων για το 2007, όπως μας ανακοίνωσε ο κ. Δούκας, θα είναι 48.000.000.000 ευρώ. Θα πληρώσουμε για χρεολύσια περίπου 25.000.000.000. Μας μένουν 23.000.000.000. Από αυτά τα 21.000.000.000 θα πάνε για πληρωμή μισθών και συντάξεων, μας μένουν 2.000.000.000, ενώ θα πρέπει να πληρώσουμε άλλα 10.000.000.000 για τόκους. 
      Από πού, λοιπόν, θα πληρωθούν οι δαπάνες περίθαλψης, οι επιχορηγήσεις, οι λειτουργικές δαπάνες του κράτους, οι δημόσιες επενδύσεις κ.λπ.; Δυστυχώς, όλες αυτές οι δαπάνες θα καλυφθούν από δάνεια του δημοσίου ύψους 24.000.000.000 ευρώ και από τις επιχορηγήσεις της Ευρωπαϊκής Ένωσης ύψους 4,3 δισεκατομμυρίων ευρώ. 
      Αυτή είναι η αλήθεια. Αυτός είναι ο φαύλος κύκλος που κρατά δέσμια την οικονομία και υποχρεώνει σε θυσίες το λαό μας. Οι ένοχοι, αντί να σιωπούν κραυγάζουν και γίνονται τιμητές. 
      Είναι περιττό –πιστεύω- να προσπαθήσουμε να εξηγήσουμε πώς κατά την τελευταία εικοσιπενταετία συντελέστηκε η πρωτοφανής υπερχρέωση της χώρας, την οποία πληρώνουμε σήμερα και θα πληρώσουν φυσικά τα παιδιά μας, πού διοχετεύτηκαν κονδύλια 120.000.000.000.000 δραχμών που εισέρρευσαν στη χώρα μας από τα ταμεία της Ευρωπαϊκής Ένωσης, με παράλληλη αύξηση της φορολογικής επιβάρυνσης του Ελλήνων πολιτών, ενώ το ποσοστό της φτώχειας καθηλώθηκε στο 22-23% των Ελλήνων. 
      Για ιστορικούς και μόνο λόγους έχει σημασία να τονισθεί ότι το οικονομικό θαύμα της Ελλάδος κατά την προδικτατορική περίοδο, αλλά και μετά τη μεταπολίτευση με τον Κωνσταντίνο Καραμανλή συντελέσθηκε από τα πλεονάσματα των τακτικών προϋπολογισμών και με ελάχιστο δανεισμό. 
      Και όμως, μια χώρα που είναι πνιγμένη στα δημόσια ελλείμματα, στο εξωτερικό χρέος, στην ακρίβεια, στη χαμηλή ανταγωνιστικότητα και στην ανεργία μπορεί να έχει το δικαίωμα να ελπίζει. 
      Κατ’ αρχάς, πιστεύω ότι χρειάζεται ένας αναμορφωτής, όχι βέβαια αυτός που αυτοπροσδιορίζεται ως τέτοιος, αλλά αυτός που πραγματικά λαμβάνει τα μηνύματα της εποχής του, γνωρίζει τις ανάγκες της κοινωνίας και τις μετουσιώνει με το επιτελείο του σε νικηφόρα στρατηγική του έθνους και της χώρας του. Είναι απαραίτητη προϋπόθεση να εμπνέει, να καθοδηγεί, να πιστεύει σε αυτό που κάνει, να κινείται με επιμονή και υπομονή, με συνέπεια και αξιοπιστία. Και να το πιστεύει, όταν αναφέρεται στη συνεννόηση, στη σύνθεση και στη συναίνεση. Και ο Πρωθυπουργός της χώρας Κώστας Καραμανλής το πιστεύει και εμπνέει!
      Να σχεδιαστεί σε βάθος χρόνου και να γίνει η χώρα πιο ανοιχτή σε ιδέες, ανθρώπους και καταστάσεις. Να δεχτεί ότι στην εποχή της παγκοσμιοποίησης μικρές ανοιχτές κοινωνίες, όπως η Ελλάδα, θα πρέπει να δώσουν έμφαση στην επένδυση στον ανθρώπινο παράγοντα, στην παραγωγή προϊόντων και υπηρεσιών, που ενσωματώνουν τεχνογνωσία, στην αύξηση των εξαγωγών των αγαθών και των υπηρεσιών τους, βελτιώνοντας το τεχνολογικό και το ποιοτικό περιεχόμενό τους. 
      Και να πιστέψουμε όλοι, κυρίες και κύριοι συνάδελφοι, ότι η οικονομική ανάπτυξη της Ελλάδας πρέπει να αποκτήσει εξωστρεφή χαρακτηριστικά και να αξιοποιήσει στο έπακρο τα συγκριτικά πλεονεκτήματα, όπως τον πολιτισμό, την παιδεία, τη ναυτιλία, τον τουρισμό, την οικολογική αγροκτηνοτροφική παραγωγή. 
      Δεν είναι δυνατόν οι άλλοι να συζητούν για την παγκοσμιοποίηση και εμείς για την εθνική μας ιδιαιτερότητα, να αναφέρονται στην κοινωνία και εμείς στο κράτος, να προβληματίζονται για τις επιχειρήσεις τους και εμείς για τα μονοπώλια!
      Η μεγάλη πλειοψηφία των πολιτών επιθυμούν λύσεις στα προβλήματα του τόπου, πέρα και πάνω από κομματικές, παραταξιακές και συντεχνιακές αντιπαλότητες, ξεπερασμένες από τις εξελίξεις. Καταδικάζει όσους δεν αφήνουν κανένα περιθώριο συνεννόησης και υπονομεύουν οποιαδήποτε προσπάθεια διαλόγου, όσους που για να επιβιώσουν πολιτικά, το μόνο που επιζητούν είναι η εργασιακή και κοινωνική αναταραχή.
      Ο κάθε διάλογος προϋποθέτει συγκεκριμένες προτάσεις και κατανόηση των διαφορετικών απόψεων.
      Οι αλλαγές στην παιδεία είναι η λυδία λίθος της συνολικής μεταρρυθμιστικής πολιτικής της παρούσας Κυβέρνησης και του Κώστα Καραμανλή. Η αναμόρφωση στην παιδεία είναι ένας μοχλός ευρύτερης ανατροπής στις προτεραιότητες και στη συμπεριφορά της ελληνικής κοινωνίας.
      Μεγαλύτερο πρόβλημα και από τη χρηματοδότηση στην παιδεία είναι οι ιδεολογικές αγκυλώσεις εκείνων που τη διαφεντεύουν. Είναι ένα ολόκληρο σύστημα συνδικαλιστών, διδασκόντων, φοιτητοπατέρων, που βολεύτηκαν σ’ αυτό το σαθρό οικοδόμημα και πολεμούν λυσσαλέα κάθε προσπάθεια ανανέωσής του.
      Από στοιχεία σχετικά με τις εγχώριες δαπάνες ανά σπουδαστή, πληροφορούμαστε ότι κατά την παρελθούσα ακαδημαϊκή χρονιά η κρατική δαπάνη ετησίως ανά μαθητή πρωτοβάθμιας εκπαίδευσης ήταν 2.720 ευρώ, της δευτεροβάθμιας 4.000 ευρώ και της τριτοβάθμιας 7.000.
      Η υλοποίηση της υπόσχεσής μας για αύξηση των κονδυλίων για την Παιδεία στο 5% του Α.Ε.Π., θα πρέπει να συνοδευτεί οπωσδήποτε και από τη δημιουργία σοβαρών αξιόπιστων μηχανισμών ελέγχου, να διαμορφωθούν δομές παρακολούθησης, όπως προβλέπει ο νόμος για την αξιολόγηση. Είναι ευθύνη μας να τιμήσουμε και το τελευταίο ευρώ του σκληρά δοκιμαζόμενου φορολογούμενου Έλληνα.
      Όμως, ευτυχώς αυτό το σύστημα επιβιώνει στηριζόμενο στη μερίδα μαχόμενων εκπαιδευτικών όλων των βαθμίδων, που υπερβαίνουν τον εαυτό τους και καταθέτουν καθημερινά την ψυχή τους.
      Η πολιτική ηγεσία του Υπουργείου Εθνικής Παιδείας και Θρησκευμάτων σταθερά προσηλωμένη στην ουσία της πολιτικής της Κυβέρνησης, επιδιώκει την ευρύτερη δυνατή κοινωνική συναίνεση για την υλοποίηση των δεσμεύσεων, που έχουμε αναλάβει έναντι του ελληνικού λαού, την ώρα που έχει να αντιμετωπίσει μικροελλαδικούς παραλογισμούς, που αντιστέκονται στην αυτονόητη αξιολόγηση.
      Στο Νομό Σερρών, από τον οποίο προέρχομαι, υπάρχει ένα πρωτόγνωρο πρόγραμμα για νέες κτιριακές υποδομές, ιδιαίτερα στην πρωτοβάθμια και προσχολική εκπαίδευση, κάτι που είχε να το δει εδώ και πενήντα χρόνια ο Νομός Σερρών.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίου Βουλευτή)
      Κλείνοντας, κυρίες και κύριοι συνάδελφοι, επειδή στην αρχή της ομιλίας μου ανέφερα ότι ο δρόμος για τη διατήρηση της εξουσίας, περνάει οπωσδήποτε μέσα από την αυτοκριτική και επειδή υπάρχει ακόμη μια άλλη Ελλάδα που αγωνιά για τις αλλαγές που συντελούνται στην ελληνική ύπαιθρο, όλοι οι Βουλευτές της επαρχίας και εγώ ως Βουλευτής του Νομού Σερρών, έχουμε υποχρέωση να αναδείξουμε αυτή τη ζοφερή εικόνα. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε παρακαλώ την ομιλία σας.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Τελειώνω, κύριε Πρόεδρε.
      Ανθηρές παραγωγικές δραστηριότητες τείνουν προς εξαφάνιση. Άλλοτε δυναμικά και ισχυρά αγροτικά κέντρα συρρικνώνονται. Οι παραγωγοί σιτηρών, καπνών, ζαχαρότευτλων, αλλά και βαμβακιού, αγωνιούν για το μέλλον τους.
      Όμως, η Κυβέρνηση αυτά προσπαθεί να τα αντιμετωπίσει. Αυξάνει το Ε.Κ.Α.Σ., αυξάνει τις συντάξεις του Ο.Γ.Α., δίνει πιο γρήγορα τις αποζημιώσεις και τις επιδοτήσεις.
      Καθίσταται, όμως, επιτακτική η δημιουργία νέων θέσεων εργασίας για αλλαγή του κλίματος και στην περιφέρεια.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κλείνοντας, κύριε Πρόεδρε, να πω ότι αυτοί που ήθελαν το έθνος να προεύεται χωρίς αξίες, πρότυπα και στόχους, ένα έθνος και μια χώρα, μια κοινωνία που ζούσε πάνω από τις δυνάμεις της με δάνεια από το παρελθόν και δανεικά από το μέλλον, αυτοί που με τη στάση τους επιβράβευσαν τη λογική της ήσσονος προσπάθειας, ανήκουν στο παρελθόν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      Θα δώσω το λόγο στον κ. Φραγκιαδουλάκη.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Αυτή η Κυβέρνηση, η Κυβέρνηση του Κώστα Καραμανλή, που φέρνει σήμερα προς ψήφιση αυτόν τον Προϋπολογισμό, τον οποίο και εγώ υπερψηφίζω, ορίζει με τη στάση της μια νέα εποχή της εμπιστοσύνης και της ειλικρίνειας. Είναι καταδικασμένη να πετύχει και θα πετύχει.
      Σας ευχαριστώ και καλά Χριστούγεννα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να είστε στο χρόνο σας.
      ΜΑΡΙΑ ΚΟΛΛΙΑ ΤΣΑΡΟΥΧΑ: Πιο γρήγορα δεν γινόταν.
      ΠΡΟΕΔΡΕΥΩΝ (Σωτήρης Χατζηγάκης): Είναι εκατόν πενήντα συνάδελφοι εγγεγραμμένοι. Πρέπει να μιλήσουν όλοι. Παρακαλώ να τηρείτε τα οκτάλεπτα.
      Ο κ. Φραγκιαδουλάκης έχει το λόγο.
      ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, έχουμε προς συζήτηση τον τρίτο και τελευταίο Προϋπολογισμό της Κυβέρνησης, όπως τουλάχιστον δήλωσε ο Υπουργός και πιστεύω ότι αυτός ο Προϋπολογισμός, όπως και οι προηγούμενοι, δεν θα εξελιχθεί ομαλά, δεν θα υλοποιηθεί δηλαδή.
      Πρόκειται για έναν Προϋπολογισμό ο οποίος είναι σαφώς αντιαναπτυξιακός. Στηρίζεται σ΄ ένα μεγάλο βαθμό σε έσοδα τα οποία προκύπτουν από εκποίηση δημόσιας περιουσίας και μάλιστα με τρόπο σκανδαλώδη και απαράδεκτο. Εκποιήθηκε η Εμπορική Τράπεζα πρόσφατα αποφασίστηκε η εκποίηση του Ο.Τ.Ε.,  αφού προηγουμένως απαξιώθηκε με τις διαδικασίες που έχουν σχέση με την αλλαγή με τον κανονισμό.
      Στον Προϋπολογισμό αυτό η ταξική πολιτική της Κυβέρνησης εκφράζεται με τη μείωση των πραγματικών αποδοχών των εργαζομένων αφού η αύξηση των συντάξεων και των μισθών είναι περίπου στο ύψος του πληθωρισμού και λιγότερο. Επίσης υπάρχει αυξημένη φορολόγηση και αυτά είναι τα δώρα του Προϋπολογισμού προς τους εργαζόμενους και τους συνταξιούχους, όπως και στους μικρομεσαίους. Παρά τις τυμπανοκρουσίες της Κυβέρνησης ότι θα υπάρξει νέα φορολογική κλίμακα, η οποία θα έχει χαμηλότερους συντελεστές για τα μεσαία εισοδήματα. 
      Στα τρία χρόνια της νεοδημοκρατικής διακυβέρνησης είδαμε την πολιτική των 2/3 σε όλο το μεγαλείο της. Η Κυβέρνηση έβαλε στην άκρη τα 2/3 της ελληνικής κοινωνίας με απώλειες εισοδημάτων, με απαξίωση των δικτύων κοινωνικής προστασίας, με υπερχρέωση της ελληνικής οικογένειας στους τραπεζίτες, με συρρίκνωση των παραγωγικών δυνάμεων και με κοινωνική ανασφάλεια. Η Κυβέρνηση καταφέρει συνεχή πλήγματα στον αγροτικό πληθυσμό, ενώ παράλληλα δημιουργεί εργατικό μεσαίωνα πρόσφατα σχετικά με τον Ο.Τ.Ε. με τα μέτρα που ελήφθησαν.
      Σύμφωνα με τα στοιχεία του Προϋπολογισμού, με την εφαρμογή της νέας φορολογικής κλίμακας θα υπάρξει μια ελάφρυνση περίπου 150.000.000 ευρώ, που θα έχει σχέση με την ελάφρυνση μισθωτών συνταξιούχων κ.λπ.. Η αντίστοιχη απώλεια εσόδων όμως θα καλυφθεί για την Κυβέρνηση από ένα έσοδο περίπου 3,21 δισεκατομμύρια, το οποίο προκύπτει κυρίως από έμμεσους φόρους, που πλήττουν αυτές τις τάξεις οι οποίες φαίνεται να ελαφρύνονται από τα 150.000.000 ευρώ. 
      Η Κυβέρνηση του μεσαίου χώρου δίνει δηλαδή με το ένα χέρι 150.000.000 ευρώ και με το άλλο εισπράττει, επιβαρύνοντας τους μικρομεσαίους και τους εργαζόμενους μ΄ ένα ποσόν της τάξεως των 3,21 εκατομμυρίων. Φαίνεται ότι με αυτόν τον τρόπο αντιλαμβάνεται την αναδιανομή του εισοδήματος αυτή η Κυβέρνηση, της δήθεν κοινωνικής ευαισθησίας όπως και τη φορολογική δικαιοσύνη. 
      Δεν πρέπει να ξεχνάμε όμως εδώ ότι αυτή η Κυβέρνηση, η Κυβέρνηση της Νέας Δημοκρατίας ξεκίνησε τη θητεία της με ένα «εγκληματικό» τρόπο προσπάθειας να αμαυρώσει την οικονομική πολιτική του ΠΑ.ΣΟ.Κ. με διαδικασίες γνωστές, τη δημοσιονομική απογραφή που οδήγησε στην οικονομική επιτήρηση και που εν πάση περιπτώσει, το ΠΑ.ΣΟ.Κ. παρέδωσε μια οικονομία αρκετά ισχυρή και υγιή. Απόδειξη ότι παρά τα μέτρα, τα οποία λαμβάνονται με καταστροφικό τρόπο από την Κυβέρνηση, αυτή η οικονομία από τους δείκτες τους οποίους επικαλείσθε φαίνεται ότι αντέχει.
      Η Ελλάδα όμως συκοφαντήθηκε και χαρακτηρίστηκε σαν χώρα απατεώνων. Επίσης ακολουθήθηκε μια πολιτική επιβαρυντική για τους εργαζόμενους, που συγχρόνως υπονόμευσε και την αναπτυξιακή πολιτική της χώρας. 
      Το 2007 η Κυβέρνηση επιχειρεί με τον Προϋπολογισμό να ξεφύγει από την οικονομική επιτήρηση με τα ίδια μέσα που χρησιμοποίησε για να μας οδηγήσει εκεί, δηλαδή με αλχημείες και με δημιουργική λογιστική, ενώ δεν ξέχασε να προχωρήσει παράλληλα σε μια φορομπηχτική πολιτική, την οποία γνωρίσαμε και τα προηγούμενα χρόνια που κυβερνάει η Νέα Δημοκρατία. Επέβαλε νέες αυξήσεις στους έμμεσους φόρους, κυρίως νέες αυξήσεις στον ειδικό φόρο κατανάλωσης καυσίμων, αύξησε τις αντικειμενικές τιμές των ακινήτων, αύξησε τα τέλη της κινητής τηλεφωνίας, αυξήσεις στα τσιγάρα, αλλαγές στο χώρο εισοδήματος και τελικά αύξηση του φορολογικού βάρους, κυρίως των χαμηλών εισοδημάτων κάτω από 24.000 ευρώ. Πρόσφατα βλέπουμε ότι υπάρχει αύξηση και στην παρακράτηση του φόρου εισοδήματος. 
      Η Κυβέρνηση για να αντιμετωπίσει το δημοσιονομικό πρόβλημα και να καλύψει τις τρύπες του Προϋπολογισμού προχώρησε και μόνο για ταμειακούς λόγους, όπως προανέφερα, στο να εκποιήσει δημόσια περιουσία, όπως την Εμπορική Τράπεζα και πρόσφατα τον Ο.Τ.Ε., τον οποίο όπως προανέφερα επίσης απαξίωσε προηγουμένως, προχωρώντας σε κατάργηση εργασιακών δικαιωμάτων κατακτηθέντων μετά από πολλούς αγώνες, πολλών ετών. Αυτό όμως το θέμα του Ο.Τ.Ε. μας παραπέμπει στο 1993 και μας θυμίζει το μεγάλο σκάνδαλο της «Καλτεστρούτζι» επί κυβερνήσεως του κ. Μητσοτάκη. 
      Βέβαια, ανάλογη εξέλιξη φαίνεται ότι προωθείται και στη Δ.Ε.Η. και σε άλλες δημόσιες επιχειρήσεις, τράπεζες κρατικές. Αντί η Δ.Ε.Η. και η διοίκησή της να προχωρούν σε μια αναπτυξιακή στρατηγική με σημαντικό ρόλο στα Βαλκάνια, φαίνεται ότι είμαστε όλοι θεατές μιας δραματικής απαξίωση των κερδών της και επίσης απαξίωσης του ρόλου της. Αυτά, βέβαια, έχουν συνέπειες στην εθνική οικονομία, την απασχόληση, την ανάπτυξη και επιβαρύνουν το κόστος των ενεργειακών υπηρεσιών προς τις παραγωγικές τάξεις και τους καταναλωτές της.
      Κυρίες και κύριοι συνάδελφοι, αξίζει να τονίσουμε ότι η Νέα Δημοκρατία ως Κυβέρνηση προχωράει σε μια φορολογική διαδικασία για να καλύψει το δημοσιονομικό πρόβλημα, ενώ προεκλογικά, όπως θυμάστε όλοι, υποστήριζε ότι εμείς μόνο με την περιστολή της φοροδιαφυγής και με την περιστολή του σπάταλου κράτους του ΠΑ.ΣΟ.Κ. θα έχουμε ένα έσοδο περίπου 10.000.000.000 το χρόνο και μ’ αυτό θα καλύψουμε τα προβλήματά μας. 
      Οι τομείς της παιδείας, της υγείας και του πολιτισμού, όπως και της έρευνας, είναι αυτοί οι τομείς, οι οποίοι πλήττονται ιδιαίτερα. Όσον αφορά την έρευνα, είμαστε ουραγοί στην Ευρώπη. Στο θέμα της παιδείας δεν μιλάμε για μεταρρύθμιση, μιλάμε για απορρύθμιση, ενώ το 5% ως υπόσχεση της Νέας Δημοκρατίας προεκλογικά, παρέμεινε 3% και κάτι. 
      Όσον αφορά στην υγεία, είναι δυστυχώς μια πονεμένη ιστορία. Υπάρχει μια υποχρηματοδότηση, τα νοσοκομεία στενάζουν πραγματικά, διότι υπάρχει μια τραγική έλλειψη προσωπικού σε όλες τις ειδικότητες. Το γνωρίζετε όλοι και νομίζω ότι κανείς δεν μπορεί να το αποκρύψει γιατί κινούμαστε, ζούμε στα νοσοκομεία και βλέπουμε τι γίνεται. Υπάρχουν νοσοκομεία ολόκληρα ή και πτέρυγες, που υπολειτουργούν ελλείψει προσωπικού. Υπάρχουν μονάδες εντατικής θεραπείας, που είναι ακάλυπτες, ενώ παρεδόθησαν από το ΠΑ.ΣΟ.Κ. με πλήρη εξοπλισμό. 
      Και βέβαια, η χρηματοδότηση γίνεται μόνο για την Αγροφυλακή. Είναι ένα παλιό κομματικό ρουσφέτι που έγινε το 1993. Κάπου εννιακόσιοι άνθρωποι προχώρησαν σ΄ ένα διαγωνισμό και επελέγησαν με τελείως αδιαφανή κριτήρια και σήμερα έρχεται η Κυβέρνηση να χρηματοδοτήσει το Υπουργείο Δημόσιας Τάξης για να καλύψει αυτό. Όμως αφήνει ακάλυπτα τα μέλη των Σωμάτων Ασφαλείας, άνδρες και γυναίκες, που είναι πικραμένοι, γιατί για μια φορά ακόμη βλέπουν υποσχέσεις που εδόθησαν προεκλογικά να μην υλοποιούνται. 
      Στα ταμεία τα ελλείμματα έχουν διπλασιαστεί, όπως και στα νοσοκομεία τα ελλείμματα έχουν διπλασιαστεί. Είναι αριθμητικά στοιχεία, τα οποία ανά πάσα στιγμή μπορεί να βρει κανείς και δεν νομίζω ότι αμφισβητούνται.
      Ο κοινωνικός προϋπολογισμός γενικότερα παρουσιάζει ένα σοβαρό κοινωνικό έλλειμμα, που έχει σχέση με το ύψος των συντάξεων και το επίπεδο των παροχών περίθαλψης. 
      Κύριε Πρόεδρε δε με παίρνει ο χρόνος για να συμπληρώσω αυτά που πρέπει να πω. Θέλω όμως να απαντήσω στο φίλο, συνάδελφο και συντοπίτη τον Κώστα Μπαντουβά με μια μαντινάδα και εγώ: «Γρήγορα θα ‘ρθει ο καιρός να φύγετε απ’ τη μέση, να λάμψει ο ήλιος του ΠΑ.ΣΟ.Κ., πάλι να ξαναφέξει». 
      Ευχαριστώ και εύχομαι καλές γιορτές.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ κύριε Φραγκιαδουλάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες και τρεις συνοδοί καθηγητές από το Γυμνάσιο Ζευγολατιού Κορινθίας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Ο κ. Μαργαρίτης Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, δεν ξέρω αν η μαντινάδα που ακούστηκε εντάσσεται μέσα στο πλαίσιο του θεάτρου του παραλόγου που παίζεται εδώ και δύο τρεις μέρες, αν και δεν είναι κακό να παίζει κανείς θέατρο αλλά να το παίζει καλά το θέατρο.
      Κυρίες και κύριοι συνάδελφοι, είναι ο τρίτος Προϋπολογισμός που καταθέτει αυτή η Κυβέρνηση. Καταγγελλόμαστε εδώ και τρεις μέρες από το ΠΑ.ΣΟ.Κ. ότι αυτός ο Προϋπολογισμός δεν έχει άλλοθι. Και αν ο τρίτος Προϋπολογισμός της Κυβέρνησής μας δεν έχει άλλοθι, τότε τι θα μπορούσατε να μας πείτε για τους είκοσι προϋπολογισμούς που διαχειριστήκατε τα τελευταία είκοσι χρόνια στη χώρα και τα τρία σχεδόν Κοινοτικά Πλαίσια Στήριξης, χρήματα της Ευρωπαϊκής Ένωσης που διαχειριστήκατε; Αν όλοι οι Έλληνες περνούσαν καλά, όπως μας εξήγησε εδώ ο Αρχηγός της Αξιωματικής Αντιπολίτευσης και υποστηρίζετε όλοι οι συνάδελφοι του ΠΑ.ΣΟ.Κ., τότε γιατί σας καταψήφισαν στις εθνικές εκλογές του 2004; 
      Έχω την εντύπωση πως ξεχάσατε ότι κυβερνήσατε τη χώρα τα τελευταία είκοσι χρόνια. Και ακόμη πιο ισχυρή είναι η πεποίθησή μου πως ακόμη και ο παραβάτης ενός τροχαίου ατυχήματος νοιώθει την ανάγκη να απολογηθεί γιατί διέπραξε αυτό το αδίκημα. Εσείς δεν νιώθετε την ανάγκη να απολογηθείτε στον Ελληνικό λαό για τα σφάλματα, τα οποία διαπράξατε στα είκοσι χρόνια που κυβερνήσατε την Ελλάδα; 
      Έρχεται στη Βουλή ο Αρχηγός της Αξιωματικής Αντιπολίτευσης και εμφανίζεται ως αθώος. Δεν ήταν ο κ. Παπανδρέου Υπουργός Παιδείας; Έλυσε το θέμα της παιδείας μήπως το ΠΑ.ΣΟ.Κ. και ο ίδιος;
       Όταν εγκαλεί αυτήν την Κυβέρνηση ότι δημιουργεί πρόβλημα στο χώρο της παιδείας, αυτά τα προβλήματα, αυτό το κατεστημένο δημιουργήθηκε τα τελευταία 2,5 χρόνια; Δεν ήταν Υπουργός Εξωτερικών; Έδωσε λύση στο ζήτημα της ονομασίας Δημοκρατίας των Σκοπίων;
       Εγώ αντιλαμβάνομαι, ότι δεν αντέχετε μόνο τα μεγάλα έργα, τα οποία κάνει αυτή η Κυβέρνηση της Νέας Δημοκρατίας, αλλά φαίνεται πως δεν αντέχετε και τα καλά ελληνικά που ακούτε από το Βήμα αυτό της Βουλής, αλλιώς η απάντηση στην καλή πολιτική της Νέας Δημοκρατίας και τα καλά ελληνικά είναι οι εκφράσεις που ακούγονται από το ΠΑ.ΣΟ.Κ. και μας κατηγορείτε για «Σικελούς», για «κουμπάρους». Και αυτό είναι το νέο ήθος! 
      Εμείς δεν χρειάζεται να αποδείξουμε στην Αίθουσα αυτή ότι υπάρχει κοινωνική ευαισθησία της Κυβέρνησης. Την κοινωνική ευαισθησία της Κυβέρνησης την απολαμβάνει ο πολίτης. Διότι όλοι παρεδέχθησαν και παραδέχονται ότι παράγεται πλούτος στη χώρα μας. 
      Εγώ, με λίγα λόγια, θα σας αποδείξω ότι αυτός ο εθνικός πλούτος αρχίζει και μοιράζεται στους Έλληνες, διότι όλη η πολιτική πράξη της Νέας Δημοκρατίας, όχι μόνο εμπνέεται από αίσθημα ευθύνης, κοινωνικής αλληλεγγύης και συνοχής, αλλά έχει στόχο να εξουδετερώσει και να ανεβάσει τους κοινωνικά αποκλεισμένους Έλληνες που μας παραδώσατε σ΄ ένα δημιουργικό επίπεδο και να καταστήσει τον ελληνικό πληθυσμό, τον κοινωνικά αποκλεισμένο, υπερήφανο και γιατί είναι Έλληνας, αλλά κυρίως γιατί είναι άνθρωπος. 
      Δεν διχάσαμε εμείς τους Έλληνες σε πράσινους και γαλάζιους. Εσείς ξεχωρίσατε τους Έλληνες σε πράσινους και γαλάζιους, σε ξεχωριστά καφενεία με την πολιτική σας. Είστε, λοιπόν, πολιτικά ένοχοι και πρέπει να το παραδεχθείτε.
       Διαχειριστήκατε πολλά χρήματα τα είκοσι αυτά χρόνια. Καταχρεώσατε την Ελλάδα. Κυβερνήσατε κυνηγώντας τον Έλληνα επιχειρηματία. Δεν εξιλεώνεστε επειδή χάσατε τις εκλογές το 2004. Αυτό το παρελθόν θα σας κυνηγάει πολλά χρόνια ακόμα. 
      Έρχεστε εδώ στη Βουλή και υπόσχεστε πράγματα που δεν τα κάνατε επί είκοσι ολόκληρα χρόνια και μας εγκαλείτε, γιατί δεν τα κάνουμε σε τρία χρόνια. Ήσασταν απόντες απ΄ όλα τα μεγάλα βήματα της Ελλάδας και από την ένταξη της χώρας στην Ευρωπαϊκή ‘Ένωση. Εσείς εφεύρατε το σύνθημα «Ε.Ο.Κ. και ΝΑΤΟ το ίδιο συνδικάτο» κι εσείς όταν θα γινόσασταν Κυβέρνηση το 1981 θα αλλάζατε τη σύμβαση με την Ε.Ο.Κ.. 
      Δεν ψηφίσατε καμία μεγάλη επιλογή αυτής της Κυβέρνησης τα τελευταία 2,5 χρόνια, ακόμα δεν ψηφίσατε ούτε καν την αύξηση των αγροτικών συντάξεων. Ο αγρότης θα πάρει 50 ευρώ αύξηση από την πρώτη του έτους και δεν την ψηφίσατε. Θα πάρει Ε.Κ.Α.Σ. στα 240 ευρώ και ούτε αυτό το ψηφίσατε. Δεν ψηφίσατε τον επενδυτικό νόμο; Τι έχετε να πείτε στον κάτοικο της ελληνικής περιφέρειας, ο οποίος επιδοτείται από αυτήν την Κυβέρνηση με 60%, σε έναν επιχειρηματία που θέλει να στήσει ένα εργοστάσιο;
      Δεν ψηφίσατε καν την κατάργηση του Λ.Α.Φ.Κ.Α. και ούτε την επιστροφή των χρημάτων. Έτσι αναδιανέμεται ο εθνικός πλούτος, που παράγεται στις ημέρες αυτής της Κυβέρνησης. 
      Δεν μας μιλήσατε ποτέ τα τελευταία τρία χρόνια για την απάτη του Χρηματιστηρίου και το σκάνδαλο του Κτηματολογίου, διότι δεν γνωρίζετε την αγωνία που εκπέμπουν ενάμιση εκατομμύριο Ελληνικές οικογένειες, που επί των ημερών σας έχασαν το υστέρημά τους και φυσικά δεν περιμένουν να παραδεχθείτε ότι με αυτόν τον Κρατικό Προϋπολογισμό οι μισοί Έλληνες δεν θα πληρώνουν φόρο πλέον. Αυτό είναι κοινωνική αλληλεγγύη, αυτό είναι κοινωνική συνοχή, αυτό είναι κοινωνική ευαισθησία της Κυβέρνησης. 
      Δεν περιμένουμε να παραδεχθείτε πως αυτή η Κυβέρνηση κατάργησε τη λίστα των φαρμάκων και έδωσε τέλος στη διαπλοκή για το ποιο φάρμακο θα μπει ή δεν θα μπει στη λίστα των φαρμάκων που συμπληρώνατε επί είκοσι ολόκληρα χρόνια.
      Δεν είπατε ένα μπράβο σ’ αυτήν την Κυβέρνηση διότι έβγαλε από την ενεργειακή απομόνωση τη χώρα μας και τα ενεργειακά μονοπώλια βάζοντας το φυσικό αέριο σε κάθε πόλη, σε κάθε χωριό απελευθερώνοντας έτσι την ηλεκτρική ενέργεια. Δεν μας είπατε μπράβο, κυρίες και κύριοι συνάδελφοι. 
      Ζητήσατε στην Αίθουσα αυτή να δώσουμε επίδομα θέρμανσης 400 ευρώ κι εμείς δίνουμε στον αγρότη, στο συνταξιούχο 700 ευρώ σύνταξη επιπλέον το χρόνο από τα 400 που λέγατε εσείς ως επίδομα θέρμανσης. Ζητήσατε 400 ευρώ επίδομα θέρμανσης και δίνουμε 490 ευρώ το χρόνο και για μια ζωή αύξηση στο ΕΚΑΣ και 787 ευρώ αύξηση στο επίδομα ανεργίας το χρόνο. Βλέπετε λοιπόν ότι η πολιτική της Νέας Δημοκρατίας είναι πολύ πιο μπροστά από σας και είναι σύμφωνη με τις αναζητήσεις της ελληνικής κοινωνίας. 
      Τη μετοχή της Εμπορικής Τράπεζας –και πρέπει να δώσετε εξήγηση- την αγοράσατε 64 ευρώ και το 2003 την πήγατε στα 6,9. Εσείς ζημιώσατε την Ελλάδα και τα συμφέροντά μας. Τη μετοχή του Ο.Τ.Ε. την αγοράσατε 29 ευρώ και την πήγατε στα 8,4 μειώνοντας την τιμή της στο 90%. 
      	Κυρίες και κύριοι συνάδελφοι, δεν έχει αξία η ψήφος, η δική μου, που είναι δεδομένη για τον Κρατικό Προϋπολογισμό. Αξία έχει το ότι ο λαός του Νομού Δράμας υπερψηφίζει αυτόν τον Προϋπολογισμό διότι στις ημέρες αυτής της Κυβέρνησης εμείς αποκαταστήσαμε τους χίλιους διακόσιους απολυμένους της «SOFTEX» που απολύσατε εσείς. Εμείς ως νέα Κυβέρνηση φέραμε χίλιους Αξιωματικούς και οπλίτες στο Νομό Δράμας. Εμείς ανοίξαμε το Τελωνείο Εξοχής και δώσαμε διέξοδο στο Νομό Δράμας στις χώρες της Νοτιοανατολικής Ευρώπης. Εμείς εντάξαμε το Νομό Δράμας στην ισχυρότερη ζώνη κινήτρων δίνοντας 60% επιδότηση στους νέους επιχειρηματίες. Εμείς συντάσσουμε καινούργια μελέτη οδικού άξονα Δράμας-Εγνατίας οδού. Εμείς εκτελούμε έργα 150.000.000.000 δραχμών που δεν δόθηκαν ποτέ στα είκοσι χρόνια κατά τα οποία κυβερνήσατε την Ελλάδα. 
      	Κυρίες και κύριοι συνάδελφοι, πρέπει να σας πω ότι ο αγρότης του Νομού Δράμας υπερψηφίζει αυτόν τον Προϋπολογισμό διότι εμείς καταργήσαμε τα πανωτόκια κι εμείς του δίνουμε τις έγκαιρες αποζημιώσεις.
      	Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Τζίμα.
      	Έχει ζητήσει το λόγο ο Υφυπουργός Οικονομίας και Οικονομικών κ. Μπέζας.
      	Ορίστε, κύριε Υπουργέ.	
      	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, ο Προϋπολογισμός του 2007 δίνει την εικόνα μιας οικονομίας που στηρίζεται σιγά-σιγά στα πόδια της. Επειδή όμως πίσω από τους αριθμούς υπάρχουν οι άνθρωποι και για τους ανθρώπους βέβαια υπάρχουν οι αριθμοί, ο Προϋπολογισμός του 2007 δίνει ταυτόχρονα και την εικόνα μιας κοινωνίας συνοχής και αλληλεγγύης. Η κατάσταση της ελληνικής οικονομίας μας κάνει να αισθανόμαστε πλέον πιο σίγουροι για το μέλλον της χώρας. 
      Η θετική αυτή πορεία, κύριοι συνάδελφοι, δεν είναι τυχαία. Είναι αποτέλεσμα μιας συγκεκριμένης πολιτικής, είναι αποτέλεσμα μιας στρατηγικής αλλαγών και μεταρρυθμίσεων, είναι αποτέλεσμα μιας επιτυχημένης οικονομικής πολιτικής. 
      	Μία από τις μεγαλύτερες μεταρρυθμίσεις που υλοποιεί η Κυβέρνησή μας είναι η φορολογική μεταρρύθμιση. Από τους πρώτους μήνες της νέας διακυβέρνησης προχωρήσαμε στην πρώτη φάση της φορολογικής μεταρρύθμισης, στη μείωση των φορολογικών βαρών για όλες τις επιχειρήσεις. Οφείλαμε να κάνουμε κάτι τέτοιο, οφείλαμε να ενισχύσουμε τη δυναμική των ελληνικών επιχειρήσεων θέτοντας το πλαίσιο μέσα στο οποίο θα μπορούσαν να ανταγωνιστούν στις διεθνείς αγορές. Αυτό έπρεπε να είναι το πρώτο μας μέλημα και αυτό ακριβώς κάναμε. Η μείωση των φορολογικών βαρών ενισχύει τις επιχειρήσεις, οδηγεί σε αύξηση της ρευστότητάς τους, οδηγεί σε ενίσχυση της ανάπτυξης και επομένως σε περισσότερες θέσεις εργασίας. 
      Τα οφέλη από τη μείωση των φορολογικών βαρών στις επιχειρήσεις δεν είναι οφέλη μόνο για τις επιχειρήσεις, είναι οφέλη που διαχέονται σε ολόκληρη την κοινωνία, διότι δουλειά στους ανέργους, αγαπητοί συνάδελφοι, δεν δίνουν ούτε τα εύκολα ούτε τα μεγάλα λόγια. Δουλειά στους ανέργους δίνουν οι επιχειρήσεις, δουλειά στους ανέργους φέρνει το καλό κλίμα στην οικονομία και αυτό δημιουργούμε.
      	Εξάλλου, επειδή ακούω μία έντονη κριτική που γίνεται γι’ αυτό το θέμα στην Αίθουσα, πρέπει να έχουμε στο νου μας ότι δεν ζούμε μόνοι μας σ’ αυτόν τον κόσμο. Τα ίδια συμβαίνουν σ’ ολόκληρο τον κόσμο. Δέκα ολόκληρες ποσοστιαίες μονάδες κατέβηκε τα τελευταία πέντε χρόνια ο ανώτατος φορολογικός συντελεστής των επιχειρήσεων, όχι στις χώρες του Τρίτου Κόσμου, τη Λιβερία ή τον Παναμά, όχι στις νέες χώρες που μπαίνουν στην Ευρώπη, αλλά στις παλιές, τις αναπτυγμένες χώρες της Ευρωζώνης.
      Αυτή την πραγματικότητα έπρεπε να ανταγωνιστούμε, γι’ αυτό και ήταν πρώτο μέλημά μας η μείωση της φορολογίας στις επιχειρήσεις. 
      Κυρίες και κύριοι συνάδελφοι, συνεπείς στις δεσμεύσεις μας και στο μεταρρυθμιστικό μας πρόγραμμα προχωρήσαμε πρόσφατα και στην δεύτερη φάση της φορολογικής μεταρρύθμισης μειώνοντας την φορολογία εισοδήματος για όλους τους Έλληνες. Για να μιλάμε με αριθμούς και όχι αόριστα, η νέα αλλαγή του αφορολογήτου ορίου από τα 11.000 στα 12.000 ευρώ, αφορά επιπλέον εκατόν ογδόντα χιλιάδες συμπολίτες μας. Μαζί με την αύξηση που κάναμε το 2004 από τα 10.000 στα 11.000 ευρώ, συνολικά πεντακόσιες πενήντα χιλιάδες Έλληνες μπήκαν κάτω από το αφορολόγητο. Επομένως από την 1/1/2007 τρία εκατομμύρια τριακόσιες χιλιάδες Έλληνες, με βάση τα εισοδήματα που δηλώθηκαν το 2005, δεν θα πληρώνουν ούτε 1 ευρώ φόρο εισοδήματος. 
      Ακούω πραγματικά με έκπληξη, κυρίως από τους συναδέλφους της Αξιωματικής Αντιπολίτευσης, τα όσα λέγονται τις τελευταίες μέρες για τη φορολογική μεταρρύθμιση που επιχειρήσαμε στα φυσικά πρόσωπα. Νομίζω ότι σε σχέση με την φορολογική μας μεταρρύθμιση, αγαπητοί συνάδελφοι, δυο πράγματα μπορεί να συμβαίνουν: Ή ότι βρίσκεστε σε σύγχυση γι΄ αυτά που προβλέπει η μεταρρύθμιση ή ότι παραποιείτε την αλήθεια. 
      Εγώ νομίζω ότι δεν βρίσκεστε σε σύγχυση. Βλέπετε τι συμβαίνει αλλά θέλετε να παραποιήσετε την αλήθεια. Και το ισχυρίζομαι αυτό, γιατί πώς είναι δυνατόν να αυξάνεται το αφορολόγητο όριο, να μειώνονται οι φορολογικοί συντελεστές κατά πέντε μονάδες και για ορισμένα εισοδήματα, από 13.000 ως 30.000 ευρώ, να μειώνονται για δεκαπέντε ολόκληρες ποσοστιαίες μονάδες, να αυξάνεται το εύρος του κεντρικού κλιμακίου φορολόγησης, να μειώνεται ο ανώτερος φορολογικός συντελεστής και να ισχύει για εισοδήματα όχι πάνω από 23.000 ευρώ, όπως είναι η δική σας κλίμακα, αλλά για τους πραγματικά έχοντες και κατέχοντες, για εισοδήματα πάνω από 75.000 ευρώ, να συμβαίνει δηλαδή όλη αυτή η κοσμογονία στη φορολογία των φυσικών προσώπων και εσείς να ισχυρίζεστε ότι δεν μειώνουμε την φορολογία στους Έλληνες. Αυτά τα πράγματα δεν στέκουν. Δεν  μπορούν να γίνονται. 
      Γιατί μπορεί να διαστρεβλώνατε στο παρελθόν την πραγματικότητα δίνοντας παραποιημένα στοιχεία τα οποία απεκάλυψε η δημοσιονομική απογραφή, κάτι τέτοιο όμως δεν μπορεί να γίνει σήμερα γιατί όλοι οι Έλληνες αντιλαμβάνονται το αυτονόητο. Με την δεύτερη φάση της φορολογικής μεταρρύθμισης κανένα επίπεδο εισοδήματος δεν υφίσταται φορολογική επιβάρυνση. Εντελώς αντίθετα, όλοι οι Έλληνες, όλα τα εισοδήματα που πληρώνουν φόρο, ωφελούνται από την φορολογική μεταρρύθμιση και κυρίως τα οφέλη εστιάζονται στα χαμηλά και μεσαία εισοδήματα. 
      Ακόμη και αν υποθέσουμε αύξηση των εισοδημάτων τα επόμενα χρόνια και συγκρίνουμε το φόρο που θα πλήρωναν οι πολίτες με βάση την ισχύουσα κλίμακα, με τον φόρο τον οποίο θα προκύπτει από τις νέες κλίμακες, διότι μόνο έτσι μπορεί να γίνει σύγκριση, βλέπουμε ήδη από τον πρώτο χρόνο μειώσεις στη φορολογία που φτάνουν ως το 15%. Και οι μειώσεις αυτές είναι μεγαλύτερες τα επόμενα χρόνια. Φτάνουν το 2009 στο 30% και οι μειώσεις είναι ασφαλώς ακόμα μεγαλύτερες για οικογένειες με δυο ή περισσότερα παιδιά. 
      Για του λόγου το αληθές καταθέτω στα Πρακτικά της Βουλής αναλυτικό πίνακα με τα διάφορα επίπεδα εισοδήματος και την επίδραση που θα έχει σ’ αυτά η φορολογική μεταρρύθμιση για όλα τα έτη, λαμβάνοντας υπ΄ όψιν 3,5% αύξηση των εισοδημάτων για κάθε έτος εφαρμογής. 
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά το προαναφερθέν έγγραφο το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Μας κατηγορείτε επίσης, κύριοι συνάδελφοι της Αξιωματικής Αντιπολίτευσης, ότι δεν προχωρούμε σε τιμαριθμοποίηση της φορολογικής κλίμακας. Απορώ για το γεγονός ότι εξακολουθείτε να εμμένετε σε αυτόν το ισχυρισμό. Και απορώ γι’ αυτή την εμμονή σας, γιατί εσείς οι ίδιοι ποτέ δεν εφαρμόσατε τον δικό σας νόμο. 
      Ο ν. 2873/2000 που είναι νόμος της δικής σας κυβέρνησης προέβλεπε την αναπροσαρμογή ανά διετία των φορολογικών κλιμακίων με βάση τον δείκτη τιμών καταναλωτή. Δεν τον εφαρμόσατε όμως ποτέ. Καταθέτω, λοιπόν, στα Πρακτικά αυτό το νόμο για να αποδείξω το μέγεθος και της αναξιοπιστίας και της πολιτικής σας υποκρισίας. 
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για Πρακτικά το προαναφερθέν έγγραφο το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Δεν εφαρμόσατε ποτέ τιμαριθμοποίηση. Εκείνο λοιπόν το οποίο εγώ θέλω να πω είναι ότι πρώτον, τιμαριθμοποίηση φορολογικής κλίμακας σε περιβάλλον χαμηλού πληθωρισμού –και σ΄ αυτό το περιβάλλον ζει σήμερα η χώρα μας- δεν είναι αναγκαία. 
      Το δεύτερο όμως και σημαντικότερο είναι ότι όλες αυτές οι παρεμβάσεις στις οποίες έχουμε προχωρήσει στην φορολογία εισοδήματος, η αύξηση του αφορολογήτου ορίου τα τελευταία δύο χρόνια κατά 20%, η διεύρυνση του κεντρικού φορολογικού συντελεστή κατά 30%, η μείωση των συντελεστών φορολογίας κατά 5% και 15%, για ορισμένα εισοδήματα, φέρνει τελικά στους πολίτες πολύ περισσότερα οφέλη από οποιαδήποτε τιμαριθμοποίηση της φορολογικής κλίμακας. Αυτή είναι η πραγματικότητα. Αυτή την πραγματικότητα παρουσιάζουμε στον ελληνικό λαό. 
      Τέλος, επειδή ισχυρίζεστε ότι ευνοούμε με την φορολογική  μας πολιτική τους έχοντες και κατέχοντες, αξίζει νομίζω να δούμε διαχρονικά τα τελευταία είκοσι χρόνια την εξέλιξη του ανώτατου φορολογικού συντελεστή στη χώρα μας για να μπορέσουμε έτσι να βγάλουμε ασφαλή συμπεράσματα. 
      Το 1981 παραλάβατε τον ανώτατο φορολογικό συντελεστή, αυτόν που εφαρμόζεται για ευκατάστατους συμπολίτες μας βάσει της προοδευτικότητας του φορολογικού συστήματος, στο 60%. Και τον παραλάβατε να ισχύει για εισοδήματα σημερινής αξίας άνω των 150.000 ευρώ.
      Το 1984 αυξήσατε αυτό τον φορολογικό συντελεστή από 60% σε 63%, εφαρμόζοντάς τον από χαμηλότερο επίπεδο, από τις 110.000 ευρώ, σημερινής αξίας.
      Η Νέα Δημοκρατία το 1992 κατέβασε το συντελεστή αυτό στο 40%, αλλά εσείς με τις κυβερνήσεις των κυρίων Παπανδρέου – Σημίτη αφήσατε τον πληθωρισμό να κατατρώγει τα εισοδήματα των πολιτών, φτάνοντας το 2002 τον ανώτατο φορολογικό συντελεστή, στο πραγματικά εξωφρενικά, θα έλεγα, χαμηλό ποσό των 23.000 ευρώ. 
      Οι κυβερνήσεις σας, δηλαδή, που τόσο πολύ νοιάζονταν για τη διασφάλιση των μεσαίων εισοδημάτων, μας έλεγαν ότι ένας μισθωτός, ο οποίος έχει 1.600 ευρώ εισόδημα το μήνα –διότι αυτό αντιστοιχεί στα 23.000 ευρώ ετησίως- είναι έχων και κατέχων και θα πρέπει να φορολογείται με τον ανώτατο φορολογικό συντελεστή.
      Καταθέτω, λοιπόν, στη Βουλή σχετικό πίνακα με την διαχρονική εξέλιξη του ανώτατου φορολογικού συντελεστή.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει το σχετικό πίνακα ο οποίος έχει ως εξής: 
      (να φωτογραφηθεί η σελ. 164)
      ΑΝΤΩΝΙΟΣ ΜΠΕΖΑΣ: (Υφυπουργός Οικονομίας και Οικονομικών): Η Νέα Δημοκρατία, κυρίες και κύριοι συνάδελφοι, από αυτόν τον πίνακα αποδεικνύεται ότι είναι η παράταξη εκείνη που διαχρονικά μειώνει τη φορολογία και στις επιχειρήσεις και σε όλους τους Έλληνες πολίτες.
      (Χειροκροτήματα από την πτέρυγα της Νέας Δημοκρατίας)
      Είναι εκείνη η παράταξη, η οποία αντιλαμβάνεται τη σημαντική συνεισφορά των μεσαίων και χαμηλών εισοδημάτων, και στην ανάπτυξη και στην οικονομική διαδικασία, αλλά και στην κοινωνική συνοχή. Γι’ αυτό και με τη δεύτερη φάση της φορολογικής μεταρρύθμισης αλλάζουμε όλες εκείνες τις στρεβλώσεις, οι οποίες έρχονται από το δικό σας παρελθόν. 
      Αυξάνουμε –και αυτό είναι κάτι πολύ σημαντικό για τη φορολογική μεταρρύθμιση, πέρα από τη μείωση των συντελεστών- το όριο του ανώτατου φορολογικού συντελεστή από τα 23.000 ευρώ, που είναι σήμερα, στα 75.000 ευρώ. Λέμε, δηλαδή, ότι έχων και κατέχων δεν μπορεί να είναι ένας Έλληνας με μηνιαίο εισόδημα 1.600 ευρώ το μήνα, αλλά ένας Έλληνας με μηνιαίο εισόδημα πάνω από 5.500 ευρώ το μήνα. Αυτή είναι η πραγματικότητα της μεγάλης φορολογικής μεταρρύθμισης, την οποία προωθούμε. 
      Κυρίες και κύριοι συνάδελφοι, με βάση τα στοιχεία του Προϋπολογισμού, το σύνολο των τακτικών φορολογικών εσόδων -άμεσοι και έμμεσοι φόροι- του 2007 προβλέπεται να αυξηθεί κατά 7,2%. Θα είναι, δηλαδή, 48.030.000.000 ευρώ έναντι 44.820.000.000 ευρώ το 2006 και θα διαμορφωθεί στο 23% του Α.Ε.Π.. Τόσο ήταν και το 2006. 
      Η άνοδος αυτή είναι παρόμοια με την ονομαστική αύξηση του Α.Ε.Π., που αναμένεται να είναι 7,1%.
      Μιλάτε, κύριοι συνάδελφοι της Αντιπολίτευσης, για υπέρμετρη φορολογική επιβάρυνση στα χρόνια της δικής μας διακυβέρνησης. Ας δούμε όμως και τα δικά σας πεπραγμένα. Δεν θέλω να κάνω αναδρομή στο παρελθόν, για να σας επιρρίψω ευθύνες, ούτε θέλω να κάνω συμψηφισμούς. Ο καθένας έχει τις δικές του ευθύνες. Πρέπει, όμως, να δούμε την κατάσταση που παραλάβαμε, πρέπει να δούμε την κατάσταση που δομήσατε στην οικονομία, για να αποδειχθεί και η μεγάλη προσπάθεια που κάνουμε για να αλλάξουμε αυτήν την κατάσταση.
      Μέχρι το 2000, το έτος ένταξής μας στην Ο.Ν.Ε., η ελαστικότητα των φορολογικών εσόδων ως προς το Α.Ε.Π. ήταν μεγαλύτερη της μονάδας. Το 1998 το ονομαστικό Α.Ε.Π. αυξήθηκε 8,8% και τα φορολογικά έσοδα αυξήθηκαν 16,3%, διπλάσια αύξηση από το ονομαστικό Α.Ε.Π.. Το 1999 το ονομαστικό Α.Ε.Π. αυξήθηκε 6,5% και τα φορολογικά έσοδα 12%. Πάλι διπλάσια αύξηση. Το 2000 οι αντίστοιχες αυξήσεις ήταν 8% και 11,2%. 
      Επομένως, μην κατηγορείτε εμάς για υπέρμετρη φορολογική επιβάρυνση, όταν οι τελευταίες χρονιές της δικής σας διακυβέρνησης ήταν χρονιές σκληρής φορολογικής επίθεσης, με το επιχείρημα βέβαια της ένταξης της χώρας στην Οικονομική και  Νομισματική Ένωση.
      Θα σας αναφέρω και κάτι άλλο. «Η μεγαλύτερη αύξηση της φορολογικής επιβάρυνσης των εργαζομένων ως ποσοστό του Α.Ε.Π. στις χώρες της Ευρωπαϊκής Ένωσης για την περίοδο 1995–2004, παρατηρήθηκε στην Ελλάδα. Από 6,5%, η φορολογική επιβάρυνση των εργαζομένων, ως ποσοστό του Α.Ε.Π. το 1995 έφτασε στο 7,5% το 2004.» 
      Αυτά, κύριοι συνάδελφοι, δεν είναι δικά μου λόγια, ούτε προέρχονται από κάποιο φυλλάδιο διαφημιστικό ή προεκλογικό της Νέας Δημοκρατίας. Αυτά είναι διαπιστώσεις που προέρχονται από την πολύ πρόσφατη μελέτη για τα φορολογικά συστήματα του Ι.ΣΤ.Α.ΜΕ. – Ανδρέας Παπανδρέου και δεν είναι λόγια της Νέας Δημοκρατίας.
      Καταθέτω, λοιπόν, για τα Πρακτικά το σχετικό απόσπασμα της μελέτης, που αποδεικνύει την πραγματικότητα της υπέρμετρης φορολογικής επιβάρυνσης στα χρόνια της δικής σας διακυβέρνησης.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, τα έσοδα από την άμεση φορολογία προβλέπεται –επίσης από τον Προϋπολογισμό- να παρουσιάσουν αύξηση της τάξεως του 4,8% σε σχέση με το 2006, ενώ τα έσοδα από την έμμεση προβλέπεται να αυξηθούν κατά 8,8%. Ειδικότερα, τα έσοδα από το Φ.Π.Α. προβλέπεται να παρουσιάσουν αύξηση της τάξης του 10%.
      Μας εγκαλείτε συνεχώς όλες αυτές τις ημέρες, και στη διάρκεια συζήτησης του φορολογικού νομοσχεδίου και σήμερα, οι αγορητές της Αντιπολίτευσης, ότι αυξάνουμε την έμμεση φορολογία. 
      Ξέρετε τι διαπιστώνω, κύριοι συνάδελφοι; Ότι όταν στερεύουν τα επιχειρήματά σας κατά της φορολογικής μεταρρύθμισης, τότε ανακαλύπτετε την υπέρμετρη αύξηση της έμμεσης φορολογίας. 
      Σας απαντάω, λοιπόν, συγκεκριμένα. Πρώτον, παρά την αύξηση του Φ.Π.Α. κατά μία εκατοστιαία μονάδα το 2005, το ποσοστό των εμμέσων φόρων ως προς το Α.Ε.Π. έχει περιοριστεί από το 14% την περίοδο 2002-2004 στο 13.4% την τριετία 2005-2007. Δεύτερον, από το 1998 και ύστερα ο λόγος των έμμεσων προς τους άμεσους φόρους διατηρείται σταθερός γύρω στο 1.4. Το 1998 ήταν 1.46, το 2001 ήταν 1.44, το 2003 ήταν 1.40. Σε αυτό ακριβώς το επίπεδο εκτιμάται και το 2006, στο 1.41. Αυτό τι σημαίνει; Αυτό σημαίνει ότι στην ουσία δεν έχει ανατραπεί η φορολογική δικαιοσύνη. Για ποιες, λοιπόν, αυξήσεις στην έμμεση φορολογία συνεχίζετε να μας εγκαλείτε και εξακολουθείτε να μιλάτε;
      Και επειδή άκουσα την πρώτη μέρα της συζήτησης του Προϋπολογισμού το γενικό εισηγητή του ΠΑ.ΣΟ.Κ. να εκθειάζει –το έχετε κάνει βέβαια αυτό και άλλα στελέχη του ΠΑ.ΣΟ.Κ. στο παρελθόν- το σουηδικό μοντέλο, θα ήθελα να σας θυμίσω, κύριοι συνάδελφοι της Αξιωματικής Αντιπολίτευσης, ότι ο Φ.Π.Α. στη Σουηδία είναι 25%, με διαφορά ο υψηλότερος στην Ευρώπη, και ότι τα φορολογικά έσοδα ανέρχονται στη Σουηδία στο 37% του Α.Ε.Π., έναντι 23% του Α.Ε.Π. στη χώρα μας και 25.3% του Α.Ε.Π. στην Ευρωζώνη. Σε αυτό το μοντέλο φορολόγησης θέλετε να μας οδηγήσετε; Πείτε την πραγματικότητα για να ξέρει ο ελληνικός λαός ποιους θα ψηφίσει.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η πορεία εξέλιξης των φορολογικών εσόδων το ενδεκάμηνο Ιανουαρίου-Νοεμβρίου είναι κάτι παραπάνω από ικανοποιητική. Όλοι οι επιμέρους δείκτες κινούνται μέσα στους στόχους που έχουν τεθεί το 2006. Τα συνολικά έσοδα, τακτικά και μη τακτικά, το ενδεκάμηνο Ιανουαρίου-Νοεμβρίου 2006 αυξήθηκαν σε σχέση με το αντίστοιχο περσινό διάστημα κατά 8.9% έναντι στόχου 8.6%. Τα φορολογικά έσοδα (άμεσοι και έμμεσοι φόροι) αυξήθηκαν κατά 7.3%, υπερκαλύπτοντας επίσης το στόχο που ήταν 6.5%. Ταυτόχρονα η πορεία είσπραξης του Φ.Π.Α. είναι πάρα πολύ ικανοποιητική. Αυξήθηκε με ρυθμό 12.4% στο ενδεκάμηνο έναντι στόχου 7.2% στον Προϋπολογισμό του 2006.
      Τα προηγούμενα χρόνια, κύριοι συνάδελφοι της Αντιπολίτευσης, μιλούσατε για κατάρρευση των εσόδων. Τώρα ο ειδικός σας εισηγητής, την πρώτη μέρα συζήτησης του Προϋπολογισμού άλλαξε επιχείρημα και μίλησε για φαινομενικά ευνοϊκή εξέλιξη των εσόδων. Κατ’ αρχάς πρέπει να πω ότι είναι θετικό το γεγονός ότι αναγνωρίζετε, έστω και μ΄ αυτόν τον τρόπο, πως η εξέλιξη των εσόδων είναι ευνοϊκή.
      Αυτή τη φορά, όμως, κυρίες και κύριοι συνάδελφοι, τα φαινόμενα δεν απατούν. Δεν υπάρχουν ούτε εικονικά φορολογικά έσοδα, ούτε μεταφορές εσόδων από άλλες χρήσεις, όπως άφησε να εννοηθεί ο εισηγητής σας. Αυτά μπορεί να γίνονταν στο παρελθόν, μπορεί να γίνονταν στα χρόνια της δικής σας διακυβέρνησης, δεν γίνονται όμως στα χρόνια της δικής μας Κυβέρνησης. Έχουμε πάρα πολύ καλή πορεία στα έσοδα και αυτό οφείλεται και στους καλούς ρυθμούς ανάπτυξης της οικονομίας, αλλά, βέβαια, οφείλεται σε μεγάλο βαθμό και στα καλά αποτελέσματα, στην προσπάθεια που κάνουμε για την αντιμετώπιση της φοροδιαφυγής.
      Η φοροδιαφυγή αποτελεί ένα διαρθρωτικό πρόβλημα της οικονομίας μας, ένα πρόβλημα που έρχεται από το παρελθόν, ένα πρόβλημα το οποίο δημιουργεί μεγάλες κοινωνικές αδικίες. Έχουμε κάνει σημαντικά βήματα σ΄ αυτήν την κατεύθυνση τα τελευταία χρόνια. Για την αποτελεσματικότερη, όμως, αντιμετώπιση της φοροδιαφυγής, πρέπει να υπάρχει συστράτευση όλων των πολιτών, και των κοινωνικών και των επαγγελματικών εταίρων. Η αντιμετώπιση της φοροδιαφυγής δεν είναι μόνο αντικείμενο του ελεγκτικού μηχανισμού του Υπουργείου Οικονομίας και Οικονομικών. Πρέπει να είναι υπόθεση όλης της κοινωνίας. 
      Ο καλύτερος δείκτης για την αποτελεσματικότητα στην προσπάθεια για την πάταξη της φοροδιαφυγής, είναι ο δείκτης της μεταβολής εσόδων από Φ.Π.Α. ως προς την αύξηση του ονομαστικού Α.Ε.Π.. Όσο πιο μεγάλος είναι αυτός ο δείκτης, τόσο πιο αποτελεσματική είναι η προσπάθεια για την πάταξη της φοροδιαφυγής. Ο δείκτης αυτός τα τελευταία χρόνια κινείται στο 1.3. Το 1997 και το 1998 ήταν 1.28. Το 2003 που ήταν προεκλογική χρονιά, τον κατεβάσατε στο 0,34. Το 2004 επαναφέραμε το δείκτη σε υψηλότερα επίπεδα. Η μεγάλη, όμως, αλλαγή έγινε το 2006. Φέτος οι έντονες και συντονισμένες προσπάθειές μας για την είσπραξη του Φ.Π.Α. έφεραν το δείκτη στο ιστορικά, θα έλεγα, υψηλό επίπεδο του 1.6. Οι αριθμοί, επομένως, δείχνουν την πραγματικότητα και η πραγματικότητα είναι ότι γίνεται μία μεγάλη προσπάθεια για την αντιμετώπιση και τον περιορισμό της φοροδιαφυγής. 
      Σε αυτή την προσπάθεια έχει βοηθήσει σημαντικά και η αναβάθμιση των ηλεκτρονικών μας συστημάτων. Έχει βοηθήσει στο να κάνουμε ταχύτερες και αποτελεσματικότερες διασταυρώσεις, με τρόπο ώστε να αποκαλύπτουμε φορολογητέα ύλη. Αυτό πρακτικά σημαίνει ότι σήμερα οι έλεγχοι που πραγματοποιούνται είναι όχι μόνο περισσότεροι αλλά, όπως είπα και πριν, και αποτελεσματικότεροι.
      Θέλω να ξεκαθαρίσω στο σημείο αυτό, κύριοι συνάδελφοι, ότι ο μικρότερος αριθμός παραβάσεων που υπήρχε τα προηγούμενα χρόνια -διότι τώρα εμφανίζονται στον Τύπο μεγαλύτερα ποσοστά παραβάσεων- δεν σημαίνει σε καμία περίπτωση ότι δεν υπήρχε φοροδιαφυγή στο παρελθόν. Η φοροδιαφυγή δεν εμφανίστηκε δια μαγείας τα τελευταία χρόνια στην πατρίδα μας. Η μειωμένης, όμως, αποτελεσματικότητας μέθοδοι των ελεγκτικών μηχανισμών δεν μπορούσαν να αποκαλύψουν το πραγματικό μέγεθος της φοροδιαφυγής. Σήμερα έχουμε δημιουργήσει το πλαίσιο που μας επιτρέπει να εντοπίζουμε ευκολότερα τη φοροδιαφυγή και να προχωρούμε αποτελεσματικότερα στην αντιμετώπισή της. 
      Πιο συγκεκριμένα, οι έλεγχοι από τα Δ.Ε.Κ., τα Διαπεριφερειακά Ελεγκτικά Κέντρα έχουν αυξηθεί στο ενδεκάμηνο Ιανουαρίου-Νοεμβρίου κατά 40% σε σχέση με το αντίστοιχο περσινό διάστημα. Οι έλεγχοι από τα Περιφερειακά Ελεγκτικά Κέντρα είναι αυξημένοι κατά 50%, ενώ οι έλεγχοι από τις Φ.Α.Ε., που ελέγχουν τις ανώνυμες επιχειρήσεις, είναι αυξημένοι κατά 20%.
      Παράλληλα, έντονη είναι η δραστηριοποίηση της Υπηρεσίας Ειδικών Ελέγχων στο ενδεκάμηνο Ιανουαρίου-Νοεμβρίου 2006. Οι έλεγχοι της ΥΠ.Ε.Ε. έχουν αυξηθεί κατά 30%. Καταθέτω στα Πρακτικά τους σχετικούς πίνακες με το ελεγκτικό έργο για τη φετινή χρονιά στο ενδεκάμηνο Ιανουαρίου-Νοεμβρίου των ελεγκτικών κέντρων της χώρας Π.Ε.Κ., Δ.Ε.Κ., Φ.Α.Ε. και της ΥΠ.Ε.Ε.. 
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Πέρα όμως από τους ελέγχους, κυρίες και κύριοι συνάδελφοι, η φοροδιαφυγή αντιμετωπίζεται και μειώνεται, όταν υπάρχει και ένα απλό, ξεκάθαρο, σαφές και αντικειμενικό φορολογικό σύστημα, ένα σύστημα που να περιορίζει την αδιαφάνεια στις συνδιαλλαγές και να ελαχιστοποιεί την υποκειμενικότητα στην κρίση των φορολογικών αρχών. Επάνω σε αυτούς τους στόχους κινούμαστε, επάνω σ’ αυτήν την κατεύθυνση έχει γίνει μέχρι σήμερα σημαντικό έργο. Ενδεικτικά αναφέρω ότι αναμορφώσαμε τους μοναδικούς συντελεστές καθαρού κέρδους. Κάθε επάγγελμα έχει το δικό του μοναδικό συντελεστή και δεν υπάρχουν περιθώρια για παρεξηγήσεις. 
      Κατηγοριοποιήσαμε τις εκπιπτόμενες και μη εκπιπτόμενες δαπάνες. Δεν αφήσαμε κανένα περιθώριο για αυθαίρετες κρίσεις στον υπολογισμό της βάσης επιβολής του Φ.Π.Α. στα νεόδμητα ακίνητα. Απλοποιήσαμε πρόσφατα και εκσυγχρονίσαμε τον Κώδικα Βιβλίων και Στοιχείων, μειώνοντας το λειτουργικό κόστος των επιχειρήσεων και περιορίζοντας τη γραφειοκρατία. Ορίσαμε στις επιτροπές Επίλυσης Διοικητικών Διαφορών στα ελεγκτικά κέντρα της χώρας πρόεδρο όχι εφοριακό υπάλληλο, αλλά Πάρεδρο του Νομικού Συμβουλίου του Κράτους. 
      Έχουμε, βέβαια, μπροστά μας πολύ δρόμο. Οι θεσμικές μας, όμως, παρεμβάσεις περιορίζουν την πολυνομία, την ασάφεια και τη γραφειοκρατία. Χτίζουμε σχέσεις εμπιστοσύνης με τους πολίτες και τις επιχειρήσεις. Δεν θέλουμε τους πολίτες και τις επιχειρήσεις ομήρους, θέλουμε τους πολίτες και τις επιχειρήσεις συνεργάτες σ΄ αυτήν την προσπάθεια και με αυτήν τη λογική και την πρακτική κινούμαστε.
      Κυρίες και κύριοι συνάδελφοι, η συζήτηση του Προϋπολογισμού είναι μια κορυφαία, προφανώς, διαδικασία ανταλλαγής επιχειρημάτων. Τα επιχειρήματα, όμως, πρέπει να έχουν βάση και να στηρίζονται πάνω σε πραγματικά δεδομένα. Μας εγκαλεί, λοιπόν, όλες αυτές τις μέρες η Αντιπολίτευση για φορομπηχτική πολιτική, για αναδιανομή του πλούτου υπέρ των εχόντων και των κατεχόντων, για εύνοια προς το κεφάλαιο. Πρέπει εδώ να ομολογήσω ότι πράγματι το ΠΑ.ΣΟ.Κ. κάνει μια θεαματική στροφή σε ρητορική προηγούμενων χρόνων της δεκαετίας του ’80. 
      Οι μεταρρυθμίσεις, τις οποίες προωθούμε στην οικονομία, δεν χρειάζονται χρυσό περιτύλιγμα, για να αποκτήσουν κοινωνικό χαρακτήρα. Είναι μεταρρυθμίσεις για την ανάπτυξη και την ανάκαμψη της οικονομίας, είναι όμως παράλληλα και μεταρρυθμίσεις για τη διασφάλιση της κοινωνική συνοχής και την προώθηση της κοινωνικής αλληλεγγύης. Και αναρωτιέμαι, κύριοι συνάδελφοι, όπως αναρωτιέται και κάθε καλόπιστος πολίτης σ΄ αυτήν τη χώρα: Αποτελεί φορομπηχτική πολιτική το ότι οδηγούμε επιπλέον πεντακόσιες πενήντα χιλιάδες συμπολίτες μας στο αφορολόγητο και ότι μειώνουμε σημαντικά τα φορολογικά βάρη για 2.000.000 Έλληνες πολίτες στα εισοδήματα από 13.000 έως 30.000 ευρώ; Το κόστος της φορολογικής μεταρρύθμισης για τον προϋπολογισμό του κράτους, θα είναι 1.500.000.000 στην τριετία 2007, 2008 και 2009. 
      Αναρωτιέμαι, κύριοι συνάδελφοι, το εξής: Είναι ελάφρυνση των υψηλών εισοδημάτων η αύξηση που θα δώσουμε σε οκτακόσιους πενήντα χιλιάδες χαμηλοσυνταξιούχους του Ο.Γ.Α.; Το κόστος του Προϋπολογισμού γι’ αυτήν την αύξηση θα είναι 1.200.000.000 τα επόμενα δύο χρόνια.
      Είναι αναδιανομή υπέρ των ισχυρών η κατάργηση για οκτακόσιους τριάντα χιλιάδες συμπολίτες μας του τέλους χαρτοσήμου που επιβάλλεται στα ενοίκια; Οι περισσότεροι από αυτούς είναι νέοι άνθρωποι.
      Είναι αναδιανομή υπέρ των ισχυρών η αύξηση του Ε.Κ.Α.Σ. για τετρακόσιες πενήντα χιλιάδες χαμηλοσυνταξιούχους; Είναι για τους έχοντες και τους κατέχοντες η αύξηση του επιδόματος της ανεργίας, που θα φθάσει το 55% του βασικού μισθού; Είναι προνομιούχοι της κοινωνίας οι πολύτεκνες οικογένειες και τα άτομα με αναπηρία, για τα οποία κάνουμε ειδικές ρυθμίσεις στο φορολογικό νομοσχέδιο, το οποίο ψηφίσαμε πριν από λίγες ημέρες στη Βουλή; Είναι προνομιούχοι της κοινωνίας μας οι τριάντα χιλιάδες ναυτικοί, για τους οποίους μειώνουμε παραπάνω από το μισό τη φορολογία που πλήρωναν μέχρι σήμερα; Είναι έχοντες και κατέχοντες αυτοί για τους οποίους δεν θα κάνουμε πλέον παρακράτηση στους μισθούς και στις συντάξεις για χρέη προς το δημόσιο, όταν η σύνταξη είναι κάτω από τα 600 ευρώ; 
      Όχι, βέβαια, κύριοι συνάδελφοι, όλοι αυτοί δεν μπορεί να είναι προνομιούχοι της κοινωνίας, έχοντες και κατέχοντες.
      Δεν υπάρχει καμία ηθική και πολιτική βάση σ’ αυτή την προπαγάνδα σας και στο επιχείρημά σας ότι υπάρχει μία ανάλγητη δεξιά Κυβέρνηση. Είμαστε Κυβέρνηση που προωθεί την ανάπτυξη, είμαστε όμως παράλληλα Κυβέρνηση που προωθεί την κοινωνική συνοχή και την κοινωνική αλληλεγγύη και αυτό το αποδεικνύουμε με τις πράξεις μας, με τις δράσεις μας και με τις πολιτικές μας. 
      (Χειροκροτήματα από την πτέρυγα της Νέας Δημοκρατίας)
      Ολοκληρώνοντας, κυρίες και κύριοι συνάδελφοι, την παρέμβασή μου δεν θέλω να μιλήσω για το παρελθόν, δεν θέλω να μιλήσω για τις εποχές που λέγατε ότι η οικονομία πάει σε καλό δρόμο, αλλά αποκρύπτατε την πραγματικότητα χρησιμοποιώντας τεχνάσματα δημιουργικής λογιστικής, δεν θέλω να μιλήσω για τις χαμένες ευκαιρίες της Περιφέρειας, δεν θέλω να μιλήσω πάλι για τη σκληρή φορολόγηση των μεσαίων και των χαμηλών εισοδημάτων. Θέλω να μιλήσω τελειώνοντας, για το παρόν σας και για το μέλλον σας.
      Μας ζητάτε, λοιπόν, αρνούμενοι την πραγματικότητα να μείνουμε στάσιμοι. Εμείς προχωρούμε μπροστά και απαντάμε στη δική σας στασιμότητα με αλλαγές και μεταρρυθμίσεις. Μας ζητάτε, συνεχίζοντας τον λαϊκισμό, να γυρίσουμε πίσω στην εποχή της κρατικοδίαιτης οικονομίας. Εμείς απαντάμε σ’ αυτόν τον λαϊκισμό ενεργοποιώντας όλες τις υγιείς και ζωντανές δυνάμεις της οικονομίας με τις αποκρατικοποιήσεις, με τη φορολογική μεταρρύθμιση, με τον επενδυτικό νόμο. Μας ζητάτε με μία ανέξοδη ρητορική, να κρύψουμε την αλήθεια και εμείς σας απαντάμε με τη διαφάνεια της δημοσιονομικής απογραφής. Δεν είμαστε μόνοι σ’ αυτόν τον κόσμο. Δεν μπορούμε να κρύψουμε την πραγματικότητα, ούτε από τους πολίτες ούτε από τους συνεργάτες και τους ετέρους μας στην Ευρωπαϊκή Ένωση. 
      Το ΠΑ.ΣΟ.Κ., κυρίες και κύριοι συνάδελφοι, έφερε στην οικονομία ένα τεράστιο δημόσιο χρέος και ένα υπερβολικό δημοσιονομικό έλλειμμα. Έφερε, όμως, και κάτι άλλο, τη λογική των παροχών με δανεικά. Εμείς δεν έχουμε αυτήν τη νοοτροπία. Εμείς εργαζόμαστε για να ανορθωθεί η οικονομία, εργαζόμαστε για να ανακάμψει η οικονομία, εργαζόμαστε για να διασφαλίσουμε όμως, παράλληλα και την κοινωνική συνοχή. Η μεγάλη αλλαγή σε σχέση με το παρελθόν είναι ότι δεν δίνουμε παροχές με δανεικά. Η μεγάλη αλλαγή σε σχέση με το παρελθόν είναι ότι δίνουμε μέρισμα στους πολίτες από τα κέρδη της οικονομικής πολιτικής, από τα κέρδη της επιτυχημένης οικονομικής μας πολιτικής. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους τους Μεγάρου της Βουλής των Ελλήνων είκοσι πέντε μαθητές και μαθήτριες και δύο συνοδοί καθηγητές από το 2ο Γυμνάσιο Γυθείου Λακωνίας. 
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Το λόγο έχει η κ. Γκερέκου.
      ΑΝΤΖΕΛΑ ΓΚΕΡΕΚΟΥ: Αγαπητοί συνάδελφοι, συζητάμε τον τρίτο και μάλλον τελευταίο Προϋπολογισμό της Κυβέρνησης της Νέας Δημοκρατίας. Δεν μπορώ, όμως, να μην σχολιάσω ότι πριν από λίγο παρακολουθώντας τον κύριο Υφυπουργό, τον οποίο εκτιμώ πράγματι, νόμιζα ότι βρίσκομαι σε άλλη χώρα, μία χώρα ευημερίας και ευδαιμονίας. Δεν νομίζω ότι κάποιος μπορεί να πειστεί γι’ αυτό. 
      ΗΛΙΑΣ ΦΩΤΙΑΔΗΣ: Εσείς, σαν άγγελος που είστε, μπορεί να είστε σε άλλη χώρα. 
      ΑΝΤΖΕΛΑ ΓΚΕΡΕΚΟΥ: Για μία ακόμη χρονιά, λοιπόν, συζητάμε ένα δραματικά προβλέψιμο Προϋπολογισμό, ο οποίος κατ’ αρχήν αποτελεί άσκηση επί χάρτου, γιατί και αυτός, όπως και οι υπόλοιποι μέχρι σήμερα, δεν μπορούν να υλοποιηθούν, όπως μας τους προτείνετε. Μας έχετε συνηθίσει εξάλλου σε αναθεωρήσεις, έκτακτα μέτρα και αναπροσαρμογές την ίδια στιγμή που υπόσχεστε ότι τίποτε από όλα αυτά δεν πρόκειται να συμβεί. 
      Αυτό που κάποιος βγάζει ως συμπέρασμα με την πρώτη ματιά είναι ότι ακόμη και εσείς οι ίδιοι έχετε χαθεί μέσα στα δικά σας ψέματα, στις δικές σας αντιφάσεις και τις ανεκπλήρωτες υποσχέσεις. Ξέρετε, τα τερτίπια και οι αλχημείες έχουν το κακό να οδηγούν το ένα στο άλλο και έτσι κάποιος να εκτίθεται ανεπανόρθωτα. Έτσι ακριβώς έχει συμβεί και με εσάς. Έχετε εκτεθεί στον ελληνικό λαό που σας εμπιστεύτηκε το 2004. 
      Ξεκινήσατε –θα το επαναλάβω και εγώ- από την ανεκδιήγητη απόφαση της απογραφής με την οποία επιλέξατε να εκθέσετε τη χώρα σε ολόκληρη την Ευρωπαϊκή Ένωση. Και αυτό, για να έχετε άλλοθι για τη μη εκπλήρωση των εξωπραγματικών πραγματικά προεκλογικών σας υποσχέσεων. 
      Θέσατε, λοιπόν τη χώρα υπό επιτήρηση και, όταν πλέον παγιδευτήκαμε μέσα στο αδιέξοδο που οι ίδιοι δημιουργήσατε, αρχίσατε περικοπές παροχών, φόρους, αυξήσεις του Φ.Π.Α. και επικλήσεις για λιτότητα ρίχνοντας ουσιαστικά το βάρος –πού αλλού;- στις πλάτες των πολιτών. Όταν ούτε και αυτά σας βγήκαν, τότε πλέον οδηγηθήκατε σε άκρα. Μέσα σε μία νύκτα αποφασίσατε ότι είμαστε πλουσιότεροι κατά 25% αφήνοντας άφωνα όλα τα ευρωπαϊκά όργανα με τις παγκοσμίως πρωτότυπες οικονομικές πατέντες υπολογισμού που χρησιμοποιήσατε. Και φθάνουμε, λοιπόν στο σήμερα, όπου και πλουσιότεροι είμαστε και η χώρα ευημερεί πλέον με την οικονομική πολιτική της Νέας Δημοκρατίας και οι πολίτες ζουν σε μια παραδεισένια οικονομική πραγματικότητα σύμφωνα πάντα με τις δικές σας αξιολογήσεις. Παραδεισένια εικονική πραγματικότητα, ναι.
      Θέτω, λοιπόν, ένα πρώτο και απλό ερώτημα, το οποίο πιστεύω ότι θέτει κάθε άνθρωπος που διαθέτει κοινή λογική:
      Για ποιο λόγο ο Προϋπολογισμός αυτός έχει αυτήν την εικόνα; Για ποιο λόγο και πάλι καταθέτετε έναν Προϋπολογισμό λιτότητας για τους πολλούς; Για ποιο λόγο υπάρχουν όλες αυτές οι περικοπές στα κρίσιμης σημασίας κονδύλια για την αναπτυξιακή πορεία της χώρας; Για ποιο λόγο δεν επιλέγετε να ελαφρύνετε τα βάρη των οικονομικά ασθενέστερων, αλλά αντίθετα επιχειρείτε μια ουσιαστική αναδιανομή του πλούτου της χώρας υπέρ των λίγων και οικονομικά ισχυρών και μάλιστα σε μία περίοδο που -ας μην κρυβόμαστε- προετοιμαζόμαστε για εκλογές; Μήπως γιατί υπάρχουν γραμμάτια, τα οποία οφείλετε να εξοφλήσετε και βιάζεστε να το κάνετε αυτό πριν τις εκλογές; Και το συμπέρασμα, βέβαια, αυτό επαληθεύεται με την ομολογουμένως σπουδή σας, τη βιασύνη σας να εκποιήσετε τον Ο.Τ.Ε. και να τον παραχωρήσετε στο ιδιωτικό κεφάλαιο. 
      Πολύ απλά, αγαπητοί συνάδελφοι της Νέας Δημοκρατίας, δεν σας ενδιαφέρουν η πλειονότητα των πολιτών, αλλά μονάχα οι λίγοι έχοντες και κατέχοντες. Αυτούς φροντίζετε να κρατάτε ευχαριστημένους. Αυτοί είναι το πρώτο και -πολύ φοβάμαι- μοναδικό μέλημα της οικονομικής σας πολιτικής. Αυτό αποδεικνύει ο συγκεκριμένος Προϋπολογισμός. Και αναρωτιέμαι: Τι να εννοεί, άραγε, ο αγαπητός συνάδελφος από τη Νέα Δημοκρατία, όταν μας είπε ότι στόχος του Προϋπολογισμού είναι η αναβάθμιση της ποιότητας ζωής όλων των Ελλήνων και η ενίσχυση της κοινωνικής συνοχής, όταν όλα τα αρμόδια Υπουργεία που πραγματικά ασκούν κοινωνική πολιτική ή θέλουν να ασκούν κοινωνική πολιτική είτε έχουν μειώσει τα κονδύλιά τους είτε έχουμε τα ίδια επίπεδα είτε έχουμε αστείες, πραγματικά, αυξήσεις. Να μη γελιόμαστε, λοιπόν.
      Ας πάρουμε δειγματοληπτικά δύο–τρία θέματα. Το πρώτο είναι το θέμα του Προγράμματος Δημοσίων Επενδύσεων, το οποίο, ως γνωστόν, είναι ο μοχλός της αναπτυξιακής πολιτικής της χώρας. Θριαμβολογείτε, γιατί εμφανίζεται να υπάρχει μία γενική αύξηση κατά 8% σε σχέση με πέρυσι, αλλά ξεχνάτε να πείτε ότι το 2005 υπήρχε μια μείωση 21%. Ξεχνάτε, επίσης, να πείτε ότι το Πρόγραμμα Δημοσίων Επενδύσεων, για τον τρίτο συνεχόμενο Προϋπολογισμό, παραμένει πραγματικά καθηλωμένο στο 4,2% του Α.Ε.Π., δηλαδή, όσο ήταν το 1997. 
      Τι μας λέτε, δηλαδή, με απλά λόγια; Λέτε κυρίως στην -ξεχασμένη έτσι και αλλιώς- Περιφέρεια να ξεχάσει ακόμη μια φορά τα έργα υποδομών που περιμένει να γίνουν, να ξεχάσει κάθε αναπτυξιακή προοπτική, να ξεχάσει κάθε ελπίδα που είχε για ανάκαμψη. Λέτε δηλαδή και σε εμένα προσωπικά να επιστρέψω στην Περιφέρειά μου την Κέρκυρα, στα Διπόντια, στους Παξούς, και να πω στους πολίτες εκεί, που τόσα πολλά τους χρωστάει η πολιτεία, να ξεχάσουν -μαζί με πολλά άλλα έργα υποδομής- κάθε πιθανότητα κατασκευής του υψίστης σημασίας για το νησί νέου νοσοκομείου, που με τόση ευκολία το έχουν υποσχεθεί όλοι οι Υπουργοί Υγείας της Νέας Δημοκρατίας. 
      Και μας είπε εχθές ο κ. Γεωργιάδης, το είπε δηλαδή στους πολίτες της Κέρκυρας, ότι το νέο νοσοκομείο θα ολοκληρωθεί το 2008, αφού θα έχουν προηγηθεί, βεβαίως, οι εκλογές και ακόμη μία φορά θα υποσχεθούν ψέματα στον κερκυραϊκό λαό, όπως τότε, όταν ο κ. Καραμανλής είχε έρθει και είχε πει ότι το πρώτο μέλημά του είναι η κατασκευή του νοσοκομείου. Ας πούμε, λοιπόν, ακόμη μία φορά ψεύτικες υποσχέσεις και έχει ο Θεός! Βεβαίως, ο Θεός θα έχει, η Κέρκυρα δεν θα έχει νέο νοσοκομείο, αλλά αυτήν τη φορά δεν θα σας πιστέψει ο κερκυραϊκός λαός. Επιδεικνύετε, λοιπόν, ακόμη μια φορά την εγκληματική αμέλεια της πολιτείας για ένα νησί που τόσα πολλά προσφέρει μέσα από την πολιτιστική και την ιστορική του κληρονομιά, αλλά και όχι μόνο. Η Κέρκυρα προσφέρει από τα μεγαλύτερα εισοδήματα στον «εθνικό μας κουμπαρά» μέσα από τον τουρισμό της. Για άλλη μια χρονιά, η ώρα της δική μου Περιφέρειας αλλά και γενικά ολόκληρης της ελληνικής Περιφέρειας δεν θα έρθει ούτε και φέτος.
      Το δεύτερο σημείο αφορά το βασικό επικοινωνιακό σας όπλο το τελευταίο διάστημα, τις μειώσεις φορολογίας και τις φορολογικές ελαφρύνσεις. Ναι, κάνατε κάποιες φορολογικές ελαφρύνσεις, ξεχάσατε όμως να πείτε ότι ήδη οι πολίτες έχουν επιβαρυνθεί με αύξηση του Φ.Π.Α. κατά μία μονάδα, με αυξήσεις στα καύσιμα, στην κινητή τηλεφωνία, στα τσιγάρα, με αυξήσεις σε κάθε προϊόν καθημερινής χρήσης που έχουν γονατίσει πραγματικά τους πολίτες μέσα από την ακρίβεια που υπάρχει. Και έρχεστε τώρα και τους λέτε: «Έχουμε κάνει ελαφρύνσεις». Μα, φυσικά, αφού ήδη έχουν πληρώσει υπερπολλαπλάσια. Ποιον πιστεύετε ότι κοροϊδεύετε; Αυτούς που ζουν πραγματικά μια ζωή ντροπής; Αυτούς που δεν μπορούν να αντιμετωπίσουν μέχρι τέλος του μήνα τα οικογενειακά τους έξοδα; Τους συμβασιούχους; Τους συνταξιούχους; Αυτούς κοροϊδεύετε;
      Το τρίτο και τελευταίο, αλλά πιο σημαντικό για εμάς, είναι οι δαπάνες για την παιδεία. Εδώ πλέον «σηκώνουμε τα χέρια ψηλά». Όπως λέει και ο λαός, «η επιστήμη σηκώνει τα χέρια ψηλά». Τι θα βγει να πει αυτήν τη φορά ο Πρωθυπουργός για το στόχο του 5%; Ποιος θα φταίει πάλι αυτήν τη φορά; Πάλι το «κακό ΠΑ.ΣΟ.Κ»; Όχι, βέβαια. Αυτό που φταίει είναι το 3,5% του Α.Ε.Π. που δαπανούμε για την παιδεία, που είναι ο λόγος που μας κάνει ουραγούς στην Ευρώπη σε θέματα εκπαίδευσης και αξιοποίησης ανθρώπινου δυναμικού. 
      Το πιο σημαντικό είναι ότι το 84,7% αυτού του ήδη ελάχιστου ποσοστού ντροπής διατίθεται για πληρωμές και μισθούς και μόνο το 0,75% αφιερώνεται σε δαπάνες για την ουσιαστική αναβάθμιση της παιδείας. Κατά την προσωπική μου άποψη όλη η συζήτηση των προηγούμενων ημερών που έγινε για θέματα παιδείας και τριτοβάθμιας εκπαίδευσης είναι άνευ αντικειμένου, όταν δεν υπάρχει η παραμικρή πρόθεση και διάθεση ποιοτικής αναβάθμισης της ήδη υπάρχουσας δημόσιας παιδείας. 
      Αγαπητοί συνάδελφοι, το 5% του Α.Ε.Π. για την παιδεία δεν είναι στόχος, είναι η απόλυτη υποχρέωσή μας αν θέλουμε πραγματικά να μιλήσουμε για μέλλον που θα στηρίζεται σε γερά θεμέλια. Από τη στιγμή που ούτε κατά προσέγγιση δεν είμαστε κοντά σ' αυτό το στόχο, τι περαιτέρω συζήτηση να γίνει και για τι είδους μεταρρυθμίσεις μπορούμε να μιλήσουμε; Δεν υπάρχει κανένας απολύτως λόγος. Ας σταματήσει, λοιπόν, η υποτίμηση της νοημοσύνης μας και κυρίως της νοημοσύνης των πολιτών έξω από αυτή την Αίθουσα, που χάρη σ΄ αυτούς είμαστε όλοι εμείς εδώ. 
      Η καταψήφιση, λοιπόν, αυτού του Προϋπολογισμού δεν είναι θέμα κακής προαίρεσης ή αντιπολιτευτικής σκοπιμότητας. Είναι θέμα κοινής λογικής και ευθύνης που έχουμε απέναντι στους πολίτες. Και επειδή εμείς ως κόμμα διαθέτουμε και τα δύο και επειδή η σιωπή είναι συνενοχή, βεβαίως και τον καταψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Γκερέκου. 
      Το λόγο έχει ο κ. Ιλχάν Αχμέτ. 
      ΙΛΧΑΝ ΑΧΜΕΤ: Κυρίες και κύριοι συνάδελφοι, τα οικονομικά μεγέθη του Προϋπολογισμού τα γνωρίζετε πάρα πολύ καλά, γι’ αυτό και δεν θα σας κουράσω με επαναλήψεις των όσων έχουν ήδη αναφερθεί από τους προηγούμενους συναδέλφους. 
      Θα εστιάσω την ομιλία μου σε μεγέθη και σε μία επισκόπηση του τι έχει συμβεί και τι μέλλει γενέσθαι στη Θράκη και ειδικότερα στο Νομό Ροδόπης, με ειδικές αναφορές στην περίπτωση της μειονότητας της Θράκης, την οποία και εκπροσωπώ στο Κοινοβούλιο. 
      Κυρίες και κύριοι συνάδελφοι, η επιλογή μου αυτή δεν είναι τυχαία. Πιστέψτε με ότι δεν έχει να κάνει με την ιδιαίτερη ευαισθησία μου σε θέματα μειονοτήτων και άλλων πληθυσμιακών ομάδων που βρίσκονται στο περιθώριο της κοινωνίας μας. Είναι κυρίως απόρροια της πίστης μου ότι ανάπτυξη με διακρίσεις δεν μπορεί να συντελεστεί, ότι φορέας της ανάπτυξης ενός τόπου πρέπει να είναι ο κάθε πολίτης ξεχωριστά και είναι ευθύνη της πολιτείας να καταστήσει τον κάθε πολίτη μέτοχο και συμμέτοχο στην αναπτυξιακή πορεία, παρέχοντάς του ίσες δυνατότητες, ίσες ευκαιρίες, ίσο μερίδιο με όλους τους υπόλοιπους πολίτες ανεξαιρέτως. 
      Κύριοι συνάδελφοι, η Κυβέρνηση της Νέας Δημοκρατίας έκανε πρώτη το μεγάλο βήμα το 1991 με τη διακήρυξη της περίφημης ισονομίας και ισοπολιτείας, δια στόματος του τότε Πρωθυπουργού Κωνσταντίνου Μητσοτάκη. Αυτή υπήρξε πραγματικά μία ιστορική στιγμή για τη μειονότητα, για τη Θράκη και για τη χώρα μας στο σύνολό της. Από τότε χρειάστηκαν να περάσουν αρκετά χρόνια μέχρι το όραμα της Νέας Δημοκρατίας για τη μειονότητα να αποδώσει καρπούς.
      Αναμφισβήτητα η Κυβέρνηση του Κώστα Καραμανλή, προσδιορίζοντας την πολιτική της έναντι της μειονότητας ως σύγχρονη ευρωπαϊκή μειονοτική πολιτική, άνοιξε καινούρια σελίδα στην ιστορία της Μειονότητας. Τρεις άξονες προσδιορίζουν και καθορίζουν αυτή την πολιτική, όπως ακριβώς ειπώθηκε από τον κύριο Πρόεδρο. 
      Πρώτον, η ευρωπαϊκή λογική. Δεύτερον, οι απόψεις της ίδιας της μειονότητας. Και τρίτον, ο σεβασμός των διεθνών συνθηκών και ειδικότερα της Συνθήκης της Λωζάνης. Στο χρονικό διάστημα της διακυβέρνησής της η Νέα Δημοκρατία  έκανε μεγάλα βήματα προς αυτή την κατεύθυνση και τα υλοποίησε μέσω μιας σειράς πρωτοβουλιών, των οποίων έγιναν αποδέκτες και μέτοχοι και τα μέλη της μειονότητας. 
      Ας δούμε αναλυτικότερα τα αποτελέσματα της πολιτικής της Κυβέρνησης ανά τομέα, τα οποία μετέτρεψαν την εικόνα της Θράκης από εγκαταλελειμμένη, παραμελημένη και στάσιμη περιοχή επί διακυβερνήσεων ΠΑ.ΣΟ.Κ. σε πόλο ανάπτυξης και ευημερίας με μελλοντική προοπτική επί διακυβέρνησης Νέας Δημοκρατίας. 
      Κυρίες και κύριοι συνάδελφοι, ενδεικτικά αναφέρω ότι στο τομέα των αναπτυξιακών έργων και έργων υποδομής αξίζει να σημειωθεί ότι το 2006 εντάχθηκαν στο Π.Ε.Π. Ανατολικής Μακεδονίας και Θράκης είκοσι εννέα έργα του Νομού Ροδόπης συνολικού προϋπολογισμού 19.000.000 ευρώ. 
      Αν αυτός ο αριθμός από μόνος του δεν λέει και πολλά, τότε να σας αναφέρω, κύριοι συνάδελφοι, ότι κάποια από τα έργα που εντάχθηκαν εκκρεμούσαν τα τελευταία είκοσι χρόνια της διακυβέρνησης του ΠΑ.ΣΟ.Κ., όπως η ασφαλτόστρωση της οδού Σμιγάδας-Μυρτίσκης και η κατασκευή της γέφυρας στην επαρχιακή οδό Οργάνης-Άνω Βυρσίνης, δηλαδή στον ορεινό όγκο του Νομού Ροδόπης. Είναι δύο έργα που δημοπρατήθηκαν πρόσφατα και βρίσκονται στον ορεινό όγκο του Νομού Ροδόπης. 
      Όλοι οι μειονοτικοί δήμοι του νομού, κυρίες και κύριοι συνάδελφοι, αποκτούν μέσω του Π.Ε.Π. διαδικτυακή κυβερνητική πύλη, ενώ από το ίδιο πρόγραμμα επωφελούνται και  τα σχολεία του νομού, όπως το μειονοτικό Γυμνάσιο-Λύκειο Κομοτηνής που θα αποκτήσει πολύ σύντομα αίθουσα πολλαπλών χρήσεων. 
       Όσον αφορά το πρόγραμμα «ΘΗΣΕΑΣ»: Το 2006 ολοκληρώθηκαν δεκαεννέα έργα, συνολικού προϋπολογισμού 907.000 ευρώ, βρίσκονται σε εξέλιξη άλλα εβδομήντα τρία έργα, συνολικού προϋπολογισμού 14.000.000 ευρώ –πρωτοφανείς αριθμοί- και εντάχθηκαν άλλα εκατόν τρία νέα έργα. 
      Ο Νομός Ροδόπης, κύριοι συνάδελφοι, και γενικότερα η Θράκη αλλάζει φυσιογνωμία. Αποκτά ποιοτικά αναπτυξιακά χαρακτηριστικά και μόνο η Κυβέρνηση του Κώστα Καραμανλή τόλμησε να αποκαταστήσει τις παραλείψεις του παρελθόντος και να επενδύσει σε πρωτοπόρα και καινοτόμα έργα. 
      Κύριοι συνάδελφοι, θα ήθελα και στον τομέα της εκπαίδευσης, ως προς τα μειονοτικά σχολεία να σας παρουσιάσω μια εικόνα. Η εικόνα που παρουσιαζόταν τα τελευταία είκοσι χρόνια ήταν μία εικόνα της δεκαετίας του 1960 και του 1970, με κτήρια παλιά, παραμελημένα, που μόνο διάθεση για μάθημα δεν ενέπνεαν στους μαθητές και στο διδακτικό προσωπικό. 
      Σήμερα θέλω να σας αναφέρω κάποιες ενδεικτικές παρεμβάσεις, που έγιναν εκ μέρους της Κυβερνήσεως.
      Πρώτον, η ποσόστωση για την εισαγωγή των αποφοίτων της δευτεροβάθμιας εκπαίδευσης στα Ανώτατα και Ανώτερα Εκπαιδευτικά Ιδρύματα της χώρας μας επεκτάθηκε και για την εισαγωγή των αποφοίτων της μειονότητας στα Τ.Ε.Ι..
      Δεύτερον, απαλλάχθηκαν οι απόφοιτοι της μειονότητας από τη βάση του «10» για την εισαγωγή τους στα Ανώτερα και Ανώτατα Εκπαιδευτικά Ιδρύματα της χώρας μας, με σκοπό να εφαρμοστεί επί της ουσίας το μέτρο της ποσόστωσης. 
      Τρίτον, ολοκληρώθηκε η επισκευή της οροφής και των κουφωμάτων του 1ου μειονοτικού Δημοτικού Σχολείου Κομοτηνής, συνολικού προϋπολογισμού 200.000 ευρώ.
      Τέταρτον, ολοκληρώθηκε η κατασκευή ενός νέου μειονοτικού σχολείου στο χωριό Δειλινά, έργο συνολικού προϋπολογισμού 300.000 ευρώ. 
      Πέμπτον, κατασκευάστηκαν δεκαοκτώ νέες αίθουσες σε μειονοτικά σχολεία της Θράκης, με στόχο την προαγωγή αυτών των σχολείων από διθέσια, που ήταν μέχρι σήμερα, σε τριθέσια. 
      Έκτον, οι επιχορηγήσεις που στάλθηκαν στις Σχολικές Εφορείες των μειονοτικών σχολείων της Θράκης για την κάλυψη των λειτουργικών αναγκών ανέρχονται σε 600.000 ευρώ, ποσό πρωτόγνωρο. 
      Έβδομον, ολοκληρώθηκε η αποστολή σχολικών εγχειριδίων για το τουρκόγλωσσο πρόγραμμα της μειονοτικής εκπαίδευσης.
      Όγδοον, φέτος για πρώτη φορά εισήχθη στα μειονοτικά λύκεια ο θεσμός της πρόσθετης διδακτικής στήριξης. 
      Ένατον, θεσμοθετήθηκε με νόμο η εισαγωγή της τουρκικής γλώσσας ως γλώσσα επιλογής στα δημόσια σχολεία δευτεροβάθμιας εκπαίδευσης στη Θράκη και από τη φετινή σχολική χρονιά άρχισε να εφαρμόζεται πιλοτικά σε κάποια σχολεία. 
      Στον τομέα της δια βίου μάθησης και της εκπαίδευσης ενηλίκων, κύριοι συνάδελφοι, η συμμετοχή της μειονότητας είναι συγκινητική. Μιλάμε για εκμάθηση της Ελληνικής Γλώσσας, προγράμματα επαγγελματικής κατάρτισης, προγράμματα για αγροτικά θέματα, όπου συρρέουν μαζικά τα μέλη της μειονότητας, ανεξαρτήτως ηλικίας και φύλου.
      Κύριοι συνάδελφοι, τέλος θέλω να αναφερθώ και σε ορισμένα θεμελιώδη ζητήματα που απασχολούν τη μειονότητα και χρήζουν άμεσης επίλυσης, ούτως ώστε να μπορούμε να μιλάμε για ολοκληρωτική συμμετοχή της μειονότητας στην αναπτυξιακή πορεία της χώρας μας. 
      Πρώτο και βασικό ζήτημα είναι η αναβάθμιση του βιοτικού επιπέδου της μειονότητας και η οικονομική της ανάπτυξη, η οποία συντελείται ιδίως στον αγροτικό τομέα.
      Θέλω να σας ενημερώσω ότι στο πλαίσιο του Γ’ Κοινοτικού Πλαισίου Στήριξης η Περιφέρεια Ανατολικής Μακεδονίας και Θράκης ενέταξε ένα σημαντικό και καινοτόμο πρόγραμμα είκοσι δύο νέων καλλιεργειών σε διακόσιους σαράντα πέντε πιλοτικούς αγρούς. 
      Το δεύτερο μεγάλο αγκάθι της μειονότητας είναι η μειονοτική εκπαίδευση. Έχουν γίνει σημαντικές παρεμβάσεις, όμως πρέπει να ολοκληρωθούν με: α) την κατάργηση της Ειδικής Παιδαγωγικής Ακαδημίας Θεσσαλονίκης (ΕΠΑΘ) β) την ίδρυση δίγλωσσων νηπιαγωγείων σε μειονοτικές περιοχές, κάτι που δρομολογείται και γ) την ανέγερση ενός νέου μειονοτικού γυμνασίου. 
      Επίσης, τα θέματα της βακουφικής περιουσίας πρέπει να λυθούν πλέον οριστικά. Η περιουσία της μειονότητας καθίσταται άχρηστη και μη εκμεταλλεύσιμη, από τη στιγμή που είναι δεσμευμένη. Πρέπει να αρθούν οι φόροι και να προκηρυχθούν εκλογές γα την ανάδειξη των μελών της.
      Πρέπει οι θρησκευτικοί ηγέτες της μειονότητας να ορίζονται εκ μέρους της πολιτείας, ύστερα από τη σύμφωνη γνώμη και των θρησκευόμενων μουσουλμάνων της μειονότητας.
      Για όλους τους παραπάνω λόγους και έχοντας μελετήσει προσεκτικά και κατ’ επανάληψη τον Προϋπολογισμό, μπορώ να πω ότι η Κυβέρνηση του Κώστα Καραμανλή τολμά. 
      Τολμά να κάνει το μεγάλο βήμα, τολμά να αναδιοργανώσει την οικονομία, τολμά να αίρει τις αδικίες του παρελθόντος. Και για όλους αυτούς τους λόγους, κύριοι συνάδελφοι, ψηφίζω τον παρόντα Προϋπολογισμό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Ο κ. Εμμανουήλ Όθωνας έχει το λόγο.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θα αξιοποιήσω τη δυνατότητα παρέμβασής μου στη συζήτηση για την κύρωση του Προϋπολογισμού του έτους 2007 για να φωτίσω από τη δική μου οπτική, την πρωτεύουσα, κυρίαρχη και κρίσιμη αιτία που οι Έλληνες πολίτες στην πλειονότητα τους βιώνουν αυτή την πολιτική, κοινωνική και οικονομική πραγματικότητα. Και συμβαίνει αυτό –πάντα κατά τη δική μου άποψη- γιατί στη χώρα υπάρχει ένα κρίσιμο πολιτειακό έλλειμμα. Και συνίσταται αυτό το πολιτειακό έλλειμμα στο γεγονός ότι η χώρα εδώ και τριάντα τέσσερις περίπου μήνες έχει «Πρωθυπουργό μερικής απασχόλησης», Πρωθυπουργό μερικής και επιλεκτικής επαφής με την πραγματικότητα, «Πρωθυπουργό ολικής έκλειψης» στα δύσκολα και διάττοντα αστέρα στα εύκολα και έχει, τέλος, Πρωθυπουργό ολικής απώλειας και του τελευταίου ίχνους πολιτικής αξιοπιστίας. 
      Προς απόδειξη αυτών των βαρύτατων –έχω επίγνωση- χαρακτηρισμών δεν χρειάζεται, αγαπητές και αγαπητοί συνάδελφοι, να ανατρέξω στο γνωστό και πολύ περπατημένο δρόμο –και γι’ αυτό εύκολο- της σύγκρισης μεταξύ των αλόγιστων και μεγάλων προεκλογικών υποσχέσεων και των ασύμβατων και επώδυνων μετεκλογικών έργων. Εξίσου αποτελεσματικά –σας διαβεβαιώνω- μπορεί κανείς να αποδείξει τους ισχυρισμούς, αλλά και τους επιθετικούς προσδιορισμούς που χρησιμοποίησα, αν ανατρέξει στην ανέξοδη και ανέπαφη με την πραγματικότητα μετεκλογική πρωθυπουργική ρητορεία. Γιατί αναδεικνύεται και από την μετεκλογική του ρητορεία ότι ο κύριος Πρωθυπουργός εξακολουθεί συστηματικά και καθ’ έξιν πια να επιχειρεί να αποδρά από τη σκληρή πραγματικότητα, να παρουσιάζει μια μαγική σχεδόν εικόνα για όλα αυτά τα επώδυνα και τα δύσκολα που βιώνουν καθημερινά οι Έλληνες. 
      Ας ανατρέξουμε, για παράδειγμα, κυρίες και κύριοι συνάδελφοι, σε λίγα ενδεικτικά αλλά χαρακτηριστικά –νομίζω- από τα πομπωδώς λεχθέντα απ’ αυτό εδώ το Βήμα, όχι προεκλογικά, αλλά μόλις ένα χρόνο πριν κατά την ίδια συζήτηση, τη συζήτηση του Προϋπολογισμού του έτους 2006 τότε, όταν ο Πρωθυπουργός της χώρας φύσει και θέσει υποχρεωμένος να έχει συναίσθηση πολιτικής ευθύνης και σοβαρότητας έχοντας πραγματοποιήσει και την απογραφή του, έχοντας εκτελέσει με τον τρόπο που εκτέλεσε έναν προηγούμενο προϋπολογισμό, ήρθε εδώ και ενώπιον της Εθνικής Αντιπροσωπείας, τι μας είπε; Τα λόγια που θα αναφέρω είναι δικά του –εντός εισαγωγικών- με το γνωστό ενεστώτα διαρκείας. Αυτή η Κυβέρνηση δεν μπορεί να χρησιμοποιήσει ούτε μετά από τρία χρόνια αόριστο χρόνο. Δεν χρησιμοποιεί τους όρους «κάναμε», «υλοποιήσαμε», «προωθήσαμε», αλλά είναι διαρκώς στο «υλοποιούμε», «προωθούμε», «προγραμματίζουμε». 
      Σ’ αυτήν, λοιπόν, την ιδιότυπη γραμματική του συνεχούς ενεστώτα διαρκείας ο κύριος Πρωθυπουργός έλεγε: «Στρέφουμε τα προγράμματα των Κοινοτικών Πλαισίων Στήριξης προς την ελληνική περιφέρεια. Καταρτίζουμε εθνικό στρατηγικό πρόγραμμα ανάπτυξης για την περίοδο 2007-2013 και βάζουμε ως βασική προτεραιότητα την ανάπτυξη της περιφέρειας».
      Τι έπραξε στο διάστημα που μεσολάβησε αυτό τον ένα χρόνο η Κυβέρνησή του; Μηδένισε την εθνική συμμετοχή στα Περιφερειακά Επιχειρησιακά Προγράμματα. Μόνο για την Κρήτη το κόστος των περικοπών φτάνει τα 34,8 εκατομμύρια ευρώ. Σε ό,τι αφορά το Πρόγραμμα Δημοσίων Επενδύσεων, εκτός από τις μεγάλες του περικοπές, οι προβλεπόμενες δαπάνες από τον προϋπολογισμό του 2006 ήταν 8,4 δισεκατομμύρια ευρώ και οι πληρωμές ως το Σεπτέμβριο του 2006 περιορίζονταν μόλις στα 3,9 δισεκατομμύρια ευρώ.
      Σε ό,τι αφορά την επόμενη προγραμματική περίοδο, με απόφαση της Κυβέρνησής του όχι καμιάς άλλης, η κατανομή μεταξύ των περιφερειακών προγραμμάτων και των Υπουργείων γίνεται σε αναλογία 35% τα περιφερειακά προγράμματα και 65% τα τομεακά προγράμματα Υπουργείων. Αυτά εννοούσε προφανώς ο αξιόπιστος Πρωθυπουργός ένα χρόνο πριν.
      Δεύτερη αναφορά. Είπε ο κ. Καραμανλής στις 21 Δεκεμβρίου 2006 τα εξής: «Η αγροτική οικονομία είναι κεντρική πτυχή της στρατηγικής για την περιφερειακή ανάπτυξη. Στηρίζουμε έμπρακτα τους αγρότες και προωθούμε τις νέες αγροτικές υποδομές».
      Τι υλοποιήθηκε τον ένα χρόνο που πέρασε; Μείωση κατά 100.000.000 ευρώ της εθνικής συμμετοχής στα προγράμματα ανάπτυξης της ελληνικής υπαίθρου, αφαίρεση χρημάτων από το Γ΄ Κοινοτικό Πλαίσιο Στήριξης που αφορούσαν προγράμματα αγροτικής ανάπτυξης συνολικά κατά 359.000.000 ευρώ. Δηλαδή, 220.000.000 ευρώ λιγότερα από το Πρόγραμμα Δημοσίων Επενδύσεων που αφορούν σχέδια βελτίωσης, ένταξη νέων αγροτών σε προγράμματα.
      Και βέβαια, ο τραγέλαφος με την καταβολή των ενισχύσεων των ενιαίων δικαιωμάτων, όπου δεν ξέρω αν γνωρίζει ο κ. Καραμανλής ότι στο Ρέθυμνο παραδείγματος χάριν, δεν έχει πληρωθεί ούτε ένας αγρότης ούτε ένα ευρώ, μέρες που έρχονται.
      Επόμενη αξιόπιστη και σοβαρή αναφορά του μετριοπαθούς Πρωθυπουργού στις 21-12-2005 από το Βήμα της Βουλής των Ελλήνων: «Προχωρούμε στην πρόσληψη τεσσάρων χιλιάδων πεντακοσίων νοσηλευτών και ιατρικού προσωπικού». Η συνέπεια; Καμία απολύτως πρόσληψη νοσηλευτικού προσωπικού μέσα στο 2006. Ούτε μια.
      Προωθείται ειδικό πλαίσιο για τις προμήθειες στο χώρο της υγείας. Ένας χρόνος δεν ήταν αρκετός. Καμία πρωτοβουλία το αρμόδιο Υπουργείο, κανένα νομοσχέδιο δεν έχει κατατεθεί στην Εθνική Αντιπροσωπεία και γύρω από το χώρο των προμηθειών στα νοσοκομεία γίνεται ένα ανεξέλεγκτο πάρτι.
      «Ελέγχονται αυστηρά οι κρατικοί μηχανισμοί για να μπει επιτέλους», λέει ο κ. Καραμανλής, «οριστικά φραγμός στη δράση των επίορκων λειτουργών». Φαντάζομαι ότι οι «Πανάγοι» και οι «κουμπάροι» κρυφογελούν ειρωνικά προς όλους μας και προς την αναφορά αυτή του κυρίου Πρωθυπουργού, όπως χαριεντίζονταν στο Νομαρχιακό Συμβούλιο Θεσσαλονίκης λίγες μέρες πριν από σήμερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, θέλω να είμαι απολύτως σαφής. Η λίστα, σας βεβαιώνω –και είμαι διαθέσιμος να την καταθέσω στα Πρακτικά- είναι πλούσια και ατελείωτη. Ο χρόνος που έχω στη διάθεσή μου, δυστυχώς δεν είναι. Δεν χρειάζεται, όμως. Δεν χρειάζεται άλλωστε να επιχειρηματολογήσει κάποιος με σειρά άλλων παραδειγμάτων για το πόσο εκνευριστικά γνωστή είναι πια αυτή η συνέπεια της Κυβέρνησης των τελευταίων δυόμισι ετών, αλλά και του Πρωθυπουργού που έχει την κεντρική πολιτική ευθύνη γι’ αυτήν τη συνέπεια και γι’ αυτές τις κυβερνητικές πρακτικές.
      Παρόλα αυτά και παρά το πόσο εκνευριστικά, επαναλαμβάνω, γνωστά είναι όλα, να είστε βέβαιοι, αγαπητές και αγαπητοί συνάδελφοι, ότι ο κύριος Πρωθυπουργός θα έρθει αύριο πάλι σ' αυτό το Βήμα σαν να μην τρέχει τίποτα με το γνωστό ύφος, το λίγο μπλαζέ, το λίγο σνομπ, το σκωπτικό, θα επαναλάβει για πολλοστή φορά αυτήν την έκθεση ιδεών, την έκθεση ευχών και προσευχών και θα αναρωτιέται ο ελληνικός λαός, αλλά και εμείς εδώ: «θέλει και τα λέει, του τα δίνουν και δεν ξέρει τι λέει, νομίζει ότι μπορεί να μας κοροϊδεύει εσαεί;» 
      Δεν ξέρω τι από όλα συμβαίνει. Αυτό για το οποίο είμαι βέβαιος είναι ότι ο Κωνσταντίνος Καραμανλής ο δεύτερος, «ακούγεται» ήδη σαν ένα χαλασμένο, μονότονο, κακόφωνο γραμμόφωνο που σε λίγο καιρό δεν θα το ακούει κανείς πια. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Όθωνα.
      Ο κ. Καρπούζας έχει το λόγο.
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, η δημιουργία ενός σύγχρονου κράτους μέσα σε ένα διεθνές περιβάλλον, όπου η επιστήμη και η τεχνολογία αναπτύσσονται με ταχείς ρυθμούς, όπου κατά κανόνα έχει ξεπεραστεί η πολιτική μιζέρια και η σκοπιμότητα, πρέπει να μας προβληματίζει. Τα συμπεράσματα από μια απλή λογική αντιμετώπιση της πραγματικότητας, θα πρέπει να μας οδηγήσουν σε άμεσες και καινοτόμες μεταρρυθμιστικές πρακτικές. 
      Αυτές τις ημέρες που μας δίνεται η ευκαιρία κατά τη συζήτηση του Προϋπολογισμού να καταθέσουμε τις θέσεις μας, θα πρέπει επιτέλους να είμαστε συγκεκριμένοι και ρεαλιστικοί. Παρακολουθώντας τις τοποθετήσεις των κυρίων εισηγητών διαπιστώσαμε από τον εισηγητή της Πλειοψηφίας να αναφέρεται στις επιμέρους στοχεύσεις του Προϋπολογισμού. Έχοντας ως συγκριτικό στοιχείο την οικονομική κατάσταση πριν και τώρα, με επιχειρήματα, χωρίς εντάσεις, μάλιστα σε πολλά σημεία, κάνοντας αυτοκριτική, προσπάθησε να δώσει τα στοιχεία του Προϋπολογισμού με κάθε ειλικρίνεια.
      Αντίθετα, η τοποθέτηση του εισηγητή της Αξιωματικής Αντιπολίτευσης για άλλη μια φορά κινήθηκε στο πλαίσιο της στείρας αντιπολίτευσης. Ξεπερνώντας τα όρια της κριτικής πέρασε σε λαϊκίστικες, δυστυχώς, παροχές και υποσχέσεις ανατροπής της πολιτικής της Νέας Δημοκρατίας, όταν και όποτε γίνει το κόμμα του ΠΑ.ΣΟ.Κ. κυβέρνηση. Βεβαίως και τα δύο κόμματα της Αριστεράς, ακολουθώντας την πεπατημένη της δικής τους φιλοσοφίας, τοποθετήθηκαν λέγοντας ότι όλοι το ίδιο είναι, πλην εαυτών. 
      Κυρίες και κύριοι συνάδελφοι, πιστεύω ότι η συζήτηση του Προϋπολογισμού ως κορυφαία κοινοβουλευτική εκδήλωση έχει χαρακτηριστικά κυρίως γενικής πολιτικής, κριτικής και αυτοκριτικής, αλλά και γενικότερου προβληματισμού. Η σκοπιμότητα μιας οργανωμένης προσπάθειας και η εφαρμογή πολιτικής σε όλα τα επίπεδα και σ΄ όλες τις κατευθύνσεις, η σύνθεση δηλαδή και η εφαρμογή αποτελεσματικής πολιτικής με συγκεκριμένο ορίζοντα είναι το ζητούμενο.
      Κανένας προϋπολογισμός και καμία αύξηση δαπανών δεν θα έχει τα αναμενόμενα αποτελέσματα, εάν δεν γίνουν οι ανάλογες μεταρρυθμίσεις και αλλαγές. Όλοι μας αποδεχόμαστε ότι πρέπει –και ο λαός απαιτεί- να γίνουν μεταρρυθμίσεις σε όλους τους τομείς, στην παιδεία, την υγεία, τη δημόσια διοίκηση, την οικονομία.
      Είναι δυνατόν, κύριοι συνάδελφοι, ένα ευρωπαϊκό κράτος, ένας ολόκληρος λαός να εκβιάζεται και να τελεί σε ομηρία εξαιτίας των συντεχνιών και των ολίγων; 
      Θα πρέπει, κύριοι συνάδελφοι της Αξιωματικής Αντιπολίτευσης, να αναγνωρίσετε ότι εξαιτίας της πολιτικής που ακολουθήσατε ως κυβέρνηση μείναμε πίσω και δεν ακολουθήσαμε, όπως θα έπρεπε, τους ρυθμούς ανάπτυξης του ευρύτερου γεωγραφικού χώρου. 
      Για παράδειγμα, τα λιμάνια της Μεσογείου, λόγω της γεωγραφικής τους θέσης, συνεχώς αποκτούν ιδιαίτερη σημασία στη διακίνηση των προϊόντων. Ο Πειραιάς, το μεγαλύτερο λιμάνι της Μεσογείου αδυνατεί να εκπληρώσει το στρατηγικό του ρόλο εξαιτίας της έλλειψης υποδομών. 
      Ο ανταγωνισμός που δέχονται τα λιμάνια της χώρας μας είναι πάρα πολύ μεγάλος. Πρέπει να ασκήσουμε επιθετική λιμενική πολιτική και αυτό θα επιτευχθεί εφαρμόζοντας ανάλογες πρακτικές οι οποίες θα διασφαλίζουν την ανταγωνιστικότητα, τη βιωσιμότητα, την ποιότητα παρεχομένων υπηρεσιών και επιπλέον την αύξηση των θέσεων εργασίας.
      Ο εκσυγχρονισμός των λιμανιών και η δημιουργία υποδομών είναι απαραίτητα. Σ’ αυτήν την κατεύθυνση, η Κυβέρνηση αναζητεί σύγχρονες πρακτικές, παγκοσμίως δοκιμασμένες και αποτελεσματικές. Η αξιοποίηση της περιουσίας του δημοσίου, αλλά και του ευρύτερου δημόσιου τομέα, θα δώσει πνοή στην οικονομία της χώρας. 
      Ο αναξιοποίητος τουριστικός πλούτος της Ε.Τ.Α. –δηλαδή της Εταιρείας Τουριστικών Ακινήτων- και η τεράστια περιουσία, έκτασης περίπου εβδομήντα χιλιάδων στρεμμάτων, με εγκαταστάσεις που καταρρέουν εξαιτίας της εγκατάλειψης, πρέπει να αξιοποιηθούν. 
      Η εγκατάλειψη είναι αποτέλεσμα  μιας πολιτικής την οποία ακολουθήσατε, κύριοι συνάδελφοι της Αντιπολίτευσης ως κυβέρνηση. Για παράδειγμα, στο νομό μου, όλοι θα γνωρίζετε το περιβόητο κάμπινγκ του Ε.Ο.Τ. της Σκοτίνας που έχει έκταση περίπου πεντακόσια στρέμματα και θα μπορούσε να δώσει ανάπτυξη στην περιοχή και πολλές θέσεις εργασίας.
      Κυρίες και κύριοι συνάδελφοι, εμείς πιστεύουμε στις δυνατότητες της ελεύθερης οικονομίας. Πιστεύουμε ότι μόνο ο ιδιωτικός τομέας –που άλλωστε είναι και ο μόνος παραγωγικός τομέας της οικονομίας- μπορεί να βοηθήσει στην ανάπτυξη της χώρας.
      Η δημιουργία ενός κατάλληλου επενδυτικού περιβάλλοντος είναι ο στόχος μας. Με το ν. 3299/2004 που εφαρμόζεται ήδη από το Δεκέμβριο του 2005, δηλαδή εδώ και ένα χρόνο περίπου, δώσαμε κίνητρα σε επενδυτές, με αποτέλεσμα μέχρι σήμερα να κατατεθούν τέσσερις χιλιάδες διακόσια επενδυτικά σχέδια ύψους 10,7 δισεκατομμυρίων ευρώ. Έχουν ήδη εγκριθεί δυο χιλιάδες διακόσια πενήντα ύψους περίπου 3,5 δισεκατομμυρίων ευρώ. 
      Η πρόσφατη αναθεώρηση του επενδυτικού νόμου, δίνει μεγαλύτερα κίνητρα και παράταση ισχύος. Αυξήθηκαν οι νέες επενδύσεις στη χώρα μας ξεπερνώντας τα 3,5 δισεκατομμύρια ευρώ. 
      Εφαρμόζοντας μεταρρυθμίσεις στη φορολογία, κατορθώσαμε να αυξήσουμε τα έσοδα και να μειώσουμε τους φόρους. 
      Μέσω των Συμπράξεων Δημόσιου και Ιδιωτικού Τομέα, αξιοποιείται ήδη η περιουσία των δήμων και του δημοσίου, προς όφελος του κοινωνικού συνόλου.
      Ξεκαθαρίσαμε τη μεγάλη εκκρεμότητα υλοποίησης του Εθνικού Κτηματολογίου, απαραίτητο εργαλείο για το χωροταξικό σχεδιασμό που σύντομα θα ολοκληρωθεί.
      Η εφαρμογή της νέας Κοινής Αγροτικής Πολιτικής, με την οποία καλύπτονται όλα τα αιτήματα των αγροτών, ανοίγει νέους ορίζοντες μιας σύγχρονης αγροτικής ανάπτυξης. Ο ιδρώτας και ο αγώνας του αγρότη, επιτέλους, αμείβονται. 
      Βεβαίως, μπορεί να υπάρχουν ορισμένα μικροπροβλήματα εξαιτίας της αδυναμίας του μηχανισμού εφαρμογής των διατάξεων. Πλην όμως, το αποτέλεσμα είναι θετικό. 
      Κυρίες και κύριοι συνάδελφοι, οι αποκρατικοποιήσεις δεν πρέπει να ανησυχούν κανέναν, ιδιαίτερα τον απλό Έλληνα πολίτη.
      Αποδεδειγμένα εκείνα που ταλαιπωρούν τον Έλληνα πολίτη είναι το κράτος, η πολιτεία, η γραφειοκρατία και η νοοτροπία που επικρατεί –δυστυχώς- στον ευρύτερο δημόσιο τομέα που ανήκουν όλες αυτές οι υπηρεσίες που πρέπει να αποκρατικοποιηθούν. 
      Για τον Ο.Τ.Ε., θα πρέπει να μάθει την αλήθεια ο ελληνικός λαός. Το ελληνικό δημόσιο κατέχει μόνο το 38% των μετοχών και στόχος είναι η μεταβίβαση του 20%, αξίας περίπου 2,2 δισεκατομμυρίων ευρώ. Επομένως, υπάρχουν και πολλά άλλα θετικά τα οποία δεν θα αναφέρω, λόγω έλλειψης χρόνου.
      Τελειώνοντας, θα ήταν παράλειψη εάν δεν επεσήμαινα τη συνέπεια λόγων και πράξεων της Κυβέρνησης Καραμανλή. Μετά από περιπλάνηση πολλών ετών, δόθηκε η λύση για τη συνέχιση και αποπεράτωση των Νοσοκομείων Κατερίνης, Κέρκυρας και Αγρινίου. 
      Κυρία Γκερέκου, εγώ θα έλεγα να μην ανησυχείτε γιατί είναι η πρώτη φορά που δίνεται συγκεκριμένος ορίζοντας αποπεράτωσης αυτών των έργων. Με απόφαση, λοιπόν, της Δ.ΕΠ.Α.ΝΟ.Μ. και κατόπιν εντολής της Κυβέρνησης και του Υπουργού Υγείας και Κοινωνικής Αλληλεγγύης κ. Αβραμόπουλου –αν θέλετε, θα σας δώσω τα στοιχεία- αποφασίστηκε με συγκεκριμένο χρονοδιάγραμμα η επαναδημοπράτηση και αποπεράτωση του έργου των εν λόγω νοσοκομείων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω σε μισό λεπτό. 
      Οι δαπάνες ανέρχονται για την Κατερίνη στα 15.000.000 ευρώ, για την Κέρκυρα στα 17.000.000 ευρώ και στα 42.000.000 ευρώ για το Αγρίνιο. 
      Το δικό σας, λοιπόν, της Κέρκυρας και της Κατερίνης καλύπτεται από τα Π.Ε.Π., δηλαδή από το Γ΄ Κοινοτικό Πλαίσιο Στήριξης και το Νοσοκομείο του Αγρινίου από το Πρόγραμμα Δημοσίων Επενδύσεων. Το έργο επαναδημοπρατείται το Φεβρουάριο του 2007 και τελειώνει το Μάρτιο του 2008. Δεσμεύομαι, λοιπόν, να σας δώσω την απόφαση αυτή της Δ.ΕΠ.Α.ΝΟ.Μ. και του Υπουργείου. 
      Οι συμπατριώτες μου, λοιπόν, και εγώ προσωπικά ευχαριστούμε θερμά για την απόφαση και την τελική επίλυση του προβλήματος. Ένα όνειρο γίνεται πραγματικότητα, ένας αγώνας όλων των κατοίκων του νομού μου δικαιώνεται. Η διαβεβαίωση του Κώστα Καραμανλή γίνεται πράξη! 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΝΙΚΟΛΑΟΣ ΓΚΑΤΖΗΣ: «Μεγάλη μπουκιά φάε, μεγάλα λόγια μην λες», γιατί είναι σαν το «Γεφύρι της Άρτας»! 
      
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Καρπούζα. 
      Το λόγο έχει ο κ. Χρυσοχοΐδης. 
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ακούγοντας τον Υπουργό Δημόσιας Τάξης να αναζητά τους «κουκουλοφόρους» μέσα στα κοινοβουλευτικά κόμματα, μου ήρθε στη μνήμη μια παρόμοια υπόθεση από τα παλιά.
      Όπως ο κ. Πολύδωρας τώρα, έτσι πολλοί από τη Νέα Δημοκρατία πριν πολλά χρόνια, αναζητούσαν τη «17 Νοέμβρη» μέσα στο ΠΑ.ΣΟ.Κ.. Και κανείς δεν ζήτησε συγνώμη τέσσερα χρόνια τώρα μετά την εξάρθρωση της οργάνωσης αυτής. 
      Σας συνιστώ, λοιπόν, αγαπητοί φίλοι της Νέας Δημοκρατίας, να είστε πολύ προσεκτικοί, να μην παίζετε με τη δημοκρατία και να την υπηρετείτε σωστά. Και «σωστά» σημαίνει ότι πρέπει να κάνετε καλά τη δουλειά σας, να υπηρετείτε το δημόσιο συμφέρον. 
      Και στη συγκεκριμένη περίπτωση, ο κ. Πολύδωρας αντί αυτής της ρητορικής να παλέψει μαζί με τις υπηρεσίες του για να μειώσει την εγκληματικότητα που έχει φουντώσει, που είναι ανεξέλεγκτη, που έχει κατατρομάξει τους ανθρώπους και δημιουργεί ανασφάλεια στο λαό.
      Επίσης, δεν μπορώ, κυρίες και κύριοι συνάδελφοι, να αφήσω ασχολίαστη μια από τις πρώτες αναφορές του κ. Μπέζα. Ο κ. Μπέζας, λοιπόν, είπε ότι η μείωση των φορολογικών συντελεστών για τις επιχειρήσεις έχει συμβεί σε όλες τις χώρες της Ευρωζώνης. Δεν είπατε, όμως, με ποιες προϋποθέσεις γίνεται αυτό, κάτω από ποιες δεσμεύσεις και τι απ’ αυτό που πάει στην τσέπη των επιχειρηματιών επιστρέφει στο κοινωνικό σύνολο. 
      Όμως, τίποτα, κυρίες και κύριοι συνάδελφοι, δεν είναι τυχαίο στην πολιτική. Είναι καθαρό ποιων κοινωνικών ομάδων τα συμφέροντα υπηρετείτε με τη διάταξη που κάνατε. Μάλιστα, ήταν από τις πρώτες διατάξεις που ψήφισε η παρούσα Βουλή με την κυβέρνησή σας. 
      Κυρίες και κύριοι συνάδελφοι, μια από τις βασικές προτεραιότητες της Νέας Δημοκρατίας προεκλογικά και μια από τις βασικές διακηρύξεις ήταν η μεταρρύθμιση στο χώρο της παιδείας. Εγώ θα συμφωνήσω ότι η παιδεία χρειάζεται αλλαγές. Οι αλλαγές όμως δεν έρχονται από μόνες τους. Προϋποθέτουν τρία βασικά πράγματα. Προϋποθέτουν επαρκή πολιτικό σχολιασμό, ορθολογική χρηματοδότηση και κυρίως, ειλικρινή διάθεση για να στηρίξουμε το δημόσιο εκπαιδευτικό σύστημα. 
      Έχετε, λοιπόν, πάρει βαθμό κάτω από τη βάση και στα τρία αυτά ζητήματα. Ο σχεδιασμός είναι αποσπασματικός. Και όχι μόνο αυτό. Δημιουργεί συνεχώς κοινωνικές συγκρούσεις. Ήδη απ’ έξω από τη Βουλή αυτήν τη στιγμή έχουμε συγκρούσεις με κοινωνικές ομάδες. 
      Η χρηματοδότηση παραμένει καθηλωμένη και απέχει τόσο πολύ από τις διακηρύξεις σας, αλλά και από τις πραγματικές ανάγκες που έχει η εκπαίδευση.
      Τέλος, η δημόσια εκπαίδευση αρχίζει και απαξιώνεται διαρκώς σε κάθε βαθμίδα της. 
      Αγαπητοί συνάδελφοι, για μας ο χώρος της παιδείας δεν προσφέρεται ούτε για συνθηματολογία ούτε για εύκολους αφορισμούς ούτε για άνευ σοβαρού λόγου συγκρούσεις. Το ΠΑ.ΣΟ.Κ. έχει αποδείξει ότι, όπου απαιτείται η συναίνεση, διαθέτει την πολιτική ωριμότητα και την ευθύνη να στηρίξει και να προσφέρει συναίνεση.
      Ωστόσο η συναίνεση προϋποθέτει δυο πράγματα: Πρώτον, ειλικρίνεια προθέσεων, δηλαδή πολιτική εντιμότητα, και δεύτερον συνέπεια λόγων και έργων. 
      Τι ισχυρίστηκε προεκλογικά η Νέα Δημοκρατία; Ότι στο χώρο της παιδείας θα ασκήσει μια πολιτική ακομμάτιστη, μια πολιτική ανοιχτού διαλόγου, μια πολιτική μεταρρυθμίσεων, για να μπορέσουμε έτσι να αναβαθμίσουμε τις παρεχόμενες εκπαιδευτικές υπηρεσίες. 
      Τι έχει γίνει σήμερα; Η δήθεν ακομμάτιστη πολιτική! Προσέξτε! Καρατομήσατε εκατοντάδες προϊσταμένους εκπαίδευσης με συνοπτικές διαδικασίες, με αμιγώς κομματικά κριτήρια. Αυτοί οι άνθρωποι είναι και σήμερα στις θέσεις τους. Ακόμα δεν έχουν μπει οι διαδικασίες αποκατάστασής τους με εκλεγμένους μέσα από διαδικασίες που έπρεπε να θέσετε με αξιοκρατικά κριτήρια. Αυτή ήταν η ρητορική σας περί «μεσαίου χώρου» και κατέπεσε από την πρώτη στιγμή!
      Στο ζήτημα του περίφημου «κοινωνικού διαλόγου», ενός διαλόγου από τον οποίο αποχωρήσαμε τελευταίοι εμείς ως ΠΑ.ΣΟ.Κ. και αφού εξαντλήσαμε πια κάθε όριο αντοχής απέναντι στον κυβερνητικό εμπαιγμό, θα αναφέρω ένα χαρακτηριστικό παράδειγμα. Εμείς ξεκινήσαμε όλοι μαζί. Εσείς τερματίσαμε μόνοι σας! 
      Θα σας δώσω ένα παράδειγμα. Την ώρα που στον έβδομο όροφο του Υπουργείου, κυρίες και κύριοι συνάδελφοι, γινόταν συζήτηση για την αναβάθμιση του δημόσιου πανεπιστημίου, την ίδια ώρα στον όγδοο όροφο η κυρία Υπουργός υπέγραφε την απόφαση για τη βάση του «δέκα» χωρίς διάλογο, χωρίς σχεδιασμό, ανατρέποντας το σχεδιασμό χιλιάδων οικογενειών. Αυτή είναι η λογική της αλαζονείας που διέπει την παράταξη του υποτιθέμενου «μεσαίου χώρου»!
      Ως προς τα οικονομικά; Υποσχεθήκατε 5%. Οι δαπάνες παραμένουν καθηλωμένες στο 3,5%, και δεν δίνουν καμία προοπτική και καμία ελπίδα για να στρέψουμε τη χώρα μας στην καινοτομία και στη γνώση που χρειάζεται σήμερα η Ελλάδα, που χρειάζεται η νέα γενιά, που χρειάζεται η οικονομία μας για να πάει μπροστά.
      Και όλη αυτή η πολιτική ξέρετε ότι έχει συνέπειες. Θα σας πω μια πολύ άμεση συνέπεια: Το ολοήμερο σχολείο, μια μεγάλη κατάκτηση. Πρόκειται για ένα νέο θεσμό που έδωσε μια άλλη προοπτική στο σχολείο και «κουράγιο» στις οικογένειες. Ξέρετε τι έγινε; Το έχετε υποβαθμίσει. Το υποχρηματοδοτείτε. Φέτος έχουμε μείωση κατά 30% στα παιδιά που προσέρχονται στα ολοήμερα σχολεία. Όλες οι οικογένειες έχουν απογοητευθεί. 
      Θα σας θυμίσω μια άλλη ρητή προεκλογική δέσμευση: Υποσχεθήκατε να κατασκευάσετε νέα σχολικά κτήρια και να καταργήσετε τη διπλοβάρδια. Σήμερα αντί για εκατό σχολεία το χρόνο που δημοπρατούνταν επί ΠΑ.ΣΟ.Κ., δημοπρατούνται μόνο είκοσι σχολεία, κυρίες και κύριοι συνάδελφοι. Ουσιαστικά δεν έχετε πρόγραμμα σχολικών κτηρίων!
      Όσο για τις κεντρικές σας επιλογές, η εικόνα είναι αποκαρδιωτική. Η αξιολόγηση παραμένει κενό γράμμα. Η Α.ΔΙ.Π., Αρχή Διασφάλισης Ποιότητας, είναι στα χαρτιά. Η βάση του «δέκα» ακύρωσε τον προγραμματισμό, όπως είπα, χιλιάδων οικογενειών και ταυτόχρονα ακύρωσε τον προγραμματισμό δεκάδων εκπαιδευτικών ιδρυμάτων. 
      Με ποια λογική έγιναν όλα αυτά; Με μια λογική μόνο: Του τσαμπουκά και της αλαζονείας. Όμως, μην ξεχνάτε ότι αν αναζητήσετε ένα πρότυπο σε μια χώρα –πάτε στη Σκανδιναβία και στην Κεντρική Ευρώπη- δεν θα βρείτε το πρότυπο που πάτε να εφαρμόσετε εσείς στην Ελλάδα, δηλαδή με βιαιότητες κοινωνικές να αλλάξουμε την εκπαίδευση! 
      Γι’ αυτό υπάρχει ένα κρίσιμο ζήτημα σήμερα, κυρίες και κύριοι συνάδελφοι, ότι εσείς πλέον δεν μπορείτε να κάνετε αλλαγές στην παιδεία. Ξέρετε γιατί δεν μπορείτε να κάνετε μεταρρυθμίσεις; Γιατί έχετε χάσει διαπραγματευτικό κεφάλαιο. Ό,τι πάτε να κάνετε πλέον δημιουργεί κοινωνική σύγκρουση. Και όλη η ελληνική κοινωνία είναι απέναντί σας, όχι μόνο οι εκπαιδευτικοί, όχι μόνο οι φοιτητές. Έχετε συγκρουστεί με την ελληνική κοινωνία.
      Σας θυμίζω το τελευταίο παράδειγμα, την τελευταία εμπειρία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Θυμηθείτε το Σεπτέμβριο και τον Οκτώβριο που είχαμε κινητοποιήσεις. Έγιναν οι κινητοποιήσεις αυτές με αφορμή κάποια μεταρρυθμιστική σας προσπάθεια; Όχι. Ήταν η αντίδραση όχι μόνο του εκπαιδευτικού κόσμου, αλλά και όλων των Ελλήνων  που υποστήριζαν τους εκπαιδευτικούς απέναντι σε έναν κλοιό σύγκρουσης που πήγατε να δημιουργήσετε μέσα στην ελληνική κοινωνία.
      Κυρίες και κύριοι συνάδελφοι, επανέρχομαι στην αρχική μου διαπίστωση. Το εκπαιδευτικό μας σύστημα έχει ανάγκη από ριζικές αλλαγές. Δυστυχώς εσείς, όπως κατέδειξα, δεν μπορείτε να υπηρετήσετε αυτές τις αλλαγές.
      Εμείς στο ΠΑ.ΣΟ.Κ. είμαστε υπέρ μιας μεταρρύθμισης με κεντρικό πρόταγμα την κοινωνική δικαιοσύνη, να αποδώσουμε δηλαδή δικαιοσύνη στους μαθητές, στους φοιτητές, στους εκπαιδευτικούς, αλλά και στους γονείς, αυτούς που πληρώνουν σήμερα πολύ αδρά, με αίμα, με ιδρώτα και αγωνία για την παιδεία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      ΜΙΧΑΗΛ ΧΡΥΣΟΧΟΪΔΗΣ: Τελειώνω, κύριε Πρόεδρε.
      Για μας η παιδεία αποτελεί μια κυρίαρχη κοινωνική πραγματικότητα και μείζονα διαρθρωτική αλλαγή. Γι’ αυτό δεσμευόμαστε να διαθέσουμε το 5% του Α.Ε.Π. για την παιδεία και το 40% του Δ΄ Κοινοτικού Πλαισίου Στήριξης στους ανθρώπινους πόρους.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε.
      Ο κ. Παπαδόπουλος έχει το λόγο.
      ΜΙΧΑΛΗΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, δυστυχώς για άλλη μια φορά αποδεικνύεται σήμερα η ανευθυνότητα των Βουλευτών του ΠΑ.ΣΟ.Κ., καθώς σε μια τόσο σημαντική συζήτηση όπως είναι η σημερινή, αντί για επιχειρήματα, θέσεις, πρόγραμμα, προτάσεις, ακούμε ομιλίες με συνθήματα. Ομιλίες που οι συνάδελφοι του ΠΑ.ΣΟ.Κ. ενδιαφέρονται να δώσουν τίτλους μόνο σε εφημερίδες. Αλλά δεν έχουν καμία σχέση με το αντικείμενο της σημερινής συζήτησης.
      Κύριε Πρόεδρε, είναι εντυπωσιακό αυτό που ακούσαμε και από τον προηγούμενο ομιλητή. Οι συνάδελφοι του ΠΑ.ΣΟ.Κ. μιλάνε για την παιδεία, για την υγεία, για την αστυνομία, για το στρατό, για τον πολιτισμό, για τον αθλητισμό. Δεν σκέφτονται τι έκαναν μέχρι σήμερα; Περιμένανε να γίνει η Νέα Δημοκρατία Κυβέρνηση για να συνειδητοποιήσουν τι δεν έκαναν τόσα χρόνια οι κυβερνήσεις τους;
      Ο Αρχηγός του ΠΑ.ΣΟ.Κ. ήταν Υπουργός Παιδείας. Ακούσαμε από τον αγαπητό κατά τα άλλα συνάδελφο, προηγουμένως, να λέει ότι η παιδεία είναι πρώτος στόχος, πρώτη προτεραιότητα. Και τι έγινε μέχρι σήμερα; Τι έκαναν για την παιδεία και την εκπαίδευση τόσα χρόνια οι κυβερνήσεις του ΠΑ.ΣΟ.Κ.; Απολύτως τίποτα.
      Κυρίες και κύριοι συνάδελφοι, μελέτησα με προσοχή τον Προϋπολογισμό που κατέθεσε το Υπουργείο Οικονομίας και Οικονομικών για το 2007. Μελέτησα όλες τις εκθέσεις με τους δείκτες ανάπτυξης της χώρας μας. Μελέτησα επίσης την πρόσφατη έκθεση της Ευρωπαϊκής Επιτροπής. Θέλω με απόλυτη βεβαιότητα να σας πω ότι πραγματικά αισθάνομαι υπερήφανος που είμαι Βουλευτής του κυβερνώντος κόμματος. Είμαι ικανοποιημένος απόλυτα με τον τρόπο που η σημερινή Κυβέρνηση χειρίστηκε τα θέματα της οικονομικής πολιτικής της. Και τα υλοποιεί παραμένοντας συνεπής στις προεκλογικές της δεσμεύσεις η Κυβέρνηση του Κώστα Καραμανλή.
      Ο φετινός Προϋπολογισμός είναι ένας απόλυτα ρεαλιστικός προϋπολογισμός που συνδυάζει το ρεαλισμό στα οικονομικά μεγέθη αλλά και με ιδιαίτερη κοινωνική ευαισθησία. Δίνει με οικονομικά εφικτό τρόπο προτεραιότητα στην υγεία, στην παιδεία, στα ευαίσθητα κοινωνικά στρώματα αλλά και στην περιφερειακή ανάπτυξη.
      Είναι πολύ σημαντικό, κυρίες και κύριοι συνάδελφοι, ότι επιτέλους η Ελλάδα μας παύει να είναι η «ψωροκώσταινα» και ο «φτωχός συγγενής» των Ευρωπαίων.
      Το έλλειμμα είναι 2,6% από 7,8% που παρέδωσε η προηγούμενη κυβέρνηση. Ο ρυθμός ανάπτυξης τρέχει με 4,4% και είναι σχεδόν διπλάσιος του μέσου όρου της Ευρωζώνης.
      Διαψεύδεστε εσείς που προβλέπατε κάμψη της ανάπτυξης και αύξηση της ανεργίας μετά τους Ολυμπιακούς Αγώνες. Η ανεργία από 11,4% που μας παρέδωσε το ΠΑ.ΣΟ.Κ. έπεσε στο 8,3% και στόχος όλων μας είναι και δίνουμε μια σημαντική μάχη γι’ αυτό, να μην υπάρχει στη χώρα μας ούτε ένας άνεργος Έλληνας πολίτης. 
      Δεκαπλασιάστηκαν οι άμεσες επενδύσεις. Οι εξαγωγές αυξήθηκαν κατά 20%. Η ανταγωνιστικότητα της οικονομίας μας βελτιώθηκε κατά οκτώ θέσεις στη διεθνή κατάταξη. Ο νέος επενδυτικός νόμος που συκοφαντήθηκε, πολεμήθηκε από όλους εσάς, έδωσε κίνητρα σημαντικά στις μικρομεσαίες επιχειρήσεις και κυρίως στις επιχειρήσεις στην περιφέρεια. Εγκρίθηκαν περίπου δύο χιλιάδες διακόσιες νέες επενδύσεις συνολικού προϋπολογισμού πάνω από 3,2 δισεκατομμύρια ευρώ, που δημιουργούν τουλάχιστον δέκα χιλιάδες θέσεις εργασίας. Αυξήθηκαν εντυπωσιακά οι δημόσιες επενδύσεις. Προχωρούμε για πρώτη φορά στα έργα και υλοποιούνται με τη συμμετοχή του ιδιωτικού τομέα όπως η Ιονία Οδός Αντίρριο-Ιωάννινα, Κόρινθος-Τρίπολη-Καλαμάτα, αυτοκινητόδρομος κεντρικής Ελλάδας, υποθαλάσσια αρτηρία της Θεσσαλονίκης. Επίσης, πρέπει να σας πω -και είναι κάτι που το ζω προσωπικά ο ίδιος- προχωρούν με γοργούς ρυθμούς ανάπτυξης τα έργα υποδομής στη βόρειο Ελλάδα. Υλοποιείται με ταχείς ρυθμούς η κατασκευή της Εγνατίας οδού. Στη δυτική Μακεδονία και στην Κοζάνη ολοκληρώνονται οι κάθετοι άξονες που θα παίξουν έναν πολύ σημαντικό ρόλο σε απομονωμένες περιοχές τόσα και τόσα χρόνια. Ταυτόχρονα μένουμε πιστοί στις δεσμεύσεις μας για μια κοινωνική πολιτική. Οι δαπάνες για την ενίσχυση των εισοδημάτων, των οικονομικά ασθενεστέρων στο φετινό προϋπολογισμό φθάνουν το 1,2 δισεκατομμύρια ευρώ. Οι συνταξιούχοι του Ο.Γ.Α. θα εισπράξουν 700 ευρώ περισσότερα το χρόνο. Οι δικαιούχοι του Ε.Κ.Α.Σ. 490 ευρώ περισσότερα το χρόνο. Αυτά δεν τα βλέπει κανείς; Δεν τα ακούει κανείς; 
      ΑΓΓΕΛΟΣ ΤΖΕΚΗΣ: Το μήνα πείτε μας. 
      ΜΙΧΑΛΗΣ ΠΑΠΑΔΟΠΟΥΛΟΣ: Αν ξέρετε να κάνετε πολλαπλασιασμό βγαίνει και ο χρόνος, κύριε συνάδελφε. Απλό είναι. 
      Ενισχύεται το εισόδημα των συνταξιούχων με την αναδρομική επιστροφή του Λ.Α.Φ.Κ.Α.. Με τη φορολογική μεταρρύθμιση ενισχύουμε τα μικρά και τα μεσαία εισοδήματα. Το αφορολόγητο όριο αυξάνεται σε 12.000 ευρώ με αποτέλεσμα πάνω από τρία εκατομμύρια πολίτες να μη δώσουν καθόλου φόρο. 
      Με την εφαρμογή του  νόμου για τη ρύθμιση για τα πανωτόκια ευνοήθηκαν συνολικά εξήντα τρεις χιλιάδες διακόσιοι είκοσι οφειλέτες εκ των οποίων οι πενήντα τέσσερις χιλιάδες ήταν αγρότες. Οι διαγραφές ανήλθαν σε 1,8 δισεκατομμύρια ευρώ εκ των οποίων το 1,11 δισεκατομμύρια ευρώ αφορούν χρέη αγροτών. 
      Κυρίες και κύριοι συνάδελφοι, στηρίζουμε τον αγροτικό τομέα της χώρας που είναι η ραχοκοκαλιά της πατρίδας μας. Σημαντικά περισσότεροι πόροι διατίθενται για έργα σε όλη την περιφέρεια με έμφαση στη γεωργία, την κτηνοτροφία, στις ακριτικές και στις νησιωτικές περιοχές. Είμαστε συνεπείς σε αυτά που υποσχεθήκαμε και μέχρι το τέλος της τετραετίας να είστε απόλυτα βέβαιες και βέβαιοι ότι θα ολοκληρώσουμε στην πλειονότητα το πρόγραμμα το οποίο είχαμε δηλώσει στον ελληνικό λαό προεκλογικά. 
      Στοίχημά μας είναι η γεφύρωση των περιφερειακών ανισοτήτων. Είναι στοίχημα της Κυβέρνησης του Κώστα Καραμανλή να πάψει το φαινόμενο των δυο Ελλάδων με υψηλούς ρυθμούς ανάπτυξης στο κέντρο και εγκατάλειψη της περιφέρειας. Τι κάνατε για την περιφέρεια τόσα χρόνια; Φαίνεται σήμερα που έρχεστε και κάνετε αντιπολίτευση στην Κυβέρνηση. Διότι σήμερα θυμηθήκατε ότι η Νέα Δημοκρατία είναι στην Κυβέρνηση και συνειδητοποιήσατε όλα αυτά που τόσα χρόνια οι δικές σας κυβερνήσεις δεν έκαναν. 
      Οι κυβερνήσεις του ΠΑ.ΣΟ.Κ. απέτυχαν, παταγωδώς, στον τομέα αυτό. Δεν στήριξαν ουσιαστικά τις μικρομεσαίες επιχειρήσεις, δεν επένδυσαν στην ποιότητα και στην ανταγωνιστικότητα. Δεν χάραξαν ούτε ένα υποτυπώδες εθνικό χωροταξιακό σχέδιο. Δεν αξιοποίησαν τις ανανεώσιμες μορφές ενέργειας, τις νέες τεχνολογίες, τις καλλιέργειες, τις εναλλακτικές μορφές τουρισμού. Αγνόησαν τον πολιτισμό και τον αθλητισμό. Σήμερα εμείς δίνουμε προοπτική σε όλα αυτά. Δεν αξιοποίησαν το Νόμο για την αντικατάσταση παλαιών ρυπογόνων μονάδων της Δ.Ε.Η. ιδιαίτερα στο Νομό Κοζάνης για την κατασκευή νέων μονάδων. Αντίθετα η Κυβέρνηση του Κώστα Καραμανλή έστρεψε από την πρώτη στιγμή τις δράσεις της στην ελληνική περιφέρεια και ανταποκρίθηκε άμεσα στην ανάγκη εθνικής στρατηγικής για την περιφερειακή ανάπτυξη. Εφαρμόζει ένα νέο Αναπτυξιακό Νόμο, καταρτίζει ένα εθνικό χωροταξιακό σχέδιο, χαράσσει μια νέα εθνική ενεργειακή πολιτική με έργα, διεθνούς, εμβέλειας. Η χρονιά αυτή που έρχεται θα είναι μια χρονιά ανάπτυξης για τον ενεργειακό τομέα. Αποφάσισε την κατασκευή νέας υδροηλεκτρικής μονάδας στη δυτική Μακεδονία όπου θεωρώ αυτονόητο ότι θα κατασκευαστεί στην Πτολεμαϊδα με καθαρή αξιοποίηση λιγνίτη  για να αντικαταστήσει την προηγούμενη μονάδα που σταμάτησε. Διευκολύνει την ίδρυση των νέων επιχειρήσεων. Δίνεται έμφαση στην απορροφητικότητα των κοινοτικών κονδυλίων. 
      Κυρίες και κύριοι συνάδελφοι, οι κυβερνήσεις του ΠΑ.ΣΟ.Κ. είχαν πετύχει ένα εντυπωσιακό αρνητικό επίτευγμα. Η χώρα μας ήταν σταθερά στην τελευταία θέση σε όλους τους δείκτες της Ευρωζώνης. Σήμερα αυτή η αρνητική σταθερότητα ανατρέπεται. Ο λαός κρίνει και μπορεί να συγκρίνει. Οι πολίτες του νομού μου που με εξουσιοδότησαν να έλθω σήμερα εδώ με τις Εκλογές του 2004 στηρίζουν την Κυβέρνηση, στηρίζουν τον Προϋπολογισμό της Κυβέρνησης. Η οικονομία μας γίνεται αξιόπιστη με πραγματικές προοπτικές ανάπτυξης. Γι’ αυτό το λόγο, κύριοι συνάδελφοι, υπερψηφίζω τον Προϋπολογισμό του 2004 και αυτό προτείνω να κάνετε και εσείς.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Είναι σε όλους μας εδώ μέσα γνωστό, αλλά και σε αυτούς που μας ακούνε πως οι αριθμοί ενός Κρατικού Προϋπολογισμού δεν αποκαλύπτουν μόνο ποσότητες χρημάτων, αλλά παραπέμπουν ταυτόχρονα και σε συγκεκριμένες πολιτικές και ιδεολογικές επιλογές που αποτελούν εξάλλου και την αιτία για να οριστούν αυτές οι ποσότητες. Γι’ αυτό, ακριβώς, πιστεύουμε πως είναι εύκολο να χαρακτηρίσει κανείς έναν Προϋπολογισμό ταξικό, αντιλαϊκό όπως τον χαρακτηρίζει το Κομμουνιστικό Κόμμα Ελλάδος και γι’ αυτό και τον καταψηφίζει. Και είναι εύκολο αρκεί αυτός που θέλει να χαρακτηρίσει αυτόν τον Προϋπολογισμό να δει μέσα σ’ αυτόν αυτές τις πολιτικές, αυτές τις ιδεολογικές επιλογές να τις περιγράψει, υπογραμμίζοντας ιδιαίτερα τις λύσεις που προωθούν και οι οποίες δεν αντιμετωπίζουν τα βασικά και βασανιστικά προβλήματα του εργαζόμενου λαού. Να αναλύσει επίσης την ταξικότητά του με συγκεκριμένα επιχειρήματα όπως κάνει το Κ.Κ.Ε. και όχι με ευφυολογήματα με προχειροφτιαγμένα συνθήματα και με μαντινάδες όπως ακούσαμε πριν από λίγο.
      Με βάση αυτή την αντίληψη το Κ.Κ.Ε. θεωρεί ένα από τα χαρακτηριστικά κεφάλαια αυτού του Προϋπολογισμού που επαληθεύουν τους ισχυρισμούς του, το κεφάλαιο που αναφέρεται στην παιδεία, ένα κεφάλαιο μέσα στο οποίο με απλούς υπολογισμούς μπορούμε να εντοπίσουμε χρηματοδοτήσεις οι οποίες δεν εγγυώνται τον δημόσιο και τον δωρεάν χαρακτήρα της εκπαίδευσης. 
      (Στο σημείο αυτό, την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      	Δεν ικανοποιούν τα βασικά αιτήματα του διδακτικού προσωπικού αναγκάζοντάς το έτσι και αλλιώς να εγκαταλείψει τις σχολικές αίθουσες και να κατεβεί στους δρόμους διεκδικώντας την αξιοπρέπειά του. Δεν υποστηρίζει την άποψη που υποτίθεται ότι υπάρχει μέσα σ’ αυτόν τον Προϋπολογισμό ότι προωθείται η αναβάθμιση της ποιότητας του ελληνικού σχολείου ώστε να παίξει το ρόλο του μέσα σε μια κοινωνία η οποία ραγδαία εξελίσσεται και η οποία καθημερινά απαιτεί τον πολλαπλασιασμό της γνώσης, μιας γνώσης βέβαια που για μας δεν πρέπει να έχει καμία σχέση με την εμπορευματοποιημένη κατάρτιση. Για μας η ποιότητα του ελληνικού σχολείου έπρεπε να έχει σχέση με πολύ συγκεκριμένα θέματα: Πρώτα πρώτα με την επάρκεια του εκπαιδευτικού διδακτικού προσωπικού και γι’ αυτό πρέπει να καταργηθούν οι πολυώνυμες και ποικιλώνυμες κατηγορίες των ωρομισθίων, των αναπληρωτών και να προχωρήσει η Κυβέρνηση σε μαζικούς διορισμούς. Μια ποιότητα που πρέπει να έχει σχέση με τον εκσυγχρονισμό της σχολικής στέγης, μια ποιότητα που πρέπει να έχει σχέση με την υποστήριξη της ελεύθερης έρευνας. 
      Είναι μια ποιότητα που πρέπει να έχει σχέση με την υποστήριξη της ελεύθερης έρευνας, μια ποιότητα που πρέπει να έχει σχέση με την αναβάθμιση τελικά των προγραμμάτων, με την αναβάθμιση των προοπτικών που πρέπει να χαρακτηρίζουν την Ελληνική εκπαίδευση. 
      Εδώ ακριβώς βρίσκεται –και μπορεί κανείς να την αντιμετωπίσει και να την περιγράψει- η ανακολουθία της Κυβέρνησης, μια ανακολουθία η οποία σημαίνει το εξής, άλλα να δηλώνει η Κυβέρνηση και άλλα να πραγματοποιεί. Δεν ξεχνούμε –και το ζούμε καθημερινά- ακόμα και ο ίδιος ο Πρωθυπουργός όταν μιλά, όταν αναφέρεται στην πολιτική του, στις πολιτικές της Κυβέρνησής του, λέει και υπογραμμίζει ότι στο κέντρο των πολιτικών αυτών επιλογών ως όραμα βρίσκεται η παιδεία και συμπληρώνει «και ο πολιτισμός». Είναι όμως μια τραγική ανακολουθία, γιατί το βλέπουμε αυτό και το συμπεραίνουμε, όταν τελικά ως προτεραιότητα η παιδεία βρίσκεται κάτω από τους εξοπλισμούς, από τα μέτρα για τη δημόσια τάξη, από τα μέτρα για τις καπιταλιστικές αναδιαρθρώσεις. 
      Εδώ ακριβώς από αυτές τις διαπιστώσεις προκύπτει αβίαστα ένα πολιτικό συμπέρασμα. Και το πολιτικό αυτό συμπέρασμα λέει το εξής, ότι δεν είναι ότι η Νέα Δημοκρατία δεν αντιλαμβάνεται τη σημασία της παιδείας, αλλά και ότι –και αυτό πρέπει να μας φοβίζει- δίνει σ΄ αυτήν τη σημασία ένα άλλο περιεχόμενο, ένα περιεχόμενο τελικά που είναι στρεβλό, γιατί είναι ένα περιεχόμενο που κάθε μέρα χάνει τη σχέση του με την πραγματική γνώση και έρχεται πιο κοντά, όπως είπα και πριν από λίγο, στην εμπορευματοποιημένη κατάρτιση. 
      Είναι τελικά ένα περιεχόμενο που απομακρύνεται από την αντιμετώπιση μέσα από μια αναβαθμισμένη εκπαίδευση των λαϊκών προβλημάτων, ένα στρεβλό περιεχόμενο το οποίο, δυστυχώς, οδηγεί την Κυβέρνηση να παγιδεύεται μέσα σε μια άποψη για την εκπαίδευση. 
      Εξάλλου έχει ακουστεί πολλές φορές από Βουλευτές της Νέας Δημοκρατίας μέσα σ’ αυτήν την Αίθουσα η άποψη ότι για να λυθούν τα προβλήματα της τριτοβάθμιας εκπαίδευσης, πρέπει αυτή να μετατραπεί σε επιχείρηση. Το είπε αυτό σε μια συνεδρίαση της Επιτροπής Μορφωτικών Υποθέσεων ο Βουλευτής κ. Νίκος Γεωργιάδης. 
      Επίσης, ακούστηκε η άποψη ότι επιτέλους και σ΄ αυτήν τη χώρα η γνώση πρέπει να πληρώνεται από αυτούς που θέλουν να την αποκτήσουν. Κι όμως όλοι οι Βουλευτές της Νέας Δημοκρατίας μιλώντας και αναφερόμενοι στην παιδεία, μιλούν για μια νέα εποχή που ξεκινάει για μια νέα κοινωνία, για έναν νέο κόσμο, όπου τελικά μέσα από αυτόν τον Προϋπολογισμό φαίνεται ότι σ’ αυτήν τη νέα κοινωνία η εκπαίδευση θα αποτελεί ένα εμπόρευμα που τελικά θα αποκτήσουν και θα μπορούν να αποκτούν μόνο αυτοί που έχουν τη δυνατότητα. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Αγοραστός έχει το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριοι Βουλευτές, κυρίες και κύριοι συνάδελφοι, θα ήθελα να θυμίσω ότι ασκείτε αντιπολίτευση χωρίς συνοχή, χωρίς αρχές, χωρίς καν θέσεις. Ασκείτε αντιπολίτευση πλέοντας σε πελάγη ηθελημένης άγνοιας, προσποιούμενοι απώλεια μνήμης για τα παρελθοντικά σας πεπραγμένα. Δεν έχετε καμία συγκεκριμένη  θέση στα προβλήματα που εσείς δημιουργήσατε, αλλά ταυτόχρονα αποφεύγετε να προτείνετε και λύσεις. 
      Κυρίες και κύριοι συνάδελφοι, παρακολουθώντας τη συζήτηση για τον Προϋπολογισμό του 2007 καταλήγει κάθε καλοπροαίρετος Έλληνας σε τρία βασικά συμπεράσματα. 
      Πρώτον, οι επόμενες εκλογές έχουν ήδη κριθεί. Η Νέα Δημοκρατία μιλά από τώρα με τη σιγουριά και την ευθύνη ότι συνεχίζει στην Κυβέρνηση. 
      Δεύτερον, το ΠΑ.ΣΟ.Κ. που σήμερα μιλά με τη σιγουριά, αλλά και την άνεση ότι συνεχίζει για τουλάχιστον άλλα τέσσερα χρόνια στην Αντιπολίτευση, πρέπει να μοχθήσει για να μη λάβει η τέταρτη κατά σειρά ήττα του την τελευταία τριετία ανεξέλεγκτες διαστάσεις. Θυμίζω: Μάρτιος 2004 εθνικές εκλογές, Ιούνιος 2004 ευρωεκλογές, Οκτώβριος 2006 δημοτικές εκλογές. 
      Τρίτο συμπέρασμα: Η Νέα Δημοκρατία προορίζεται να κάνει πολλούς ακόμη προϋπολογισμούς. Προσέξτε, αγαπητοί συνάδελφοι του ΠΑ.ΣΟ.Κ., μήπως αυτός είναι ο τελευταίος Προϋπολογισμός για τη συγκεκριμένη ηγετική σας ομάδα, αν και, όπως ακούγεται, κάποιοι εξ υμών δεν θα στεναχωρηθούν ιδιαίτερα. 
      Ξέρετε ποιο είναι το πλέον σοβαρό σας πρόβλημα που προκύπτει; Σας ακούω με μεγάλη προσοχή όλες αυτές τις μέρες, κυρίες και κύριοι συνάδελφοι. Αθροίζετε το κυβερνητικό ΠΑ.ΣΟ.Κ. -ας το ονομάσουμε μείον Α, άλλωστε κι εσείς ως κυβέρνηση αφαιρούσατε από την τσέπη των Ελλήνων πολιτών- μ’ ένα μελλοντικό ΠΑ.ΣΟ.Κ. το οποίο να δεχθούμε ότι θα είναι θετικότερο, άρα θα το ονομάσουμε συν Α. Εσείς λοιπόν προσπαθείτε να αθροίσετε το συν Α με το μείον Α, να το διαιρέσετε δια δύο και να βγάλει το σημερινό ΠΑ.ΣΟ.Κ. την πολιτική και τις θέσεις του. Ελάτε όμως που συν Α συν μείον Α κάνει πάντοτε μηδέν. Είτε δια δύο το διαιρείτε είτε δια δέκα, πάντα μηδέν θα βγαίνει το αποτέλεσμα. Αυτήν τη συλλογιστική είχε χρησιμοποιήσει σε κάποια πρόσφατη εκδήλωση ο διακεκριμένος αρθρογράφος της «Καθημερινής» κ. Πάσχος Μανδραβέλης. Τη χρησιμοποιώ αλλαγμένη διότι ταιριάζει στην περίπτωση.
      Το πρόβλημά σας είναι ότι δεν έχετε συγκεκριμένες θέσεις. Είστε εγκλωβισμένοι να υπερασπίζεστε το κακό κυβερνητικό παρελθόν σας, γι’ αυτό και διολισθαίνετε καθημερινά στη διγλωσσία. Τι να πείτε άραγε; Ότι είστε αντίθετοι στη συνεργασία του Ο.Τ.Ε. με στρατηγικό σύμμαχο; Μα το ΠΑ.ΣΟ.Κ. ως κυβέρνηση δεν μετοχοποίησε το 62% του Ο.Τ.Ε., δεν αποφάσισε στη διυπουργική επιτροπή τη διερεύνηση της διεθνούς αγοράς για την εξεύρεση στρατηγικού συμμάχου; Τώρα αντιτίθεται στο υπόλοιπο 20%; Τώρα δηλαδή το μετανιώσατε; Γιατί δεν μιλάτε καθαρά; Είτε μετανιώσατε για τις αποκρατικοποιήσεις και κάνατε εκατοντάδες αποκρατικοποιήσεις ως κυβέρνηση, οπότε βγείτε και πείτε ξεκάθαρα στον ελληνικό λαό «κάναμε λάθος, σας λέγαμε ψέματα όλα αυτά τα χρόνια» είτε εμμένετε στην πολιτική, οπότε να έχετε τη γενναιότητα να βγείτε και να στηρίξετε την Κυβέρνηση της Νέας Δημοκρατίας. Πάντως, όσο είστε και με τον αστυφύλακα και με το χωροφύλακα δεν πείθετε. Ο ελληνικός λαός σας το λέει συνέχεια με τις δημοσκοπήσεις, αλλά εσείς αγρόν αγοράζετε.
      Κυρίες και κύριοι συνάδελφοι, με λύπη ο ελληνικός λαός διαπιστώνει μία άνευ ιστορικού προηγουμένου αντιπολιτευτική αδιαλλαξία. Πριν από κάποια χρόνια κάποια στελέχη σας διαβλέποντας τη βέβαιη ήττα στις εκλογές του 2004 εφηύραν το σενάριο της «δεξιάς παρένθεσης» για να γλυκάνουν την ήττα στον κομματικό στρατό σας που είχε αλώσει το δημόσιο και να ενεργοποιήσουν αυτόν το στρατό να δώσει τη μάχη, γιατί αλλιώς το μέγεθος της ήττας θα ξεπερνούσε κάθε όριο. Αυτό το σενάριο έχει ήδη καταρρεύσει μετά από τις τρεις αλλεπάλληλες ήττες σας, αλλά και τη βεβαιότητα που επικρατεί στην κοινή γνώμη για την τέταρτη, για την καινούργια καθαρή εντολή που θα λάβει η Κυβέρνηση του Κώστα Καραμανλή. 
      Εσείς προσπαθείτε μ’ ένα ολοφάνερο άγχος να μικρύνετε το μέγεθος της ήττας, της νέας ήττας. Κατανοητή η προσπάθεια, αλλά κάντέ τη σωστά. Ξεκινήστε με ειλικρινή αυτοκριτική, αναγνωρίστε τα λάθη σας και αρχίστε να μιλάτε τη γλώσσα της αλήθειας στους πολίτες. Πρέπει να είστε πιο μετρημένοι και προπαντός τα λόγια σας να είναι πιο υπεύθυνα. Μια καλή αρχή θα ήταν να υπερψηφίσετε τον Προϋπολογισμό. Για σκεφθείτε το. Θα δείξετε ότι λαμβάνετε τα μηνύματα της κοινωνίας. 
      Σε κάθε περίπτωση, όμως, η Νέα Δημοκρατία υλοποιεί στο ακέραιο τις δεσμεύσεις της. Αυτό είναι ξεκάθαρο, γι’ αυτό και το ΠΑ.ΣΟ.Κ. εστιάζει πλέον την κριτική του στην ταχύτητα υλοποίησης των δεσμεύσεων. Να το θέσω διαφορετικά; Αντί το ΠΑ.ΣΟ.Κ. να λέει πώς η αγροτική σύνταξη πηγαίνει στα 330 ευρώ από την πρώτη Ιανουαρίου του 2008, γιατί δεν κάνει την αυτοκριτική του που η σύνταξη το 2004 ήταν μόλις 200 ευρώ;
      Προσωπικά πιστεύω ότι η σύνταξη πρέπει να είναι μεγαλύτερη για τους απόμαχους της δουλειάς στην ύπαιθρο και θεωρώ ότι στην νέα τετραετία χρειάζεται να αυξηθεί περισσότερο και είμαι βέβαιος ότι πρόκειται να γίνει. Να δεχθώ λοιπόν ότι η αύξηση της τάξης του 65% στην πρώτη τετραετία της Νέας Δημοκρατίας δεν είναι ικανοποιητική; Ας μας παρέδιδε το ΠΑ.ΣΟ.Κ. την αγροτική σύνταξη στα 300 ευρώ για να την πάμε εμείς με την αύξηση του 65% στα 500. Ας μην είστε λοιπόν ακριβοί στα πίτουρα και φτηνοί στο αλεύρι. 
      Κυρίες και κύριοι συνάδελφοι, προσωπικά είμαι βέβαιος για τη δεύτερη και για την τρίτη τετραετία του Κώστα Καραμανλή και της Κυβέρνησης της Νέας Δημοκρατίας. Προσωπικά όμως, πάλι μιλώντας, σας λέω ευθέως, ότι το ζητούμενο δεν είναι οι ψήφοι. Είναι να παράξουμε έργο ουσίας στην περιφέρεια, να συνδράμουμε στον άνθρωπο της υπαίθρου, ουσιαστικά να είμαστε αποτελεσματικοί. Εκτιμώ ότι η προσπάθειά μας χρειάζεται να είναι διαρκής και το κυριότερο να μιλάμε με ευαισθησία και κατανόηση. Ωστόσο η οικονομία μας δεν είναι ακόμα στην κατάσταση που θέλουμε και δικαιούται η χώρα μας, προκειμένου να βελτιωθεί περισσότερο το εισόδημα του κάθε πολίτη. Σε κάθε περίπτωση όμως, μακριά από την παράταξή μας οι λογικές του στυλ «οι αγρότες θα τα βγάλουν πέρα μόνοι τους» που υποστήριζε ο πρώην Υπουργός Γεωργίας του ΠΑ.ΣΟ.Κ., κ. Δρυς. Σε ό,τι αφορά στο παρελθόν, κύριοι συνάδελφοι, το παρελθόν όταν μετριέται με τις επιπτώσεις του δεν είναι παρελθόν. Είναι χρόνος μέλλοντος. Για τους νομικούς θα έλεγα ότι αποτελεί νομικό καταπίστευμα. Κάθε φορά λοιπόν, που θα αναφερόμαστε στο παρελθόν, θα το κάνουμε για να προσδιορίζουμε το σημείο εκκίνησης της νέας διακυβέρνησης, τις ευθύνες για τα υψηλά δημοσιονομικά ελλείμματα, το αυξανόμενο δημόσιο χρέος, τις μεγάλες διαρθρωτικές, δομικές και λειτουργικές αδυναμίες τις φέρει το όλο ΠΑ.ΣΟ.Κ., παλιό και νέο. Και οι ευθύνες αυτές δεν αποσύρονται ούτε με αλλαγές ιεραρχίας και οργανογράμματος στο ΠΑ.ΣΟ.Κ., ούτε με φωνές μηδενιστικής αντιπολίτευσης, στείρας αντίδρασης και ανεύθυνου λαϊκισμού. 
      Κυρίες και κύριοι, ο κρατικός προϋπολογισμός του 2006 είναι ένας προϋπολογισμός που η πιστή τήρησή του σηματοδοτεί το πέρασμα σε μια εποχή οικονομικής προόδου και δημοσιονομικής σταθερότητας. Πιστεύω ότι με τον Προϋπολογισμό του 2007 σηματοδοτούμε τον οριστικό χωρισμό του μέλλοντος από τις λάθος επιλογές του παρελθόντος. Εμείς θέλουμε και θα φτάσουμε σε ένα αποτελεσματικό κράτος, σε μια κοινωνία πιο δίκαιη με περισσότερες ευκαιρίες για όλους. Εμείς τη λαϊκή συμμετοχή τη θέλουμε στο οικονομικό γίγνεσθαι και στην ευημερία. Όχι στα λόγια και στη θεωρία. Γι’ αυτό δεσμευόμαστε ότι οι πρώτοι ωφελημένοι από την πολιτική μας, όσο  σταδιακά επιτυγχάνουμε τους στόχους μας είναι οι κοινωνικές ομάδες εκείνες που έχουν πραγματικά και σημαντικά προβλήματα. 
      Κυρίες και κύριοι συνάδελφοι, οι Βουλευτές της κυβερνητικής πλειοψηφίας στηρίζουμε τον Προϋπολογισμό και δεν το κάνουμε από θεσμικό καθήκον. Στηρίζουμε τον Προϋπολογισμό και την προσπάθεια της Κυβέρνησης γιατί πιστεύουμε πως πάνω απ’ όλα, πέρα και πάνω από ευχάριστοι, πρέπει να είμαστε χρήσιμοι στον τόπο.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη- Ψαρούδα): Ευχαριστούμε τον κ. Αγοραστό. 
      Ο κ. Χυτήρης έχει το λόγο.
      ΤΗΛΕΜΑΧΟΣ ΧΥΤΗΡΗΣ: Κυρίες και κύριοι συνάδελφοι, τρία χρόνια στην εξουσία είναι ικανό διάστημα για να κρίνει κανείς τι έκανε, τι πέτυχε και που το πάει η Κυβέρνηση. Είναι ο τρίτος Προϋπολογισμός που κατατίθεται. Θα είναι και ο τελευταίος για την Κυβέρνησή σας. Κυριολεκτικά. Ο λαός και όλοι μας έχουμε την εμπειρία των άλλων δύο που προηγήθηκαν. Εδώ ο κ. Αλογοσκούφης κάθε μέρα και σήμερα και ο κ. Μπέζας παρουσιάζει δείκτες επί δεικτών για να μας αποδείξει την ανάπτυξη της ελληνικής οικονομίας. Τι χρεία, όμως, έχουμε μαρτύρων; Ο ελληνικός λαός, οι εργαζόμενοι, οι μισθωτοί, οι συνταξιούχοι, οι νέοι, οι αγρότες, τα μεσαία και μικρότερα νοικοκυριά γνωρίζουν πως πάνε τα οικονομικά τους. Τα αντιμετωπίζουν κάθε μέρα. Δεν περιμένουν κανέναν κ. Αλογοσκούφη  να τους πει πόσο ωραία περνάνε. Ποια είναι, λοιπόν, η αδιάψευστη πραγματικότητα; Ότι η επιχείρηση απογραφή δεν σας βγήκε. Βάλατε τη χώρα υπό δημοσιονομική επιτήρηση και έκτοτε ξεπουλάτε ό,τι μπορείτε,για να αποδείξετε στην Ευρωπαϊκή Επιτροπή ότι καλύπτετε τα ελλείμματά σας. 
      Έτσι που το πάτε, θα ξυπνήσουμε ένα πρωί σε μία Ελλάδα ιδιωτικοποιημένη με ένα ξένο μάνατζερ.
      Ο Πρωθυπουργός της χώρας δεν πολυνοιάζεται. Παραχωρεί και αδιαφορεί. Ο Σουφλιάς κάτι υποψιάζεται. 
      Τι πέτυχε η οικονομική σας πολιτική έως τώρα; Άνοιγμα της ψαλίδας, της ανισότητας. Οι μη έχοντες έγιναν πιο πολλοί. Περνάνε πιο δύσκολα. Δανείζονται και χρωστούν. Και οι λίγοι και κατέχοντες απολαμβάνουν. Στόχος σας είναι μόνο ένας. Ανομολόγητος, κρυπτόμενος, όμως φανερός πλέον σε όλους. Η επανίδρυση του κράτους της Δεξιάς. Θέλετε μια άλλη τετραετία για να εμπεδώσετε αυτήν την επιδίωξη. Σας έχουν πάρει, όμως, χαμπάρι όλοι. Εσάς, τις υποσχέσεις σας, την πολιτική σας, τις μεταρρυθμίσεις σας, τις «γαλάζιες» προσλήψεις, τις φορολογίες σας. Η παραπλάνηση της κοινής γνώμης μια φορά πέτυχε. Δεύτερη δεν θα υπάρξει.
      Που είναι οι επενδύσεις στην περιφέρεια; Καταργήσατε εκατόν ογδόντα έργα. Ποια έργα κάνατε; Θέλετε να σας πω τα έργα των κυβερνήσεων του ΠΑ.ΣΟ.Κ.; Αντέχετε στη σύγκριση; Τα ξέρει ο κόσμος και κάνει αυτός τη σύγκρισή του.
      Οι αγρότες περίμεναν καλύτερες τιμές για τα προϊόντα τους. Έτσι τους είπατε. Και είδαν την κατρακύλα. Τα νοικοκυριά περίμεναν κάποια ανακούφιση από τη βαριά καθημερινότητα, όπως λέγατε. Είδαν περισσότερους φόρους, λιγότερα χρήματα, μεγαλύτερη ακρίβεια. Το Χριστουγεννιάτικο τραπέζι φέτος θα είναι 17% ακριβότερο απ’ ό,τι πέρυσι. Σε ποιους κάνετε αύξηση 17%; Μόνο οι τράπεζες κερδίζουν σ’ αυτήν τη χώρα και η ολιγαρχία του χρήματος. 
      Παίζετε, εν ου παικτοίς. Νομίζετε ότι μπορείτε να τους παραπλανήσετε όλους. Η αλαζονεία και η έπαρση, όμως, είναι ένα μπούμερανγκ που γυρίζει εναντίον σας. Τώρα ξέρουν όλοι και πρώτα απ’ όλα όσοι πίστεψαν σε εσάς, στην ταπεινότητα και τη σεμνότητα.
      Δηλώνετε με στόμφο ότι μειώσατε την ανεργία. Μόνο στα χαρτιά. Κάθε οικογένεια έχει και έναν άνεργο, κυρίως νέο, που συντηρείται από τους γονείς του, ενώ έχει σπουδάσει, έχει ξοδέψει, έχει ματώσει η οικογένειά του. Παρουσιάζετε άλλη εικόνα από την πραγματικότητα και είστε ευχαριστημένοι με τον εαυτό σας. Κραδαίνετε τις δημοσκοπήσεις και περιμένετε θριάμβους εκλογικούς, για να ολοκληρώσετε, όπως λέτε, το έργο σας στις πλάτες του ελληνικού λαού. Ο Έλληνας, όμως, είναι περήφανος. Ούτε μαζοχιστής είναι ούτε δεδομένος ούτε ηλίθιος ούτε έχει σκοπό να αυτοκτονήσει. Απλώς θα σας «μαυρίσει».
      Θα μιλήσω ειδικότερα στην ώρα που απομένει για τον πολιτισμό, το φτωχότερο συγγενή της Κυβέρνησης. Ο πολιτισμός είναι: «το μεγάλο συγκριτικό πλεονέκτημα», δήλωνε ο Πρωθυπουργός το 2004, όταν αναλάμβανε και ως Υπουργός Πολιτισμού. Και τι έκανε ως Υπουργός Πολιτισμού; Απλώς τίποτε. Ή μάλλον κάτι έκανε. Αυτό που συνεχίζει να κάνει σήμερα ο Υπουργός Πολιτισμού, κ. Βουλγαράκης. Δημόσιες σχέσεις. Πολιτική πολιτισμού δεν υπάρχει. Είναι ανύπαρκτη. Η πολιτιστική υποδομή της χώρας μας καταρρέει. Τα ΔΗ.ΠΕ.ΘΕ., τα περιφερειακά θέατρα, κινδυνεύουν να κλείσουν. Νέα επιχειρησιακά προγράμματα δεν υπάρχουν. Συνεχίζουν τα προγράμματα που πήρε η κυβέρνηση του ΠΑ.ΣΟ.Κ. το 2003. Και τι κάνετε σήμερα; Σύμφωνα με πρόσφατη ανακοίνωση του Υπουργείου Οικονομίας στο Δ΄ Κοινοτικό Πλαίσιο Στήριξης ο τομέας πολιτισμού δεν αποτελεί επιχειρησιακό πρόγραμμα. Διαγράφεται ο πολιτισμός. Έτσι απλά. Με μια μονοκονδυλιά.
      Μεγαλοστομίες. Υποσχέσεις. Επιτροπές επί επιτροπών. Γραφειοκρατία και τροπολογίες νυκτός, ώστε να ελέγχετε τις προσλήψεις κομματικών ωρομισθίων. Αυτό κάνει στο Υπουργείο Πολιτισμού ο κ. Βουλγαράκης. Αυτή είναι η προσφορά του στη σύγχρονη ελληνική δημιουργία και στην υποστήριξη της αρχαίας κληρονομιάς. Υποτιμά το έργο και την προσφορά τόσο ικανών και διαπρεπών αρχαιολόγων, αρχιτεκτόνων, επιστημόνων του Υπουργείου Πολιτισμού. Λόγια μεγάλα, έργα μηδαμινά. Παντού έτσι. Σε κάθε τομέα. Στις επιδιορθώσεις μουσείων, στις επεκτάσεις μουσείων, στη φύλαξη αρχαιολογικών χώρων. Όλα εκκρεμούν.
      Οι επιχορηγήσεις που οφείλει να προσφέρει το Υπουργείο Πολιτισμού σε πολιτιστικές δραστηριότητες, σε  θέατρα, σε επιμελητήρια εικαστικών τεχνών, σε συλλόγους εκκρεμούν. Η «Πάτρα -Πολιτιστική Πρωτεύουσα της Ευρώπης» έκλεισε με χρωστούμενα από το Υπουργείο Πολιτισμού. Το Μακεδονικό Μουσείο Σύγχρονης Τέχνης αναζητά χορηγίες για να μπορέσει να υλοποιήσει το πρόγραμμά του. Το Μουσείου-Σπίτι Καποδίστρια στην Κέρκυρα έκλεισε. Το Πελοποννησιακό Λαογραφικό Ίδρυμα στο Ναύπλιο μετέτρεψε την αίθουσα πολλαπλών χρήσεων σε πωλητήριο τοπικών προϊόντων και προϊόντων «ΚΥΚΝΟΣ» για να μπορέσει να ανταπεξέλθει. Υπάρχουν ακόμα οφειλές προς την Εθνική Πινακοθήκη για εκθέσεις του 2004. Οι Εφορίες Αρχαιοτήτων χρωστούν μέχρι και τιμολόγια για αγορές υλικών. Η απογοήτευση των κινηματογραφιστών, των παραγωγών, των σκηνοθετών εδραιώνεται και οδηγεί σταδιακά στην αδράνεια. Η ασφάλιση των συγγραφέων περιμένει την υπογραφή της Κυβέρνησης. Με λόγους και πασαλείμματα δεν ξεγελάτε κανέναν και κυρίως πολιτισμός δεν γίνεται. 
      Χρειάζεται να σκύψει κανείς πάνω στα προβλήματα. Ο πολιτισμός είναι πράγματι ατού για την Ελλάδα. Η πολιτική σας, δυστυχώς, οδηγεί μόνο στην υποβάθμισή του. Όλα εκκρεμούν, εκκρεμούν, εκκρεμούν. Εκκρεμεί ο πολιτισμός στη χώρα που γεννήθηκε. 
      Θα κριθείτε όμως, και σε αυτόν τον τομέα στις εκλογές και θα κριθείτε αρνητικά, όπως και σε όλα άλλωστε. Καταφέρατε τελικά να τα φέρετε όλα στα μέτρα σας. Και τα μέτρα αυτά δεν είναι τα μέτρα της Ελλάδος, δεν είναι τα μέτρα του Έλληνα. Η Ελλάδα και οι Έλληνες αξίζουν πολλά περισσότερα. Το διεκδικούν και θα το πετύχουν. Οι εκλογές είναι μπροστά,  κοντή γιορτή.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και τέσσερις συνοδοί-καθηγητές από το 2ο Γυμνάσιο Μεσσήνης Μεσσηνίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Το λόγο έχει ο κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, κυρίες και κύριοι συνάδελφοι, σ’ αυτήν την κορυφαία κοινοβουλευτική διαδικασία όπου συζητείται ο κρατικός Προϋπολογισμός της χώρας, ο λαός είναι στους δρόμους. Οι περισσότεροι ΄Ελληνες ανησυχούν, το 80% των Ελλήνων σύμφωνα με το Ευρωβαρόμετρο, δεν περιμένει τίποτα οικονομικά, περιμένει επιδείνωση, οι άνεργοι αγωνιούν, οι ασθενείς ταλαιπωρούνται, οι εργαζόμενοι ψάχνουν για δεύτερη και τρίτη δουλειά, οι κάρτες λήγουν και ανανεώνονται με νέες κάρτες, η Ελλάδα ζει με δανεικά και η Κυβέρνηση διαφημίζει τον Προϋπολογισμό της.
      Τι είναι αυτά, κύριε Υπουργέ; Παράθεση στοιχείων το καταλαβαίνω την ημέρα της κατάθεσης του Προϋπολογισμού, αλλά εσείς προπαγανδίζετε τον Προϋπολογισμό σας. Αυτό είναι απαράδεκτο, γιατί δεν λέτε τα στοιχεία του Προϋπολογισμού, λέτε άλλα πράγματα. Λέτε: «Πίσω από τους αριθμούς υπάρχουν άνθρωποι». «Προϋπολογισμός 2007, «αποτελεσματικότητα και αξιοπιστία», ολόκληρη σελίδα. Δεν φτάνει ο λαός που πληρώνει με τους φόρους όλα όσα γίνονται, θα πληρώνουμε και τις διαφημίσεις και την προπαγάνδα της Κυβέρνησης για τον Προϋπολογισμό της χώρας.
      Εν πάση περιπτώσει, εσείς νομίζετε ότι έτσι θα πειστεί ο λαός με αυτά που θα πείτε και δεν θα πειστεί με αυτά που θα κάνετε. Αυτή είναι η πολιτική σας όλα αυτά τα χρόνια, τι θα πείτε, πώς θα αποπροσανατολίσετε. Εμείς, πάντως, μάθαμε εδώ μέσα και σιγά-σιγά μαθαίνει και ο λαός τι σημαίνει μεταρρύθμιση, σημαίνει απορρύθμιση, τι σημαίνει ελάφρυνση, σημαίνει επιβάρυνση, τι σημαίνει νοικοκύρεμα, σημαίνει περικοπή, σκληρή λιτότητα. Δεν θέλετε να μάθει ο λαός την αλήθεια και προσπαθείτε με ψεύτικα λόγια, γιατί ούτε οι αριθμοί σας βοηθούν, δεν σας βοηθούν οι αριθμοί, να υποσχεθείτε πράματα και θάματα και με τον αέρα των δημοσκοπήσεων να αποπροσανατολίσετε το λαό για να ξανακερδίσετε τις εκλογές.
      Όμως, ο λαός βλέπει, παρακολουθεί. Το μεγάλο θύμα του Προϋπολογισμού, αγαπητοί συνάδελφοι, είναι η ανάπτυξη, ιδιαίτερα της περιφέρειας, και το κοινωνικό κράτος. 
      Με αυτόν τον Προϋπολογισμό η περιφέρειά μου, η Κρήτη, ούτως ή άλλως πρέπει να παραδεχθούμε ότι είχε ένα αναπτυξιακό έλλειμμα λόγω των Ολυμπιακών Αγώνων και λόγω του ότι έγιναν τεράστια έργα στο λεκανοπέδιο Αττικής, τα οποία καλώς έγιναν, διότι άλλαξε η Ελλάδα. Περιμέναμε να βελτιωθούν τα πράγματα. Όμως, από το τρίτο Π.Ε.Π. έκοψαν 35.000.000 ευρώ, λόγω της περικοπής της εθνικής συμμετοχής. Το τέταρτο Π.Ε.Π. Κρήτης ήταν 964.000.000 ευρώ. Είδαμε στην κατανομή 535.000.000 ευρώ. Τα άλλα θα πάνε, λέει, στα τομεακά προγράμματα των Υπουργείων. Ποιος ξέρει με ποιο κριτήριο θα κατανεμηθούν. Αυτό είναι ένα τεράστιο θέμα. 
      Οι κατασκευαστές των Χανίων σήμερα έχουν συγκέντρωση διαμαρτυρίας. Τα ίδια έλεγα και πέρυσι. Περίπου 10.000.000 ευρώ για έργα πιστοποιημένα, ενταλματοποιημένα δεν πληρώνονται, γιατί θα έπρεπε να είχε φροντίσει, λέει, το ΠΑ.ΣΟ.Κ. το 2003 να υπάρχουν λεφτά το 2006, για να πληρωθούν. Αυτή είναι η προσμονή των Χανιωτών. 
      Τα σχολικά κτίρια έχουν σταματήσει, είναι απλήρωτα. Έχω ρωτήσει, κύριε Υπουργέ, τους συναδέλφους μου στα Χανιά να μου πουν ένα καινούριο έργο που έγινε σε αυτήν την τριετία, που το οραματίστηκε η Κυβέρνηση της Νέας Δημοκρατίας, που το μελέτησε, που το δημοπράτησε, για να δούμε επιτέλους τι γίνεται και στα Χανιά που εμείς, λέει, δεν είχαμε κάνει όσα έπρεπε. Έχουμε κάνει τεράστιο έργο και αυτό το έργο, επειδή κινδυνεύει, θα δώσουμε μάχη, για να το περιφρουρήσουμε. 
      Έρχομαι τώρα στο κοινωνικό κράτος. Μάθαμε, όπως σας είπα προηγουμένως, τι σημαίνει νοικοκύρεμα. Νοικοκύρεμα, για την Κυβέρνηση της Νέας Δημοκρατίας, σημαίνει περικοπή. Για εμάς, νοικοκύρεμα σημαίνει ουδεμία δραχμή περικοπή και ουδεμία δραχμή σπατάλη. Εκεί, επάνω σε αυτήν τη βάση να το κουβεντιάσουμε. 
      Έρχομαι στο Ε.Σ.Υ., στο μεγάλο θύμα του Προϋπολογισμού. Μιλάτε για 5,7% αύξηση. Έτσι είναι, 5,7%. Έλα, όμως, που σε ποσοστό του Α.Ε.Π. είναι 2,71% σε σχέση με το 2,81% του 2005. Ως ποσοστό του Α.Ε.Π., είναι χαμηλότερο και αυτό φαίνεται σε όλα τα μεγέθη. 
      Ένα άλλο θέμα είναι οι προσλήψεις. Το 2004 προβλέπονταν 100.000.000 ευρώ για προσλήψεις, το 2005 προβλέπονταν 70.000.000 ευρώ, το 2006 προβλέπονταν 30.000.000 ευρώ, φέτος προβλέπονται 10.000.000 ευρώ. Και έρχομαι εγώ, ο Σκουλάκης, και ρωτώ το φίλο μου τον Αβραμόπουλο, που ζει το μύθο του, τις τηλεοπτικές του εμφανίσεις, τους τηλεοπτικούς του μονολόγους, που πάει και βλέπει και καμία εγχείριση καρδιοχειρουργικής στο Αττικό και λέει: «δεν με αφήνει το ΠΑ.ΣΟ.Κ., δεν θέλει το ΠΑ.ΣΟ.Κ. να διορίσω εννέα χιλιάδες νοσηλευτές άμεσα εκτός Α.Σ.Ε.Π.», τον ρωτώ το εξής: Καλά, είμαστε σοβαροί; 
      Πρώτον, δεν μπορεί να προχωρήσει, γιατί ξέρει ότι είναι συνταγματική διάταξη. 
      Δεύτερον, με ποια χρήματα θα κάνει τις προσλήψεις; Με τα 10.000.000 ευρώ; Επτακόσιες θέσεις όλες και όλες μπορεί να προκηρύξει και να προσλάβει το 2008. Είναι απαράδεκτα πράγματα αυτά, αγαπητοί συνάδελφοι της Νέας Δημοκρατίας, και απορώ πώς πάτε στους νομούς σας και τι λέτε για την κατάντια των νοσοκομείων και όλων των υπηρεσιών υγείας στις περιοχές σας. 
      Ο Ο.ΚΑ.ΝΑ. είναι το άλλο μεγάλο θύμα του εξορθολογισμού των δαπανών. Παραδώσαμε μια λίστα στα προγράμματα υποκαταστάτων με δυόμισι χιλιάδες άτομα να περιμένουν. Δεν ήταν ευχάριστη. Παραδώσαμε ένα εξελισσόμενο πρόγραμμα. Σήμερα η λίστα περιλαμβάνει τέσσερις χιλιάδες άτομα. Δεν προσέλαβαν ούτε ένα θεραπευτή. Ο κ. Στεφανής είχε προκηρύξει ογδόντα θέσεις θεραπευτών. Δεν τους προσέλαβαν, αλλά ακύρωσαν το διαγωνισμό. Δεν τους προσέλαβαν να κάνουν τις απογευματινές βάρδιες που, αν το είχαν κάνει, σήμερα η λίστα στην Αθήνα θα είχε εξαφανιστεί. Και ξέρετε τι έκαναν; Πάνε να καταργήσουν τη λίστα με ρουσφέτι. Έβαλαν ένα κριτήριο, τις κατ’ εξαίρεση προσλήψεις «για σοβαρούς κοινωνικούς και ανθρωπιστικούς λόγους». Πείτε μου, ποιος τοξικομανής δεν έχει αυτό το κριτήριο; Για όνομα του Θεού!
      Και τώρα ετοιμάζονται να καταργήσουν τη λίστα. Όμως, δεν θα τους αφήσουμε. Αυτά είναι επικίνδυνα παιχνίδια. Παίζουν με τη φωτιά. 
      Πάμε παρακάτω. Το Κ.Ε.Ε.Λ.. Είναι δυνατόν με όλα όσα ακούσαμε την 1η του Δεκέμβρη για αύξηση των φορέων του AIDS στην Ελλάδα από 17.000.000 ευρώ το 2006 να γράφουν τώρα στον Προϋπολογισμό 13.000.000 ευρώ και να έχει πάρει τόσες υπηρεσίες το Κ.Ε.Ε.Λ.; Είναι δυνατόν οι μονάδες ψυχικής υγείας, που για να λειτουργήσουν φέτος, χρειάζονται ακόμη 18.000.000 ευρώ, να χρηματοδοτούνται μόνο με 23.000.000 ευρώ, τη στιγμή που οι δαπάνες υπολογίζονται ότι θα φτάσουν τα 60.000.000 ευρώ;
      Θα κλείσουν οι δομές. Θα πεταχθούν οι άρρωστοι στο δρόμο, θα πάνε στα άσυλα και οι εργαζόμενοι στο δρόμο.
      Και φτάνω και στο τελευταίο, για την αιμοδοσία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκουλάκη, τελειώστε με αυτό.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κυρία Πρόεδρε.
      Να σας πω τι σημαίνει νοικοκύρεμα; Όταν εφαρμοζόταν η μέθοδος ΝΑΤ, που είναι ο μοριακός έλεγχος του αίματος, σε οκτώ νοσοκομεία κάποιο νοσοκομείο επέμενε να εφαρμόζει τη μέθοδο, τότε εστάλη στο εργαστήριο επιστολή των διοικούντων που έλεγε: «Σας παρακαλούμε να αναστείλετε άμεσα αυτές τις ενέργειες, διότι του λοιπού θα καταλογίζονται σε βάρος σας οι σχετικές δαπάνες ακολουθούμενες από τη δυσάρεστη λήψη μέτρων». Αυτός είναι ο εξορθολογισμός; Αυτή είναι κοινωνική αναλγησία, είναι σκληρή λιτότητα και μπορεί να αναφέρεται σε κοινωνικές ομάδες που νομίζουν ότι είναι περιθώριο. Κάνουν λάθος. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Σπηλιόπουλος.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, είναι κοινά παραδεκτό πως, για να προχωρήσει η χώρα μπροστά δεν χρειάζεται μόνο μια σοβαρή, υπεύθυνη και αποτελεσματική Κυβέρνηση, αλλά έστω και μια στοιχειωδώς σοβαρή Αντιπολίτευση και κυρίως Αξιωματική Αντιπολίτευση. Τις μέρες αυτές της συζήτησης του Προϋπολογισμού, ακούγοντας κανείς τους συναδέλφους του ΠΑ.ΣΟ.Κ., μένει για ακόμη μια φορά έκπληκτος διαπιστώνοντας πόσο ανεύθυνα και επιπόλαια λειτουργούν.
      Αγαπητοί συνάδελφοι της Αξιωματικής Αντιπολίτευσης, αναγνωρίζουμε και σεβόμαστε το θεσμικό σας ρόλο, επιδιώκουμε την κριτική σας, προφανώς την καλόπιστη κριτική σας και περιμένουμε με ενδιαφέρον τις θέσεις σας. Όμως, θα πρέπει κάποτε να αντιληφθείτε πως η γνωστή σε όλους ανικανότητα σας να συμφωνήσετε μεταξύ σας και να διατυπώσετε συγκεκριμένες θέσεις για τα προβλήματα της ελληνικής κοινωνίας και της ελληνικής οικονομίας και η αδυναμία σας να απαγκιστρωθείτε από το παρελθόν σας, δεν σας δίνει το δικαίωμα να κακοποιείτε και να διαστρεβλώνετε τόσο βάναυσα την αλήθεια, να καταστραφολογείτε τόσο ανεύθυνα, να μηδενίζετε τα πάντα, να λασπολογείτε ακόμη και να απειλείτε.
      Αλήθεια, δεν αντιλαμβάνεστε πως, με την τακτική που επιλέξατε και ακολουθείτε, εκτίθεστε ανεπανόρθωτα, ότι αυτογελιοποιείστε, ότι αυτομαστιγώνεστε; Ο ελληνικός λαός, στον οποίο όλοι απευθυνόμαστε και όλοι λογοδοτούμε, δεν είναι αφελής ούτε έχει τόσο κοντή μνήμη, όπως ίσως φαντάζεστε. Σας είδε, σας έμαθε, σας γνωρίζει. 
      Γι’ αυτό, βλέποντας σας αδιόρθωτους και αμετανόητους τρέμει μόνο και στην ιδέα ότι μπορεί να σας ξαναδεί στην εξουσία. Αυτή είναι η αλήθεια. Τον τρομάζει πέρα από την ανευθυνότητά σας το πάθος σας, η αρρώστια σας -θα έλεγα ως γιατρός- για την εξουσία και κυρίως για τη νομή της εξουσίας, όπου διαπρέψατε, αλλά και η αδυναμία σας να αντιληφθείτε ότι βρίσκεστε πια στην Αντιπολίτευση, όπου, όπως όλα δείχνουν, θα βρίσκεστε για πολλά χρόνια ακόμη με τα χάλια που έχετε, με τις αμαρτίες και τα μυαλά που κουβαλάτε, μια που και δεν θέλετε και δεν μπορείτε να αλλάξετε. 
      Γι’ αυτό και ο ελληνικός λαός, παρά τις δυσκολίες και τα προβλήματα που αντιμετωπίζει, εμπιστεύεται τη νέα διακυβέρνηση και κυρίως τον Πρωθυπουργό κ. Κώστα Καραμανλή, όπως άλλωστε δείχνουν και όλες οι δημοσκοπήσεις, θεωρώντας τον ως το τελευταίο ανάχωμα και την μοναδική ελπίδα που του απέμεινε για ένα περισσότερο αισιόδοξο και καλύτερο αύριο για τον τόπο, για τον ίδιο και προπαντός για τα παιδιά του.
      Γι’ αυτό, ο Προϋπολογισμός, κύριοι συνάδελφοι, δεν είναι ο τρίτος και ο τελευταίος, όπως σας υποχρέωσαν να λέτε συντεταγμένα οι ινστρούκτορες του κόμματός σας, αλλά ο τρίτος ανάμεσα σε έναν πολύ μεγάλο αριθμό προϋπολογισμών που θα ακολουθήσουν τα χρόνια που έρχονται προς μεγάλη σας απογοήτευση.
      Ο συζητούμενος Προϋπολογισμός, με την αξιοπιστία και την αποτελεσματικότητα που τον χαρακτηρίζουν, έρχεται, προς μεγάλη σας απογοήτευση, απ’ ό,τι διαπιστώνετε, να δικαιώσει μια καλά σχεδιασμένη, υπεύθυνη, επίπονη, επώδυνη αλλά και κοινωνικά ευαίσθητη προσπάθεια αυτής της Κυβέρνησης στην οικονομία, παρά τα γνωστά και τεράστια προβλήματα, τα βάρη του παρελθόντος και παρά τη δυσμενή, διεθνή, οικονομική συγκυρία. 
      Του λόγου του αληθές, προφανώς για όσους ενδιαφέρονται για την αλήθεια, επιβεβαιώνεται από τη θεαματική βελτίωση όλων των γνωστών δεικτών της οικονομίας, από τα επίσημα στοιχεία όλων των έγκυρων διεθνών οργανισμών και της Ευρωπαϊκής Ένωσης, από το ότι η οικονομία μας γίνεται εξωστρεφής και ανταγωνιστική. Αποδείξεις χαρακτηριστικές, μεταξύ άλλων, η αύξηση των εξαγωγών μας κατά 20%, η θεαματική αύξηση του ναυτιλιακού και του τουριστικού συναλλάγματος που εισέρρευσαν στη χώρα μας, η κατακόρυφη αύξηση των ξένων, κυρίως, επενδύσεων. 
      Του λόγου του αληθές επιβεβαιώνεται ακόμη και από ένα πλέγμα γενναίων αποφάσεων που έρχονται να ενισχύσουν σ’ αυτόν το τόπο τη κοινωνική συνοχή. Αναφέρομαι, μεταξύ άλλων, στην αύξηση των συντάξεων του Ο.Γ.Α. κατά 700 ευρώ το χρόνο, του Ε.Κ.Α.Σ. κατά 420, του επιδόματος ανεργίας κατά 18%, στην αύξηση του αφορολόγητου, μια απόφαση που θα έχει ευεργετικές συνέπειες για τριάμισι εκατομμύρια ελλήνων. Όλα αυτά τα θετικά αποτελέσματα στην οικονομία μπορεί να ενοχλούν και να μη βολεύουν την Αντιπολίτευση, όμως εμάς, κυρίες και κύριοι συνάδελφοι, μας γεμίζουν με δύναμη, με αισιοδοξία αλλά και ευθύνη, ευθύνη να δικαιώσουμε στο ακέραιο τις ελπίδες και τις προσδοκίες που εναποθέτει στις πλάτες μας ο ελληνικός λαός, ευθύνη να αγωνιστούμε με όλες μας τις δυνάμεις για να μη διαψεύσουμε την εμπιστοσύνη του.
      Αγαπητοί συνάδελφοι της Αντιπολίτευσης, τις ημέρες αυτές που συζητούμε τον Προϋπολογισμό, ανάμεσα στα πολλά ολισθήματά σας, προσπαθήσατε να μας παραδώσετε και μαθήματα κοινωνικής ευαισθησίας, ενώ είχατε ακόμη το θράσος, δια στόματος του Γενικού Αγορητή σας, να χαρακτηρίσετε το συζητούμενο Προϋπολογισμό ταξικό. Επειδή το θράσος και η ανοητολογία έχουν και τα όρια τους, σας απαντούμε: Μαθήματα οικονομίας αλλά και κοινωνικής ευαισθησίας δεν δεχόμαστε από αυτούς που ισοπέδωσαν τα πάντα στην οικονομία, από αυτούς που, φεύγοντας από την κυβέρνηση, άφησαν πίσω τους μια κοινωνία των δύο τρίτων, από αυτούς που καταδίκασαν μία στις τέσσερις ελληνικές οικογένειες να ζει κάτω από το όριο της φτώχειας και εκατοντάδες χιλιάδες άλλων οικογενειών να βρίσκονται κοντά στο όριο αυτό. 
      Ακόμη, σε αυτούς που χαρακτήρισαν το συζητούμενο Προϋπολογισμό ταξικό, απαντούμε να σταματήσουν κάποτε να κρίνουν εξ ιδίων τα αλλότρια, γιατί ο ελληνικός λαός γνωρίζει ποιοι και πώς, με μοναδικό προσόν ότι άνηκαν στο σύστημα ΠΑ.ΣΟ.Κ. ή συνεργάζονταν με αυτό, έγιναν από μειράκια πλούσιοι και από πλούσιοι πλουσιότεροι. Ακόμη, ο ελληνικός λαός γνωρίζει ποιοι και πώς στα ίδια χρόνια έγιναν ζάμπλουτοι μέσα από τις γνωστές προκλητικές υπερβάσεις στο κόστος των δημόσιων έργων και των κρατικών προμηθειών. Άλλωστε, αυτά σας τα είπε αναλυτικότερα ο κ. Δούκας. Αυτή είναι η αλήθεια, κύριοι συνάδελφοι, και θα την ακούτε την αλήθεια αυτή, όσο και αν σας ενοχλεί, γιατί οι εκλογές δεν είναι, όπως πολλές φορές σας είπαμε, ούτε καθαρτήριο ούτε κολυμβήθρα του Σιλωάμ. 
      Σε ό,τι αφορά στην παιδεία, άκουσα μερικούς εξ υμών -και πριν από λίγο το συντονιστή σας, τον κ. Χρυσοχοΐδη- να ελέγχετε τη σημερινή Κυβέρνηση και για πολλά από τα προβλήματα της παιδείας. Έλεος, κύριοι συνάδελφοι! Το θράσος σας είναι απερίγραπτο. Αλήθεια, δεν γνωρίζετε ότι, φεύγοντας από την κυβέρνηση, αφήσατε τη χώρα μας στην τελευταία ή σε κάποια από τις τελευταίες θέσεις, σύμφωνα με μια σειρά σημαντικών δεικτών, βάσει των οποίων οι πιο έγκυροι διεθνείς οργανισμοί αξιολογούν και καταγράφουν την κατάσταση των εκπαιδευτικών συστημάτων όλων των χωρών; Σήμερα, αντί να βοηθήσετε, συμμετέχοντας στη δημόσια διαβούλευση που βρίσκεται σε εξέλιξη για τις μεγάλες αλλαγές που γίνονται και κυρίως γι’ αυτές που είναι ανάγκη να γίνουν, κρύβεστε και φυγομαχείτε, ενώ πολύ συχνά συνταυτίζεστε με τις γνωστές συντεχνίες και με όσους αντιδρούν, φοβούμενοι μήπως ξεβολευτούν, πιστεύοντας πως έτσι θα αποκομίσετε μικροκομματικά οφέλη.
      Κύριοι συνάδελφοι, οι μεγάλες προκλήσεις της καινούριας εποχής, οι διεργασίες που βρίσκονται σε εξέλιξη για την ενοποίηση των εκπαιδευτικών συστημάτων όλων των χωρών, οι πρωτοβουλίες που αναλαμβάνονται για επένδυση στην αριστεία, στην ποιότητα της εκπαίδευσης, στη δια βίου μάθηση, επιβάλλουν σε όλους μας να αφήσουμε την παιδεία έξω από τις όποιες αντιπαραθέσεις μας και να συνεννοηθούμε.
      Μας κατηγορείτε ότι δεν αυξήσαμε τις δαπάνες για την παιδεία στο 5%. Θα τις αυξήσουμε προς μεγάλη σας απογοήτευση. Όμως σας ρωτώ –γιατί είστε τόσο ευαίσθητοι- εσείς είκοσι χρόνια που κυβερνούσατε αυτόν τον τόπο, γιατί δεν το κάνατε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε.
      Αν αυξάνατε κατά 0,1% τις δαπάνες για την παιδεία κάθε χρόνο ως ποσοστό επί του Α.Ε.Π., σήμερα θα ξεπερνούσαμε το 6,5%. Να σας μιλήσω για την αξιολόγηση, ότι δηλαδή το 2010 τα πανεπιστήμιά μας δεν θα αξιολογηθούν επειδή δεν το θέλουν κάποιοι, με αποτέλεσμα τα πτυχία των παιδιών μας να μην αναγνωρίζονται; 
      Τελειώνοντας, κυρία Πρόεδρε, επειδή ο Προϋπολογισμός δεν είναι μόνο ψυχρά νούμερα, αλλά και απτά αποτελέσματα θέλω να αναφέρω τα εξής: Αυτά που γίνονται στη Θεσσαλονίκη σήμερα, αυτός ο οργασμός των έργων, μετρό, υποθαλάσσια, εξωτερική περιφερειακή επέκταση του αεροδρομίου, διεθνές πανεπιστήμιο, δύο χιλιάδες νέες αίθουσες διδασκαλίας, 6η προβλήτα στο λιμάνι, δύο αστικά κέντρα υγείας…
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Σπηλιόπουλε, ολοκληρώστε.
      ΑΝΑΣΤΑΣΙΟΣ ΣΠΗΛΙΩΠΟΥΛΟΣ: Τελειώνω, κυρία Πρόεδρε.
      …..το Πανεπιστημιακό Παιδιατρικό Νοσοκομείο και το νέο Ογκολογικό Νοσοκομείο, τα οποία αρχίζουν το 2007, αλλά και πολλά άλλα έργα που γίνονται μέσω του δήμου, της Νομαρχιακής Αυτοδιοίκησης και κυρίως μέσω  της Περιφέρειας Κεντρικής Μακεδονίας καταγράφουν αυτήν την πραγματικότητα, μια πραγματικότητα που εμένα ιδιαίτερα -και ως Βουλευτή αυτής της περιοχής- μου δίνει τη μεγάλη χαρά να υπερψηφίσω το συζητούμενο Προϋπολογισμό. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Σπηλιόπουλο. 
      Το λόγο έχει ο κ. Βεργίνης.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κυρία Πρόεδρε.
      Κύριε Υπουργέ, κύριοι συνάδελφοι, συζητάμε σήμερα τον Προϋπολογισμό του 2007, έναν Προϋπολογισμό που πραγματικά φαίνεται ότι είναι έγκαιρος, έγκυρος, διαφανής, ισοσκελισμένος, σταθεροποιητικός, κοινωνικός και αναπτυξιακός. 
      Είναι σταθεροποιητικός αφού λαμβάνονται όλα εκείνα τα μέτρα, όπως μείωση των δημοσίων ελλειμμάτων, σύγκλιση των πληθωριστικών πιέσεων στη βάση των ελεγκτικών μηχανισμών, εξυγίανση της αγοράς και της λειτουργίας στη βάση των αρχών και δομών του υγιούς ανταγωνισμού. 
      Είναι κοινωνικός αφού πραγματοποιείται δικαιότερη κατανομή του παραγόμενου και διαθέσιμου πλούτου υπέρ των ασθενέστερων εισοδηματικών τάξεων, με την αύξηση του αφορολόγητου ορίου, τη μείωση των φορολογικών συντελεστών, την αύξηση των κοινωνικών παροχών -συντάξεις, επιδόματα, ιατροφαρμακευτική περίθαλψη- και ιδιαίτερα υπέρ των συνταξιούχων και των ειδικών ομάδων πολιτών. Προκειμένου να αναφέρω όλα αυτά, τα συνοψίζω σ’ έναν πίνακα από είκοσι επτά σημεία, τον οποίο θα καταθέσω στα Πρακτικά της Βουλής.
      Κυρίες και κύριοι, ο προϋπολογισμός αποτελεί -κατά το Σύνταγμα και τη δημοκρατική πρακτική- για την Κυβέρνηση ώρα απολογισμού πεπραγμένων και προοπτικής για την ακολουθούμενη οικονομική και κοινωνική πολιτική, για την Αντιπολίτευση ώρα κριτικής, ελέγχου και κατάθεσης προτάσεων και για όλους μας ώρα ευθύνης για την πορεία του τόπου, ύψιστη ώρα κοινοβουλευτικής δημοκρατίας.
      Κυρίες και κύριοι συνάδελφοι, ας μην ξεχνάμε πως ότι λέμε εδώ καταγράφεται και οι μελλοντικοί μελετητές των Πρακτικών θα βγάλουν τα δικά τους συμπεράσματα. Συνεπώς, κραυγές, συνθήματα και ευφυολογήματα μπορεί να εντυπωσιάζουν μεν, αλλά δεν παράγουν, δεν αναπαράγουν και τέλος θα κριθούν ως αδυναμία διατύπωσης ορθού και υπεύθυνου λόγου.
      Ο Μάρτιος του 2004, κύριοι συνάδελφοι της Αντιπολίτευσης, αποτελεί σταθμό για την πολιτική και οικονομική πορεία της χώρας. Οι μελλοντικές γενιές θα μιλάνε κάποτε για οριακό σημείο αναστροφής των οικονομικών μεγεθών αλλά και της πολιτικής στόχευσης.
      Η Νέα Δημοκρατία, με αρχηγό τον Κώστα Καραμανλή, ανέλαβε να βγάλει, πράγματι, τη χώρα από το αδιέξοδο, όταν η ελληνική οικονομία και η κοινωνία χαρακτηριζόταν από μια συνεχή επιδείνωση της ανταγωνιστικότητας, από τα διευρυμένα και κεκρυμμένα δημοσιονομικά ελλείμματα, από ένα απελπιστικά υψηλό δημόσιο χρέος του 110%, από μια υψηλή διψήφια ανεργία του 11,3% και από καταχρεωμένα νοικοκυριά. Χαρακτηριζόταν, όμως, ιδιαίτερα από μια έλλειψη αναπτυξιακών πρωτοβουλιών και διαρθρωτικών μεταρρυθμίσεων και έναν αγροτικό πληθυσμό που είχε απογοητευθεί και προσπαθούσε να επιβιώσει.
      Κύριοι συνάδελφοι, ιδιαίτερα της Αξιωματικής Αντιπολίτευσης, στα χρόνια της διακυβέρνησής σας, δημιουργήσατε μια αρρωστημένη οικονομία ελλειμμάτων, αδιαφάνειας, γραφειοκρατίας και αντικινήτρων για επενδύσεις, καθαρές επενδύσεις. Αντίθετα, δημιουργήσατε μια κοινωνία καταναλωτικής δαπάνης και το κυριότερο, ήσσονος προσπάθειας. 
      Η σημερινή Κυβέρνηση, η Κυβέρνηση των τριάντα μηνών, πράγματι έδωσε μια νέα ώθηση και έβαλε τις βάσεις για ανάπτυξη χωρίς πισωγυρίσματα. Περιόρισε το έλλειμμα από το 7,8% στο 2,6%. Μείωσε το δημόσιο χρέος και το έφερε περίπου στο 100% του Ακαθαρίστου Εθνικού Προϊόντος. Συγκράτησε το ταμειακό έλλειμμα της κεντρικής Κυβέρνησης και από 9,3% το περιόρισε στο 4,3%. Μείωσε την ανεργία από το 11,3% στο 8,8%. Και τέλος, αύξησε την απορροφητικότητα του Γ΄ Κοινοτικού Πλαισίου Στήριξης από το 13,5% στο 52%. Τι άλλο θα έπρεπε να κάνει, κυρίες και κύριοι, η παρούσα Κυβέρνηση;
      Όμως αυτά τα επιτεύγματα, κύριοι συνάδελφοι, δεν ήρθαν από μόνα τους. Το αναγνωρίζουν επίσης -εκτός από σας που δεν το αναγνωρίζετε, γιατί δεν το ομολογείτε- η πρόσφατη έκθεση της Ευρωπαϊκής Επιτροπής, η έκθεση του Ο.Ο.Σ.Α., η έκθεση του Ελβετικού Ινστιτούτου of Management Development, η έκθεση του Ι.Ο.Β.Ε., η έκθεση του Ευρωπαϊκού Ελεγκτικού Συνεδρίου, που κατατάσσει τη χώρα μας στη δεύτερη θέση, μετά τη Γερμανία μάλιστα, στο σύστημα ελέγχου διαχείρισης των κοινοτικών πόρων, με βάση εννέα ποιοτικά κριτήρια.
      Κύριοι συνάδελφοι της Αξιωματικής Αντιπολίτευσης, πρέπει να σας πω πως ό,τι υποσχέθηκε η Κυβέρνηση, το έπραξε. Είπε ότι την ανάπτυξη θα την ωθήσει προς το 5%. Βρίσκεται αυτήν τη στιγμή στο 4,3%. Αύξησε τις εξαγωγές στο 22% και όλα τα άλλα σημεία, τα οποία πραγματικά συμπεριέλαβε στο πρόγραμμά της, βαίνουν προς υλοποίηση. Κυρίως, δε, αύξησε σημαντικά τις κοινωνικές παροχές και ιδιαίτερα αύξησε το διαθέσιμο εισόδημα στις ασθενέστερες τάξεις.
      Θα καταθέσω πίνακα πάνω σ’ αυτά τα σημεία. 
      Κυρίες και κύριοι, τα καλά αποτελέσματα στην ελληνική οικονομία δεν ήρθαν από μόνα τους, όπως είπα. Ήταν αποτέλεσμα μιας σειράς πρωτοβουλιών και μέτρων της Κυβέρνησης, μετά από συνεχείς μεταρρυθμίσεις, άλλοτε τολμηρές και άλλοτε καθημερινά αναγκαίες. Σας θυμίζω τη φορολογική μεταρρύθμιση,  την απελευθέρωση αγορών εργασίας και ενέργειας, τους αναπτυξιακούς νόμους, το νόμο σύμπραξης δημόσιου και ιδιωτικού τομέα, το πρόγραμμα αποκρατικοποιήσεων, την καταπολέμηση της γραφειοκρατίας, αλλά και άλλους νόμους. 
      Κυρίες και κύριοι, πρέπει να πούμε το εξής, ότι κυρίως η Κυβέρνηση αυτή επανέφερε στους πολίτες κλίμα εμπιστοσύνης, ασφάλειας και αυτοπεποίθησης. Δημιούργησε στην κοινωνία συνθήκες αισιοδοξίας και προοπτικής. Εμπέδωσε μεταξύ των συναλλασσομένων κυρίως, κλίμα αξιοπιστίας και σεβασμού. Να γιατί οι ξένοι επενδυτές εμπιστεύονται σήμερα την ελληνική οικονομία και την ελληνική αγορά. Και οι Έλληνες πολίτες εμπιστεύονται την Κυβέρνησή τους και τον Κώστα Καραμανλή. Μόνον εσείς της Αξιωματικής Αντιπολίτευσης εξακολουθείτε από μικροπολιτική συμπεριφορά –ποιος ξέρει;- να μην αποδέχεστε αυτά τα επιτεύγματα. Αδικείτε έτσι τη χώρα. Μόνο εσείς αρνείστε πεισματικά να παραδεχθείτε τα λάθη του παρελθόντος, για τα οποία και σας καταδίκασε ο ελληνικός λαός, αφαιρώντας την ψήφο του. Γι’ αυτό και ο ελληνικός λαός θα ξαναδώσει πανηγυρικά ψήφο εμπιστοσύνης στη Νέα Δημοκρατία και στις επόμενες και στις μεθεπόμενες εκλογές. 
      Κυρίες και κύριοι συνάδελφοι της Αξιωματικής Αντιπολίτευσης, με τη συμπεριφορά σας δείχνετε ότι δεν συνειδητοποιήσατε μέχρι σήμερα ότι απονευρώσατε την ελληνική οικονομία, με αποτέλεσμα να μειωθούν η παραγωγικότητα και η ανταγωνιστικότητα, με συνέπεια να χειροτερεύει το εμπορικό ισοζύγιο και το ισοζύγιο πληρωμών. 
      Αυξήσατε τα ποσοστά ανεργίας σε διψήφιο αριθμό, αφού κλείσατε χιλιάδες μικρομεσαίες αλλά και μεγάλες επιχειρήσεις. Διευρύνατε τα δημόσια ελλείμματα και διογκώσατε το δημόσιο χρέος, σε πρωτοφανή ποσοστά. Κρατήσατε υψηλά τους φορολογικούς συντελεστές και τα επιτόκια και φορολογούσατε μέχρι και τεκμαρτά, δηλαδή ανύπαρκτα εισοδήματα μικρών επιχειρήσεων, οδηγώντας τες σε πτώχευση.
      Καταχρεώσατε τα νοικοκυριά με την ευχέρεια καταναλωτικού δανεισμού, αλλά με υψηλά επιτόκια πλαστικού χρήματος, εξασφαλίζοντας παράλληλα πλασματικά και όχι πάντοτε πραγματικά κέρδη για τις τράπεζες.
      Κύριοι συνάδελφοι, πρέπει να υπολογίσουμε ότι η σημερινή Κυβέρνηση βαδίζει προς τη σωστή κατεύθυνση και έχει την αμέριστη συμπαράσταση και συναίνεση του ελληνικού λαού. Πρέπει να σας πω από την εμπειρία μου στη Λευκάδα, ότι εσείς, μετά το σεισμό του Αυγούστου του 2003 παρελάσατε από τη Λευκάδα χωρίς να δώσετε τη δυνατότητα, έστω και στο ελάχιστο, ακόμα και εκείνοι που βρέθηκαν σε σκηνές να αποκατασταθούν. Σήμερα καταβάλλουμε κάθε προσπάθεια προς αυτήν την κατεύθυνση, διότι είχατε έλλειψη πρόνοιας να βάλετε συγκεκριμένα ποσά για την αποκατάστασή τους …
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βεργίνη ολοκληρώστε.
      ΞΕΝΟΦΩΝ ΒΕΡΓΙΝΗΣ:  Τελειώνω, κυρία Πρόεδρε.
      …. ώστε να βρίσκονται ακόμη στην περιπέτεια του σεισμού. 
      Γι’ αυτό, κύριοι συνάδελφοι, προτείνω την υπερψήφιση απ’ όλους του Προϋπολογισμού, ενός προϋπολογισμού που θα βγάλει οριστικά την ελληνική οικονομία από μία πολυετή δημοσιονομική κρίση και θα δώσει την ευχέρεια στον ελληνική λαό να αυξήσει τα ποσοστά ευημερίας του.
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Βεργίνη.
      Παρακαλώ να έρθει στο Βήμα ο κ. Ευάγγελος Παπαχρήστος. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριοι συνάδελφοι, είναι άχαρο να ανεβαίνεις στο Βήμα να μιλήσεις για έναν Προϋπολογισμό που ξέρεις εκ των προτέρων ότι είναι αναξιόπιστος, είναι προϊόν κραυγαλέων λαθροχειριών, υποταγμένο σε μία προσπάθεια που κάνει η Κυβέρνηση να διορθώσει τα λάθη της απογραφής και να βγάλει τη χώρα από την επιτήρηση. Έναν προϋπολογισμό που είναι υποταγμένος στην προσπάθεια να μειώσει το έλλειμμα κάτω από το 3%.
      Όμως, δεν χρειάζεται να ψάξουμε πολύ στους κρυφούς, σκοτεινούς διαδρόμους του Προϋπολογισμού για να δούμε ότι αυτό που παρουσιάζει είναι άλλο απ’ αυτό που υπάρχει. Προβλέπει ένα έλλειμμα 2,6%. Αν όμως, συνυπολογίσουμε τα μη τακτικά έξοδα που είναι 770.000.000 ευρώ, τότε το έλλειμμα ανεβαίνει στο 3%. Εάν κάνουμε την προσπάθεια να διερευνήσουμε τι γίνεται με τις εθνικολογιστικές προσαρμογές –ένα δυσνόητο όρο τον οποίο ανεβάζει η Κυβέρνηση από 450.000.000 σε 1,2 δισεκατομμύρια χωρίς καμία εξήγηση για το πώς προκύπτουν αυτά- τότε το έλλειμμα ανεβαίνει στα 3,4%. 
      Εάν αναζητήσουμε τα χρέη των νοσοκομείων που δεν γράφονται πουθενά και που έχουν υπολογιστεί για τον Ιούνιο του 2006 σε 1,667 εκατομμύρια ευρώ, τότε το έλλειμμα πάει στο 4,4%. Εάν, τέλος, δεν εγκριθεί η αύξηση κατά 81% της λεγόμενης «άσπρης τρύπας», το έλλειμμα θα πάει στο 5,4%. Εάν δε πάρουμε υπ’ όψιν τη μετακύλιση της χρηματοδότησης από το Γ΄ στο Δ΄ Κοινοτικό Πλαίσιο Στήριξης, τότε το έλλειμμα εκτοξεύεται πάνω από το 6%. 
      Φαίνεται, λοιπόν, ότι κουβεντιάζουμε για έναν Προϋπολογισμό, ο οποίος δεν θα εφαρμοστεί. Είναι το γνωστό: Άλλος προϋπολογισμός κατατίθεται, άλλος προϋπολογισμός υλοποιείται. Πρέπει, επιτέλους –και το οφείλουμε εμείς οι Βουλευτές στους εαυτούς μας και στο Ελληνικό Κοινοβούλιο- να αναθεωρήσουμε τον τρόπο κατάθεσης του προϋπολογισμού.
      Θέλω να συμφωνήσω με την πρόταση του κ. Δραγασάκη, που είχε συμφωνήσει και πέρυσι ο Πρόεδρος του ΠΑ.ΣΟ.Κ., απ’ αυτό το Βήμα, για έλεγχο της Βουλής στον Προϋπολογισμό καθ’ όλη τη διάρκεια της κατάρτισής του, συμμετοχή στην κατάρτιση, δυνατότητα να μπορούμε εμείς εδώ να ψηφίζουμε και να τροποποιούμε κονδύλια, δημιουργία μίας επιτροπής που να καθορίζει σταθερούς κανόνες, με βάση τους οποίους να υπολογίζονται τα μεγέθη, έτσι ώστε να μην έχουμε αυτό το κωμικοτραγικό της συνεχούς αναθεώρησης των στοιχείων. 
      Τέλος, πρέπει να σκεφθούμε και πάνω στην κατάρτιση ενός άλλου είδους προϋπολογισμού, με άλλη λογική, ενός προϋπολογισμού προγραμματισμού, ο οποίος θα ελέγχει κάθε βήμα του. 
      Η αξιοπιστία, όμως, είναι το λιγότερο. Αυτός ο Προϋπολογισμός δεν καταφέρνει να κρύψει έναν αντιλαϊκό χαρακτήρα. Σε κάθε προϋπολογισμό πρέπει να βάλουμε τα απλά ερωτήματα: Από ποιους τα παίρνει και σε ποιους και πώς τα διαθέτει. Και εδώ, όλα τα βασικά στοιχεία αυτού του Προϋπολογισμού δείχνουν τον αντικοινωνικό του χαρακτήρα. 
      Πρώτον, ας πάρουμε τους φόρους. Το μεγαλύτερο ποσοστό των φόρων προκύπτει από τους έμμεσους φόρους. Είναι γνωστό σε όλους μας ότι οι έμμεσοι φόροι  βαρύνουν κατά κύριο λόγο τους μισθωτούς και τους συνταξιούχους, γιατί οι έμμεσοι φόροι –επειδή είναι ενιαίο το ποσοστό- απορροφούν ένα μεγαλύτερο ποσοστό του εισοδήματος από τους μισθωτούς και τους εργαζόμενους. 
      Εδώ τι έχουμε; Έχουμε αύξηση των έμμεσων φόρων. Και μάλιστα η χώρα μας, ενώ έκανε μία τεράστια προσπάθεια τα χρόνια των κυβερνήσεων του ΠΑ.ΣΟ.Κ. και κατέβασε από το 70% την αναλογία των έμμεσων φόρων στο 52%, εσείς μέσα σε τρία χρόνια το αυξήσατε στο 66%. 
      Αλλά και τους άμεσους φόρους αν θα πάρουμε, θα δούμε πάλι τον αντικοινωνικό τους χαρακτήρα, τον αντιλαϊκό τους χαρακτήρα. Το 70% των άμεσων φόρων προέρχεται από τα φυσικά πρόσωπα και μόλις το 30% από τα νομικά πρόσωπα, από τις μεγάλες, κατά κύριο λόγο, επιχειρήσεις. Βλέπουμε αυτήν την περίοδο να αυξάνεται η επιβάρυνση των φυσικών προσώπων και να μειώνεται η επιβάρυνση των νομικών προσώπων. Άρα και μέσα στα φυσικά πρόσωπα μπορούμε να δούμε ότι το βάρος πέφτει στους χαμηλόμισθους και στους συνταξιούχους. Είναι καθαρό ότι τα έσοδα προκύπτουν από τους πολλούς και ελαφρύνουν τους λίγους. Θέλετε να παρουσιαστείτε σαν μια Κυβέρνηση του μεσαίου χώρου, όμως, είστε μια Κυβέρνηση του ακραίου χώρου για τους πολλούς και της ακραίας ελάφρυνσης για τους λίγους. 
      Αυτός ο Προϋπολογισμός και ως προς τις δαπάνες δείχνει έλλειψη της κοινωνικής ευαισθησίας. Μειώνονται οι δαπάνες για την υγεία και την εκπαίδευση, μειώνονται τα επιδόματα για τους πολύτεκνους, μειώνονται οι μισθοί και οι συντάξεις του δημοσίου κάτω από το 10%, ενώ αυξάνονται οι συνταξιούχοι. 
      Είπε και ο Υπουργός ο κ. Αλογοσκούφης και ο κ. Μπέζας «εμείς δεν κάνουμε πολιτική παροχών με δανεικά». Δεν κάνετε πολιτική παροχών στους πολλούς. Υποχρεώνετε τους πολλούς να ζουν με δανεικά για να επιβιώνουν. Οι όποιες παροχές κάνατε, όπως Ε.Γ.Α., Ε.Κ.Α.Σ., τις έχετε προεισπράξει στο πολλαπλάσιο και οφείλονται σε μια ανακατανομή της φτώχειας ανάμεσα στους εργαζόμενους. Κάνετε, όμως, πολιτική παροχών για τους λίγους με δανεικά, γιατί οι φοροελαφρύνσεις που έχετε κάνει γίνονται με δανεικά. 
      Το δημόσιο χρέος αυξάνεται από 18.000 κατά κεφαλήν που το παραλάβατε, σε 23.000 κατά κεφαλήν, μέσα σε μόλις τρία χρόνια. 
      Μας λέγατε ότι υποθηκεύουμε το μέλλον των παιδιών μας. Εσείς υποθηκεύετε και το μέλλον των εγγονών μας. 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε συνάδελφε, τελειώνετε.
      ΕΥΑΓΓΕΛΟΣ ΠΑΠΑΧΡΗΣΤΟΣ: Αυτό το χρέος ξεπουλάτε. Ξεπουλάτε στρατηγικούς τομείς της οικονομίας. Και ξεπουλάτε, αλλά δεν εξοφλείτε, γιατί από τα χρήματα τα οποία παίρνουμε, λίγα καταλήγουν στο ξεπλήρωμα του χρέους. 
      Γι’ αυτό, θέλω να καταψηφίσουμε αυτόν τον αντιλαϊκό, αντικοινωνικό, αντιαναπτυξιακό Προϋπολογισμό. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Να προσέλθει στο Βήμα ο συνάδελφος κ. Φίλιππος Τσαλίδης.
      ΦΙΛΙΠΠΟΣ ΤΣΑΛΙΔΗΣ: Ευχαριστώ, κυρία Πρόεδρε.
      Κυρία και κύριοι συνάδελφοι, συζητάμε σήμερα τον Προϋπολογισμό του 2007. Είναι ένας προϋπολογισμός, ο οποίος κτίζει πάνω στα επιτεύγματα και τις επιτυχίες του μεταρρυθμιστικού μας προγράμματος για την οικονομία. 
      Καταφέραμε –αυτό είναι αλήθεια- μετά από τριάντα μήνες συνεχούς και μεγάλης προσπάθειας, να αποκαταστήσουμε τη δημοσιονομική διαφάνεια. Μας πήρε, όμως, δυστυχώς πολύ περισσότερο χρόνο απ’ ό,τι περιμέναμε. Μόλις τον περασμένο Οκτώβριο μπόρεσε επιτέλους η Ευρωπαϊκή Επιτροπή να πιστοποιήσει στο σύνολό τους τα στοιχεία των δημοσίων οικονομικών στην Ελλάδα.
      Αποκαταστήσαμε, λοιπόν, τη δημοσιονομική διαφάνεια, αλλά μειώσαμε και τα δημοσιονομικά ελλείμματα. Από το 7,8% του Α.Ε.Π. το 2004, βρισκόμαστε το 2006  στο 2,6%.
      Και δεν είναι, κυρία και κύριοι συνάδελφοι, οι δικές μας προβλέψεις. Η ίδια η Ευρωπαϊκή Επιτροπή το πιστοποιεί. Είναι η πρώτη φορά εδώ και πάρα πολλά χρόνια που συμπίπτουν οι φθινοπωρινές προβλέψεις της Επιτροπής με τις προβλέψεις που κάνει η ελληνική κυβέρνηση. Είναι και αυτό ένα δείγμα της αξιοπιστίας του Προϋπολογισμού που συζητούμε. Ταυτόχρονα, είναι και μια δικαίωση της προσπάθειας που έγινε από την ελληνική Κυβέρνηση, για να αποκαταστήσουμε τη δημοσιονομική διαφάνεια. 
      Αποτέλεσμα της υψηλής ανάπτυξης είναι πως είναι βέβαιο ότι η ανάπτυξη θα ξεπεράσει το 4% το 2006 και παρά τη δημοσιονομική προσαρμογή ότι μειώθηκε αισθητά και η ανεργία. Το Μάρτιο του 2004 ήταν το 11,3%, το δεύτερο τρίμηνο του 2006 ήταν στο 8%. Για το 2007, εκτιμάται ότι η ισχυρή οικονομική δραστηριότητα, θα ενισχύσει ακόμη περισσότερο την απασχόληση και θα περιορίσει σημαντικά την ανεργία. Η πρόβλεψη είναι ότι η ανεργία θα πέσει στο 8,2%. 
      Κανείς βέβαια, κύριοι συνάδελφοι, δεν είπε ότι εξαφανίσαμε την ανεργία. Το πρόβλημα εξακολουθεί να υπάρχει και εξακολουθεί να είναι οξύ. Είναι, όμως, σαφώς πολύ θετικό ότι η ανάπτυξη διατηρείται πολύ υψηλή στη χώρα και μειώνεται η ανεργία. Και, βέβαια, αυτό το αποτέλεσμα δεν είναι καθόλου τυχαίο. Είναι αποτέλεσμα του προγράμματος που εφαρμόζουμε για την οικονομία. 
      Ο Προϋπολογισμός του 2007 έχει μια σαφέστατη στόχευση. Κατ’ αρχάς, στοχεύει να κεφαλαιοποιήσει τα κέρδη που είχαμε μέχρι σήμερα. Με τον Προϋπολογισμό αυτό, επίσης, εγκαινιάζεται και η δεύτερη φάση της φορολογικής μεταρρύθμισης που αποσκοπεί στην πιο δίκαιη κατανομή των φορολογικών βαρών. Προχωρούμε στη σταδιακή μείωση των φορολογικών συντελεστών, στη φορολογία φυσικών προσώπων σε ορίζοντα τριετίας –όπως κάναμε και στα νομικά πρόσωπα- και στην αύξηση του αφορολόγητου ορίου. 
      Όταν αναλάβαμε τη διακυβέρνηση της χώρας, το αφορολόγητο όριο ήταν 10.000 ευρώ και ήδη από 1η Δεκεμβρίου 2007 θα είναι 12.000 ευρώ για τα φυσικά πρόσωπα, δηλαδή 20% πάνω σε σχέση με το 2004. 
      Μας κατηγορείτε, κύριοι συνάδελφοι της Αντιπολίτευσης, ότι δεν κάναμε τιμαριθμοποίηση της φορολογικής κλίμακας. Και βέβαια, δεν συνυπολογίζετε ότι μια απλή τιμαριθμοποίηση για τα δυο χρόνια που μας πέρασαν, θα ήταν της τάξης του 7% περίπου, δηλαδή θα φθάναμε στα 10.700 ευρώ, ενώ από 1η Ιανουαρίου το αφορολόγητο όριο γίνεται 12.000 ευρώ, γεγονός που θα συντελέσει ώστε όταν ολοκληρώσουμε και αυτή τη φάση της φορολογικής μεταρρύθμισης, τρεισήμισι εκατομμύρια Έλληνες περίπου -που αντιστοιχεί στο 62% των φορολογουμένων- δεν θα πληρώνουν φόρο εισοδήματος.
      Εκτός από τη μείωση των φορολογικών συντελεστών, προχωρούμε σταδιακά και στη διεύρυνση των φορολογικών κλιμακίων. Δεν θα επεκταθώ περισσότερο, διότι ο προλαλήσας αρμόδιος Υφυπουργός Οικονομικών κ. Μπέζας, πιστεύω ότι τα εξέθεσε πάρα πολύ καλά. 
      Όμως, μ’ αυτόν τον Προϋπολογισμό υλοποιούνται και οι δεσμεύσεις της Κυβέρνησης για την ενίσχυση της κοινωνικής συνοχής. Αυξάνονται οι συντάξεις του Ο.Γ.Α., το Ε.Κ.Α.Σ. και το επίδομα ανεργίας, σύμφωνα με τις δεσμεύσεις που είχαμε αναλάβει. 
      Στην ουσία, μ’ αυτόν τον Προϋπολογισμό υλοποιείται σχεδόν το σύνολο των δεσμεύσεων που είχαμε αναλάβει προεκλογικά. Οι συνταξιούχοι αγρότες από τις αρχές του 2007 θα εισπράττουν 280 ευρώ το μήνα, δηλαδή 50 ευρώ επιπλέον. 
      Οι δικαιούχοι του Ε.Κ.Α.Σ. θα εισπράττουν 195 ευρώ το μήνα, δηλαδή 35 ευρώ το μήνα επιπλέον. Αντίστοιχες αυξήσεις θα υπάρξουν και το 2008, ώστε να φτάσουμε στα όρια που είχαμε υποσχεθεί από 1η Ιανουαρίου του 2008. Το κατώτατο επίδομα ανεργίας διαμορφώνεται περίπου στα 367 ευρώ, δηλαδή υπάρχει μια αύξηση 56 ευρώ ή σε ποσοστό 18%. 
      Βέβαια, είχαμε δεσμευτεί ότι οι συντάξεις του Ο.Γ.Α. και του Ε.Κ.Α.Σ. θα αυξάνονταν μέχρι το τέλος του 2008. Όμως, με τις αυξήσεις που δίνουμε και την πολιτική που ακολουθούμε, αυτό θα γίνει από τις αρχές του 2008, κάτι που είναι πάρα πολύ σημαντικό. 
      Θα ήθελα να αναφερθώ λίγο και στο νέο επενδυτικό νόμο, ο οποίος υπάρχει εδώ και δύο περίπου χρόνια –ενάμισι χρόνο περίπου- και ο οποίος ενισχύθηκε ακόμα περισσότερο με το νέο χάρτη περιφερειακών ενισχύσεων που συνομολογήσαμε με την Ευρωπαϊκή Ένωση και ο οποίος είναι πιο γενναιόδωρος σε σχέση με το τι ίσχυε το 2006. Για παράδειγμα, στη Θράκη ενώ το ανώτατο ποσοστό επιδότησης ήταν 55%, με το νέο επενδυτικό νόμο φτάνει στο 60%.
      Θα ήθελα να κάνω και μια αναφορά στο νομό μου, όπου εγκρίθηκαν είκοσι ένα επενδυτικά σχέδια, ύψους περίπου 16.000.000 ευρώ και δημιουργήθηκαν εξήντα τρεις θέσεις εργασίας.
      Σε ό,τι αφορά το Γ΄ Κοινοτικό Πλαίσιο Στήριξης, θα πρέπει να επισημάνουμε ότι έχουμε μια συνολική απορροφητικότητα η οποία αγγίζει σήμερα το 50%, ενώ πριν από μερικούς μήνες, δηλαδή πριν αναλάβουμε εμείς, ήταν στο 21%. 
      Όμως, θα ήθελα να αναφερθώ και λίγο στα θέματα παιδείας. Ο εθνικός διάλογος για την παιδεία αποτέλεσε ένα γενναίο και τολμηρό βήμα, αλλά ταυτόχρονα και μια ρεαλιστική πολιτική. Ο διάλογος για την οποιαδήποτε μεταρρύθμιση προϋποθέτει συγκεκριμένες προτάσεις και κατανόηση των διαφορετικών απόψεων, κάτι που δεν έγινε αντιληπτό από ορισμένους που εμμένουν σε στερεότυπες αντιλήψεις για το πολιτικό και ακαδημαϊκό γίγνεσθαι.  Άλλωστε, η σύνθεση των διαφορετικών απόψεων αποτελεί την πεμπτουσία της δημοκρατίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσον αφορά στις καταλήψεις και τις απεργίες που έγιναν σε Α.Ε.Ι., είναι προφανές, ότι δραστήριες μειοψηφίες προσπαθούν να επιβάλουν μια μονολιθική αντίληψη για τη σχέση πολιτείας-Α.Ε.Ι.. 
      Βεβαίως, αυτό δεν σημαίνει ότι θα πρέπει συστηματικά να υποβαθμίζουμε τη γνήσια αγωνία των φοιτητών για το μέλλον τους. Νομίζω όμως ότι είναι εξίσου προφανές ότι ενώ τα Α.Ε.Ι. έχουν την ευθύνη και την ακαδημαϊκή αρμοδιότητα στα πλαίσια της συνταγματικά κατοχυρωμένης αυτοδιοίκησής τους για θέματα που τα αφορούν, η πολιτεία έχει κατ’ εξοχήν την ευθύνη για την αναβάθμιση και την διασφάλιση της ποιότητας στην ανώτατη εκπαίδευση.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε συνάδελφε, σας παρακαλώ.
      ΦΙΛΙΠΠΟΣ ΤΣΑΛΙΔΗΣ: Δεν θα αναφερθώ στις νομοθετικές πρωτοβουλίες της Κυβέρνησης. Άλλωστε, είναι εδώ ο αρμόδιος Υφυπουργός.
      Ψηφίζω προφανώς, τον Προϋπολογισμό του 2007 και τον ψηφίζω, διότι εμείς, κυρία Πρόεδρε και κυρίες και κύριοι συνάδελφοι, κάνουμε πολιτική την ανάγκη των καιρών και της ελληνικής κοινωνίας για το νέο, που θα συνδυάζει τον ανταγωνισμό και την αλληλεγγύη, το νέο που δημιουργεί ελπίδα και δικαιοσύνη. 
      Απέναντι στη θέση που προέβαλε το ΠΑ.ΣΟ.Κ. …
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Τσαλίδη.
      ΦΙΛΙΠΠΟΣ ΤΣΑΛΙΔΗΣ: …εμείς πιστεύουμε σε μια άλλη Ελλάδα. Η πολιτική μας εγγυάται πέρα από τα ήδη ορατά αποτελέσματα ότι η δεύτερη τετραετία της Κυβέρνησης Καραμανλή θα είναι πολύ καλύτερη για όλους τους Έλληνες.
       (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει η κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριοι συνάδελφοι, τον Προϋπολογισμό του 2007 τον χαρακτηρίζει και τον διαπερνά η υιοθέτηση της νεοφιλελεύθερης πρότασης για την αντιμετώπιση του οικονομικού και κοινωνικού προβλήματος της χώρας.
      Η Κυβέρνηση της Νέας Δημοκρατίας έχει εγκαταλείψει κάθε προγραμματική διαδικασία σχεδιασμού της ανάπτυξης και με απόντα τον κοινωνικό έλεγχο επιμένει ότι θα επιτύχει την ισχυρή, όπως τη χαρακτηρίζει, ανάπτυξη με την προώθηση των ιδιωτικοποιήσεων, των απορυθμίσεων των δημόσιων οργανισμών και των εργασιακών σχέσεων, με την απελευθέρωση της αγοράς από το δημόσιο, τον κοινωνικό έλεγχο και με τη συρρίκνωση των δημοσίων επενδύσεων.
      Επιδεικνύει, όπως έκαναν και οι κυβερνήσεις του ΠΑ.ΣΟ.Κ., τους δείκτες αύξησης του Εθνικού Εισοδήματος πάνω από 3,5% και δεν διερωτάται, όπως διερωτώνται όλοι οι πολίτες, γιατί δεν υπάρχει κοινωνικό και αναπτυξιακό αποτέλεσμα. Ποια είναι τέλος πάντων η προστιθέμενη αξία των επενδύσεων μέχρι σήμερα και ποια η αναπαραγωγή της ανάπτυξης; 
      Όλοι οι πολίτες έχουν καταλάβει: 
      Ότι αυτού του τύπου η ανάπτυξη στη χώρας μας στηρίζεται σε μεγάλο βαθμό στο δανεισμό των νοικοκυριών.
      Ότι δημιουργεί υπερκέρδη στις τράπεζες και σε πολλές επιχειρήσεις, που συνήθως ελέγχουν τους κλάδους, είτε με καρτέλ –είναι διαπιστωμένο, επιτέλους, και από την Επιτροπή Ανταγωνισμού το καρτέλ του γάλακτος- είτε χωρίς καρτέλ και οι οποίες τελικά προσδιορίζουν το περιεχόμενο της ανάπτυξης.
      Ότι συρρικνώνει αντί να ενισχύει τις μικρομεσαίες επιχειρήσεις, τρέφεται από τις εισαγωγές και δημιουργεί τεράστια ελλείμματα στο εμπορικό ισοζύγιο. 
      Ότι δεν δημιουργεί ούτε πολλές ούτε σταθερές σχέσεις απασχόλησης.
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ.  ΠΑΝΑΓΙΩΤΗΣ ΚΟΣΙΩΝΗΣ)
      Επιπλέον –και το σημαντικότερο- δεν προάγει την κοινωνική ευημερία, δεν βελτιώνει τη ζωή των ανθρώπων, δεν μειώνει τις ανισότητες και δεν περιορίζει τη φτώχεια. Εδώ και δεκαπέντε χρόνια παραμένει, μάλλον σταθερός, ο κίνδυνος της φτώχειας και καλύπτει το 20%-23% του πληθυσμού, δηλαδή πάνω από δυο εκατομμύρια πολίτες, όπως επισημαίνει ο διοικητής της Τράπεζας της Ελλάδος ο κ. Γκαργκάνας, όπως επί σειρά χρόνων επισημαίναμε εμείς. 
      Παρ’ όλα αυτά η Κυβέρνηση με σημαία τις «μεταρρυθμίσεις» έχει τελικά απορυθμίσει και το δικό της κυβερνητικό ιστό, όπως και τον παραγωγικό ιστό της χώρας και αδυνατεί να εξασφαλίσει τις προϋποθέσεις για μια ανάπτυξη που θα συμβάλλει στην απασχόληση, στην αύξηση της παραγωγής και των εξαγωγών, στην ενίσχυση της κοινωνικής συνοχής, στην άμβλυνση των περιφερειακών ανισοτήτων, στην  προστασία του περιβάλλοντος και του πολιτιστικού πλούτου της χώρας.
      Τι τελικά επιτυγχάνει με τις λεγόμενες «μεταρρυθμίσεις» η Κυβέρνηση; 
      Στις ακτοπλοϊκές συγκοινωνίες μετά την πλήρη απελευθέρωσή τους, που συνδέθηκε και με την άνοδο των τιμών και με την εγκατάλειψη των άγονων γραμμών, ακολουθεί σήμερα η παραχώρηση με σκοπό την πώληση των πιο κερδοφόρων δραστηριοτήτων και εγκαταστάσεων των λιμένων Πειραιά και Θεσσαλονίκης σε διεθνείς ναυτιλιακούς φορείς. Τους χειρισμούς του Υπουργείου Εμπορικής Ναυτιλίας διακρίνει η έλλειψη στρατηγικού σχεδιασμού, η τακτική της απαξίωσης των οργανισμών, η αδιαφάνεια και η αδιάλλακτη στάση προς τους εργαζόμενους. 
      Η διαδικασία απελευθέρωσης της αγοράς ενέργειας δεν είναι τίποτε άλλο για τη χώρα παρά η πλήρης απορύθμιση των ισχυρών δημόσιων οργανισμών της με αποκορύφωμα τη διαλυτική και αντιαναπτυξιακή πολιτική στη Δ.Ε.Η. και η εγκατάλειψη κάθε μεσοπρόθεσμου και μακροχρόνιου εθνικού σχεδιασμού για την ενεργειακή επάρκεια στη χώρα, όταν ζούμε μέσα σε ένα δύσκολο ευρωπαϊκό και παγκόσμιο ενεργειακό γίγνεσθαι και όταν έχουμε πολλές υποχρεώσεις για καθαρή ενέργεια, θέμα επιβίωσης της χώρας μας και του πλανήτη.
      Η κατάθεση στη Βουλή της τροπολογίας για τον Ο.Τ.Ε. και το περιεχόμενό της από την άλλη πλευρά, δείχνουν ότι η Κυβέρνηση εκλαμβάνει την εμπιστοσύνη των πολιτών ως λευκή επιταγή για την απορρύθμιση του δημόσιου τομέα και το ξεπούλημα οργανισμών και υπηρεσιών, που φτιάχτηκαν με τις θυσίες του ελληνικού λαού για να εξασφαλίσουν τα αναγκαία κοινωνικά αγαθά και στις επόμενες γενιές, να εξασφαλίσουν τη βιωσιμότητα της ανάπτυξης, ενώ αποτελούν τη βασική συνιστώσα της εθνικής μας κυριαρχίας και ασφάλειας.
      Ας δούμε το επενδυτικό σκέλος του Προϋπολογισμού.
      Ο πυρήνας της πολιτικής της Κυβέρνησης και η επαναλαμβανόμενη αιτιολογία για την ανάγκη μείωσης του ελλείμματος, έχει ως βασικό θύμα τις δημόσιες επενδύσεις. Υπονομεύονται έτσι οι μακροχρόνιες προοπτικές της ίδιας της οικονομίας, η βιωσιμότητα της ανάπτυξης και η κοινωνική σύγκλιση. Φαίνεται τελικά ότι η αναπτυξιακή πορεία του τόπου εγκαταλείπεται στις δυνάμεις της αγοράς.
      Στον τομέα των δημόσιων επενδύσεων συνεχίζεται με τον Προϋπολογισμό του 2007 να υπάρχει στασιμότητα μέχρι και επιδείνωση της κατάστασης, ποιοτική και ποσοτική.
      Η ποιοτική υποβάθμιση συνεχίζεται με την υποταγή, κατ’ αρχήν, του Προγράμματος Δημοσίων Επενδύσεων –γινόταν και από τις προηγούμενες κυβερνήσεις αυτό- στη συγχρηματοδότηση των έργων του Γ΄ ΚΠΣ. Συνεχίζεται δηλαδή η στρέβλωση που αντί τα κοινοτικά προγράμματα να είναι προσθετικά προς τους εθνικούς πόρους και υποστηρικτικά σε ένα πρόγραμμα εθνικών επιλογών, έχουν την προτεραιότητα και τελικά οι δημόσιες εθνικές επενδύσεις και επιλογές έρχονται δεύτερες και τις περισσότερες φορές δεν καλύπτουν τις ανάγκες.
      Η ποσοτική υποβάθμιση κι αυτή συνεχίζεται. Και δεν αποτελεί τελικά συγκυρία η συρρίκνωση των δαπανών, αλλά εγγράφεται ως συνεχιζόμενη πολιτική αδυναμία της Κυβέρνησης να εξασφαλίσει δημόσιες επενδύσεις στο επίπεδο που αντιστοιχεί στις απαιτήσεις προόδου και στις θυσίες του ελληνικού λαού.
      Διαμορφώνονται λοιπόν οι δαπάνες και για το 2007 στο 4,2% του Α.Ε.Π., στο χαμηλότερο ποσοστό την τελευταία δεκαετία. Τα μικρά και μεσαία έργα, κατά κανόνα στην περιφέρεια, που αφορούν κυρίως υποδομές στην παιδεία, στην υγεία, στην ύδρευση, στην αποχέτευση, είναι οι μεγάλοι χαμένοι.
      Η Κυβέρνηση ισχυρίζεται ότι αυξήθηκε το σκέλος των συγχρηματοδοτούμενων έργων. Δεν είναι έτσι. Διότι και το 2006 είχε προβλεφθεί το ίδιο ποσό με το 2007, δηλαδή 6,4 εκατομμύρια ευρώ από τα οποία, όμως, λόγω των γνωστών αδυναμιών, απορροφήθηκαν μόνο τα 5,5 εκατομμύρια ευρώ.
      Αύξηση λοιπόν δεν υπάρχει, ενώ εδραιώνεται η ανησυχία ότι και φέτος βρισκόμαστε μπροστά στον κίνδυνο για μία ακόμη σημαντική απώλεια πόρων από το Γ΄ Κ.Π.Σ.. Η χώρα αδυνατεί να αξιοποιήσει και να απορροφήσει το 2007 και το 2008 το μισό Κοινοτικό Πλαίσιο Στήριξης και το προστιθέμενο ένα πέμπτο του Δ΄ Κ.Π.Σ., του Ε.Σ.Π.Α.. Έτσι μπαίνουμε στην τέταρτη προγραμματική περίοδο με απώλειες. Δεν έχουν προβλεφθεί ικανά ποσά. Είναι άγνωστο τελικά το διοικητικό σχήμα διαχείρισης.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Κύριε Πρόεδρε, ένα λεπτό ακόμη.
      Κύριοι Υπουργοί, το Δ΄ Κ.Π.Σ. είναι η νέα επενδυτική πορεία του τόπου μας. Μέχρι τώρα είχαμε πολλές απώλειες. Γι’ αυτό πρέπει η Ελληνική Βουλή να γνωρίσει τις επιλογές σας. Απαιτούμε η Κυβέρνηση να καταθέσει άμεσα στη Βουλή -το υπαγορεύει το Σύνταγμα και η νομοθεσία- το νέο σχέδιο, με το οποίο θα διαχειριστεί αυτό το πλαίσιο.
      Στο μισό λεπτό να αναφερθώ στον αγροτικό τομέα. Δεν υπάρχει επιτυχία, κύριοι συνάδελφοι της Κυβέρνησης, στον αγροτικό τομέα. Τα ίδια συνεχίζονται και φέτος. Πέρυσι δεν αξιοποιήσατε τη μικρή αύξηση του 9% και δεν ξέρω με ποιο τρόπο θα το αξιοποιήσετε.
      ΠΡΟΕΔΡΕΥΩΝ (Παναγιώτης Κοσιώνης):  Τελειώνετε, παρακαλώ.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αλλά κάνατε και εσείς κάτι άλλο, όπως κάνατε μαζί με το ΠΑ.ΣΟ.Κ., την πλήρη αποδέσμευση. Και βλέπουμε τώρα την κατάρρευση όλης αυτής...
      ΠΡΟΕΔΡΕΥΩΝ (Παναγιώτης Κοσιώνης): Τελειώνετε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:   Και βλέπουμε τώρα την κατάρρευση όλης αυτής…
      ΠΡΟΕΔΡΕΥΩΝ ( Παναγιώτης Κοσιώνης):  Κυρία Ξηροτύρη, σας παρακαλώ τελειώνετε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:   Τελειώνω, κύριε Πρόεδρε, λέγοντας ότι πρέπει να είστε υπερήφανοι κι εσείς της Κυβέρνησης ότι πετύχαμε πάλι το παγκόσμιο ρεκόρ στα ευρωπαϊκά. Χάνουμε πόρους από τις επιδοτήσεις…
      ΠΡΟΕΔΡΕΥΩΝ ( Παναγιώτης Κοσιώνης):   Ευχαριστώ, κ. Ξηροτύρη, τελειώσατε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Και αυτές τις κουκουλώσατε  μαζί με το ΠΑ.ΣΟ.Κ. και τις καταγράψατε τελικά, ως δικαιώματα. Αυτή είναι η πολιτική σας. Για το λόγο αυτό  καταψηφίζουμε τον Προϋπολογισμό. Η ανάπτυξη δεν θεμελιώνεται με απορρύθμιση και εκποίηση των δημόσιων οργανισμών και συλλογικών αγαθών. Απαιτείται αξιοποίηση των εθνικών και κοινοτικών πόρων.
      ΠΡΟΕΔΡΕΥΩΝ ( Παναγιώτης Κοσιώνης):  Κυρία Ξηροτύρη, μη με φέρνετε σε δύσκολη θέση.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:   Ευχαριστώ, κύριε Πρόεδρε.
      ΠΡΟΕΔΡΕΥΩΝ ( Παναγιώτης Κοσιώνης):   Ο κ. Καρράς έχει το λόγο.
      ΚΩΣΤΑΣ  ΚΑΡΡΑΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, τρεις μέρες παρακολουθώ την εξέλιξη της συζήτησης του Προϋπολογισμού. Ακούω από την Αντιπολίτευση συνέχεια  κινδυνολογία, καταστροφολογία, υπάρχει ένα παραλήρημα εξουσίας. Τελικά, νομίζω, με τον τρόπο που συμπεριφέρεται εκδικείται τον ελληνικό λαό γιατί δεν σας ψήφισε. Τα ίδια και τα ίδια, λες και υπάρχει κάποια μπροσούρα και μέσα από αυτά λένε όλοι τα ίδια και τα ίδια. Εν πάση περιπτώσει….
      Ο Προϋπολογισμός του 2007 είναι μία άλλη έμπρακτη απόδειξη ότι η Κυβέρνηση είναι σταθερά προσηλωμένη στην προσπάθειά της να αντιμετωπίσει τα μεγάλα προβλήματα της εποχής και τις σοβαρές προκλήσεις που προκύπτουν από το έντονο διεθνές ανταγωνιστικό περιβάλλον. Αυτό, όμως, που είναι ξεκάθαρο είναι ότι η πολιτική, η οικονομική και η αναπτυξιακή πορεία της χώρας βρίσκεται στο σωστό δρόμο. Σίγουρα έχουμε πολλές προκλήσεις μπροστά μας. Άλλωστε τα συσσωρευμένα προβλήματα, οι χρόνιες παθογένειες και οι τεράστιες αδυναμίες που κληρονομήσαμε είναι θέματα γνωστά στον ελληνικό λαό. Έχουμε καταβάλει τιτάνιες προσπάθειες κι έχουμε πετύχει πολλά. Ο Προϋπολογισμός που συζητάμε σήμερα είναι μία συνέχεια αυτής της προσπάθειας. Συνεχίζουμε με άξονα τα επιτεύγματα και τις  επιτυχίες των προηγουμένων δυόμισι χρόνων και βάζουμε σαφείς στόχους για το μέλλον. Συνεχίζουμε την πολιτική των μεταρρυθμίσεων και της δημοσιονομικής εξυγίανσης, με στόχο την ενίσχυση της οικονομίας, τη βελτίωση της ανταγωνιστικότητάς της, τη διάχυση της ανάπτυξης σε ολόκληρη τη χώρα, την ενίσχυση της κοινωνικής συνοχής. Σήμερα πλέον το τοπίο στην οικονομία μας γίνεται πιο ξεκάθαρο, πιο φωτεινό. Και ποια καλύτερη απόδειξη από την έκθεση της Ευρωπαϊκής Επιτροπής, μία έκθεση που αναμφισβήτητα, βάζει την Ελλάδα σε μία νέα περίοδο και δικαιώνει την πολιτική της Νέας Δημοκρατίας, την πολιτική της ήπιας προσαρμογής και της εξυγίανσης.
      Κυρίες και κύριοι συνάδελφοι, όταν εμείς αναλάβαμε τη διακυβέρνηση αυτού του τόπου παραλάβαμε ένα έλλειμμα της τάξεως του 7,8% και καταφέραμε για πρώτη φορά από την ένταξή μας στην Ο.Ν.Ε. να ρίξουμε το έλλειμμα κάτω από το όριο του 3%, για το 2006 και να βγούμε επιτέλους από την επιτήρηση της Ευρωπαϊκής  Ένωσης. Αυτό, κυρίες και κύριοι συνάδελφοι, ήταν ένας άθλος της Κυβέρνησής μας. Αλλά αυτό που έχει ακόμη μεγαλύτερη σημασία είναι ότι αυτή η απόφαση αποκαθιστά την αξιοπιστία της χώρας μας απέναντι στους ευρωπαϊκούς εταίρους μας, καθώς και απέναντι στους ίδιους τους Έλληνες πολίτες. 
      Η Ελλάδα πάει μπροστά, είτε σας αρέσει, είτε όχι. Οι μεταρρυθμίσεις συνεχίζονται με πρόγραμμα και σχέδιο και τα έως τώρα αποτελέσματα εμπνέουν αισιοδοξία. Η ανεργία μειώνεται και μάλιστα για πρώτη φορά πέφτει σε μονοψήφιο ποσοστό και αναμένεται να πέσει και κάτω του 7% μέσα στο 2007. Αυξάνονται οι δημόσιες επενδύσεις, αυξάνονται οι ξένες άμεσες επενδύσεις. Συγκρατήσαμε τον πληθωρισμό στα χαμηλότερα επίπεδα της τελευταίας τετραετίας. Δημιουργήσαμε και συνεχίζουμε να δημιουργούμε τις προϋποθέσεις για βιώσιμη ανάπτυξη σε ολόκληρη τη χώρα, με αποτέλεσμα οι ρυθμοί ανάπτυξης να είναι πάνω από το μέσο όρο της Ευρωζώνης. Αυξάνονται οι εξαγωγές, ο τουρισμός μας γνωρίζει συνεχή και σταθερή άνοδο. Τηρούμε τις δεσμεύσεις μας αναφορικά με τις ευαίσθητες κοινωνικά ομάδες. Ξεκινήσαμε τη φορολογική μεταρρύθμιση, διασφαλίζουμε το δημόσιο συμφέρον, μειώνοντας τα φορολογικά βάρη για τους φορολογούμενους. Οι πολίτες από το 2007 θα πληρώνουν λιγότερους φόρους.
      Κυρίες και κύριοι συνάδελφοι, αυτή είναι η αλήθεια. Το πρόγραμμά μας για την πρώτη τετραετία της διακυβέρνησής μας εφαρμόζεται με επιτυχία. Είμαστε αισιόδοξοι, αλλά δεν εφησυχάζουμε ένα λεπτό, γιατί έχουμε βάλει τον πήχη ψηλά. Δεν ωραιοποιούμε καταστάσεις και προσπαθούμε συνεχώς να βγάζουμε τα προβλήματα που υπάρχουν στην επιφάνεια και με συγκεκριμένες και συγκροτημένες πολιτικές να τα αντιμετωπίζουμε. Τα προβλήματα, όμως, του τόπου δεν δημιουργήθηκαν σήμερα. Είναι και πολλά και δύσκολα και κάποια από αυτά είναι και βαθιά ριζωμένα τόσο που δεν λύνονται από τη μία στιγμή στην άλλη. Απαιτούνται πολιτικές ευθύνης από όλους μας. Δεν θέλω να απαριθμολογώ, αλλά είναι όλες αυτές οι αστοχίες του παρελθόντος που κάνουν την κατάρτιση του προϋπολογισμού ακόμα πιο δύσκολη. Και αυτό είναι άλλη μία επιτυχία της Κυβέρνησης που καταφέρνει παρ’ όλες τις αντιξοότητες να ισορροπεί το αναγκαίο με το εφικτό, αλλά και με το επιθυμητό, όπως στον πολιτισμό για παράδειγμα.
      Ο προϋπολογισμός του 2007 παρουσιάζει  για άλλη μια χρονιά αυξήσεις για το Υπουργείο Πολιτισμού. Η αύξηση αυτή από τις δαπάνες του τακτικού προϋπολογισμού αναμένεται να φθάσει στο 4,5% σε σχέση με το 2006. Και τα έσοδα που αναλογούν στον πολιτισμό από το πρόγραμμα δημοσίων επενδύσεων παρουσιάζουν και φέτος αύξηση κατά 10,4%. Ένα μέρος αυτών των επιπλέον πιστώσεων προβλέπεται να καλύψει τις δαπάνες για την έγκαιρη πραγματοποίηση σωστικών ανασκαφών για την ανάδειξη της πολιτιστικής μας κληρονομιάς. Για μας, τη Νέα  Δημοκρατία, η πολιτιστική κληρονομιά αποτελούσε ανέκαθεν έναν αξεπέραστο εθνικό πλούτο, αλλά και το μεγάλο συγκριτικό πλεονέκτημα που μας δίνει  κάθε λόγο για να συνεχίσουμε να επενδύουμε σε αυτό τον παραγωγικό τομέα. Έχουμε χρέος να προστατεύσουμε την πολιτιστική μας κληρονομιά και να στηρίξουμε τη σύγχρονη πνευματική και καλλιτεχνική δημιουργία, ώστε να βρει επιτέλους το δικό της επιχειρηματικό δρόμο. Παράλληλα, προβλέπεται μέσα στο 2007, να προσληφθεί προσωπικό που θα καλύψει τις αυξημένες ανάγκες των μουσείων  και των αρχαιολογικών χώρων. Μέσα από τέτοιες δράσεις κατοχυρώνουμε την προστασία του πολιτισμού μας και προωθούμε την πλούσια πολυμορφία των πολιτιστικών εκφάνσεων της χώρα μας.
      Ένα άλλο σημαντικό κεφάλαιο είναι οι πιστώσεις που έχουν προβλεφθεί για τη συντήρηση και τον εκσυγχρονισμό της λειτουργίας των μουσείων. Η φιλοσοφία της πολιτικής μας για τον πολιτισμό είναι ξεκάθαρη. Στόχος μας είναι να δημιουργήσουμε τις κατάλληλες προϋποθέσεις για να είναι αποτελεσματικότερη η προσαρμογή του πολιτιστικού προϊόντος στη νέα οικονομία του πολιτισμού, έτσι όπως διαμορφώνεται τώρα στο σύγχρονο κόσμο.
      Κυρίες και  κύριοι συνάδελφοι, ο Προϋπολογισμός είναι δίκαιος, αξιόπιστος, δεν κρύβει  εκπλήξεις, αιφνιδιασμούς, τερτίπια. Οι σωστές πολιτικές και οικονομικές  επιλογές της Νέας Δημοκρατίας έχουν βάλει τη χώρα μας στο σωστό δρόμο. Με υπευθυνότητα, όραμα και πολλή δουλειά αξιοποιούμε και αναδεικνύουμε τις δυνατότητες και τις προοπτικές της  πατρίδας μας γιατί όπως είπε και ο Ευρυπίδης, «δεν θέλουμε τις λέξεις που γοητεύουν  την ακοή, αλλά εκείνες που σπρώχνουν σε τίμια έργα».
      Σας ευχαριστώ πολύ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ ( Παναγιώτης Κοσιώνης):  Ευχαριστούμε τον κ. Καρρά.
      Ο κ. Τόγιας έχει το λογο.
      ΒΑΣΙΛΕΙΟΣ  ΤΟΓΙΑΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, ο Προϋπολογισμός είναι ο καθρέφτης της οικονομίας, της κοινωνίας, αλλά και της Κυβέρνησης. Η Νέα Δημοκρατία από τη στιγμή που ανέλαβε τη διακυβέρνηση της χώρας, αφού προηγουμένως αυτοπαγιδεύθηκε  σε μία ακατάσχετη υποσχεσιολογία, άκρατη συνθηματολογία στο βωμό της ανομολόγητης εξουσιομανίας της. Το μόνο της μέλημα, το μόνο της σχέδιο, το μόνο της ενδιαφέρον ήταν πώς θα καταφέρει να θολώσει τον καθρέφτη. Με κόλπα και τεχνάσματα, υπεκφυγές και προσχήματα προσπαθήσατε, χωρίς επιτυχία, να κρύψετε την εικόνα σας, για να μη φαίνεστε, να μη βλέπει ο λαός ποιοι είστε, ποιες είναι οι προθέσεις σας και ποιες είναι επιδιώξεις σας. 
      Το 2005 σας έφταιγε ο προϋπολογισμός του ΠΑ.ΣΟ.Κ. και καταφέρατε να εξασφαλίσετε στη χώρα μία χρονιά χαμένη. 
      Το 2006 δραπετεύσατε από την πραγματικότητα, κρυφτήκατε πίσω από την απογραφή σας, δηλώσατε αδυναμία, βάλατε την οικονομία σε επιτήρηση και τη χώρα σε ομηρία. Καταφέρατε να χρεώσετε τη χώρα με μια δεύτερη χρονιά χαμένη. 
      Στον Προϋπολογισμό του 2007 ο καθρέφτης ξεθόλωσε. Δεν μπορείτε πια να κρυφτείτε. Τα κόλπα και τα προσχήματα τελείωσαν. Το τελευταίο, εκείνο που δήθεν, έκανε τους Έλληνες μέσα σε μία νύχτα πλουσιότερους κατά 25%, μόνο σαν κακόγουστο αστείο και φθηνή ταχυδακτυλουργία μπορεί να εκληφθεί. Γι’ αυτό σωστά η συζήτηση για τον Προϋπολογισμό του 2007 έχει μεταβληθεί σε μία απολογία της Νέας Δημοκρατίας. Απολογία για τα τρία χαμένα χρόνια.
       Δεν είναι πειστική η απολογία σας, παρά τις αλχημείες και τις αριθμολαγνείες ή μάλλον, δεν είναι πειστική για όλους. Είναι πειστική για τους λίγους, είναι πειστική για τα μεγάλα εισοδήματα, για τα κέρδη και τα μερίσματα που εξασφαλίσατε με φοροαπαλλαγές και φοροελαφρύνσεις σε εκείνους που εξασφαλίσατε να πληρώσουν 100.000.000 ευρώ λιγότερα. Για τους πολλούς που το 2007 θα πληρώσουν 2.000.000.000 ευρώ περισσότερους φόρους από το 2004 δεν είναι πειστική η απολογία. Είναι κυνική η ομολογία φοροεπιδρομής και ταξικής πολιτικής.
      Πειστική είναι η απολογία σας σε ό,τι αφορά την εκποίηση του δημόσιου πλούτου με τελευταία πράξη το ξεπούλημα του Ο.Τ.Ε.. Η μείωση των δαπανών για την υγεία, την παιδεία, τις δημόσιες επενδύσεις, δεν είναι πειστική  απολογία. Είναι αποκάλυψη του δεξιού νεοφιλελεύθερου προσωπείου σας. Η κοινωνία της ανισότητας, της ανασφάλειας, του νέου καπιταλισμού προβάλλει ανάγλυφα από τις πράξεις σας. Όποιος έχει κεφάλαια, έχει τύχη. Οι πολλοί, οι αδύναμοι, οι νέοι δεν έχουν ούτε καν την ευκαιρία. 
      Κυρίες και κύριοι συνάδελφοι, πίσω και κάτω από τις γραμμές του Προϋπολογισμού υπάρχει ένα αδήριτο ερώτημα, που οφείλετε κοιτώντας ειλικρινά τον ξεθολωμένο πια καθρέφτη, να απαντήσετε. Είναι το ερώτημα που θέτουν όλοι οι πολίτες και αναρωτιούνται ειλικρινά οι πολίτες και ο καθένας: «βελτιώθηκε το επίπεδο της ζωής μου, η ποιότητά της αυτά τα τρία χρόνια που κυβερνάτε ή επιδεινώθηκε;» Αυτή είναι η ταμπακέρα, αυτή είναι η ουσία.
      Σύμφωνα με τις δημοσκοπήσεις που τόσο αυτάρεσκα επικαλείστε, πάνω από το 70% και πλέον δηλώνουν ότι η ζωή του Έλληνα χειροτέρεψε και χειροτερεύει διαρκώς. Και αυτή είναι πειστική απάντηση. 
      Και γιατί να μην είναι δυσαρεστημένος ο πολίτης της εκλογικής μου περιφέρειας, της Βοιωτίας για παράδειγμα; Μήπως είδε να υλοποιείται κανένα έργο στον τόπο του; Μήπως είδε να βελτιώνεται καμία υποδομή; Ποια ώρα της περιφέρειας για τη Στερεά Ελλάδα και τη Βοιωτία; Αυτή είναι κακιά ώρα. Μήπως είδε τις προεκλογικές σας υποσχέσεις να υλοποιούνται; Μήπως είδε να βελτιώνονται οι υπηρεσίες υγείας στον τόπο του, όπου τα δύο νοσοκομεία στη Λιβαδειά και στη Θήβα τα βλέπει να υπολειτουργούν και τα κέντρα υγείας στο Δίστομο, στον Αλίαρτο για παράδειγμα ουσιαστικά να έχουν νεκρώσει; Μήπως είδε να αναβαθμίζεται η παιδεία των παιδιών του; Μήπως είδε να φτιάχνεται κανένα καινούργιο σχολείο, ή μήπως ο αγρότης στα χωριά της Βοιωτίας και στις πόλεις πρέπει να είναι ευχαριστημένος και γιατί να είναι ευχαριστημένος που ούτε ένας αγρότης δεν έχει πάρει αυτά που δικαιούται, ούτε καν την επιδότησή του, που είναι δικά του λεφτά, είναι λεφτά από τον κόπο του, λεφτά που του τα χρωστάτε και δεν τα δίνετε και πλησιάζουν Χριστούγεννα. Και μιλάτε για κοινωνικό πρόσωπο; 
      Μήπως πρέπει να είναι ευχαριστημένος ο αγρότης, που βλέπει να μην γίνεται κανένα έργο βελτιωτικό για την αγροτική παραγωγή;
       Μήπως πρέπει να είναι ευχαριστημένος ο κάτοικος των χωριών μας, που βλέπει τα ίδια του τα χωριά να ερημώνουν και τη ζωή του να νεκρώνει;
      Μήπως πρέπει να είναι ευχαριστημένος ο νέος που δεν έχει ευκαιρία στην εργασία και καταδικάζεται στην ανεργία; Για ποιους λόγους να είναι ευχαριστημένος ο πολίτης που ζει σήμερα στην ύπαιθρο; Ή μήπως είδε τα σχέδια και τις υποσχέσεις της Νέας Δημοκρατίας να υλοποιούνται που ουσιαστικά τον κορόιδευαν και τον ενέπαιζαν με την περίφημη ώρα της περιφέρειας και αντ’ αυτού διευρύνονται οι περιφερειακές ανισότητες και υπάρχει ένα νέο κύμα φυγής από την ύπαιθρο; Η Νέα Δημοκρατία δεν αγαπάει την άλλη Ελλάδα, δεν αγαπάει την ύπαιθρο, δεν αγαπάει την περιφέρεια, δεν την φροντίζει. Το μέλημά της δεν είναι η εξυπηρέτηση των συμφερόντων των πολλών, αλλά των συμφερόντων των λίγων.
      Αγαπητοί συνάδελφοι, οι μάσκες έχουν πέσει. Τα τερτίπια και τα κόλπα τελείωσαν και αυτή είναι η πραγματικότητα και αυτή είναι η αλήθεια, όπως φιλάρεσκα, διαρκώς, επαναλαμβάνει ο ίδιος ο κ. Πρωθυπουργός. Αυτή είναι η αλήθεια, κύριε Πρωθυπουργέ, κύριοι της Νέας Δημοκρατίας, και σ’ όλους αυτούς πρέπει να απολογηθείτε. Αυτοί έχουν καταψηφίσει ήδη την πολιτική σας, έχουν καταψηφίσει ήδη τους προϋπολογισμούς σας, έχουν καταδικάσει και την πολιτική σας και τους αριθμούς σας. Η πραγματικότητα και η αλήθεια δεν αποκρύβονται πλέον. 
      Εμείς, απλώς, θα πράξουμε το αυτονόητο μαζί με όλους τους πολίτες, θα καταψηφίσουμε τον Προϋπολογισμό σας, όπως κι εσείς σύντομα θα καταψηφιστείτε και τυπικά στις εκλογές που τώρα τελευταία ψελλίζετε διαρκώς με ανασφάλεια και με μία φοβία που σας διακατέχει. Καλό είναι να γίνουν όσο το δυνατό νωρίτερα για να γυρίσει σελίδα ο τόπος.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε τον κύριο συνάδελφο.
      Ο κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, συζητούμε σήμερα για τον κρατικό Προϋπολογισμό του 2007, για την οικονομία της χώρας μας το προσεχές έτος. 
      Η νέα διακυβέρνηση. Η Νέα Δημοκρατία. Όλοι μαζί πορευτήκαμε με βήματα σταθερά, στρατηγικά, υπεύθυνα και πετυχημένα τα τελευταία δυόμισι χρόνια. Συνεχίζουμε τώρα και θα συνεχίσουμε να εργαζόμαστε σταθερά και στοχευμένα υπέρ του δημοσίου συμφέροντος και της ελληνικής κοινωνίας. Η Κυβέρνηση αυτή γνωρίζει το σημείο στο οποίο βρίσκεται σε βάθος και ουσία. Με επίγνωση και μελέτη έχει χαραχθεί η πορεία και ακολουθείται πιστά.
      Οι βασικοί στόχοι της οικονομικής πολιτικής είναι η ανάταξη της οικονομίας, η ενίσχυση της ανάπτυξης, η αύξηση της απασχόλησης και η ενδυνάμωση της κοινωνικής συνοχής. 
      Όλο αυτό το διάστημα υιοθετήθηκαν και πραγματοποιήθηκαν σημαντικές τομές και μεταρρυθμίσεις. Ο νέος φορολογικός νόμος με τη συνεχή μείωση των φορολογικών συντελεστών, ο νέος επενδυτικός και αναπτυξιακός νόμος, η απελευθέρωση των αγορών και η τόνωση του ανταγωνισμού, ο εκσυγχρονισμός των εργασιακών νόμων, η απελευθέρωση του ωραρίου λειτουργίας των καταστημάτων, ο νόμος για τις συμπράξεις δημόσιου και ιδιωτικού τομέα, οι πρωτοβουλίες στον τομέα της ενέργειας και οι αποκρατικοποιήσεις αποτελούν κινήσεις καθοριστικές για την τόνωση της οικονομικής δραστηριότητας, την εισροή κεφαλαίων στη χώρα μας, τη μείωση του χρέους, τη δημιουργία θέσεων εργασίας και την ωφέλεια όλων των συμπολιτών μας.
      Πριν από τριάντα τρεις μήνες, κυρίες και κύριοι συνάδελφοι, οι δείκτες σε όλους τους τομείς στη χώρα μας βρίσκονταν σε πολύ αρνητικό και επικίνδυνο σημείο. Η αλήθεια είναι ξεκάθαρη όμως η παρελθοντολογία δεν προσφέρει τίποτα, παρά μόνο γνώση και επιπλέον αδικεί το μεγάλο έργο που έχει μεσολαβήσει. Γι’ αυτό και μόνο δεν θα κάνω αναφορά σ’ αυτά που πέρασαν.
      Ο Προϋπολογισμός του 2007 έρχεται να σταθεί στις στέρεες βάσεις που έχουν ήδη τεθεί αποτυπώνοντας τις θετικές επιδόσεις που σημειώνει η ελληνική οικονομία τα τελευταία δυόμισι χρόνια.
      Είναι ένας προϋπολογισμός αξιοπιστίας και αποτελεσματικότητας, κοινωνικής και οικονομικής προόδου. Είναι το αποτέλεσμα μιας υπεύθυνης και συνεπούς πολιτικής. Κανείς, κυρίες και κύριοι συνάδελφοι, δεν μπορεί να αμφισβητήσει τα αυταπόδεικτα. Την διαφορά του χθες με το σήμερα. 
      Ο Προϋπολογισμός που συζητούμε λοιπόν δίνει τις απαντήσεις στην στασιμότητα του βιοτικού επιπέδου που σημειωνόταν στο παρελθόν. Στην αύξηση της ανεργίας του 3% το 1981 στο 11,3% το 2004. Στην διόγκωση του δημόσιου τομέα με πολλούς δημοσίους υπαλλήλους. Στην εσωστρέφεια, στην υποχώρηση της ανταγωνιστικότητας. Στις περιφερειακές και κοινωνικές ανισότητες. Στο στεγνό αντιπαραγωγικό και άκαμπτο γραφειοκρατικό σύστημα. Και όλα αυτά ποιος τα δημιούργησε, κυρίες και κύριοι συνάδελφοι του ΠΑ.ΣΟ.Κ.; Εμείς στα δυόμισι χρόνια; Αυτά δυστυχώς για μας αλλά κυρίως για τον ελληνικό λαό είναι αυτά που μας κληροδοτήσατε, μετά από είκοσι χρόνια κυβερνήσεων ΠΑ.ΣΟ.Κ.. 
      Η οικονομία του σήμερα έχει, και ενισχύεται ακόμη περισσότερο από τα εξής χαρακτηριστικά: ενθάρρυνση της επιχειρηματικότητας, εξωστρέφεια, επενδύσεις, κοινωνική συνοχή και ισόρροπη ανάπτυξη, βαρύτητα σε βασικούς τομείς όπως είναι η εκπαίδευση, η ενέργεια, το περιβάλλον. 
      Κυρίες και κύριοι συνάδελφοι, το κλίμα αλλάζει. Και το λέω με πλήρη επίγνωση των λόγων μου. Οι πρωτοβουλίες φτάνουν πια και αγγίζουν όλα τα ελληνικά νοικοκυριά. Φυσικά και δεν έχουν λυθεί όλα τα προβλήματα. Όμως κάθε οικογένεια αισθάνεται πως η πολιτεία δεν αδιαφορεί πια για το μέλλον της και ότι υπάρχει πρόνοια για την πορεία κάθε κοινωνικής ομάδας, σε όποιο μέρος της Ελλάδος και αν βρίσκεται. Και γι’ αυτό μας εμπιστεύεται ο ελληνικός λαός. 
      Κυρίες και κύριοι συνάδελφοι. Στον νομό μου, τον Έβρο. Όλοι εκεί ξέρουμε και γνωρίζουμε τις δυσχερείς καταστάσεις που επικρατούν: τη συρρίκνωση του αγροτικού εισοδήματος, το δημογραφικό πρόβλημα, την γήρανση του πληθυσμού, την ερήμωση των χωριών, την ανεργία. Επιπλέον, την φετινή χρονιά είχαμε και τις, σε μεγάλη έκταση, πλημμύρες που έπληξαν την περιοχή. 
      Μέσα σ’ αυτές λοιπόν τις αντίξοες συνθήκες, από την ανάληψη της νέας διακυβέρνησης έγιναν πολλές προσπάθειες με έννοια και φροντίδα για κάθε πολίτη του Έβρου. Είχαμε επιτέλους, μετά από δεκατρία χρόνια τέλματος, την πολιτική απόφαση της συμφωνίας του μεγάλου έργου του πετρελαιαγωγού Μπουργκάς- Αλεξανδρούπολη και την προώθηση της κατασκευής του αγωγού φυσικού αερίου Κήπων-Αλεξανδρούπολης. 
      Παρά το σύνθετο και περίπλοκο διαδικαστικό πλαίσιο της νέας ΚΑΠ επετεύχθη η έγκαιρη και δίκαιη καταβολή των αγροτικών επιδοτήσεων. Αυξήθηκαν οι συντάξεις του Ο.Γ.Α., ζωτικής σημασίας ενίσχυση δεδομένου του ανθρωπολογικού χάρτη της περιοχής. Είχαμε την ταχύτατη καταβολή των αποζημιώσεων του ΕΛ.Γ.Α. και των Π.Σ.Ε.Α.. Προωθήθηκε με έντονους ρυθμούς η αναπτυξιακή δραστηριότητα μέσω του Ο.Π.Α.Α.Χ., του Οργανωμένου Προγράμματος Ανασυγκρότησης Αγροτικού Χώρου, τόσο με ιδιωτικούς όσο και με δημόσιους φορείς. 
      Λειτούργησαν τρία κέντρα εκπαίδευσης του στρατού σε τρεις πόλεις διάσπαρτα στον Νομό: στην Ορεστιάδα, το Διδυμότειχο και τις Φέρρες, δίνοντας μια ακόμα ώθηση στην οικονομία και στην δημιουργία ενισχυμένης αμυντικής ασπίδας για τον Νομό αλλά και για όλη τη χώρα. 
      Υλοποιήθηκαν με τον καλύτερο δυνατό τρόπο τα αντιπλημμυρικά έργα και πραγματοποιήθηκαν πρωτοβουλίες για νέα, πιο σύγχρονα και αποτελεσματικά μέτρα, μέσα από τις αναγκαίες διακρατικές συνεργασίες και συμφωνίες. 
      Λήφθηκε η απόφαση για την δημιουργία Τ.Ε.Ι. Νοσηλευτικής στην πόλη του Διδυμοτείχου δημιουργώντας ποιοτικές προϋποθέσεις αναβάθμισης της ευρύτερης περιοχής. 
      Αξιοποιούνται και αναδεικνύονται οι αρχαιολογικοί χώροι του Νομού όπως για παράδειγμα, ο ταφικός τύμβος της  Μικρής Δοξιπάρας-Ζώνης και ακόμα ξεκινάει η κατασκευή επιτέλους του Βυζαντινού Μουσείου στο Διδυμότειχο. 
      Κατασκευάζονται νέες αθλητικές υποδομές και βελτιώνονται οι υπάρχουσες.
      - Το πρόγραμμα ΘΗΣΕΑΣ εξελίσσεται  με ταχύτατους ρυθμούς.
      - Ο Επενδυτικός Νόμος λειτουργεί  σε υγιείς βάσεις.
      Με τον προϋπολογισμό του 2007 υλοποιούμε τις δεσμεύσεις μας ενισχύοντας το εισόδημα όλων των πολιτών μας. Αναφέρθηκαν όλοι οι συνάδελφοι στην κατώτατη σύνταξη του Ο.Γ.Α., στο επίδομα του Ε.Κ.Α.Σ., στο εισόδημα των συνταξιούχων, στην αύξηση του κατώτατου επιδόματος ανεργίας, στην μείωση των φόρων σε όλους τους συμπολίτες μας. 
      Κυρίες και κύριοι συνάδελφοι, ξεκινήσαμε με επιλογές που δικαιώνονται καθημερινά. Προχωρούμε με ευθύνη, με σύνεση και με σταθερότητα. Ο Προϋπολογισμός του 2007 βελτιώνει τις συνθήκες της ζωής μας. Δίνει ώθηση στην κοινωνική και οικονομική πρόοδο, αποκαθιστώντας την τάξη. Παγιώνει και ενισχύει τα αποτελέσματα των μεταρρυθμίσεων, που έχουμε προωθήσει.
      Στηρίζω αυτόν τον Προϋπολογισμό με βάση τη γνώση του χθες, την προσπάθεια του σήμερα και με την πίστη για το αύριο.
      Γιατί πίσω από τους αριθμούς, υπάρχουν άνθρωποι.
      Έχουμε πολύ δρόμο ακόμα, κυρίες και κύριοι συνάδελφοι. Έχουμε, όμως, μαζί μας τη θέληση του ελληνικού λαού και αρκετές τετραετίες ακόμα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε πολύ, κύριε συνάδελφε.
      Ο κ. Μουσιώνης έχει το λόγο.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ακούγοντας τον προ ολίγο ομιλούντα συνάδελφο από την περιφέρεια, από τον Έβρο, αναρωτιέμαι αλήθεια, αν πηγαίνουμε στις ίδιες περιοχές -γιατί περίπου έχουμε τα ίδια προβλήματα- κι αν στις κουβέντες, που έχουμε με τους συμπολίτες μας, συγχωριανούς μας στις περιφέρειές μας, ακούμε τα ίδια πράγματα. Φυσικά λέμε διαφορετικά πράγματα. Αν ακούμε, δηλαδή, σε ό,τι αφορά τα προϊόντα και την τύχη τους. Αν ακούμε, δηλαδή, τη σημερινή κυβερνητική πρακτική σε ό,τι αφορά το μέλλον της ελληνικής περιφέρειας. 
      Σε ό,τι αφορά τον καπνό, έχει γίνει καπνός. Σε ό,τι αφορά το βαμβάκι, κύριε συνάδελφε, μπαίνουμε σύντομα σε ένα καθεστώς επιτήρησης, αυτή τη φορά όχι από την Ευρωπαϊκή Ένωση αλλά από τις αφρικανικές χώρες. Σε ό,τι αφορά τη ζάχαρη, χάνει πλέον τη γλυκιά γεύση της σε όσους και από όσους σήμερα παράγεται. 
      Σε ό,τι αφορά τα σιτηρά, οι αθρόες –και στο δικό σας Νομό βέβαια- εισαγωγές, ρίχνουν, καθηλώνουν, σε ανεπίτρεπτο σημείο για τα ελληνικά δεδομένα, τις τιμές. Τα σταφύλια μας; Η ντομάτα, η οποία πραγματικά σήμερα βρίσκεται σε μία φάση εξοβελισμού από την ελληνική παραγωγή; 
      Την ίδια στιγμή εμείς πιστεύουμε –και είναι η άλλη πρόταση, η δική μας πρόταση- ότι η Ελλάδα, η χώρας μας, η ελληνική περιφέρεια μπορούσε να πάει πολύ καλύτερα. Και έχει μέλλον. Εμείς έχουμε εμπιστοσύνη σε αυτή τη χώρα και στους πολίτες της. Έχουμε εμπιστοσύνη, γιατί έχουμε πρόταση, η οποία λέει πως στα νέα δεδομένα, στο νέο παγκοσμιοποιημένο περιβάλλον θα πρέπει να επενδύσουμε ως χώρα στην παιδεία, στη γνώση. Το όπλο σήμερα είναι η γνώση. Τα μέσα παραγωγής, που πρέπει όλες οι δημιουργικές δυνάμεις της κοινωνίας μας να διαθέτουν, λέγεται γνώση.
      Κι εδώ δεν μπορώ παρά να μην αναφερθώ σε δημοσιεύματα έγκριτων εφημερίδων τις τελευταίες εβδομάδες –και μία που έρχεται την επόμενη στο ΒΗΜΑ- όπου αναφέρονται πολύ σημαντικές, ενδιαφέρουσες πρωτοβουλίες συγκεκριμένων ερευνητικών κέντρων πανεπιστημιακών μονάδων της πατρίδας μας σε ό,τι αφορά αγροτικά προϊόντα της ελληνικής περιφέρειας.
      Μιλάμε για το σταφύλι των Σερρών, του Τιρνάβου. Μιλάμε για τον φασίολο μπουλγκάρις. Είναι ένα είδος φασολιού, το οποίο ευδοκιμεί στα ορεινά χωριά της περιοχής μου, του Νομού Σερρών, της Ορεινής και της Άνω Βροντού. Είναι η ντομάτα του σερραϊκού κάμπου –και παραπέμπω στην ΚΑΘΗΜΕΡΙΝΗ της προηγούμενης Κυριακής, όπως και στον ΑΓΓΕΛΙΟΦΟΡΟ της προηγούμενης- όπου μετά από δράσεις των Ελλήνων επιστημόνων αναδεικνύουμε σημαντικές ιδιότητες σε αυτά τα είδη, από τα εκχυλίσματα των οποίων μπορούν να βγουν συγκεκριμένα φαρμακευτικά είδη προς όφελος του ανθρώπου, του συμπολίτη μας, αλλά κυρίως να αναδείξουν την άλλη, τη διαφορετική ποιότητα στη διατροφική αλυσίδα, που πρέπει να εμπεδώσουμε, ως προϊόν που αφορά τη δημόσια υγεία, αλλά που αναδεικνύει και την ανταγωνιστικότητα της ελληνικής περιφέρειας.
      Όσον αφορά στο Πρόγραμμα Καινοτομίας, που είχε προκηρύξει πέρυσι ο Υπουργός Ανάπτυξης και συμμετείχαν πέντε πόλεις της χώρας μας, θα  ήθελα να πω το εξής: Δυστυχώς τους ανακοινώθηκε, αφού τους επέλεξαν, από το καλοκαίρι και μετά, ότι αυτό το Πρόγραμμα θα χρηματοδοτηθεί στο τέλος του 2007.
      Εμείς, κύριοι συνάδελφοι, είμαστε μια περιφέρεια η οποία βιώνει αυτή τη στιγμή το νέο ευρωπαϊκό περιβάλλον και στην περιοχή μας, και στα Βαλκάνια και πρέπει να αναδείξει ό,τι θετικότερο διαθέτει και έχει τη δυνατότητα μέσα από την άμεση συνεργασία περιφερειακών πανεπιστημίων, περιφερειακών Τ.Ε.Ι. και των φορέων των αγροτών, των νέων επαγγελματιών, των νέων επιστημόνων, ώστε η ελληνική περιφέρεια να μπορέσει να σηκώσει το ανάστημά της και να κοιτάξει θετικά το μέλλον και την προοπτική της.
      Ακούγοντας, κύριοι συνάδελφοι, προσεκτικά τις ομιλίες όλων των συναδέλφων της Πλειοψηφίας και εξετάζοντας αναλυτικά τον Προϋπολογισμό, βλέπουμε από τη μια μεριά τον τρόπο με τον οποίο προσεγγίζετε την πραγματικότητα και από την άλλη τον τρόπο με τον οποίο αποτυπώνετε αυτή την πραγματικότητα στα χαρτιά. Σε αυτή την κορυφαία κοινοβουλευτική διαδικασία της συζήτησης του Προϋπολογισμού θέλω να μιλήσουμε με ανοικτά χαρτιά. Όπως προείπα, ο τρόπος προσέγγισης και αποτύπωσης αντανακλά το ιδεολογικό στίγμα, την πολιτική ταυτότητα του κάθε κόμματος. Η οικονομία σε καμία περίπτωση δεν μπορεί να μπει και να λειτουργήσει με όρους αυτόματου πιλότου. Η οικονομία έχει συγκεκριμένους κανόνες, έχει συγκεκριμένους όρους. Εμείς σεβόμαστε αυτούς τους κανόνες. Βάλαμε κανόνες, όταν ήμασταν Κυβέρνηση. Πιστεύουμε στους κανόνες, αλλά δεν υποκλινόμαστε σε καμία περίπτωση στην αγορά και στις δυνάμεις της. Άλλωστε, μέσα από την κάθε οικονομική πρόταση, αυτή που καταθέτετε εσείς ως Κυβέρνηση, αποτυπώνετε, όπως προείπα, το στίγμα σας, την ταυτότητά σας.
      Κύριοι συνάδελφοι της Πλειοψηφίας, σε ό,τι αφορά τις υποσχέσεις και την υλοποίησή τους, αποδεικνύεστε μέχρι και σήμερα αδέξιοι. Σε ό,τι αφορά, όμως, την κυβερνητική πρακτική σας και τις πολιτικές επιλογές σας, όντως είστε «δεξιότατοι». 
      Στον Προϋπολογισμό του 2007, κυρίες και κύριοι συνάδελφοι, παρά τα αλλεπάλληλα φτιασιδώματα, παρά τις ωμές παρεμβάσεις, έχουμε μια εικόνα καθαρή για το τι θέλει η Νέα Δημοκρατία σε ό,τι αφορά την οικονομία και την κοινωνία. Είναι ένας Προϋπολογισμός ταξικός και ένας Προϋπολογισμός αδιέξοδος. Λέμε ότι και αυτός ο Προϋπολογισμός διαιρεί την κοινωνία –μερικοί ίσως δεν το αντιλαμβάνονται- εννοώντας ότι διαιρεί τους νοικοκύρηδες και αυτούς που έχουν στη δούλεψή τους, γιατί οι πολιτικές σας μέχρι σήμερα στηρίζουν τους πρώτους και περιθωριοποιούν τους δεύτερους.
      Σε ό,τι αφορά το νοικοκύρεμα και τους νοικοκύρηδες, στα οποία τις τελευταίες ημέρες αναφέρεστε συχνά, ειλικρινά θα ήθελα να πω πως, όταν εσείς της Νέας Δημοκρατίας μιλάτε για νοικοκύρεμα, αναφέρεστε στη πιο βίαιη αναδιανομή εισοδήματος από τα ασθενέστερα και μεσαία στρώματα στους λίγους και ισχυρούς νοικοκύρηδες φίλους σας. Όταν μιλάτε για νοικοκύρεμα εσείς της Κυβέρνησης της Νέας Δημοκρατίας εννοείτε διάλυση του ιστού κοινωνικής ασφάλειας, διάλυση των κοινωνικών δικαιωμάτων και συντριβή των μηχανισμών του κράτους πρόνοιας. Σύμφωνα με την ιδεολογική σας αντίληψη, η κοινωνία πρέπει να υποταγεί στην αγορά, η μισθωτή εργασία να μείνει απροστάτευτη απέναντι στο κεφάλαιο και βέβαιο ο λαός υποταγμένος στο κράτος. 
      Όχι άλλο νοικοκύρεμα, γιατί εάν και όντως διαπιστώνουμε ρυθμούς ανάπτυξης της οικονομίας στο 4%, έχουμε την ίδια στιγμή αύξηση του δημόσιου χρέους και αύξηση του δανεισμού των νοικοκυριών. Ειλικρινά πώς γίνεται να μειώνετε τα ελλείμματα, αυξάνοντας το δημόσιο χρέος; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε.
      ΠΡΟΕΔΡΕΥΩΝ (Παναγιώτης Κοσιώνης): Όχι δυο λεπτά, κύριε Μουσιώνη.
      ΑΡΙΣΤΕΙΔΗΣ ΜΟΥΣΙΩΝΗΣ: Μισό λεπτό.
      Όταν εσείς λέγατε το 2004 ότι το κατά κεφαλήν χρέος των 18.000 ευρώ χρεώνει και τα παιδιά μας, σήμερα το 2006 τα 23.000 ευρώ πραγματικά παραπέμπει σε υπερχρέωση και των εγγονών μας.
      Όχι άλλο νοικοκύρεμα, κυρίες και κύριοι συνάδελφοι της Νέας Δημοκρατίας. Στηρίξτε αυτούς που έχουν ανάγκη σήμερα, γιατί τους χρειαζόμαστε όλους αύριο. Πατάξτε τη φτώχεια, όχι τους φτωχούς. 
      Σε ό,τι αφορά το Υπουργείο Αγροτικής Ανάπτυξης και Τροφίμων –μισή κουβέντα θα πω, κύριε Πρόεδρε, και τελειώνω- θα ήθελα να πω ότι όντως καταφέρατε να το μετατρέψετε σ΄ ένα Υπουργείο επιδομάτων και στήριξης των ημετέρων.
      Γιατί όλα αυτά στα οποία αναφέρθηκαν πολλοί συνάδελφοί μας, τα οποία θα πάρουν οι αγρότες το 2008 ήδη -πρέπει να είμαστε ξεκάθαροι και ειλικρινείς- τα έχετε προεισπράξει μέσω των έμμεσων φόρων, μέσω της αύξησης των καυσίμων, μέσω των τσιγάρων, μέσω όλων των ειδικών φόρων, μέσα από τους οποίους γεμίζετε και καλύπτετε τους δικούς σας κενούς λογαριασμούς σε βάρος, βέβαια, της ελληνικής οικονομίας και κυρίως της κοινωνικής πολιτικής, την οποία επικαλεστήκατε, αλλά μέχρι στιγμής δεν εφαρμόσατε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, πενήντα τρεις μαθητές και μαθήτριες και έξι συνοδοί δάσκαλοι του Δημοτικού Σχολείου από το Κοκώνιο Πουλίτσας Κορινθίας.
      Η Βουλή τους καλωσορίζει και τους εύχεται «καλές γιορτές».
      (Χειροκροτήματα από όλες τις πτέρυγες της Βουλής)
      Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κυρίες και κύριοι συνάδελφοι, στον Προϋπολογισμό του 2007 παγιώνεται η επιδίωξη της Κυβέρνησης για δημιουργία συνθηκών σταθερότητας και εμπιστοσύνης στην ελληνική οικονομία. Επιπλέον προωθείται ο κοινωνικός χαρακτήρας του κράτους με στοχευμένες δράσεις σε αυτούς που πραγματικά έχουν την ανάγκη στήριξης. 
      Με τον Προϋπολογισμό του 2007 ξεκαθαρίζουμε ότι λύση στα προβλήματα δεν δίνει η εμμονή σε κατεστημένες νοοτροπίες που χαϊδεύουν τα αυτιά και δημιουργούν αδιέξοδα, αλλά κάνουμε σαφές ότι το νοικοκύρεμα της οικονομίας μας, οι διαρθρωτικές αλλαγές, η διαφάνεια στα οικονομικά, η άρση των παθογενειών του παρελθόντος, που πετύχαμε όλα αυτά τα χρόνια, είναι ο μόνος δρόμος, για να δημιουργηθούν συνθήκες ευνοϊκές για την ισόρροπη ανάπτυξη της χώρας. Την ίδια ώρα, με συνέπεια στην πολιτική μας, μεγιστοποιούμε τα οφέλη για τους πολλούς και αποδίδουμε αναλογικό μέρισμα μέσα από την ανάπτυξη σε όλους τους πολίτες.
      Κυρίες και κύριοι συνάδελφοι, εδώ και τρία χρόνια τολμούμε τις αναγκαίες μεταρρυθμίσεις με συναίνεση, αλλά και αποφασιστικότητα, ώστε να κερδίζουμε το χαμένο έδαφος. Με διάλογο και συμμετοχή των κοινωνικών εταίρων επιθυμούμε τη συστράτευση όλων, για να κλείσουμε τις πληγές του χθες, να αναιρέσουμε τις αδράνειες που καταδίκαζαν τη χώρα σε υστέρηση, να εξαφανίσουμε τα βαρίδια που κρατούσαν την Ελλάδα στάσιμη, αδύναμη, καθηλωμένη σε νοοτροπίες παρωχημένες.
      Στο πλαίσιο αυτό με αίσθημα ευθύνης απέναντι στους πολίτες προχωρούμε, πέρα από τις νομοθετικές παρεμβάσεις και το νέο Προϋπολογισμό, στην Αναθεώρηση του Συντάγματος. Έτσι τολμούμε αλλαγές στις δομές του κράτους και του ευρύτερου δημόσιου τομέα, στην οικονομία και το αναπτυξιακό περιβάλλον, στην εκπαίδευση, στον ευαίσθητο χώρο της υγείας, στο περιβάλλον. 
      Με το νέο Προϋπολογισμό σφραγίζουμε τις βασικές μας πολιτικές επιλογές για το 2007, διασφαλίζοντας την ενθάρρυνση της επιχειρηματικότητας του Έλληνα, την εξωστρέφεια και την ανταγωνιστικότητα της οικονομίας, τη συγκράτηση του δημόσιου χρέους και των δημοσιονομικών ελλειμμάτων που άφησε πίσω του το ΠΑ.ΣΟ.Κ., την κοινωνική στήριξη των συμπολιτών μας που έχουν ανάγκη την ενίσχυση της απασχόλησης. 
      Μετά από δυόμισι χρόνια σκληρής και υπεύθυνης προσπάθειας καταφέραμε όλοι μαζί οι πολίτες πολλά, κυρίως όμως αλλάξαμε το κλίμα στην οικονομία, αποκαταστήσαμε την αξιοπιστία της χώρας απέναντι στους εταίρους μας στην Ευρωπαϊκή Ένωση, κλείσαμε μια για πάντα τα διπλά βιβλία των κυβερνήσεων του ΠΑ.ΣΟ.Κ. και έτσι σήμερα μπορούμε να είμαστε περήφανοι ότι το δημοσιονομικό έλλειμμα μειώθηκε κατά πέντε περίπου ποσοστιαίες μονάδες, για να πέσει φέτος κάτω από το 3%. 
      Ο ρυθμός ανάπτυξης ξεπερνά τις έως τώρα προβλέψεις, φθάνοντας στο 4,4% στο πρώτο τρίμηνο του χρόνου. Οι εξαγωγές αυξάνονται, για να ξεπεράσουν το 20% στους πρώτους εννέα μήνες αυτού του χρόνου.
      Το τουριστικό ρεύμα προς τη χώρα σημειώνει διαρκή αύξηση, που για φέτος αναμένεται να είναι μεγαλύτερη από την αύξηση του 7% που είχαμε τον προηγούμενο χρόνο.
      Οι ξένες επενδύσεις το πρώτο οκτάμηνο σχεδόν οκταπλασιάστηκαν σε σχέση με πέρυσι. Οι συνολικές επενδύσεις αυξάνονται με ρυθμούς που ξεπερνούν το 10%. Η ανεργία από το 11,3% που ήταν στις αρχές του 2004 έχει μειωθεί περίπου στο 8,3% και συνέχεια μειώνεται. 
      Κυρίες και κύριοι συνάδελφοι, όλα αυτά τα επιτεύγματα απαντούν σε όσους από το ΠΑ.ΣΟ.Κ. ξεχνούν τι γινόταν χθες και αρνούνται να δουν τα επιτεύγματα του σήμερα. Όμως, δεν εφησυχάζουμε. Συνεχίζουμε με αποφασιστικότητα τη προσπάθεια για ένα καλύτερο αύριο για όλους τους πολίτες. Έτσι, με το νέο Προϋπολογισμό κάνουμε σημαντικά βήματα, για να ενισχύσουμε τους μικρομεσαίους και όσους έχουν πραγματική ανάγκη. 
      Πιο συγκεκριμένα, από την 1η του χρόνου η σύνταξη του Ο.Γ.Α. ανέρχεται στα 280 ευρώ το μήνα για να φτάσει στις αρχές του 2008 τα 330 ευρώ. Το Ε.Κ.Α.Σ. ανέρχεται στα 195 ευρώ το μήνα για να φτάσει στο ξεκίνημα του 2008 τα 230 ευρώ. Το κατώτερο επίδομα ανεργίας αυξάνεται κατά 56 ευρώ το μήνα για  να φτάσει τα 367 ευρώ. 
      Χωρίς να επιλέγουμε τη φορομπηχτική πολιτική που επέλεξαν οι κυβερνήσεις του ΠΑ.ΣΟ.Κ. του κ. Σημίτη από το 1996 έως το 2000, που εν πολλοίς δικαιολογήθηκε από το μεγάλο στόχο της ένταξης στο ευρώ, προχωράμε στη δεύτερη φάση της φορολογικής μεταρρύθμισης. Το αφορολόγητο αυξάνεται στα 12.000 ευρώ, γεγονός που σημαίνει ότι πάνω από τρία εκατομμύρια πολίτες δεν θα πληρώσουν καθόλου φόρο εισοδήματος. Οι φορολογικοί συντελεστές μειώνονται σταδιακά ώστε οι φορολογούμενοι να καταβάλλουν ολοένα και λιγότερους φόρους για να έχουν ολοένα και περισσότερο εισόδημα στην διάθεση τους για την κάλυψη των αναγκών τους. Μάλιστα, οικογένειες με τρία παιδιά, οι πολύτεκνες μητέρες, τα άτομα με αναπηρία ευνοούνται ακόμη περισσότερο μέσα από ειδικές ρυθμίσεις.
      Προωθούμε ευεργετικές δράσεις για την τόνωση των επιχειρήσεων όπως οι ρυθμίσεις του Κώδικα Βιβλίων και Στοιχείων, με τις οποίες απλοποιούνται οι γραφειοκρατικές διαδικασίες. Αναπροσαρμόζουμε τον αναπτυξιακό νόμο ώστε οι ενισχύσεις να φτάνουν έως και το 60% της επένδυσης. Προχωρούμε στη δημιουργία ολοκληρωμένου χάρτη για τις χρήσεις γης. Η χώρα αποκτά εθνικό χωροταξικό σχέδιο και πέντε ειδικά χωροταξικά σχέδια. Ενισχύουμε έτσι την αναπτυξιακή διαδικασία, διασφαλίζουμε τη διαφάνεια και προστατεύεται το περιβάλλον. Επιπλέον, ενισχύουμε τις δυνατότητες των κοινοτήτων, των δήμων και των Νομαρχιακών Αυτοδιοικήσεων δίνοντας πολλαπλάσιους πόρους σε σχέση με τα προηγούμενα χρόνια αλλά και διαμορφώνοντας σύγχρονο θεσμικό πλαίσιο. Προωθούμε την πλήρη ενεργοποίηση του νέου θεσμικού πλαισίου για τις Δ.Ε.Κ.Ο. που βάζει τέλος στη σπατάλη δημόσιων πόρων, διασφαλίζει το κοινωνικό τους ρόλο και αναβαθμίζει τις υπηρεσίες που παρέχουν στους πολίτες. 
      Κυρίες και κύριοι συνάδελφοι, τα κόμματα της Αντιπολίτευσης και κυρίως το ΠΑ.ΣΟ.Κ. προσπαθούν να πείσουν ότι όλα είναι μαύρα. Αντίθετα η οικονομία είναι ορατό πλέον ότι ανταποκρίνεται θετικά στις πρωτοβουλίες της Κυβέρνησης. Οι πολίτες είναι ξεκάθαρο ότι εμπιστεύονται τη Νέα Δημοκρατία και τον Πρωθυπουργό κ.Κώστα Καραμανλή ως δύναμη αξιοπιστίας και προόδου.
      Εμείς θέλουμε ένα αποτελεσματικό κράτος και μια κοινωνία πιο δίκαιη με περισσότερες ευκαιρίες για όλους. Γι’ αυτό με τον κ. Κώστα Καραμανλή προχωράμε βήμα βήμα στην υλοποίηση του προγράμματός μας με ξεκάθαρη πολιτική, με αξιοπιστία, με διαφάνεια, με σεβασμό στο δημόσιο χρήμα. Με ισοτιμία και έντιμη σχέση με τους πολίτες χτίζουμε σκληρές βάσεις για το αύριο του τόπου. Γι’ αυτό ψηφίζουμε τον Προϋπολογισμό του 2007.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Ευχαριστώ, κύριε Βλάχο.
      Το λόγο έχει ο κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Κύριοι Βουλευτές παραδώσαμε πριν από τρία χρόνια στην Κυβέρνηση της Νέας Δημοκρατίας μια Ελλάδα ανασυγκροτημένη ως προς τις υποδομές της για την εξυπηρέτηση των πολιτών και για την υπηρέτηση της ευημερίας και της ανάπτυξης. Μετρό, αεροδρόμιο, Ρίο-Αντίρριο και πάρα πολλά άλλα έργα υποδομής, που δεν έχω καμιά ανάγκη να τα απαριθμήσω, γιατί καθημερινά τα χρησιμοποιεί ο Έλληνας πολίτης και ξέρει και καταλαβαίνει και συγκεκριμενοποιεί ποιο είναι το έργο που έκανε το ΠΑ.ΣΟ.Κ στον τομέα των υποδομών, ποιο είναι το έργο που έκανε το ΠΑ.ΣΟ.Κ σεβόμενο και το περιβάλλον, ποιο είναι το έργο που έκανε το ΠΑ.ΣΟ.Κ τα δέκα χρόνια της διακυβέρνησής του από το 1993-1994 έως και το 2004. 
      Και όλα αυτά, κύριοι Βουλευτές, σε μια περίοδο που εσείς της Νέας Δημοκρατίας καθυβρίζατε τους Υπουργούς του ΠΑ.ΣΟ.Κ, τους καταγγέλλατε, τους σπιλώνατε εδώ και στην Ευρωπαϊκή Ένωση. Παρά τον οργασμό της κατασκευής των υποδομών, εσείς κερδοσκοπούσατε στα περί διαφάνειας, στην πρόσκαιρη ταλαιπωρία των πολιτών, μιλώντας κάθε φορά μόνο για τα έργα που δεν είχαν ακόμα ολοκληρωθεί. 
      Εμείς αυτά κάναμε στα δέκα χρόνια που διακυβερνήσαμε τον τόπο. Εσείς μετά από τρία χρόνια τι έχετε να επιδείξετε, αλήθεια, ως έργο; Τώρα που ο ελληνικός λαός συγκρίνει έργο με έργο και όχι έργο της κυβέρνησης του ΠΑ.ΣΟ.Κ με τις δημαγωγίες της Νέας Δημοκρατίας, ποιος είναι ο δικός σας απολογισμός; Σε λίγους μήνες θα έχουμε εκλογές. Τι θα πείτε στον ελληνικό λαό; Θα του πείτε για τις περικοπές των περίπου 500.000.000 ευρώ από Γ΄  Κοινοτικό Πλαίσιο Στήριξης που έκανε το Υπουργείο Οικονομίας στα έργα του Υ.ΠΕ.ΧΩ.Δ.Ε.; Ένα μέρος από τη συνολική περικοπή του 1,8 δισεκατομμυρίων ευρώ από το Γ΄ Κοινοτικό Πλαίσιο Στήριξης, μια περικοπή που έγινε για να μειωθεί το φουσκωμένο δημόσιο χρέος λόγω της απογραφής; Εμείς λέγαμε στον Έλληνα πολίτη ότι ο Έλληνας πολίτης τελικώς, αυτός ο ίδιος, θα είναι εκείνος που θα κληθεί να πληρώσει την απογραφή σας. 
      Εμείς λέγαμε ότι την απογραφή θα την πληρώσει ο ελληνικός λαός και κάθε μέρα αποδεικνύεται του λόγου μας το αληθές: Εκατόν ογδόντα ολόκληρα έργα απεντάσσονται από το Γ΄ Κοινοτικό Πλαίσιο Στήριξης, σύμφωνα με τον κατάλογο που μόλις χθες δώσατε, κύριοι της Κυβέρνησης, στη δημοσιότητα. Όλα τα μεγάλα έργα θα υπαχθούν στο επόμενο Κοινοτικό Πλαίσιο Στήριξης και θα σας πάρουν στο κατόπι οι πολίτες, κύριοι της Κυβέρνησης, μόλις συνειδητοποιήσουν ότι αυτά τα έργα τους αφορούν προσωπικά, όταν συνειδητοποιήσουν ότι αυτά τα έργα αφορούν τις τοπικές κοινωνίες της Ελλάδας, όταν συνειδητοποιήσουν ότι αυτά αφορούν τις περιφέρειες που δήθεν είναι στο επίκεντρο των πολιτικών σας. Και αν πείτε ότι αυτά θα γίνουν, απλώς μετακυλίονται στο επόμενο Κοινοτικό Πλαίσιο Στήριξης, αυτό δεν θα λύνει το πρόβλημα του ελληνικού λαού και των περιφερειών, αφού αυτές οι δαπάνες θ΄ απωθήσουν άλλες του επόμενου Κοινοτικού Πλαισίου Στήριξης και τελικώς ζημιωμένος θα είναι ο πολίτης, η Ελλάδα, οι περιφέρειές της. 
      Και δεν νοιάζει κανέναν, αγαπητοί συνάδελφοι, αν φταίει ο κ. Αλογοσκούφης που γίνονται αυτές οι περικοπές στο Υπουργείο των Δημοσίων Έργων, της Χωροταξίας και του Περιβάλλοντος. Κανέναν δεν νοιάζει αν έγιναν οι περικοπές αυτές σε βάρος αυτού του κρίσιμου τομέα για τον Έλληνα πολίτη,  διότι το Υ.ΠΕ.ΧΩ.Δ.Ε. δεν απορρόφησε, όπως λέει το Υπουργείο Οικονομίας και Οικονομικών τα σχετικά κονδύλια, ούτε τον νοιάζει αν η εχθρική στάση του Υπουργείου Οικονομίας απέναντι στο Υ.ΠΕ.ΧΩ.Δ.Ε. φθάνει μέχρι το βαθμό να πετάγονται εξ ορισμού οι εισηγήσεις του Υ.ΠΕ.ΧΩ.Δ.Ε. στα καλάθια των αχρήστων, μια τέτοια πρακτική που οδήγησε, απ’ ό,τι μαθαίνουμε, τον Υπουργό ΠΕ.ΧΩ.Δ.Ε. να μην εισηγείται πια, να μην απευθύνεται πια στο Υπουργείο Οικονομίας. Ούτε νοιάζει κανέναν πολίτη η πρόσφατη διαρροή που έγινε από το Υπουργείο Οικονομίας με σκοπό να αποδείξει τη χαμηλή απορροφητικότητα του Υ.ΠΕ.ΧΩ.Δ.Ε., διαρροή που εγώ θεωρώ θεσμικά και πολιτικά απαράδεκτη, γι’ αυτό, παρ’ ότι έχω το σχετικό έγγραφο, δεν το καταθέτω. Τον πολίτη τον ενδιαφέρει, κυρίες και κύριοι Βουλευτές, ότι χάνονται χρήματα, τα οποία ήταν προορισμένα για την ανάπτυξη της περιφέρειας, για τις τοπικές κοινωνίες, για την πρόοδο και ευημερία. 
      Κυβερνάτε, λοιπόν, τρία χρόνια. Και επειδή συζητάμε τον Προϋπολογισμό κάνοντας και έναν απολογισμό αυτής της τριετίας, ας δούμε το ΠΕ.ΧΩ.Δ.Ε. με κριτήριο τα όσα το ίδιο το Υπουργείο δια του κ. Σουφλιά, από το Βήμα αυτό στις 20 Μαρτίου του 2004, άνοιξε ως θέματά του κατά τις προγραμματικές δηλώσεις της Κυβέρνησης. 
      Πρώτον, νέος νόμος για τα δημόσια έργα, νέος νόμος για τις μελέτες.
      Δεύτερον, νέα πρακτική στην τιμολόγηση των δημοσίων έργων.
      Τρίτον, συγχρηματοδοτούμενα μεγάλα έργα στις υποδομές. 
      Τέταρτον, Κτηματολόγιο. 
      Πέμπτον, χωροταξικός σχεδιασμός. 
      Έκτον, πολεοδομικός σχεδιασμός. 
      Για να δούμε τι έγινε στους έξι αυτούς τομείς με πάρα πολύ λίγα λόγια. Στα δημόσια έργα είχαμε καθυστέρηση επί ενάμιση χρόνο, προκειμένου να επανεισαχθεί με το νέο νόμο το μειοδοτικό σύστημα σε ό,τι αφορά την ανάθεση των έργων. 
      Πρώτη αρνητική συνέπεια το ενάμισι έτος καθυστέρησης και δεύτερη αρνητική συνέπεια οι εκπτώσεις που φτάνουν μέχρι και 40%, ανεξαρτήτως πώς γίνονται πια οι επικοινωνιακές γραφειοκρατικές πράξεις. Θέλετε να είναι 30%, όπως λένε οι υπηρεσίες σας; Θέλετε να είναι 35% και 40%, όπως λένε όλοι οι φορείς; Εν πάση περιπτώσει, οι υπερβολικές εκπτώσεις θα οδηγήσουν σε αδυναμία την ολοκλήρωση των έργων. 
      Νέος νόμος για τις μελέτες, νόμος ο οποίος έχει αποτύχει απολύτως, όπως ισχυρίζονται όλοι οι φορείς, από τους μελετητές μέχρι τα επιμελητήρια. Από τις εβδομήντα πέντε μελέτες που προκήρυξε το Υπουργείο μέσα στο 2006 μόνο δέκα έχουν μέχρι στιγμής ανατεθεί, πράγμα που σημαίνει ότι θα έχουμε όχι μόνο πάγωμα των μελετών, αλλά πάγωμα των έργων που αυτές οι μελέτες στηρίζουν. 
      Τρίτον, ως προς την τιμολόγηση δεν θέλω να πω τίποτε περισσότερο παρά το γεγονός ότι όλος ο κόσμος βοά, οι φορείς βοούν, όλοι βοούν –και συνέδρια γίνονται, πρόσφατα από το Τεχνικό Επιμελητήριο- ότι αυτήν τη στιγμή με τη νέα μέθοδο της τιμολόγησης που έχετε κάνει, έχουμε οδηγηθεί σε υποκοστολόγηση, συνεπώς σε εξυπηρέτηση αυτών των εκπτώσεων, όπως ακριβώς προσφέρονται με ευκαιρία τα δημόσια έργα. 
      Δεν έχω χρόνο, θέλω όμως να κάνω μια αναφορά στα συγχρηματοδοτούμενα έργα, που σήμερα ο κύριος Υπουργός ΠΕ.ΧΩ.Δ.Ε. επαίρεται ότι έχει προχωρήσει. Θα καταθέσω και τρία δελτία τύπου του 2001, επί υπουργίας του κ. Λαλιώτη. 
      Κύριε Πρόεδρε, τα έργα αυτά τα οποία βαπτίστηκαν ως «δρόμοι ανάπτυξης» –δήθεν νέο πρόγραμμα- όχι μόνο είχαν ωριμάσει τότε, αλλά είχαν γίνει σχετικοί διαγωνισμοί. Είχε καταρτιστεί και είχε δοθεί στη δημοσιότητα ο κατάλογος των κοινοπραξιών που συμμετείχαν. Τον Ιούλιο του 2001 είχε συνταχθεί και ο κατάλογος των νομιμοποιημένων κοινοπραξιών και στα τρία χρόνια της Νέας Δημοκρατίας φτάνουμε να μην έχει η Βουλή κυρώσει ούτε ένα σχέδιο νόμου, να μην έχει κυρώσει ούτε μια σύμβαση από αυτές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Φτάνουμε στο 2007 δίχως μία κύρωση, ένα κυρωτικό σχέδιο νόμου να έχει έρθει ενώπιον μας. Τα παρουσιάζετε αυτήν τη στιγμή ως νέο έργο «δρόμοι της ανάπτυξης» και λέτε στον ελληνικό λαό για τα σχέδιά σας αναφορικά με τις υποδομές της χώρας, έργα για τα οποία χάσατε τρία χρόνια, έργα για τα οποία θα χάσουμε μήνες ακόμη, από τη στιγμή που θα κυρώσουμε τις σχετικές συμβάσεις, μέχρις ότου μπει ο πρώτος εργάτης. 
      Τα αυτά στον πολεοδομικό σχεδιασμό, που κοιτάτε έκπληκτοι μια απόφαση του Συμβουλίου της Επικρατείας του 2005 που ακύρωσε τη μεταφορά της αρμοδιότητας στους Οργανισμούς Τοπικής Αυτοδιοίκησης για την εκπόνηση των πολεοδομικών μελετών...
      ΠΡΟΕΔΡΕΥΩΝ (Παναγιώτης Κοσιώνης): Ολοκληρώστε, κύριε συνάδελφε. 
      ΑΝΔΡΕΑΣ ΛΟΒΕΡΔΟΣ: Τα αυτά για το γενικό χωροτακτικό σχέδιο, για τα ειδικά που αφορούν τον τουρισμό, παραδείγματος χάριν, για τα δώδεκα περιφερειακά, για το ρυθμιστικό σχέδιο της Αθήνας. 
      Φοβάμαι πως η προτροπή των οπαδών σας, των ψηφοφόρων σας «τρέξτε, γιατί σε λίγο έχουμε εκλογές και πρέπει να εμφανίσετε έργο, σπεύσατε, γρηγορείτε» είναι κομψός τρόπος για να αποδώσει κάποιος το «τρεχάτε ποδαράκια μου». 
      Ευχαριστώ, κύριε Πρόεδρε. 
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Παναγιώτης Κοσιώνης): Ο κ. Φώλιας έχει το λόγο, να κάνει  μια μικρή παρέμβαση για τρία λεπτά. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Επιτρέψτε μου, κύριε Πρόεδρε, να κάνω μια πολύ μικρή παρέμβαση για να μπορέσω να διευκρινίσω ορισμένα πράγματα που ενδεχομένως ο κ. Λοβέρδος είτε δεν γνωρίζει λόγω αντικειμένου, λόγω μη ειδικότητος, είτε αυτοί που του έγραψαν το λόγο δεν είχαν ακούσει τα όσα λέμε εδώ και πολύ καιρό. 
      Αναφέρομαι στα εκατόν ογδόντα έργα που ανέφερε ότι απεντάσσονται από το Γ΄ Κοινοτικό Πλαίσιο Στήριξης. Δεν θα κουραστώ να επαναλαμβάνω, διότι λένε ότι η επανάληψη είναι η μητέρα της μαθήσεως, ότι δεν απεντάσσεται κανένα έργο. Αν είχατε μπει, κύριε συνάδελφε, στον κόπο να διαβάσετε τον πίνακα που κατέθεσα χθες στα Πρακτικά της Βουλής, θα είχατε ενδεχομένως την ευκαιρία να διαβάσετε ως επικεφαλίδα: «Έργα-γέφυρες του Γ΄ Κοινοτικού Πλαισίου Στήριξης». 
      ΑΝΔΡΕΑΣ ΛΟΒΕΡΔΟΣ: Αυτό είπα στην ομιλία μου. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): «Έργα-γέφυρες» σημαίνει ότι ξεκινούν στο ένα Κοινοτικό Πλαίσιο Στήριξης και επεκτείνεται η ολοκλήρωσή τους και καλύπτει και το δεύτερο, το επόμενο, το επερχόμενο Κοινοτικό Πλαίσιο Στήριξης. Όλα, λοιπόν, τα έργα, τα οποία είναι γραμμένα σ’ αυτόν τον πίνακα, τα εκατόν ογδόντα εννέα έργα, είναι έργα τα οποία θα ολοκληρωθούν στο Δ΄ Κοινοτικό Πλαίσιο Στήριξης ή στο Ε.Σ.Π.Α., όπως το λέμε πλέον. 
      Χαίρομαι που βλέπω ότι έχετε τον πίνακα. Αν λοιπόν τον διαβάσετε, θα δείτε ότι αυτό που λέω, αυτό γράφει. 
      ΑΝΔΡΕΑΣ ΛΟΒΕΡΔΟΣ: Λέτε ό,τι είπα από το Βήμα. Είπα ότι τελικώς απωθούν τις πιστώσεις που έχουν να κάνουν με τα επόμενα έτη 2007-2013. Στο τελικό αποτέλεσμα χαμένος θα είναι ο ελληνικός λαός. Τα είπα, αλλά δεν τα ακούσατε.
      ΠΡΟΕΔΡΕΥΩΝ (Παναγιωτης Κοσιώνης): Κύριε Λοβέρδο, μην ανοίγουμε διάλογο τώρα. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ακούω με θρησκευτική ευλάβεια, πράγμα το οποίο εσείς αποφεύγετε να κάνετε.  
      ΠΡΟΕΔΡΕΥΩΝ (Παναγιωτης Κοσιώνης): Κύριε Φώλια, δεν απαντάτε τώρα προσωπικά. Τελειώστε την τοποθέτησή σας.
      ΑΝΔΡΕΑΣ ΛΟΒΕΡΔΟΣ: Μου είπατε, κύριε Υπουργέ, ότι μου γράφουν τους λόγους μου. Εσάς ποιος σας τους γράφει; 
      ΠΡΟΕΔΡΕΥΩΝ (Παναγιωτης Κοσιώνης): Κύριε Λοβέρδο, σας παρακαλώ. 
      Τελειώστε την τοποθέτησή σας, κύριε Φώλια. 
      ΑΝΔΡΕΑΣ ΛΟΒΕΡΔΟΣ: Εγώ τους λόγους τους γράφω μόνος μου. Εσάς τι σας λένε οι υπηρεσίες σας και τι «διαρρέουν» για τον Υπουργό ΠΕ.ΧΩ.Δ.Ε. οι δικές σας υπηρεσίες;
      ΠΡΟΕΔΡΕΥΩΝ (Παναγιωτης Κοσιώνης): Τελειώστε την τοποθέτησή σας, κύριε Φώλια. 
      ΧΡΗΣΤΟΣ ΦΩΛΙΑΣ (Υφυπουργος Οικονομίας και Οικονομικών):  Αν μου το επιτρέψει ο αγαπητός κύριος συνάδελφος, θα το κάνω. Εγώ έχω συνηθίσει όταν μιλάει ο άλλος, να τον ακούω και να μην διακόπτω, κύριε Πρόεδρε. Αυτή είναι η αγωγή μου. 
      ΑΝΔΡΕΑΣ ΛΟΒΕΡΔΟΣ: Μου είπατε όμως, κύριε Υπουργέ,  ότι κάποιος μου έγραψε το λόγο μου και ότι δεν είδα αυτό που καταθέσατε. 
      ΠΡΟΕΔΡΕΥΩΝ (Παναγιωτης Κοσιώνης): Κύριε Λοβέρδο, περιμένουν συνάδελφοι, που είναι γραμμένοι στον κατάλογο, για να μιλήσουν. Κάντε μου τη χάρη.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Συνεχίζω λοιπόν, με την άδειά σας, κύριε συνάδελφε, και θα πω ότι κανένα έργο δεν απεντάσσεται, αλλά συνεχίζουν σαν «Έργα-γέφυρες» και θα ολοκληρωθούν στο Δ΄ Κοινοτικό Πλαίσιο Στήριξης. Εάν δεν είχαμε πραγματοποιήσει αυτήν τη διαπραγμάτευση με την Ευρωπαϊκή Επιτροπή, τότε το 2008 θα ήταν η οροφή. Και ό,τι δεν θα είχε ολοκληρωθεί ως τότε –και δεν θα είχαν ολοκληρωθεί πολλά έργα λόγω κακοτεχνιών και ασθενειών του παρελθόντος- αυτά θα τα πλήρωνε ο Έλληνας φορολογούμενος.
      Αυτό που καταφέραμε είναι να πληρωθούν από το Δ΄ Κοινοτικό Πλαίσιο Στήριξης. Και δεδομένου ότι είπατε ότι αυτές οι δαπάνες θα απωθήσουν άλλες, δηλαδή θα υποκαταστήσουν άλλες, θέλω να διευκρινίσω το εξής: Η συμφωνία που κάναμε για το Δ΄ Κοινοτικό Πλαίσιο Στήριξης ήταν ότι η συγχρηματοδότηση θα ήταν 85% κοινοτικά και 15% εθνικά κονδύλια. Τούτο θα σήμαινε συνεισφορά εθνικών κονδυλίων της τάξεως των 4,3 δισεκατομμυρίων ευρώ. Επιλέξαμε σαν Κυβέρνηση αυτήν την αναλογία από 85% και 15% να την εφαρμόσουμε στο 67% και 33%. Τούτο σημαίνει ότι αντί 4,3 δισεκατομμύρια ευρώ οι εθνικοί πόροι γίνονται  11.000.000.000, περίπου δηλαδή 7.000.000.000 περισσότερα απ’ ό,τι είχαμε συμφωνήσει. Αντιλαμβάνεστε λοιπόν ότι το 1,2 δισεκατομμύρια θα είχε άπλετο χώρο να υλοποιηθεί στο Δ΄ Κοινοτικό Πλαίσιο Στήριξης και να περισσέψουν και άλλα 5,8 δισεκατομμύρια για άλλα έργα. Άρα ούτε κόβονται έργα, ούτε απεντάσσονται έργα, ούτε απωθούνται δαπάνες από το Δ΄ Κ.Π.Σ. χάριν έργων του Γ΄ Κ.Π.Σ..  
      Αυτά και θέλω να ελπίζω ότι δεν θα αναγκαστώ να ξαναδιορθώσω εσφαλμένες πληροφορίες που κάποιοι έχουν.
      	ΠΡΟΕΔΡΕΥΩΝ (Παναγιώτης Κοσιώνης): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Εγώ, κύριε Λοβέρδο, όπως βλέπετε, δεν έχω κείμενο εδώ, ώστε να κινδυνεύω να κατηγορηθώ ότι μου γράφουν τους λόγους. 
      ΑΝΔΡΕΑΣ ΛΟΒΕΡΔΟΣ: Απηύθυνα κατηγορία, κύριε Τασούλα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Ξέρετε, σπαταλώντας το χρόνο μου, θα σας πω τι είχε πάθει ένας πολιτευόμενος, ο οποίος παρήγγειλε στον ιδιαίτερό του να του γράψει έναν λόγο τρεισήμισι λεπτών, διότι τόσο χρειαζόταν για να είναι συνεπής στις προηγούμενες και στις επόμενες συναντήσεις που είχε. Αρχίζει να διαβάζει το λόγο που του έγραψαν και πάει στα οκτώ λεπτά. Και εν συνεχεία, φεύγοντας, κατηγορεί το γραμματέα του ότι δεν τον άκουσε και του έγραψε λόγο οκτώ λεπτών και όχι τρεισήμισι. Και ο τρομαγμένος γραμματεύς ψελλίζει: «εγώ, κύριε Υπουργέ, σας έγραψα ένα λόγο τρεισήμισι λεπτών και, ως συνήθως, σας τον έδωσα σε δύο αντίγραφα».
      Συνεπώς, υπάρχει και ο κίνδυνος να πεις δύο φορές το ίδιο πράγμα, όταν είσαι ευάλωτος σε λογογράφους.
      ΜΑΡΙΑ ΔΑΜΑΝΑΚΗ: Γιατί δεν το λέτε και προς τα εκεί; 
      ΠΡΟΕΔΡΕΥΩΝ (Παναγιώτης Κοσιώνης): Κύριε Τασούλα, δεν θα πάρετε περισσότερο χρόνο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Γιατί έχω μπροστά μου έναν άνθρωπο με χιούμορ και το απευθύνω σ’ αυτόν. 
      Ο Προϋπολογισμός του 2007 είναι ένας προϋπολογισμός ο οποίος συνεχίζει τον ανηφορικό επιτυχημένο δρόμο της ανορθώσεως της ελληνικής οικονομίας και τον συνεχίζει χωρίς φανφάρες και χωρίς κομπασμούς. Δεν είναι κομπασμός το να αποδεικνύεται και να πείθεται ο ελληνικός λαός ότι η Νέα Δημοκρατία τα πάει καλύτερα από το ΠΑ.ΣΟ.Κ. 
      Εδώ είναι το πρόβλημα. Το ΠΑ.ΣΟ.Κ. θεωρεί ότι επειδή τα πάμε πολύ καλύτερα από το ίδιο, αυτό συνιστά κομπασμό. Η Νέα Δημοκρατία παραδέχεται ότι έχουμε πολλά βήματα ακόμα να κάνουμε και ότι πολλά πράγματα ακόμη δεν έχουν διορθωθεί και ότι υπάρχουν δυσκολίες στην οικονομία και ότι υπάρχουν τάξεις και κλάδοι και πλήθος ελληνικού λαού που τα βγάζει δύσκολα πέρα. Αυτό όμως δεν σημαίνει ότι δεν τα πάμε πολύ καλύτερα από εσάς. Κι αν διαβάσετε πρόσφατα βιβλία περί πολιτικής κυριαρχίας, θα δείτε ότι σήμερα ολοένα και περισσότερο αυξάνεται ο αριθμός των πολιτών ο οποίος δεν είναι καθηλωμένος ή κληρονομημένος από τα κόμματα, ιδίως τα δύο μεγαλύτερα, αλλά ανήκουν στη χορεία των λεγομένων πραγματιστών ψηφοφόρων οι οποίοι και κρίνουν αλλά και συγκρίνουν, με κεφαλαία γράμματα. Και αυτή η σύγκριση είναι σαφώς υπέρ της Νέας Δημοκρατίας, χωρίς ωστόσο αυτό να σημαίνει ότι η Νέα Δημοκρατία ζει σε μια εικονική πραγματικότητα και δεν αντιλαμβάνεται ότι πολλοί συμπολίτες, χιλιάδες συμπολίτες μας αντιμετωπίζουν δυσκολίες.
      Είμαστε, όμως, στη σωστή κατεύθυνση και είμαστε στην κατεύθυνση του γεγονότος ότι προσπαθούμε να βοηθήσουμε αυτούς τους ανθρώπους όχι από μια πλασματική ή από μια δανεική ενίσχυση της οικονομίας, αλλά από μια πραγματική ενίσχυση των θεμελίων της οικονομίας, η οποία είναι και διαρκής και μόνιμη και δεν θα πλήξει αυτή η ενίσχυση άλλες παραμέτρους της οικονομίας.
      Το ότι οι συμπατριώτες μου αγρότες συνταξιούχοι, που με ακούνε αυτήν τη στιγμή στο Δίστρατο Ιωαννίνων ή στην Πωγωνιανή ή στα Πράμαντα, το 2007 θα πάρουν 700 ευρώ το χρόνο περισσότερα απ’ ό,τι πέρυσι και το 2008 θα πάρουν 1.440 ευρώ περισσότερα απ’ ό,τι το 2006 αυτό δεν οφείλεται στο ότι η Νέα Δημοκρατία πήρε κάποιο δάνειο από κάποιο διεθνή οργανισμό και αυτό το δάνειο το διοχετεύει σ’ αυτούς τους ανθρώπους υποθηκεύοντας –γιατί είναι και μεγάλης ηλικίας αυτοί οι άνθρωποι- το μέλλον των εγγονών τους. Αυτό οφείλεται στο ότι η Νέα Δημοκρατία με τους προϋπολογισμούς του 2005, του 2006 και του 2007 που συζητούμε θεμελίωσε την οικονομία σε πιο στέρεες βάσεις και αυτές οι στέρεες  βάσεις της επιτρέπουν να κάνει αυτά τα βήματα.
      Το ότι οι δικαιούχοι του Ε.Κ.Α.Σ. το 2007 θα λάβουν 420 ευρώ περισσότερα από πέρυσι και 980 ευρώ το 2008 περισσότερα από το έτος που λήγει, δεν οφείλεται στο ότι ασκείται μια δημαγωγική πολιτική, αλλά οφείλεται ακριβώς στο ότι η Νέα Δημοκρατία, χωρίς να αναμασά λόγια δημαγωγικά, εδραιώνει μια οικονομική ανάπτυξη η οποία ανωδύνως για άλλες τάξεις, για άλλους κλάδους και κυρίως ανωδύνως για το μέλλον της Ελλάδος μπορεί να κάνει αυτές τις παροχές. Και αυτές οι παροχές δεν είναι παρά ο οιωνός των παροχών που θα επακολουθήσουν την επόμενη τετραετία και οι οποίες θα είναι όχι γενναιόδωρες –γιατί αυτή η λέξη δεν ταιριάζει στην πολιτική, αυτή η λέξη ταιριάζει στη φιλανθρωπία- θα είναι πολύ πιο εντυπωσιακές, πολύ πιο στέρεες και πολύ πιο αποφασιστικές για το εισόδημα των χαμηλών οικονομικών τάξεων. 
      Το ότι διοχετεύεται το 82% του Δ΄ Κοινοτικού Πλαισίου Στήριξης στην ελληνική περιφέρεια αυτό δεν αποτελεί ένα πολιτικό πυροτέχνημα, αλλά αποτελεί μια προγραμματική πολιτική δέσμευση και μια πολιτική εντολή που εδόθη στη Νέα Δημοκρατία από τον ελληνικό λαό, ο οποίος θέλησε το 2004 ν΄ αλλάξουν τα πράγματα. Δεν θέλησε ν΄ αλλάξουν τα πράγματα, επειδή ήταν αργόσχολος και είχε βαρεθεί να βλέπει τα ίδια πρόσωπα. Δεν έχει την πολυτέλεια ο ελληνικός λαός ν΄ αντιμετωπίζει την πολιτική μέσα από διαδικασίες σχόλης, μέσα από διαδικασίες ανίας. 
      Δυστυχώς έχει την ανάγκη να επιβάλλει λύσεις με την ψήφο του, οι οποίες είναι πολιτικά αποφασιστικές, επώδυνες για μια παράταξη, λιγότερο επώδυνες για άλλες και αυτήν την εντολή μην την εκλάβετε ως προϊόν ενός ξεγελάσματος, αλλά να την εκλάβετε ως εντολή και προς εμάς για να πάμε τα πράγματα καλύτερα και προς εσάς για να πείσετε ότι αντιληφθήκατε αυτήν την εντολή. 
      Σήμερα η Νέα Δημοκρατία αποδεικνύει ότι αντελήφθη αυτήν την εντολή και υλοποιεί τις κατευθύνσεις της. Το ΠΑ.ΣΟ.Κ. εξακολουθεί ν΄ αντιμετωπίζει την εντολή που έλαβε –γιατί έλαβε και το ΠΑ.ΣΟ.Κ. εντολή το 2004- σαν κάτι το οποίο είναι προϊόν μιας προσωρινής κατάστασης, μιας ήττας του ελληνικού λαού στη διαμάχη του με την πολιτική διαφήμιση και έτσι, ερμηνεύοντας αυτήν την εντολή εύκολα και παρηγορητικά, εξακολουθεί να διέπεται από έναν κυβερνητισμό, να διέπεται από μια φανφαρόνικη διάθεση για τον εαυτό του και από μια μίζερη διάθεση για τη Νέα Δημοκρατία . 
      Η Νέα Δημοκρατία διορθώνει τα λάθη του ΠΑ.ΣΟ.Κ. Διορθώνει εκείνα τα πράγματα που σας οδήγησαν στην Αντιπολίτευση. Και τα διορθώνει μ΄ έναν τρόπο ο οποίος δεν είναι ούτε βίαιος, ούτε άμεσος που να πλήττει συμφέροντα κάποιας τάξεως. Τα διορθώνει με μία ήπια προσαρμογή, όπως λέγεται και τα αποτελέσματα σήμερα είναι ορατά. Οι εξαγωγές αυξάνονται σημαντικά, τα ελλείμματα μειώνονται δραστικά, το χρέος υποχωρεί, οι πρώτες παροχές, όχι υπό τύπον γενναιοδωρίας ή φιλανθρωπίας, αλλά παροχές μιας ισχυρότερης οικονομίας, αρχίζουν να είναι πραγματικές. Η περιφέρεια συγκλίνει. Το Δ΄ Κοινοτικό Πλαίσιο Στήριξης είναι διατεθειμένο και προορισμένο γι’ αυτόν το σκοπό.
      Όλα αυτά τα στοιχεία, τα οποία συμπυκνώνονται σ΄ ένα τεχνικό κείμενο, αλλά με βαθύτατο πολιτικό νόημα, όπως είναι ο Προϋπολογισμός του 2007, πείθουν γι’ αυτό. Και επειδή πείθουν γι’ αυτό και επειδή είναι ανάγκη αυτό να πραγματοποιηθεί, στηρίζουμε τον Προϋπολογισμό του 2007, στηρίζουμε την Κυβέρνηση, στηρίζουμε τις επιλογές της για να είμαστε σύμφωνοι και πειθήνιοι προς τον ελληνικό λαό. 
      Το ΠΑ.ΣΟ.Κ. οφείλει ν΄ αντιληφθεί ότι ο μόνος λόγος που η Νέα Δημοκρατία  πραγματοποιεί αυτά τα βήματα και βελτιώνει τη ζωή των Ελλήνων πολιτών είναι γιατί είναι πειθήνια στην εντολή που έλαβε το 2004. Δεν έχετε παρά να κάνετε το ίδιο, αρκεί να αντιληφθείτε την εντολή που λάβατε και σεις την ίδια εποχή. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Παναγιώτης Κοσιώνης): Το λόγο έχει  η  Υπουργός Εθνικής Παιδείας και Θρησκευμάτων κ. Γιαννάκου.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, η συζήτηση του Προϋπολογισμού κάθε χρόνο περιλαμβάνει πάντοτε ορισμένα στοιχεία σχεδόν μονότονα -την κριτική της Αντιπολίτευσης η οποία είναι θεμιτή- μέσα, όμως, από τις γραμμές αναδεικνύεται η διαχρονική πραγματικότητα που υπάρχει σε διάφορους τομείς. Δεν υπάρχει αμφιβολία ότι ο Προϋπολογισμός στην ουσία αποτελεί τη βάση του σχεδιασμού και του προγραμματισμού και επομένως, όσο περισσότερο γνωρίζουμε πώς ακριβώς έχουν διατεθεί τα χρήματα του ελληνικού λαού και ποιο αποτέλεσμα είχαν, τόσο πιο ουσιαστικοί  μπορούμε να είμαστε στην κριτική μας. 
      Φυσικά ο Προϋπολογισμός αποτελεί πάντα ένα τεκμήριο της έμπρακτης βούλησης της Κυβέρνησης για την εφαρμογή, στην προκειμένη περίπτωση, μιας σταθερής δημοσιονομικής πολιτικής, η οποία επιδιώκει τους στόχους της δημοσιονομικής ισορροπίας, σύμφωνα φυσικά με τα κριτήρια της Ευρωπαϊκής Ένωσης και της Οικονομικής και της Νομισματικής Ένωσης και περιλαμβάνοντας τους στόχους της βιώσιμης ανάπτυξης  και της κατανομής της ωφέλειας από τη δημοσιονομική εξυγίανση σε όλες τις κοινωνικοοικονομικές ομάδες, στις περιφέρειες της χώρας με ιδιαίτερη μέριμνα για τις ασθενέστερες ομάδες στις λιγότερο ανεπτυγμένες περιοχές. 
      Οφείλουμε βέβαια, να καταστήσουμε σαφές στους πολίτες ότι η κατάρτιση και εκτέλεση των Προϋπολογισμών από την Κυβέρνηση αυτή χαρακτηρίζεται από συγκεκριμένη δημοσιονομική ισορροπία και νομίζω βέβαια από αποτελεσματικότητα. 
      Αυτό είναι και μια ουσιαστική διαφορά σε σχέση με τις προηγούμενες κυβερνήσεις, οι οποίες επεδίωξαν –σε πολλές περιπτώσεις κατά ατελέσφορο τρόπο- τη δημοσιονομική εξυγίανση και στην πραγματικότητα κατάφεραν να επιδεινώσουν τα στοιχεία και να δημιουργήσουν πρόβλημα σε σχέση με τους κανόνες που έχουν τεθεί για τη Νομισματική Ένωση ήδη από τις προηγούμενες δεκαετίες.
      Εδώ ακριβώς βλέπουμε ότι οι αποτυχίες αυτές απετέλεσαν τροχοπέδη για την εξέλιξη μιας ομαλής δημοσιονομικής κατάστασης, άρα και για τις προοπτικές των Ελλήνων πολιτών. Έχουμε προσωπική εμπειρία από τον ατελέσφορο τρόπο, με τον οποίο προηγουμένως δεν κατοχυρώθηκαν σημαντικές αρχές δαπανών για το Υπουργείο Παιδείας, με πολύ δυσάρεστα αποτελέσματα, όπως για παράδειγμα με την αδυναμία να καλυφθούν το 2004 οι προαναγγελθείσες πολιτικές, πράγμα που έγινε με τεράστια ποσά που κατέβαλε επιπλέον το Υπουργείο Οικονομίας και Οικονομικών ή, για παράδειγμα, με την αμέλεια να ενταχθούν στον Κρατικό Προϋπολογισμό πολιτικές που υποτίθεται ότι είχαν αξιολογηθεί ως καλές και που δημιουργήθηκαν με κεφάλαια της Ευρωπαϊκής Ένωσης κ.ο.κ.
      Όμως, το παρελθόν δεν έχει σημασία. Σημασία μεγαλύτερη έχει το μέλλον. Και νομίζω ότι όσον αφορά στον τομέα της παιδείας, καλό είναι να ξεκαθαρίσουμε κάτι. Η παιδεία δεν είναι μια διοικητική υπόθεση, μέσω της οποίας κατανέμει κάποιος τα διάφορα ποσά και αυτό είναι όλο και επομένως, εφόσον υπάρχουν όλο και περισσότερα χρήματα υποθέτει ή εικασιολογεί ότι οι πολιτικές έχουν καλύτερο αποτέλεσμα. 
      Η πολιτική της παιδείας δεν μπορεί παρά να είναι, εκτός από μείζων πολιτική υπόθεση, και επιστημονική υπόθεση. Και, επομένως, επειδή έλαβα γνώση της κριτικής που ο εκπρόσωπος της Αξιωματικής Αντιπολίτευσης έκανε, η αναπτυχθείσα θεωρία περί τελικής συναίνεσης, η οποία μπορεί να επιβληθεί με κάποιο μαγικό τρόπο, δεν υπάρχει. 
      Όπως γνωρίζετε πολύ καλά, ουδέποτε έγινε τόσος διάλογος ουσίας για εκπαιδευτικά θέματα όχι μόνο μέσω του Εθνικού Συμβουλίου Παιδείας, αλλά με κάθε τρόπο. Ουδέποτε συμμετείχαν τόσοι πολλοί επιστήμονες και ουδέποτε στο παρελθόν εξέφρασαν τόσοι πολλοί ελεύθερα τη γνώμη τους –και, μάλιστα, μια μεγάλη μερίδα στελεχών της Ανώτατης Εκπαίδευσης- χωρίς τους φόβους του παρελθόντος που προήρχοντο από μικρές ομάδες που αντιδρούσαν. 
      Η θεωρία ότι επειδή κάποιοι αντιδρούν ή κάνουν καταλήψεις ή διαμαρτύρονται, πρέπει να σταματήσει να λειτουργεί το κράτος, οι πολιτικοί, τα κόμματα, οι πολιτικές δυνάμεις, είναι πρωτοφανής. Είναι καινοφανέστατη, θα έλεγα και έρχεται σε πλήρη σύγκρουση με τη στοιχειώδη λογική. Αποτελεί δηλαδή κάτι λιγότερο από πολιτικό πυροτέχνημα. 
      Είναι φυσικό στη δημοκρατία να υπάρχουν διαφορετικές απόψεις. Αλίμονο εάν δεν υπήρχαν! Όμως, η δημοκρατία καλεί να υπηρετούμε τις διαφορετικές απόψεις με συγκεκριμένους τρόπους. 
      Η υποστήριξη από την Αξιωματική Αντιπολίτευση αθέμιτων τρόπων αντίδρασης μέσα στη δημοκρατία είναι επιεικώς περίεργη, για να μη τη σχολιάσω διαφορετικά.
      Κυρίες και κύριοι συνάδελφοι, κύριε Πρόεδρε, έγιναν σχόλια περί των περίφημων τετρακοσίων διευθυντών, οι οποίοι –λέει- καρατομήθηκαν το 2004.
      Θέλω να πληροφορήσω το Σώμα ότι όλοι οι διευθυντές που υπήρχαν προηγουμένως έχασαν τη θέση τους από τα δικαστήρια, δηλαδή τους «ξήλωσε» το δικαστήριο εν συνεχεία. Και δεν υπάρχει καμία αμφιβολία, βέβαια, ότι ουδεμία σχέση έχει αυτό που έγινε μέσω του νόμου του Υπουργού Εσωτερικών με τα είκοσι πέντε χιλιάδες στελέχη –διευθυντές και υποδιευθυντές σχολείων, κ.ο.κ.- που καθήρεσε ο νυν αρχηγός της Αξιωματικής Αντιπολίτευσης. 
      Εμείς κάναμε επιλογές και οι επιλογές αυτές έπρεπε να γίνουν, διότι υπήρχε ευθύνη για όσα συνέβαιναν πριν στο Υπουργείο Εθνικής Παιδείας και Θρησκευμάτων. Υπήρχε ευθύνη για το ότι αναπτύσσονταν πολιτικές με προφορικές εντολές, χωρίς υπογραφή Υπουργού Οικονομικών και χωρίς γνώση του Οικονομικού Επιτελείου της Κυβέρνησης, διότι ανετίθεντο σαράντα εκατομμύρια βιβλία, χωρίς διαγωνισμούς για παράδειγμα και η χώρα είχε ήδη δι’ επιστολής παραπεμφθεί στο Ευρωπαϊκό Δικαστήριο, κ.ο.κ. 
      Καλό είναι, λοιπόν, να μη θυμίζουμε το παρελθόν.
      (Στο σημείο αυτό την Προεδρική Έδρα καταλαμβάνει ο Δ΄Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ).
      Και φυσικά, να μην θυμίσουμε το παρελθόν και φυσικά να μην θυμίσουμε ότι με μία γραμμή σε τροπολογία νόμου ανωτατοποιήθηκαν τα Τ.Ε.Ι. με αποτέλεσμα το Συμβούλιο της Επικρατείας να παρέμβει και να δημιουργήσει τεράστια προβλήματα, χωρίς κανένα διάλογο με τα πανεπιστήμια. 
      Κυρίες και κύριοι συνάδελφοι, οι επιλογές έχουν φυσικά σχέση και με τη χρηματοδότηση, αλλά και με την ουσία της πολιτικής. Για παράδειγμα, πώς εξηγείται το γεγονός ότι έπρεπε να έρθει η Κυβέρνηση της Νέας Δημοκρατίας για να περάσει ένα νόμο για την ποιότητα στην εκπαίδευση, τις πιστωτικές μονάδες και το συμπλήρωμα διπλώματος, όταν η συμφωνία είχε υπογραφεί από το 1999 και η Ελλάδα είχε ενταχθεί στη διαδικασία της Μπολόνια; 
      Πώς εξηγείται ότι δεν υπήρχε τίποτα ουσιαστικό για τη δια βίου μάθηση, ότι βεβαίως το περίφημο Δ.Ι.Κ.Α.Τ.Σ.Α. εξακολουθούσε να θριαμβεύει με τους ίδιους ανθρώπους μέσα, όταν τα σκάνδαλα είχαν ξεπεράσει τα όρια της χώρας; Είναι, λοιπόν, προφανές ότι τα πράγματα είναι λίγο διαφορετικά απ’ ό,τι ισχυρίζεστε. 
      Και, βέβαια, ο εκπρόσωπος της Αντιπολίτευσης επανήλθε και στη βάση του «10» και λέει ότι δεν έγινε διάλογος. Δηλαδή, τι διάλογος πρέπει να γίνει για τα αυτονόητα; Υπάρχει σοβαρός άνθρωπος, ο οποίος υποθέτει ότι όταν υπάρχει ένα επί έτη προφίλ ατόμων με κάτω από τη βάση που δεν τελειώνουν ποτέ, αυτοί δεν επηρεάζουν το ακαδημαϊκό περιεχόμενο της εκπαίδευσης; Τι είδους διάλογος να γίνει για το αυτονόητο; Μήπως πρέπει με βάση αυτήν τη λογική να ονομάσουμε και επιστημονικές ανακαλύψεις τη γνώση της αλφαβήτα; Διερωτώμαι! 
      Κύριε Πρόεδρε, νομίζω ότι όταν μιλάμε εδώ, πρέπει να μιλάμε για τα ίδια πράγματα. Το εκπαιδευτικό σύστημα είναι ένα σύστημα που περιλαμβάνει γνώση και επομένως περιλαμβάνει και την αντίστοιχη επιστημονική πειθαρχία. Δεν μπορεί να είναι αποτέλεσμα της αυθαιρεσίας ή της επιθυμίας του καθενός. Και επομένως αν θέλουμε πραγματικά να συζητήσουμε, θα πρέπει να συζητάμε σ’ αυτήν τη βάση. 
      Και όσο συζητούσε το ΠΑ.ΣΟ.Κ. –γιατί δεν μπορώ να κατηγορήσω το Κομμουνιστικό Κόμμα, το οποίο είπαμε από την αρχή ότι δεν μπαίνει σε διάλογο- αλλά και ο Συνασπισμός, όλα ήταν καλά, μέχρι τη μέρα που έγιναν δεκτές οι απόψεις των εκπροσώπων-επιστημόνων τους. Μόλις, λοιπόν, έγιναν οι απόψεις των εκπροσώπων-επιστημόνων τους για την αξιολόγηση πλήρως αποδεκτές, τα κόμματα απέσυραν τους επιστήμονες. 
      Άρα μάλλον η συζήτηση που γίνεται από εκεί και πέρα, είναι σε δύο διαφορετικά πεδία. Εμείς συζητάμε περί επιστήμης και αυτοί συζητάνε για οτιδήποτε άλλο εκτός από αυτό, όπως φαίνεται. 
      Και, βεβαίως, το γεγονός ότι έφυγε το ΠΑ.ΣΟ.Κ., δεν σημαίνει ότι σταμάτησε ο διάλογος, διότι είναι οι πρυτάνεις, οι επιστημονικές οργανώσεις, η Γ.Σ.Ε.Ε., άλλες οργανώσεις και εν πάση περιπτώσει, είναι αυτοί που ενδιαφέρονται για την παιδεία και θέλουν να εκφράσουν τη γνώμη τους, χωρίς να φοβούνται, αν θα κατηγορηθούν ότι συνεργάζονται με τη μία ή την άλλη πλευρά. 
      Για να μην σχολιάσω, βέβαια, την περίφημη θεωρία που ενδημεί επί χρόνια σ’ αυτόν τον τόπο, δηλαδή, ότι όποιος συζητάει με την εκάστοτε κυβέρνηση, εκτίθεται. Δηλαδή, όποιος συζητάει με τους εκπροσώπους του λαού που έχουν την εκτελεστική εξουσία, εκτίθεται. Αυτά είναι πρωτοφανή, αντιδημοκρατικά και απαράδεκτα, νομίζω και να ακούγονται ακόμα. Δεν υπονοώ ότι τα είπε κάποιος εδώ, αλλά πίσω απ’ όλα αυτά και κάτω από τις γραμμές, αυτό διαφαίνεται. 
      Βεβαίως, λένε ορισμένοι ότι δεν έχουμε κουλτούρα διαλόγου. Ενώ άλλοι ξεκινούν να μιλούν για διάλογο, προϋποθέτοντας την πλήρη συμφωνία, όπου ο καθένας θέλει τα δικά του. Ε, λοιπόν, δεν υπάρχει τέτοιο πράγμα στον κόσμο, ούτε τέτοια δημόσια διαβούλευση. 
      Και το γεγονός ότι επί δύο χρόνια έγινε δημόσια διαβούλευση που όλοι τα λένε όλα μπροστά σε όλους και τώρα πια ξέρουμε αρκετά για τι μιλάει ο καθένας, τι θέλει να πει και ποιες είναι οι προθέσεις του, αποτελεί ήδη μια πολύ μεγάλη επιτυχία. 
      Και βεβαίως, είναι επιτυχία ότι έχει αρχίσει να εφαρμόζεται η αξιολόγηση. Και βεβαίως μπορούμε να σας υποσχεθούμε ότι το 2010 τα ελληνικά πανεπιστήμια δεν θα είναι έξω από το σύστημα στο χώρο της Ευρώπης. 
      Και βεβαίως, όποιος πραγματικά θέλει να συμβάλλει, δεν θεωρεί ότι όποιος διαμαρτύρεται με αθέμιτους τρόπους είναι αυτός που έχει δίκιο και θα επιβάλει το δικό του. Διότι στη δημοκρατία τέτοια αδιέξοδα δεν υπάρχουν. 
      Και όποιες απόψεις κι αν έχει ο καθένας μας, όποιες απόψεις κι αν έχει, αυτό είναι το σύστημα που ζούμε, η κοινοβουλευτική δημοκρατία. Και νομίζω ότι ο καθένας οφείλει στην πράξη να το σέβεται, διατηρώντας για τον εαυτό του όλες τις δημοκρατικές δυνατότητες να λέει το αντίθετο. Γιατί αυτό, επίσης είναι δημοκρατία! 
      Κυρίες και κύριοι συνάδελφοι, εθίγησαν θέματα, όπως τα ολοήμερα σχολεία ή άλλες πολιτικές. Όλες οι αιτήσεις για ολοήμερα σχολεία ικανοποιήθηκαν και δεν υπάρχει καμιά αμφιβολία –το έχουμε ξανασυζητήσει εδώ- ότι θα θέλαμε το ολοήμερο σχολείο να γίνει όλο και πιο αποτελεσματικό, να αποκτήσει όλο και περισσότερες δυνατότητες και ασφαλώς να ανεβαίνει συνεχώς ποιοτικά. 
      Το γεγονός ότι είναι επιθυμία ή όχι των γονέων τα παιδιά τους να φοιτούν στο ολοήμερο σχολείο δεν μπορεί να το αλλάξει αυτήν τη στιγμή άρδην το Υπουργείο Εθνικής Παιδείας και Θρησκευμάτων. Όμως, έχει τους προγραμματισμούς του και την υποχρεωτικότητα του ολοήμερου εκεί που μπορούμε να το καλύψουμε πλήρως παιδαγωγικά και επιστημονικά. 
      Και βέβαια, η πρόσθετη διδακτική στήριξη και η ενισχυτική διδασκαλία είναι ζητήματα που θέλουμε να στηριχθούν, γιατί δεν θεωρούμε και εμείς ότι δεν πρέπει να είναι επαρκές ένα δημόσιο σχολείο, το καλό δημόσιο σχολείο, για να καλύψει τα παιδιά από πλευράς γνώσης και παιδαγωγικά. 
      Γνωρίζουμε όλοι ότι αυτήν τη στιγμή συντελούνται μεγάλες αλλαγές στην κοινωνία της γνώσης, στην τεχνολογία και στην επιστήμη. Επομένως είναι φυσικό να συντελούνται αλλαγές και στα εκπαιδευτικά συστήματα. Δεν υπάρχει μαγικό εκπαιδευτικό σύστημα. Δεν υπάρχει κάτι που μπορεί να τα κάνει όλα τέλεια, αλλά σίγουρα η προσπάθεια και η έμφαση πρέπει να δοθεί στο να έχουμε όλο και πιο αναβαθμισμένους εκπαιδευτικούς, όλο και καλύτερους, μέσα δηλαδή, από τη διαδικασία εκπαίδευσης και επιμόρφωσης των ίδιων των εκπαιδευτικών. Γιατί το σχολείο σήμερα έχει ν’ αντιμετωπίσει ένα πλήθος από προβλήματα που δεν είχε στο παρελθόν. 
      Μόλις σήμερα το πρωί δέχθηκα τον Πολωνό Υπουργό Παιδείας και Αντιπρόεδρο της Κυβερνήσεως, που μου ζήτησε να συμβάλω σε μια πρωτοβουλία στο χώρο της Ευρωπαϊκής Ένωσης για τη βία στα σχολεία, το περίφημο μπούλινγκ και τα προβλήματα άλλης φύσεως στα σχολεία: την ύπαρξη του ίντερνετ, τη χρήση πορνογραφικού υλικού κ.ο.κ. Και ακριβώς ό,τι συνέβη και εδώ πριν από λίγο χρονικό διάστημα συμβαίνει και σε άλλες χώρες. 
      Αν κάποιος διάβαζε στις Ηνωμένες Πολιτείες σε εργασίες που είχαν γίνει πριν από τριάντα χρόνια ποια ήταν τα προβλήματα και διαβάσει σήμερα, θα δει ότι είναι μεγάλη η απόσταση. Τότε τα προβλήματα ήταν ότι τα παιδιά δεν προσέχουν στο μάθημα, ότι κάνουν θόρυβο, ότι λοιδορούν τους καθηγητές κ.ο.κ. Σήμερα το πρόβλημα είναι ο τεράστιος αριθμός από εγκυμοσύνες μαθητριών πολύ μικρής ηλικίας, η χρήση ναρκωτικών κ.ο.κ. 
      Η οικογένεια έχει αλλάξει. Είναι πυρηνική οικογένεια. Παραπέμπει τα προβλήματά της στο σχολείο. Άρα, ο χώρος της παιδείας και της εκπαίδευσης δεν είναι για πολιτικούς καυγάδες, κυρίες και κύριοι συνάδελφοι. 
      Φυσικά, χρειάζονται περισσότερα χρήματα, αλλά όπως ο Αρχηγός της Αξιωματικής Αντιπολίτευσης συνηγορεί μέσα στην έκθεση του Ο.Ο.Σ.Α., που είχε γίνει επί υπουργίας του, είναι κυρίως η νοοτροπία και η στάση μας έναντι αυτών των προβλημάτων. 
      Και βεβαίως, δεν υπάρχει πιο ψεύτικη κατηγορία από τη θεωρία ότι απαξιώνεται η δημόσια εκπαίδευση. Κανείς δεν απαξιώνεται ποτέ, όταν είναι εντάξει και είναι ικανοποιητική η λειτουργία του. Η Κυβέρνηση απαξίωσε τα ανώτατα εκπαιδευτικά ιδρύματα ή ορισμένα φαινόμενα, ώστε το 90% των πολιτών να θεωρούν ότι πρέπει να γίνουν και άλλες μεταρρυθμίσεις και πρέπει να συμβάλλουν όλοι; 
      Η θεωρία, λοιπόν, ότι μπορούμε να κάνουμε ό,τι θέλουμε, επειδή χρησιμοποιούμε το δημόσιο χρήμα και όταν μας κάνουν κριτική και μας ζητούν ν’ αλλάξουμε και ν’ ανταποκριθούμε καλύτερα στα πράγματα, κάποιοι μας απαξιώνουν δεν στέκει στην κοινή λογική –νομίζω- σε καμιά περίπτωση.
      Από την άλλη πλευρά, για πρώτη φορά στην ιστορία της χώρας στην Επιτροπή Μορφωτικών Υποθέσεων υπήρξε μεγάλος αριθμός συνεδριάσεων με πρωτοβουλία του Υπουργείου, όχι μόνο για τα ζητήματα των μεταρρυθμίσεων, αλλά και για άλλα ζητήματα. Πότε άλλοτε Υπουργός δεν απευθυνόταν στην Επιτροπή της Βουλής -ακόμη και για προεδρικά διατάγματα- προκειμένου να έχουμε περισσότερη γνώση και μεγαλύτερη, ει δυνατόν, συναίνεση; 
      Όμως, η συναίνεση προϋποθέτει ανοικτό μυαλό και βούληση να συμβάλουμε, χωρίς να φοβόμαστε ότι θα μας κατηγορήσουν ότι συνεργαζόμαστε με την εκάστοτε Κυβέρνηση. 
      Και σας το λέω με πλήρη επίγνωση και του παρελθόντος, γιατί και εγώ προσωπικά επανειλημμένα είχα συναινέσει σε πολιτικές που θεωρούσα σωστές και έρχονταν από την προηγούμενη κυβέρνηση. Κυρίως όμως πρέπει να υπάρξει συναίνεση για να τρέξουμε με τη μεγαλύτερη δυνατή ταχύτητα.
      Κατά τις συζητήσεις αυτές στην Επιτροπή Μορφωτικών Υποθέσεων αποκαλύφθηκε ένα άλλο στοιχείο και ένα άλλο πρόσωπο σε σχέση με τις συζητήσεις που γίνονται προκειμένου να ψηφίσουμε ένα νόμο: Ότι υπήρξαν πολλά σημεία συναίνεσης με τους συναδέλφους όλων των κομμάτων, ότι υπήρξαν πολλά σημεία που έχουν σχέση με την επιστήμη και την ποιότητα και υπήρξαν κοινές λογικές και κοινές απόψεις. Δεν σας λέω να συμφωνήσουμε σε όλα. Αλίμονο, αφού στη χώρα μας θεωρείται ότι η Αντιπολίτευση σώνει και καλά πρέπει στα περισσότερα να λέει όχι, πράγμα που εγώ δεν το πιστεύω. Αλλά θεωρώ ότι υπάρχει αναγκαία και ικανή συνθήκη για πρώτη φορά, ότι ο δημόσιος διάλογος και η διαβούλευση έχει πάρει τεράστια έκταση, ότι ο Τύπος παρά τα τρωτά του σε άλλα ζητήματα καθώς και τα ηλεκτρονικά Μέσα Μαζικής Ενημέρωσης κάτω από τις γραμμές, κάτω από τις επιθέσεις, αναδεικνύουν τα προβλήματα. 
      Εμείς πρέπει ν’ αντιμετωπίσουμε τα προβλήματα, να τρέξουμε με την ταχύτητα που χρειάζεται προς το μέλλον και κυρίως και πρώτα απ’ όλα να κοιτάξουμε τα παιδιά στα μάτια και να τους πούμε ότι έχουμε κάνει όλα όσα πρέπει για να εξασφαλίσουμε για το μέλλον ένα καλό δημόσιο σχολείο. Φυσικά σε καμία περίπτωση η δημόσια παιδεία δεν απαξιώνεται. Αποτελεί υποχρέωση του κράτους και το γνωρίζουμε όλοι αυτό πολύ καλά.
      Γνωρίζετε ότι το Υπουργείο έχει περάσει και εφαρμόζει δεκαέξι νόμους του κράτους και χρειάζονται και άλλες αλλαγές και χρειάζονται και συζητήσεις για τα αναλυτικά προγράμματα. Βεβαίως χρειάζεται η χρήση των ηλεκτρονικών μέσων. Γνωρίζετε πως με πολύ μεγάλη ένταση συνεχίζεται το πρόγραμμα με την προμήθεια λογισμικών, με την αναβάθμιση των υπολογιστών και ότι σε όλα τα σχολεία της χώρας υπάρχει εργαστήριο πληροφορικής. Και τώρα στα μισά δημοτικά σχολεία που υπήρχε η γωνιά του υπολογιστή, δημιουργείται ολόκληρο εργαστήριο και συμμετέχουμε σε εκπαίδευση από ευρωπαϊκά προγράμματα προσπαθώντας να δημιουργήσουμε όλες τις προϋποθέσεις με την εκπαίδευση τριάντα χιλιάδων εκπαιδευτικών επιπλέον ώστε να κάνουν το μάθημά τους μέσω των υπολογιστών.
      Όσον αφορά στα νέα σχολεία που έγινε κριτική, γνωρίζετε πολύ καλά ότι απορροφήθηκαν περίπου 600.000.000 ευρώ για σχολεία και ότι κατασκευάσαμε από την αρχή διακόσια εβδομήντα έξι σχολεία, ότι διαθέτουμε 50.000.000 ευρώ για τον αμίαντο, κάτι που δεν το είχατε κάνει. Και είναι μεγάλη αμαρτία ότι δεν το είχατε κάνει. Διότι οι κανόνες της Ευρωπαϊκής Ένωσης είναι επίσης ρητοί και αυτά που έλεγαν οι επιστήμονες επίσης και ότι είχατε σαράντα τέσσερα σχολεία μόνο από αμίαντο.
      Επομένως, κυρίες και κύριοι συνάδελφοι, θεωρώ ότι η κριτική που έγινε μέσα από τον υπερβάλλοντα ζήλο της Αξιωματικής Αντιπολίτευσης, δεν αντιπροσωπεύει απολύτως τίποτα. Θα μπορούσατε να κάνετε κριτική επί άλλων θεμάτων, γιατί εμείς δεν είμαστε εναντίον της κριτικής, όχι όμως εκεί όπου η Κυβέρνηση είναι πραγματικά ισχυρή. 
      Θέλουμε δε θέλουμε όλοι μαζί θα πάμε για την παιδεία μπροστά. Γιατί δεν θα μπορούμε να κάνουμε αλλιώς. Και νομίζω ότι κάτω από τις γραμμές, όπως είπα και από την αρχή, όλοι κατανοούμε και κυρίως η Βουλή των Ελλήνων της οποίας τα μέλη και υψηλού επιστημονικού κύρους είναι και άνθρωποι που στις δύσκολες στιγμές της χώρας έχουν βρεθεί όλοι μαζί την αναγκαιότητα αυτή. Εγώ εξακολουθώ να ελπίζω σ’ αυτό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του ΠΑ.ΣΟ.Κ. κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, περί αυτού επρόκειτο. Με τον Προϋπολογισμό του 2007 οριστικοποιείται και ολοκληρώνεται η πολιτική παρέμβαση της Κυβέρνησης. 
      Το 2007 είναι το τέταρτο κατά σειρά οικονομικό έτος που διαχειρίζεται η Κυβέρνηση του κ. Καραμανλή. Κλείνει δηλαδή τον τετραετή της κύκλο και αναρωτιέμαι: Ποιο είναι το έργο; Ποιο είναι το επίτευγμα, το σχέδιο, ο θεσμός με τον οποίο η Κυβέρνηση του κ. Καραμανλή έχει συνδέσει τη θητείας της και ζητά να καταγραφεί στη συνείδηση των πολιτών και στην ιστορία του τόπου.
      Σε σύγκριση με το 2004, η χώρα μας σήμερα –σκεφτείτε και απαντήστε μου- είναι περισσότερο ή λιγότερο ισχυρή; Περισσότερο ή λιγότερο ανταγωνιστική; Περισσότερο ή λιγότερο συνεκτική κοινωνικά; Περισσότερο ή λιγότερο ασφαλής και δίκαιη; Η απάντηση είναι: δυστυχώς λιγότερο. 
      Εμείς, ξέρετε, έχουμε πλήρη συνείδηση και των επιτευγμάτων  της δικής μας κυβερνητικής θητείας και των λαθών, των παραλείψεων και των υστερήσεων. Το έργο μας κρίθηκε. Όμως, απαντήστε, αν θέλετε, στο εξής ερώτημα: αν υποθέσουμε ότι το ΠΑ.ΣΟ.Κ. κέρδιζε στις εκλογές του 2004, χωρίς να λάβει κανένα μήνυμα της κοινωνίας που ασκούσε κριτική και ήθελε ριζικές βελτιώσεις, και ασκούσε τη διακυβέρνηση, θα έκανε κάτι χειρότερο από τον κ. Καραμανλή; Θα είχε παραχθεί πολύ σημαντικότερο και πολύ πλουσιότερο έργο. Οι ανισότητες, περιφερειακές  και εισοδηματικές, θα ήταν λιγότερες, τα έργα υποδομής περισσότερα και κυρίως θα υπήρχε σεβασμός στη δημοκρατία και το κράτος δικαίου. Γιατί το τελευταίο επίτευγμα της Κυβέρνησης του κ. Καραμανλή είναι να θέτει εν αμφιβόλω το δημοκρατικό και δικαιοκρατικό κεκτημένο της Μεταπολίτευσης με τη συνεχή διολίσθηση σε φαινόμενα κρατικού αυταρχισμού, που μάλιστα επενδύεται και ρητορικά και ιδεολογικά. 
      Ο κ. Καραμανλής είναι προφανές ότι ετοιμάζει το σενάριο των εκλογών την Άνοιξη -δεν λέω ότι θα το εφαρμόσει, θέλει όμως να το έχει έτοιμο καλού κακού-  και βεβαίως επικαλείται διάφορα επιχειρήματα, ιδίως την αδυναμία του να εφαρμόσει τις περιβόητες μεταρρυθμιστικές του πολιτικές. Και αναρωτιέμαι, πού έγκειται αυτή η αδυναμία. Γιατί μία κοινοβουλευτικά πανίσχυρη Κυβέρνηση με εκατόν εξήντα πέντε Βουλευτές δεν εφαρμόζει την πολιτική της; Γιατί στο Υπουργείο Εθνικής Παιδείας και Θρησκευμάτων έχουμε μία συνεχή συζήτηση για την εκπαιδευτική μεταρρύθμιση από το νηπιαγωγείο έως τις μεταπτυχιακές σπουδές και η Κυβέρνηση δεν προβαίνει στη μεταρρύθμιση αυτή; Όχι γιατί αναζητεί συναίνεση, αλλά γιατί αναζητεί συνενοχή. Και ενώ το ΠΑ.ΣΟ.Κ. παρέχει συναίνεση, δεν συμπράττει στη συνενοχή. Γιατί η Κυβέρνηση γνωρίζει πάρα πολύ καλά -και ο κ. Καραμανλής προσωπικά έχει την ευθύνη αυτού του πράγματος- ότι η πολιτική της στο χώρο της εκπαίδευσης -που είναι ένα πολύ ωραίο παράδειγμα γιατί εκεί συγκεφαλαιώνονται τα πάντα, όλα όσα αφορούν το παρόν και το μέλλον  μιας κοινωνίας και μιας οικονομίας- πολύ απλά δεν μπορεί να εφαρμοστεί γιατί παράγει αδιέξοδα, γιατί οξύνει τις ανισότητες. Για να εφαρμοστεί  και να αποδώσει μία οποιαδήποτε πολιτική στην εκπαίδευση, προϋποθέτει κάτι απλό: να λειτουργούν τα σχολεία και τα πανεπιστήμια. Η Κυβέρνηση πυροδοτεί την ένταση  και έχει καταφέρει να αποκλείσει ουσιαστικά την ομαλή λειτουργία του εκπαιδευτικού συστήματος. Οδήγησε σε απεργία έξι εβδομάδων τους δασκάλους, ταλαιπωρώντας μαθητές και γονείς και βεβαίως ουσιαστικά υπονομεύει και απειλεί το δημόσιο πανεπιστήμιο, όσους σπουδάζουν και όσους φιλοδοξούν να σπουδάζουν σε αυτό, εκατοντάδες χιλιάδες ανθρώπων, ενώ παραπλανά ενσυνειδήτως και συστηματικώς τις οικογένειες και τα παιδιά που έχουν το πρόβλημα της φοιτητικής μετανάστευσης -πενήντα χιλιάδες παιδιά- και όσους έχουν το πρόβλημα των σπουδών σε ιδιωτικά κολέγια που εμφανίζονται να προσφέρουν πανεπιστημιακές υπηρεσίες στην Ελλάδα. 
      Πείτε μου: μετά από τρία χρόνια κυβερνητικής εμπειρίας της Νέας Δημοκρατίας, ποια δήθεν μεταρρύθμιση συνδέεται  με την πραγματική αγωνία των πολιτών, το εισόδημά τους, τις προοπτικές της οικογένειάς τους; Τι έχει συμβεί τα τρία τελευταία χρόνια θετικό για τους πολίτες; Μεταρρύθμιση για τον πολίτη σημαίνει  κάτι που του παρέχει γρηγορότερες, καλύτερες, φθηνότερες υπηρεσίες, που του προσφέρει σεβασμό, εξυπηρέτηση. Μήπως η εξαγορά της  FINANSBANK από την Εθνική, η εξαγορά της Εμπορικής από τη CREDIT AGRICOLE, το πού θα πάει ακριβώς ο Ο.Τ.Ε. ενδιαφέρει τον πολίτη; Τον αφορά μόνο ως καταναλωτή. Ο πολίτης ξέρει, όμως, πολύ καλά το τεράστιο αδιέξοδο στην εκπαίδευση, τη συνεχή προσβολή των θεσμών, την αδυναμία λειτουργίας του κράτους δικαίου, την αδυναμία λειτουργίας των αποκεντρωτικών θεσμών, τις προσβολές σε βάρος της αυτοδιοίκησης, με τελευταίο επίτευγμα την απόπειρα της Κυβέρνησης να μεταβάλει μετεκλογικά τους κανόνες συγκρότησης και λειτουργίας των οργάνων της Κεντρικής Ένωσης Δήμων και Κοινοτήτων, που προκαλεί αναστάτωση στην Τοπική Αυτοδιοίκηση και ρήξη με τους αιρετούς δημάρχους όλης της χώρας. 
      Οι πολίτες παρακολουθούν την προκλητική ρητορεία του Υπουργού Δημόσιας Τάξης, βλέπουν βάναυσες παραβιάσεις των ατομικών δικαιωμάτων, βλέπουν την αγορά εργασίας να απορυθμίζεται, όχι προς όφελος της ανάπτυξης ή των επιχειρήσεων, χωρίς κοινωνικό και οικονομικό αποτέλεσμα, χωρίς συμβολή στην ανάπτυξη. Και μήπως όλα αυτά γίνονται με αντάλλαγμα την δημοσιονομική εξυγίανση; Μήπως η Κυβέρνηση έχει συνεισφέρει στον τόπο ένα δημοσιονομικό πλαίσιο, το οποίο μας επιτρέπει να ατενίσουμε με προσδοκία το μέλλον; Όχι βεβαίως. Η Κυβέρνηση παρέλαβε τη χώρα με κεκτημένη ταχύτητα ως μέλος της ΟΝΕ, τις παραμονές των Ολυμπιακών Αγώνων, με το Κοινοτικό Πλαίσιο Στήριξης σε πλήρη ανάπτυξη, με την  πολιτική του Ελσίνκι στο κρίσιμο ζήτημα των Ελληνοτουρκικών σχέσεων να βρίσκεται και αυτή σε φυσιολογική εξέλιξη. Και τρία χρόνια μετά έχουμε ανακοπή της κεκτημένης ταχύτητας της χώρας, ουσιαστική μείωση του ρυθμού ανάπτυξης, όξυνση των ανισοτήτων, μείωση των προσδοκιών. Αυτό είναι το κεκτημένο του κ. Καραμανλή. Αυτό δεν αρκεί ως πλήρης επιχειρηματολογία του ΠΑ.ΣΟ.Κ. του μέλλοντος, αλλά οι πολίτες γνωρίζουν ότι τώρα μπορούν να συγκρίνουν  πραγματικά δεδομένα με την ανάμνηση των κυβερνήσεων του ΠΑ.ΣΟ.Κ., την οποία  και αντιπολιτεύεται ο κ. Καραμανλής. Ο κ. Καραμανλής επιχειρεί να εμφανιστεί ως πολιτικός ταχυδακτυλουργός και να εξαφανίσει τη βαριά πραγματικότητα της τριετίας που πέρασε. Θέλει να ξανακατασκευάσει το σκηνικό του 2004 και να εμφανιστεί, όχι ως απολογούμενος και απερχόμενος Πρωθυπουργός, αλλά ως αθώος, παρθένος διεκδικητής της εξουσίας έναντι των αναμνήσεων που έχει αφήσει η κυβέρνηση του ΠΑ.ΣΟ.Κ.. Αλλά οι αναμνήσεις αυτές είναι απτές, έχουν μετρηθεί, παράγουν αποτέλεσμα αναπτυξιακό και κοινωνικό, παρά τα προβλήματα και παρά τα κενά. 
      Η ιστορία, όμως, κυρίες και κύριοι συνάδελφοι της Νέας Δημοκρατίας, δεν επαναλαμβάνεται. Το 2007, δεν είναι 2004. και ξέρετε πάρα πολύ καλά ότι αν επαναληφθεί η ιστορία, θα επαναληφθεί ως φάρσα. Μόνο που αυτή τη φορά η φάρσα δεν θα παιχτεί σε βάρος των συμβασιούχων, σε βάρος των κοινωνικών ομάδων που παραπλάνησε προεκλογικά με προσωπικές υποσχέσεις ο κ. Καραμανλής, θα παιχτεί σε βάρος της ίδιας της Νέας Δημοκρατίας και του κ. Καραμανλή.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Φίλιππος Πετσάλνικος):  Ευχαριστούμε τον κ. Βενιζέλο.
      Ο κ. Πάνος Παναγιωτόπουλος έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ:   Κυρίες και κύριοι συνάδελφοι,  ακούσαμε μόλις από τα χείλη του κ. Βενιζέλου την πιο καλά αρθρωμένη εκδοχή του μηδενιστικού αντιπολιτευτικού λόγου του ΠΑ.ΣΟ.Κ.. Διότι πέρα από την καλλιέπεια των λόγων και από το περιεχόμενο των δηλώσεων  μπορούσε κάποιος να διακρίνει την αγωνιώδη προσπάθεια του κατά τα άλλα ικανού και εκλεκτού ομιλητή να συμβιβάσει τα ασυμβίβαστα.
      Με το ΠΑ.ΣΟ.Κ. είναι κάποιος ν’ απορεί. Για παράδειγμα, συνέρχεται το Εθνικό του Συμβούλιο και διατυπώνει μία πρόταση ότι πρέπει ν’ αλλάξει το άρθρο 16 και υπογράφει το σύνολο των Βουλευτών της Αξιωματικής Αντιπολίτευσης. Και καταθέτει τις σχετικές προτάσεις στη Βουλή. Και στη συνέχεια ακούμε διακεκριμένα στελέχη, όπως ο κ. Βενιζέλος και άλλοι πολλοί, να διαφοροποιούνται.
      Ο ελληνικός λαός αντιλαμβάνεται ότι για να πάει ο τόπος μπροστά δεν χρειάζεται μόνο μια ικανή Κυβέρνηση, όπως αυτή σήμερα της οποίας ηγείται ο λαοπρόβλητος Πρωθυπουργός, Κώστας Καραμανλής, αλλά χρειάζεται και μια υπεύθυνη Αντιπολίτευση με ενιαίο, συγκεκριμένο, ρηξικέλευθο λόγο, με συγκεκριμένη καλά μελετημένη και εξορθολογισμένη εναλλακτική πρόταση διακυβέρνησης και εξουσίας. Και δυστυχώς από τα όσα λέγονται και σε αυτήν τη συζήτηση δεν προκύπτει κάτι τέτοιο. Προκύπτουν φαινόμενα σύγχυσης, αντιφάσεων, αλληλοαναιρέσεων. Ας αποφασίσει το ΠΑ.ΣΟ.Κ.. Δεν μπορεί όταν ανατέλλει ο ήλιος της εξουσίας για το σημερινό κόμμα της Αξιωματικής Αντιπολίτευσης, να εμφανίζονται τότε, επί διακυβερνήσεως ΠΑ.ΣΟ.Κ., οι περισσότεροι Υπουργοί του στην πράξη ως οπαδοί του φιλελεύθερου μοντέλου, καλοί μαθητές του Άνταμ Σμίθ, του Ρικάρντο ή του Μilton Fridman και όταν το ΠΑ.ΣΟ.Κ. βρίσκεται στα έδρανα της Αντιπολίτευσης, να ακούμε κηρύγματα μηδενιστικού περιεχομένου ή ακραίες τοποθετήσεις που θυμίζουν νεολαίους της Λενινιστικής Compsomol. Ας αποφασίσουν τι θέλουν και με ποιόν είναι!
      Τώρα, το αν η Ελλάδα μεταμορφώθηκε μέσα σε αυτά τα δυόμισι χρόνια, το βλέπει καλύτερα από τον καθένα ο Ελληνικός λαός. 
      Ναι, κύριε Βενιζέλο, ναι, κυρίες και κύριοι του ΠΑ.ΣΟ.Κ., η Ελλάδα σε αυτά τα δυόμισι χρόνια έγινε περισσότερο ανταγωνιστική, η Ελλάδα πέτυχε με τον καινούργιο αναπτυξιακό νόμο να δώσει σημαντική ώθηση στις επενδύσεις και τα αποτελέσματα θα φανούν ακόμα περισσότερο τα επόμενα χρόνια. Η Ελλάδα πέτυχε να μειώσει τα ελλείμματα τα οποία μας κατέλειπαν οι κυβερνήσεις του ΠΑ.ΣΟ.Κ.. Η Ελλάδα πέτυχε να συνδυάσει δημοσιονομική σταθεροποίηση με ψηλούς ρυθμούς ανάπτυξης, από τους ψηλότερους σε όλη την ευρωπαϊκή ζώνη.
       Ταυτόχρονα, η Ελλάδα πέτυχε να μειώσει σε σημαντικό βαθμό τις κοινωνικές ανισότητες στο χώρο των χαμηλοσυνταξιούχων που μας κατέλειπαν οι κυβερνήσεις του ΠΑ.ΣΟ.Κ.. 
      Το Λ.Α.Φ.Κ.Α., οι αυξήσεις στο Ε.Κ.Α.Σ. και στον Ο.Γ.Α., στην κατώτατη σύνταξή του που δόθηκαν, η μείωση της ανεργίας, αποτελούν στοιχεία και επιτεύγματα μέσω των οποίων το πλαίσιο ζωής του καθημερινού ‘Έλληνα καθίσταται περισσότερο κοινωνικά ασφαλές. 
      Επειδή άκουσα όμως και είδα μέσα από τα όσα ειπώθηκαν να αναδεικνύεται μια πρόκληση και έγινε πολύς λόγος για εκλογές, καλό είναι να ξεκαθαρίσουμε ότι η Κυβέρνηση της Νέας Δημοκρατίας και προσωπικά ο Καραμανλής, που είναι γνωστό ότι διακρίνεται για το συναίσθημα της θεσμικής υπευθυνότητας και σοβαρότητας, θεωρούν ότι ο καταληκτικός χρόνος της Κυβέρνησης αυτής είναι ο Φλεβάρης, ο Μάρτης του 2008. Αλλά αν το ΠΑ.ΣΟ.Κ. θέλει να κάνουμε λόγο για εκλογές και αν το ΠΑ.ΣΟ.Κ. το επιθυμεί, αν πιστεύει το ΠΑ.ΣΟ.Κ. ότι είναι έτοιμο να κυβερνήσει, αν πιστεύει το ΠΑ.ΣΟ.Κ. ότι πράγματι η Νέα Δημοκρατία επισώρευσε  τέτοιο σωρό καταστροφών στην Ελλάδα, ιδού η πρόκληση. Ας ζητήσει το ΠΑ.ΣΟ.Κ. εκλογές και είμαι βέβαιος ότι τότε ο Καραμανλής και η Νέα Δημοκρατία θα σταθμίσουμε το συμφέρον του τόπου και δεν αποκλείεται ν’ ανταποκριθούμε στην πρόκληση. 
      Ζητείστε, λοιπόν, εκλογές και το 2007 μπορεί θαυμάσια να είναι το έτος της εκλογικής αναμέτρησης, αλλιώς επιτρέψτε στην Κυβέρνηση να φέρει σε πέρας το πρόγραμμά της για το οποίο ψηφίστηκε από τον ελληνικό λαό και για το οποίο πήρε τη σχετική εντολή.
      Ας μην ακούγεται συνεχώς το επιχείρημα «μη μας λέτε τι κατέλειπε το ΠΑ.ΣΟ.Κ., διότι το ΠΑ.ΣΟ.Κ. καταψηφίστηκε». «Τιμωρηθήκαμε» -λέει- «από τον ελληνικό λαό». Μα, δια της αρνητικής ψήφου του ελληνικού λαού απομακρύνονται οι κυβερνήσεις από την εξουσία, αλλά δεν γεμίζουν αυτόματα τα άδεια ταμεία, δεν καλύπτονται τα ελλείμματα, δεν καλύπτεται το τεράστιο δημόσιο χρέος που μας κατέλειπε το ΠΑ.ΣΟ.Κ. και, όπως είναι γνωστό, είναι πάνω από 200.000.000.000 ευρώ.
      	Κυρίες και κύριοι συνάδελφοι, η συζήτηση του φετινού Προϋπολογισμού συμπίπτει με μία θετική συγκυρία. Η χώρα, όπως είπαμε και πριν, πέτυχε τη δημοσιονομική σταθεροποίηση με υψηλούς ρυθμούς ανάπτυξης. Βεβαίως -πρέπει να το πούμε γιατί μου αρέσει η οδός και η γλώσσα της αλήθειας- εξακολουθούμε να έχουμε προβλήματα με το δημόσιο χρέος που παραμένει υψηλό και με το άνοιγμα του εμπορικού ισοζυγίου. Είναι όμως προβλήματα που έχουν να κάνουν μ’ αυτά που μας κατέλειπαν οι κυβερνήσεις του ΠΑ.ΣΟ.Κ. μέχρι το Μάρτη του 2004. 
      	Θέλω να σημειώσω την πάρα πολύ σημαντική μείωση της ανεργίας. Δεν λέει κανείς ότι λύσαμε το πρόβλημα της ανεργίας. Στο 8,3% που έκλεισε το τρίτο τρίμηνο η ανεργία είναι υψηλή. Ο κάθε άνεργος αντιμετωπίζει τα δικά του αδιέξοδα και πρέπει να δώσουμε λύσεις ως πολιτικό σύστημα και βεβαίως ως Κυβέρνηση, αλλά η βελτίωση είναι σημαντική. 
      	Ταυτόχρονα η χώρα έχει παρουσία και υπεύθυνο λόγο στις διεθνείς σχέσεις και κυρίως στους τομείς εκείνους στους οποίους έχει ζωτικά συμφέροντα όπως είναι οι σχέσεις Ελλάδος-Ηνωμένων Πολιτειών, οι σχέσεις της Ελλάδος με τις άλλες βαλκανικές χώρες, οι σχέσεις Ελλάδος-Τουρκίας και βεβαίως το κυπριακό. Μπορούσαμε καλύτερα; Μπορούμε καλύτερα; Η απάντηση είναι «ναι». Θεωρώ ότι το καλύτερο δεν ήταν ποτέ εχθρός του καλού. 
      	(Στο σημείο αυτό εισέρχεται στην Αίθουσα του Κοινοβουλίου ο Πρόεδρος της Κυβέρνησης κ. Κωνσταντίνος Καραμανλής χειροκροτούμενος από τους Βουλευτές του κόμματός του)
      	Κλείνοντας θ’ απαριθμήσω ορισμένα προβλήματα προς τα οποία πρέπει ν’ ανταποκριθούμε, κυρίες και κύριοι συνάδελφοι, διότι τα προβλήματα αυτά απασχολούν σήμερα το μέσο πολίτη. 
      	Πρώτα θα πρέπει ν’ αντιμετωπίσουμε το ζήτημα της υπεράσπισης του Έλληνα καταναλωτή απέναντι σε φαινόμενα κερδοσκοπίας των τραπεζών. Δεν μπορεί στην Ελλάδα το κόστος χρήματος να είναι τόσο υψηλό αυτήν την περίοδο. Έχουν γίνει πολλά βήματα για την αντιμετώπιση της ακρίβειας, αλλά η ακρίβεια εξακολουθεί να πλήττει το ελληνικό νοικοκυριό. Η ανεργία έχει μειωθεί αλλά παραμένει από τα μεγάλα προβλήματα του τόπου μας. Έχουμε προβλήματα με τους μικρομεσαίους που δεν έχουμε καταφέρει να λύσουμε και νομίζω ότι πρέπει να επιλυθούν στο χρονικό διάστημα που απομένει μέχρι τη λήξη της θητείας αυτής της Κυβέρνησης.
      	Νομίζω ότι από δω και πέρα πρέπει να πορευθούμε με τη λογική των αμφίπλευρων μέτρων. Αυτό κατά την ταπεινή μου άποψη σημαίνει περισσότερο ρηξικέλευθα μέτρα υπέρ των αγορών και υπέρ της ελευθερίας της οικονομίας με ταυτόχρονα μέτρα στοχευμένης κοινωνικής πολιτικής. 
      Θεωρώ ότι από τη στιγμή που ο ελληνικός λαός –κι εγώ το πιστεύω- θα δώσει την εντολή μιας νέας τετραετίας στην Κυβέρνηση Καραμανλή, ο βασικός στόχος της κοινωνικής μας πολιτικής πρέπει να είναι η καθιέρωση ενός κατώτατου επιπέδου αξιοπρεπούς διαβίωσης για κάθε Έλληνα και κάθε Ελληνίδα, αλλά για να το πετύχουμε αυτό πρέπει να παράξουμε περισσότερο πλούτο στη χώρα και ο περισσότερος πλούτος παράγεται κυρίως από τον ιδιωτικό τομέα της οικονομίας. Δίνουμε έμφαση, λοιπόν, στη στήριξη και στο άνοιγμα των αγορών, δίνουμε έμφαση στις ιδιωτικοποιήσεις για να υπάρξει κοινωνικό πλεόνασμα και να μπούμε σε μεγαλύτερες και πιο συστηματικές διαδικασίες κοινωνικής ανακατανομής.
      	Με αυτήν τη συλλογιστική, κυρίες και κύριοι, δηλώνω ότι θα ψηφίσω τον Προϋπολογισμό της Κυβέρνησης και σας καλώ να πράξουμε όλοι το ίδιο.
      	Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του Κομμουνιστικού Κόμματος Ελλάδας κ. Παντελάκη.
      	ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      	Κυρίες και κύριοι Βουλευτές, από τα ίδια τα στοιχεία και από την ίδια τη ζωή που ζουν οι μισθωτοί, οι συνταξιούχοι, οι μικρομεσαίοι φτωχοί αγρότες και ιδιαίτερα η νεολαία, η γνώμη μας είναι ότι δεν έχουν να κερδίσουν τίποτα. Αντιθέτως έχουν να χάσουν και είναι στο περιθώριο αυτού του Κρατικού Προϋπολογισμού που έρχεται σε συνέχεια των προηγούμενων και μ’ όλο αυτό το μπαράζ που έχει να κάνει με το φορολογικό νομοσχέδιο που εντάσσεται μέσα στον Κρατικό Προϋπολογισμό που δείχνει πραγματικά και στην κυριολεξία ποιος είναι αυτός που θα «ξεζουμίζεται» το επόμενο διάστημα, αλλά βέβαια και με τον αναπτυξιακό νόμο που δείχνει την εύνοιά του. Ο σχεδιασμός και ο προγραμματισμός για άλλη μία φορά γίνεται με τα κίνητρα των επενδύσεων.
      Είναι, όμως, ανάγκη να βγουν σημαντικά πολιτικά συμπεράσματα από τον κόσμο, που ενδεχομένως παρακολουθεί και αυτήν τη συζήτηση εδώ στο Κοινοβούλιο, τόσο για τη Νέα Δημοκρατία όσο και για την Αντιπολίτευση. Διότι τελικώς η αντιπαράθεση όχι μόνο δεν γίνεται επί της ουσίας –και είναι δεδομένο ότι δεν θα γίνει επί της ουσίας, γιατί στα κεντρικά ζητήματα των στρατηγικών επιλογών υπάρχει συμφωνία, στο κορυφαίο ζήτημα που είναι η ανταγωνιστικότητα της ελληνικής οικονομίας- αλλά υπάρχει μία συμπαιγνία στην κυριολεξία, ώστε να αποπροσανατολιστεί ο κόσμος από το κύριο και να εγκλωβιστεί για άλλη μία φορά -μη λαμβάνοντας υπ΄όψιν τα προβλήματά του- ανάμεσα στο ΠΑ.ΣΟ.Κ. και στη Νέα Δημοκρατία. 
      Είναι ανάγκη αυτός ο κόσμος, ο οποίος κάθε μέρα μέσα από αυτό που βιώνει, καταδικάζει -και έχει με όλη τη σημασία της λέξης καταδικάσει στη συνείδησή του αυτήν την πολιτική της ανταγωνιστικότητας, γιατί τη βιώνει- αυτό να το αποδείξει και στην πράξη. Διότι αν δεν αποδειχθεί στην πράξη, θα επιμένει η Κυβέρνηση απέναντι στο ΠΑ.ΣΟ.Κ. και θα λέει, «εμείς είμαστε έτοιμοι, μας θέλει ο λαός και θα νικήσουμε» και θα έρχεται η Αντιπολίτευση και θα λέει, «όχι δεν θέλει εσάς ο λαός, θα νικήσουμε». 
      Αυτό που ενδιαφέρει τόσο τη Νέα Δημοκρατία όσο και το ΠΑ.ΣΟ.Κ. είναι ο ένας να νικήσει τον άλλο, για να έρθει στο τιμόνι της διακυβέρνησης, να ασκήσουν αυτήν την πολιτική, η οποία από χρόνο σε χρόνο θα γίνεται πιο βάρβαρη και πιο αντιδραστική για τα λαϊκά στρώματα. 
      Άρα, ο κόσμος, ο οποίος υποφέρει σήμερα από αυτήν την πολιτική, πρέπει να βάλει τη λογική της νίκης στη ζωή του. Και πρέπει να το κάνει στην πράξη.
      Μάλιστα, έχει ιδιαίτερη σημασία –αυτό δεν είναι τυχαίο, είναι πολύ συγκεκριμένο- ότι αρκετοί Υπουργοί και Βουλευτές από την Κυβέρνηση έρχονται και βάζουν ζητήματα. Αυτή είναι η δημοκρατία. Αυτές τις αποφάσεις πήραμε. Οι θεμελιώδεις διατάξεις του Συντάγματος δεν αλλάζουν. Ο κ. Πολύδωρας είπε: «Να σέβεστε το Σύνταγμα και τους νόμους. Αυτές είναι οι αποφάσεις». Σήμερα, πριν από λίγο, η Υπουργός Παιδείας μας είπε: «Αυτές είναι οι αποφάσεις. Δεν μπορούμε να δεχόμαστε αθέμιτους τρόπους αντίδρασης». Δεν κατάλαβα. Κάντε κι ένα νόμο να απαγορεύσετε την ταξική πάλη! 
      Μη νομίζετε ότι θα έρθουν καλές μέρες από εδώ και πέρα για εσάς, γιατί είναι ζήτημα χρόνου το να αντιδράσει ο κόσμος. Δεν μπορεί να μην αντιδράσει. Και όσο υπάρχουν εργαζόμενοι, ακριβώς υπάρχει ελπίδα ότι θ’ αντιδράσουν. Θ’ αντιδράσουν και θ’ αντιπαλέψουν αυτήν την πολιτική, αυτήν τη στρατηγική, που υπάρχει σήμερα, η οποία δεν είναι μονόδρομος. Ο μονόδρομος είναι αναγκαίος και χρήσιμος μόνο για τους επιχειρηματίες, για ν’ αντέξουν στον ανταγωνισμό, για να υπάρξουν, για να αναπαραχθούν. Αυτός, όμως, είναι μονόδρομος μόνο γι’ αυτούς. Μονόδρομος για τους εργαζόμενους είναι μία άλλη πολιτική, η οποία είναι ακριβώς σε αντιπαράθεση με αυτή που υπάρχει σήμερα, με μία οικονομία που να εξυπηρετεί ακριβώς τα συμφέροντά τους, που να αναπτύσσει τις παραγωγικές δυνατότητες της χώρας, που τα αυτονόητα ζητήματα, που είναι κοινωνικά αγαθά, να τα έχει και όχι σήμερα να είναι εμπορεύματα.
      Επομένως η ρεαλιστικότητα της κάθε πρότασης είναι ζήτημα συσχετισμών. Να συνειδητοποιήσει και ο κόσμος ότι έχει τη δύναμη ν’ αλλάξει τους συσχετισμούς προς όφελός του.
      Ακούσαμε πάρα πολλά πράγματα και από αρκετούς Βουλευτές της Κυβέρνησης για τον αναπτυξιακό νόμο, ο οποίος θ’ αλλάξει εντελώς τον αναπτυξιακό χάρτη της χώρας, καθώς και μεγάλες υποσχέσεις για το τι θα συμβεί στην περιφέρεια τα επόμενα χρόνια. 
      Ας βγάλει, όμως, ο κόσμος συμπεράσματα από την εμπειρία που έχουμε από τους προηγούμενους αναπτυξιακούς νόμους. Από τον 1262/1982, τον 1892/1990, τη χρυσή τριετία των επιχειρηματιών, όπως την έχουν αποκαλέσει, 1995-1998, τον 2601/1998 του ΠΑ.ΣΟ.Κ. και πάει λέγοντας. Δηλαδή, τι άλλαξε όλα αυτά τα χρόνια με τόσο πακτωλό χρημάτων και μάλιστα σε αυτές τις ζώνες, που και σήμερα έχουν πρόβλημα και που πάντα ήταν σε προνομιακή θέση; Τι άλλαξε; Για πείτε μου. Πόσο αντιμετωπίστηκαν τα προβλήματα της απασχόλησης, τα προβλήματα της ανάπτυξης;
      Τι έρχεστε σήμερα να πείτε; Ποια είναι η επιλεξιμότητα αυτών των έργων; Κατ’ αρχήν να πούμε ποια δεν είναι επιλεξιμότητα. Δεν είναι πάντα αυτά που είναι απ’ έξω. Είναι τα αντιπλημμυρικά, η αντισεισμική θωράκιση της χώρας. Μα, εδώ ο κόσμος ακούει για τόσα έργα, τόσα χρήματα, δισεκατομμύρια –πέρα από το γεγονός ότι έχει άδειες τσέπες- και δεν έχει λυθεί το πιο αυτονόητο ζήτημα, το θέμα των απορριμμάτων και των λυμάτων στην πρωτεύουσα. Και μετά μιλάμε για μεγάλα έργα.
      Επομένως το περιεχόμενο αυτών των έργων εξυπηρετεί και πηγαίνει πάντα στους μεγάλους επιχειρηματικούς ομίλους. 
      Όσο για τις μικρομεσαίες επιχειρήσεις, εμείς αυτό που έχουμε να πούμε είναι ότι θα πάει ακριβώς στις ίδιες ή παρόμοιες που πήγε και το προηγούμενο διάστημα. Δεν έχει να κάνει με αυτοαπασχολούμενους ούτε με μικροεπαγγελματίες από ένα ούτε καν μέχρι εννέα άτομα. 
      (Στο σημείο αυτό την Προεδρική ΄Εδρα καταλαμβάνει ο Β΄Αντιπροέδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Ήταν και σαφής μάλιστα χθες στην παρέμβασή του ο Υπουργός, ότι μιλάμε για τις μικρές επιχειρήσεις και μιλούσε για πενήντα άτομα. Ο τρόπος που θα γίνουν, θα είναι οι συμπράξεις και θα υπάρξει άλλο ένα φαγοπότι. 
      Τα ζητήματα του περιεχομένου, που αφορούν την καινοτομία και την έρευνα, στοχεύουν ουσιαστικά στη διασύνδεση των επιχειρήσεων με την εκπαίδευση, προγράμματα διά βίου κατάρτισης, αυτά που γνωρίσαμε χρόνια και χρόνια, ή τα προγράμματα της ανακυκλούμενης ανεργίας για ν’ αντιμετωπίσουν, υποτίθεται, την ανεργία, που δεν κάνουν τίποτε άλλο, παρά στην κυριολεξία να καθιερώνουν το νέο μοντέλο απασχολούμενου εργαζόμενου, του περιπλανώμενου. 
      Αλλά και το περιεχόμενο αυτών που δίνεται μέσα από το χάρτη και τις προτεραιότητες, είναι σαφές πού πηγαίνει: Ειδικές μορφές τουρισμού, Ανανεώσιμες Πηγές Ενέργειας, για τον τουρισμό ξενοδοχειακά κέντρα, εκσυγχρονισμός τουριστικών λιμένων κ.λπ.. Δεν αλλάζει το περιεχόμενο. Όμως, έρχεστε και ξαναλέτε άλλη μία φορά για τις χρηματοδοτήσεις. Παρ’ όλο που είχατε πει ως Κυβέρνηση στο προηγούμενο διάστημα ότι στον επόμενο αναπτυξιακό νόμο από χρήματα δημοσίων επενδύσεων δεν θα υπάρχουν επενδύσεις στο εξωτερικό, συνεχίζετε και το κάνετε αυτό. Με ποιο δικαίωμα; Από πού και ως πού δηλαδή, με λεφτά του ελληνικού λαού να κάνετε επενδύσεις στο εξωτερικό; Ήταν ο ν.2996 τότε με την ανασυγκρότηση των Βαλκανίων, όπου είχατε πει ότι στο τέλος του 2006 είμαστε υποχρεωμένοι να τηρήσουμε τον προηγούμενο νόμο του ΠΑ.ΣΟ.Κ.. Στην κυριολεξία θα έχουμε αυτό που είχαμε τόσα χρόνια –δεν αλλάζει τίποτε, παρ΄όλο που το είχατε πει εσείς- δηλαδή ουσιαστικά αιμοδοτεί ο ελληνικός λαός μέσα από πόρους που δεν του επιστρέφουν σε κοινωνικές υπηρεσίες, τους μεγάλους επιχειρηματίες για να μπορέσουν να τα βγάλουν πέρα. 
      Αλλά τι ανάπτυξη είναι αυτή τελικώς, όταν κάνετε και τέτοιες μεγάλες υποσχέσεις στους αγρότες; Είναι ντροπή επιτέλους με τα 700 ευρώ που θα έχουν αύξηση αυτό το χρόνο, που δεν είναι ουσιαστικά παρά 1,80 λεπτά την ημέρα, όταν την ίδια στιγμή έχετε μία πολιτική, η οποία είναι στα πλαίσια της πολιτικής της Ευρωπαϊκής Ένωσης, που και το ΠΑ.ΣΟ.Κ. και η Νέα Δημοκρατία έχουν συμφωνήσει, τη νέα Κοινή Αγροτική Πολιτική, η οποία συρρικνώνει την παραγωγή, μειώνει το εισόδημα των αγροτών. 
      Και μετά λέτε ότι θα κάνετε ανάπτυξη. Είναι δυνατόν να έχουμε ανάπτυξη στην Ελλάδα με τέτοιο κλίμα, γεωγραφική θέση, με τεράστιες παραγωγικές δυνατότητες της χώρας μας και να μην αναπτύσσεται ολόπλευρα η παραγωγή; Αλλά στα πλαίσια του διεθνούς καταμερισμού και των προσχημάτων που υπάρχουν να μαζεύουμε ξεκληρισμένα χωράφια; Βεβαίως έχετε καινούργιες υποσχέσεις για το τι θα συμβεί στην πορεία. Ο στόχος είναι στα πλαίσια της ανταγωνιστικότητας να εξυπηρετήσετε μόνο τους μεγαλοεπιχειρηματίες.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνοντας, κύριε Πρόεδρε και ζητώντας την κατανόησή σας, θέλω να πω ότι αυτή η πολιτική δεν θα μπορούσε να περάσει και δεν θα μπορέσει να περάσει στην πορεία τόσο κάτω, τόσο χαμηλά, έστω και μέχρι τη γειτονιά, εάν δεν παρθούν τα συγκεκριμένα μέτρα και δεν εφαρμοστεί με βάση τη δική σας λογική ο νέος κώδικας για την Τοπική Αυτοδιοίκηση. Γιατί δεν είναι πλέον το θέμα, ότι είναι το μακρύ χέρι των εργαζομένων απλώς η Τοπική Αυτοδιοίκηση, αλλά θέλετε να περάσετε μέσα από την Τοπική Αυτοδιοίκηση όχι μόνο το ξεζούμισμα, αλλά και το να αποτελέσει το βασικό εργαλείο για την ενίσχυση της ανταγωνιστικότητας μέσα από τις υποδομές και για τα μικρά έργα που έχετε να κάνετε μέσω των Σ.Δ.Ι.Τ.. 
      Το πιο κρίσιμο είναι ότι το επόμενο διάστημα –και πρέπει να παρθεί υπ’ όψιν αυτό, αν θέλετε, και μέσα από την Αναθεώρηση του Συντάγματος- θα υπάρχουν τα ζητήματα «φορολογικής εξουσίας» και θα εξελιχθούν οι Ο.Τ.Α. σε μικρά κυβερνητικά όργανα σε επίπεδο νομού και δήμου, για να φοροχαρατσώνουν περισσότερο τον κόσμο. Αποκλειστικές αρμοδιότητες του κράτους όπως η υγεία, η παιδεία και η κοινωνική πρόνοια, που το ζητάει μάλιστα και η Αντιπολίτευση, θα πηγαίνουν προς τα «κάτω», δηλαδή ζητήματα που ο πολίτης έχει κάθε δικαίωμα να τα έχει δημόσια και δωρεάν ως κοινωνικά αγαθά, μέσα από τη δουλειά που θα γίνει από την Τοπική Αυτοδιοίκηση και στην πορεία θα κλιμακωθεί ακόμη περισσότερο, θα τα πληρώνει πανάκριβα, οπότε πρέπει να βγουν συμπεράσματα.
      Όσο γι’ αυτά που λέγονται τώρα, εν όψει της εκλογής των αντιπροσώπων είναι μαγειρέματα εν όψει των εκλογών στην Κ.Ε.Δ.Κ.Ε.. Εμείς είμαστε η μόνη δύναμη που έχει μείνει να υποστηρίζει την απλή αναλογική. Αυτό πρέπει να ισχύει στις δημοτικές εκλογές, έτσι να πηγαίνουμε, και με έμμεση εκλογή δημάρχου. Αυτό είναι το αυτονόητο εάν η Κυβέρνηση θέλει δικαιοσύνη. Να εκλεγούν, λοιπόν, τώρα τα όργανα στην Κ.Ε.Δ.Κ.Ε. με βάση τη δύναμη των παρατάξεων από τον πρώτο γύρο των εκλογών, γιατί εκεί πραγματικά φαίνεται και τι δύναμη έχει πάρει η κάθε παράταξη.
      Βεβαίως είναι σαφές ότι καταψηφίζουμε τον Προϋπολογισμό και καλούμε τον κόσμο να αντιπαλέψει συνολικότερα την πολιτική της Κυβέρνησης.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη.
      Το λόγο έχει ο συνάδελφος κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, κυρίες και κύριοι συνάδελφοι, δεν προλάβατε να ακούσετε το συνάδελφο κ. Βενιζέλο, ο οποίος προσπαθώντας ν’ αποδείξει ότι εσείς είστε ικανός για τα πάντα, σας αποκάλεσε πολιτικό ταχυδακτυλουργό. 
      Ναι, κύριε Βενιζέλο, είναι πράγματι ταχυδακτυλουργός ο κύριος Πρωθυπουργός, γιατί είναι ικανός να τα κάνει και όχι μόνο αυτήν την τετραετία, αλλά και την άλλη και την άλλη. 
      Κύριοι συνάδελφοι, η συνταγματική επιταγή, δηλαδή ο Προϋπολογισμός του κράτους να συζητείται με μια ιδιαίτερη διαδικασία, είναι πράγματι πολύ σπουδαία και γι’ αυτό στην κορυφαία αυτή συζήτηση όλοι οι συνάδελφοι προσπαθούμε ο καθένας από την μεριά του να πει εκείνα που πρέπει για το καλό του τόπου. 
      Θα αναρωτιόμουν εκ προοιμίου, κύριοι συνάδελφοι της Αντιπολίτευσης, το εξής: Μιλάτε στα σοβαρά και στα αλήθεια ότι αυτήν τη στιγμή η Νέα Δημοκρατία δεν κάνει πράγματι εκείνα που πρέπει για την ανάπτυξη του τόπου; 
      Πολλοί συνάδελφοι άρχισαν να λένε ότι ενδεχομένως η Νέα Δημοκρατία δεν μπορεί να κάνει εκείνα που πρέπει, γιατί δεν έχει δυνατότητες. Θα έλεγα, όμως, επειδή μας ακούει όλος ο ελληνικός λαός, ότι αυτήν τη στιγμή συζητούμε για δεκαεπτά Υπουργεία. Τα δεκαεπτά Υπουργεία έχουν κωδικούς αριθμούς, έχουν προϋπολογισμούς το καθένα χωριστά. Αν δείτε, λοιπόν, τους προϋπολογισμούς των άλλων ετών και των δικών σας ετών που κυβερνήσατε επί είκοσι χρόνια, θα καταλάβετε ότι δεν είναι τίποτα άλλο, παρά μια αναπροσαρμογή προς το καλύτερο, μια προσπάθεια δηλαδή να καλύψει το κράτος εκείνες τις δαπάνες του, τις οποίες πρέπει να έχει για να λειτουργήσει σωστά. 
      Υπάρχει κάποια κυβέρνηση που να μη θέλει να δώσει περισσότερα; Υπάρχει κάποιος πολιτικός που να έχει τη δυνατότητα και να μην θέλει να δώσει; Είναι δυνατόν να το λέτε για την Κυβέρνηση της Νέας Δημοκρατίας, η οποία αυτήν τη στιγμή μπήκε για να νοικοκυρέψει τον τόπο; Γιατί αυτή είναι η μοίρα πάντοτε των κυβερνήσεων της Νέας Δημοκρατίας, να φτιάχνουν όσα χαλούν τόσα χρόνια κάποιοι άλλοι.
      Άρα, λοιπόν, σήμερα η Κυβέρνηση της Νέας Δημοκρατίας δεν κάνει τίποτε άλλο, παρά να προσπαθεί μέσα από τις δυνατότητες του πραγματικού εισοδήματος να κάνει τη σωστή διανομή στο εθνικό μας προϊόν. Ορισμένοι συνάδελφοι της Αντιπολίτευσης προσπάθησαν εδώ να πουν ότι τάχα δεν μπορούμε εμείς να διαχειριστούμε αυτά τα οποία πρέπει να κάνουμε. Αυτά τα επιχειρήματα είναι όχι μόνο είναι έωλα, αλλά μπορώ να πω ότι είναι και απαράδεκτα.
      Σε όλους τους τομείς η Νέα Δημοκρατία προσπάθησε να φέρει μια τάξη. Και μη μου πείτε, όπως πρωτύτερα είπε κάποιος ομιλητής, τι έργο θα εμφανίσει η Νέα Δημοκρατία. Μην ξεχνάτε ότι το 2004 ήταν έτος Ολυμπιακών Αγώνων. Τι έμεινε; Το πραγματικό έτος του 2005 και το 2006, το οποίο έχουμε αυτήν τη στιγμή. Το 2005 έχουμε σωρεία νομοθετημάτων, περισσότερους από διακόσιους νόμους. Προσπαθήσαμε να ανατρέψουμε αυτό το καθεστώς, να κάνουμε πράγματι αυτήν τη μεταρρύθμιση που εσείς τόσα χρόνια τη λέγατε αλλαγή. Όμως, το ερώτημα είναι το εξής: Εάν σήμερα που κατακρίνετε, με όλα αυτά τα επιχειρήματα που προβάλλετε, ότι τάχα όλα τα πράγματα είναι προς το χειρότερο, ποιος τα έκανε επιτέλους; Τα κάναμε εμείς σε ενάμιση χρόνο διακυβέρνησης; Μα, μιλάτε στα αλήθεια, όταν λέτε ότι όλα αυτά ανετράπησαν, διότι εμείς έχουμε κακή πολιτική; 
      Επιλέξατε το αεροδρόμιο «Ελευθέριος Βενιζέλος». Μα, είμαστε πρώτοι εμείς και πρώτος ο Πρωθυπουργός μας, ο οποίος ποτέ δεν ισοπεδώνει τα πάντα, που αναγνωρίζουμε ό,τι έκαναν οι προηγούμενες κυβερνήσεις. Αυτή είναι η πεμπτουσία και η ομορφιά της δημοκρατίας, η κάθε κυβέρνηση να προσθέτει κάτι άλλο στην άλλη κυβέρνηση και να μην χαλάμε. 
      Κάνατε το αεροδρόμιο «Ελευθέριος Βενιζέλος». Ξεχάσατε ότι για την ανάπτυξη, εκείνο που προέχει είναι και τα έργα υποδομής και συγκοινωνιών. Αυτοί οι δυο μεγάλοι τομείς είναι εκείνοι που φέρνουν την αύξηση του εθνικού μας εισοδήματος, τα έργα υποδομής, τα λιμάνια, τα αεροδρόμια. Εγκαταλείψατε όλα τα αεροδρόμια του νησιωτικού χώρου. Πηγαίνετε τώρα να δείτε στα νησιά και των Κυκλάδων και των Δωδεκανήσων πόσα μικρά αεροδρόμια έχουν φτιαχτεί μέσα στον ενάμιση χρόνο απ’ αυτά τα χρήματα του περίφημου σπατόσημου που εσείς φάγατε τόσα χρόνια και τα σπαταλήσατε. 
      Το αεροδρόμιο Ελευθέριος Βενιζέλος, δεν έγινε από χρήματα δικά μας, αλλά από χρήματα ξένων επενδυτών, οι οποίοι και εισπράττουν σήμερα, όπως ξέρετε, τα τέλη, για τα έργα τα οποία πλήρωσαν οι ίδιοι. 
      Πάμε στα λιμάνια. Αγαπητοί μου κύριοι συνάδελφοι και κύριοι του ΠΑ.ΣΟ.Κ., ξεχνάτε πλέον ότι ο ν. 2932 είναι εκείνος, που κάνατε εσείς οι ίδιοι το 2001 επί κυβερνήσεως δικής σας με Υπουργό τον κ. Παπουτσή και όπου δώσατε το δικαίωμα -και πολύ σωστά- εξυπηρέτησης και εκμετάλλευσης τμημάτων των λιμένων για την ανάπτυξη των λιμανιών. Ξεχάσατε ότι είκοσι πέντε περίπου λιμένες στη χώρα μετετράπησαν σε Οργανισμούς Λιμένων με πρώτους του Πειραιά και της Θεσσαλονίκης και του Ηρακλείου, οι οποίοι προσπαθούν σήμερα να ξεπεράσουν τα προβλήματα αναδιοργάνωσης των λιμένων; 
      Ας πάμε στις συγκοινωνίες οι οποίες είναι εργαλεία της ανάπτυξης. Αεροπορικές συγκοινωνίες. Η Ολυμπιακή αεροπορία, η οποία ξέρετε σήμερα πού βρίσκεται. Προσπαθεί ο κ. Δούκας και το Υπουργείο Οικονομίας και Οικονομικών ειδικά να ξεπεράσουν τα προβλήματα. Σας είπα για τα λιμάνια. Πλοία δεν υπάρχουν. Ξέρατε ότι αποσύρονται τα πλοία με βάση την ηλικία και δεν ενδιαφερθήκατε ποτέ να ασχοληθείτε με την αναπλήρωσή τους. 
      Αλλά να μη μακρηγορώ. Είναι τόσα πολλά τα επιχειρήματα που έχουμε, αγαπητοί μου συνάδελφοι. Στη δημοκρατία πρέπει να είμαστε σοβαροί, αν θέλουμε όλοι να προσθέτουμε κάτι. Μην ισοπεδώνουμε τα πάντα. Πρέπει να αναγνωρίζουμε εκείνα που γίνονται. Και μην λέτε ότι εμείς είμαστε μια κυβέρνηση εναντίον της κοινωνίας των πολιτών. 
      Αυτές τις ημέρες που είναι γιορτές και έρχεται σε λίγο ο καινούργιος χρόνος, θα ήταν ωραία -και έτσι έπρεπε να το βλέπουμε όλοι- να ευχηθούμε στον ελληνικό
      λαό καλύτερες μέρες. Είναι πράγματι ταχυδακτυλουργός ο κ. Καραμανλής. Θα φέρει τις καλύτερες μέρες όχι μόνο τώρα, αλλά και το 2008, όποτε γίνουν οι εκλογές για την άλλη τετραετία. Και να ευχηθώ από την καρδιά μου σε όλους τους Έλληνες και τις Ελληνίδες να έχουν καλή χρονιά. Να ευχαριστήσω από την πλευρά μου όλο το προσωπικό της Βουλής που τόσο κόπο καταβάλλει για τη συνεργασία μας, από το Γενικό Γραμματέα, το Προεδρείο και την Πρόεδρο της Βουλής μέχρι τον τελευταίο συνεργάτη. Και να είμαστε βέβαιοι ότι η Κυβέρνηση της Νέας Δημοκρατίας με τον Κωνσταντίνο Καραμανλή θα κάνει πράγματι εκείνο που κάθε φορά στις δύσκολες στιγμές καλείται η παράταξή μας να κάνει, να σώσει το κράτος.
      (Χειροκροτήματα από την πτέρυγα της Νέας Δημοκρατίας )
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραμάριο.
      	Το λόγο έχει ο Υπουργός Πολιτισμού κ. Βουλγαράκης. 
      	ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, κυρίες και κύριοι συνάδελφοι, ακούσαμε με μεγάλη προσοχή -και πρέπει να εξομολογηθώ με πολύ μεγάλη περιέργεια- τόσο τη γενική εισήγηση του ΠΑ.ΣΟ.Κ. όσο και τις ειδικές αγορεύσεις που ακούστηκαν αυτές τις μέρες στην Αίθουσα αυτή. Και τις ακούσαμε με μεγάλη προσοχή, όχι τόσο γιατί ο προϋπολογισμός είναι κορυφαίος νόμος του κράτους, ο οποίος συζητείται στη Βουλή μέσα από μια ιδιαίτερη εθιμοτυπία, αλλά γιατί είναι γνωστό ότι δίνεται η ευκαιρία στην Αντιπολίτευση, πέραν του να κάνει κριτική φυσικά, να καταγράψει τις προτάσεις της, τις απόψεις της και να δείξει εναλλακτικά τι θα ήταν εκείνο το οποίο θα μπορούσε να κάνει, να προτείνει και να εισηγηθεί. 
      	Η συζήτηση δηλαδή, κυρίες και κύριοι συνάδελφοι του Προϋπολογισμού, δεν είναι ούτε θέμα στυλ ομιλίας, ούτε προφανώς ευκαιρία για καταγραφή διαφόρων ευφυολογημάτων. Οι πολίτες περιμένουν από εμάς, απ’ όλους μας ουσιαστικά, απαντήσεις που να αντιστοιχούν στα πραγματικά τους προβλήματα, περιμένουν προσεγγίσεις, που να τους πείθουν ότι η Κυβέρνηση, η Αξιωματική Αντιπολίτευση, τα κόμματα της αντιπολίτευσης αναλύουν, αξιολογούν, σχεδιάζουν και τελικά προτείνουν, ότι έχει Κυβέρνηση και Αξιωματική Αντιπολίτευση, κόμματα που σέβονται το θεσμικό τους ρόλο, αυτό στο οποίο τους έταξε ο ελληνικός λαός. 
      	Και όσον αφορά την Κυβέρνηση, τα πράγματα είναι απλά και δεδομένα. Ο κύριος Πρωθυπουργός έχει εισηγηθεί μια πολιτική, που εφαρμόζεται με συνέπεια τα τελευταία σχεδόν τρία χρόνια, η οποία παράγει καρπούς. Η Αντιπολίτευση όμως; Πρέπει να σας πω ότι είδα με πολύ μεγάλη προσοχή τις τελευταίες αλλαγές, οι οποίες έγιναν στο κόμμα της Αξιωματικής Αντιπολίτευσης. 
      Και τις είδαμε με πολύ μεγάλη προσοχή, γιατί θέλαμε να δούμε αν αυτό συνεπήγετο ουσιαστικά μία αλλαγή πολιτικής. Ήταν αλλαγή προσώπων; Ήταν αλλαγή πολιτικής; Ήταν κάτι από τα δύο; Και αυτό περιμέναμε να το δούμε αυτές τις ημέρες σ’ αυτήν την Αίθουσα, περιμέναμε να δούμε να καταγράφεται. Τι καταγράφηκε όμως; Καταγράφηκε η επιβεβαίωση της λαϊκής σοφίας ότι «ο λύκος και αν εγέρασε, τομάρι δεν αλλάζει», δηλαδή είδαμε την ίδια ομάδα, η οποία έχασε τις προηγούμενες εκλογές, με τα ίδια επιχειρήματα, με το ίδιο περίπου σκεπτικό, να εισηγείται τα ίδια ακριβώς πράγματα, αυτά δηλαδή τα οποία ο ελληνικός λαός στις προηγούμενες εκλογές απέρριψε και μάλιστα με τρόπο έντονο και αποφασιστικό.
      Και μια και ο λόγος, κατά τα καθιερωμένα, για τις εκλογές με τη ρήση ότι αυτός θα είναι ο τελευταίος Προϋπολογισμός της Νέας Δημοκρατίας, η δική μας ανάλυση, κυρίες και κύριοι συνάδελφοι, ξέρετε τι λέει; Η δική μας ανάλυση λέει πως το ΠΑ.ΣΟ.Κ. θα έρθει πραγματικά αντιμέτωπο με τα προβλήματά του την επόμενη των επόμενων εκλογών. Η δική μας ανάλυση λέει ότι ακόμα στην Αξιωματική Αντιπολίτευση ο κύκλος της αποκυβερνητικοποίησης δεν έχει ξεκινήσει καν. Λέει ακόμα ότι το ΠΑ.ΣΟ.Κ. που θα διεκδικήσει κάποτε, όποτε, την εξουσία δεν θα έχει πρακτικά καμία σχέση με το ΠΑ.ΣΟ.Κ. που είναι σήμερα εδώ και με αυτά τα οποία εισηγείται. Λέει, δηλαδή, με άλλες λέξεις -και αυτό είναι καλό να γίνει κατανοητό από τώρα- ότι για τη Νέα Δημοκρατία κρίσιμες δεν θα είναι αυτές οι εκλογές που έρχονται. Κατά τη γνώμη μου, κρίσιμες δεν θα είναι ούτε οι επόμενες, οι κρίσιμες θα είναι οι μεθεπόμενες εκλογές για τη Νέα Δημοκρατία και αυτό είναι κάτι το οποίο πρέπει ν’ αρχίσει να γίνεται κατανοητό.
      (Χειροκροτήματα από την πτέρυγα της Νέας Δημοκρατίας)
      Ανάμεσα, άλλωστε, σ’ εσάς και σ’ εμάς υπάρχει μία πάρα πολύ μεγάλη διαφορά και η διαφορά συνίσταται στο ότι εμείς αντιλαμβανόμαστε την πολιτική σαν έναν οργανωμένο τρόπο επίλυσης και αντιμετώπισης των ζητημάτων. Δεν αντιλαμβανόμαστε την πολιτική ως μία τέχνη εξαπάτησης και αποπροσανατολισμού των πολιτών της χώρας, γιατί στις μέρες μας, σε τελική ανάλυση, είναι σχετικά επικίνδυνο και παράλογο να προσποιούμαστε πως δεν υπάρχει πρόβλημα, όταν τα προβλήματα εδώ και πολύ καιρό είναι ήδη μέσα στο σπίτι μας, γιατί είναι άδικο για τη χώρα να χάνει ευκαιρίες να προχωρήσει μπροστά, όταν δεν θέλει κάποιος να δει να διαταράσσονται ισορροπίες που ούτως ή άλλως κρέμονται από μια πάρα πολύ λεπτή κλωστή, γιατί είναι ανευθυνότητα, κυρίες και κύριοι συνάδελφοι, να εμμένουμε σ’ ένα κυνικό πολιτικό μοντέλο του Τζέκιλ και Χάιντ, στο οποίο είμαστε σήμερα οι πολιτικοί των υποσχέσεων και αύριο οι πολιτικοί των διαψεύσεων, εις βάρος φυσικά του ελληνικού λαού. 
      Η χώρα, όμως, επέλεξε να βγει από αυτόν το δρόμο και η Νέα Δημοκρατία δεσμεύτηκε γι’ αυτό, επιλέχτηκε γι’ αυτό και αυτό κάνει. Και τολμήσαμε να ονοματίσουμε τα προβλήματα που χρόνια τώρα ταλανίζουν την ελληνική κοινωνία και που η πολιτική μέχρι τουλάχιστον σήμερα δεν τολμούσε να τα δει κατάματα, δεν τολμούσε να τα δει και να τα αντιμετωπίσει. Τολμήσαμε να ονοματίσουμε και τολμήσαμε να δώσουμε και τις λύσεις που απαντούν στα προβλήματα αυτά. Τι έκανε η Νέα Δημοκρατία; Η Νέα Δημοκρατία, κυρίες και κύριοι συνάδελφοι, οικοδομεί μια τίμια σχέση με τον πολίτη, αυτό κάνει η Νέα Δημοκρατία, μια σχέση που βασίζεται στο ότι είμαστε όλοι μαζί στο ίδιο τρένο. Το πόσο γρήγορα θα τρέξει αυτό το τρένο εξαρτάται από την ταχύτητα που θ’ αναπτύξουμε όλοι μας. Το πόσο εμείς μπορούμε να φτάσουμε κάπου εξαρτάται από το πόσο αποφασιστικά θα βαδίσουμε όλοι μαζί στην πορεία του τρένου.
      Και για να είμαστε πιο συγκεκριμένοι, τίμια σχέση σημαίνει πως δεν αντιλαμβάνεται κάποιος τις μεταρρυθμίσεις έξω από τις αντοχές και τα όρια της ελληνικής κοινωνίας, έξω από τα όρια και τις αντοχές της ελληνικής οικονομίας, ούτε βαπτίζει μεγάλες αλλαγές αποσπασματικές λύσεις. Λέει την αλήθεια, δείχνει το δρόμο, δίνει το χρόνο στην κοινωνία και κυρίως χαράζει εκείνη την πολιτική που οδηγεί σε αποτέλεσμα. Τίμια σχέση σημαίνει, παραδείγματος χάριν, για το εκπαιδευτικό σύστημα, όταν νοσεί βαθύτατα, να συμμετέχεις στον εθνικό διάλογο, να καταθέτεις προτάσεις και να λες ποια είναι η άποψή σου. Να σέβεσαι την αγωνία και το οικονομικό βάρος όλων των οικογενειών που προσπαθούν να μορφώσουν τα παιδιά τους και να τους εξασφαλίσουν ένα καλύτερο μέλλον. Τίμια σχέση σημαίνει ότι δεν κρύβεις από τους φοιτητές αυτό που ήδη γνωρίζουν, ότι δηλαδή τα πτυχία τους δεν έχουν την αξία, την οποία θα έπρεπε να έχουν και για την οποία πληρώνει ο ελληνικός λαός, ότι το πρόβλημα δεν είναι να περνάς τις εξετάσεις χωρίς να εξασφαλίζεις το δέκα, αλλά ότι πάρα πολλοί δεν μπορούν να πιάσουν καν το δέκα και ότι γι’ αυτό φταίει ένα εκπαιδευτικό σύστημα που χρόνια τώρα ταλανίζει τον τόπο, τίμια σχέση σημαίνει ότι δεν συντάσσεσαι με τους εκπαιδευτικούς που αρνούνται την αξιολόγηση του έργου τους την ίδια ώρα που όλοι εμείς εμπιστευόμαστε τα παιδιά μας σε αυτούς. Τίμια σχέση, κυρίες και κύριοι συνάδελφοι, είναι να απορρίπτεις τη μέθοδο της πολιτικής ομηρίας που δημιουργεί δεκάδες συμβασιούχους, να διορίζεις αυτούς τους συμβασιούχους, ακόμα και αν αυτοί δεν αποτελούν δικές σου πολιτικές επιλογές, αν δεν συντάσσονται στο δικό σου πολιτικό ακροατήριο, αυτό είναι τίμια σχέση.
      Τίμια σχέση είναι να συμμερίζεσαι την απελπισία του ανέργου και να προσπαθείς να του δώσεις διέξοδο και όχι να υπόσχεσαι τα πάντα στους πάντες και την ίδια ώρα οι δείκτες της ανεργίας να βλέπεις να αυξάνονται. Τίμια σχέση είναι να μη διαφωνείς με τη χθεσινή σου πολιτική, για παράδειγμα στον Ο.Τ.Ε. Δηλαδή να μη μιλάς για ξεπούλημα όταν ο ίδιος έχεις πουλήσει σχεδόν το 60% αυτού του Οργανισμού. Να μην αποχωρείς από τη Βουλή δήθεν έμπλεος οργής για να εφαρμόσεις έναν κανονισμό εργασίας που πάλι εσύ, ως κυβέρνηση, είχες εισηγηθεί στην «COSMOTE». Να μην προσπαθείς να κρύψεις αυτό που έλεγες μέχρι χθες, ότι δηλαδή το υπάρχον καθεστώς στον Ο.Τ.Ε. ούτε ανταγωνιστικό μπορεί να είναι ούτε μέλλον να έχει ούτε μπορεί να βελτιώσει την ποιότητα ζωής των πολιτών.
      Τίμια σχέση σε ζητήματα εξωτερικής πολιτικής είναι να μην κατηγορείς δια του λαϊκισμού την Κυβέρνηση όταν εσύ ο ίδιος, με σειρά πολιτικών αποφάσεων, πράξεων ή παραλείψεων ουσιαστικά έχεις οδηγήσει τη χώρα σ’ ένα συγκεκριμένο δρόμο. Τίμια σχέση, για παράδειγμα, στο Υπουργείο Πολιτισμού είναι να μην αναπτύσσεις μια φιλολογία για την επιστροφή διαφόρων αρχαιοτήτων στην Ελλάδα όταν δεν έχεις κάνει καμία ενέργεια υποδομής στο Υπουργείο, η οποία να μπορεί να οδηγήσει σε αποτέλεσμα. Να μην έχεις τόσα χρόνια μια αρμόδια διεύθυνση, να μην έχεις καν οριοθετήσει κεντρικά τι είναι αυτό που έχεις και τι είναι αυτό που σου λείπει. Να μην παρακολουθείς όλα αυτά τα χρόνια τις δημοπρασίες που γίνονται στους μεγάλους οίκους της χώρας, όπου πωλούνται οι αρχαιότητες σωρηδόν. 
      Κυρίες και κύριοι συνάδελφοι, είναι τυχαίο ότι οι πρόσφατες εκθέσεις της Ευρωπαϊκής Ένωσης αναγνωρίζουν σταθερά την πορεία εξυγίανσης των δημοσίων οικονομικών μας; Είναι συμπτωματικό ότι τα στοιχεία της Ευρωπαϊκής Ένωσης και του Ο.Ο.Σ.Α. κάνουν λόγο για θετική πορεία σειράς αναπτυξιακών δεικτών, όπως ο δείκτης ανάπτυξης, οι άμεσες ξένες επενδύσεις και οι εξαγωγές; Από μόνες τους άραγε έγιναν μια σειρά από σημαντικές ρυθμίσεις, όπως ο φορολογικός νόμος, ο αναπτυξιακός νόμος, ο νόμος για τις Δ.Ε.Κ.Ο., ο νόμος για τη σύμπραξη δημοσίου και ιδιωτικού τομέα; Οι αυξήσεις στον Ο.Γ.Α. και στο Ε.Κ.Α.Σ. συνέβησαν αυτόματα και από μόνες τους; 
      Όσα, λοιπόν, συνθήματα και αν ακουστούν σ’ αυτήν την Αίθουσα, όσες μεγάλες και βαρύγδουπες κουβέντες και αν ακουστούν, τίποτε δεν μπορεί να κρύψει την αλήθεια. Και η αλήθεια είναι ότι η Νέα Δημοκρατία, η Κυβέρνησή της, προσπαθεί σκληρά και έχει αποτέλεσμα. Παράγει ήδη αποτέλεσμα και είναι ακριβώς αυτή η πολιτική που σήμερα επικροτείται από τους πολίτες, όταν τους ρωτούν στις δημοσκοπήσεις και αύριο θα επικροτηθεί στην κάλπη, όταν κληθούν να διαλέξουν το ψηφοδέλτιο του κόμματος που θα τους κυβερνήσει για τα επόμενα τέσσερα χρόνια. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η πολιτική μας για τον πολιτισμό στηρίζεται σε πέντε βασικούς άξονες που έχουν τον ίδιο στόχο και εντάσσονται σε μια ενιαία και συγκεκριμένη στρατηγική. Εκσυγχρονισμός και αναδιοργάνωση των υπηρεσιών και των εποπτευομένων φορέων του Υπουργείου, ενίσχυση της πολιτιστικής υποδομής, βελτίωση των οικονομικών του πολιτισμού, προάσπιση και ανάδειξη της πολιτιστικής κληρονομιάς, αξιοποίηση των δυνατοτήτων του σύγχρονου πολιτισμού και δημιουργία προϋποθέσεων για την ανάδειξη της χώρας σε κέντρο πολιτιστικού ενδιαφέροντος. 
      Αυτοί οι άξονες της πολιτικής είναι κυρίαρχοι σε όλες τις αποφάσεις, σε όλες τις δράσεις του Υπουργείου και, επιτρέψτε μου να πω, έχουν ήδη τα αποτελέσματά τους. Έχει ήδη μπει τάξη στο χαώδες σύστημα επιχορηγήσεων, χρηματοδοτήσεων, προγραμματικών συμβάσεων, που δεν είχε αρχή και τέλος. Ακόμα, έρχονται χρωστούμενα που δεν ξέρουμε από πότε είναι υπογεγραμμένα. Έχει ήδη μπει μια σειρά στο πολυάριθμο και ως χθες αγνώστου αριθμού προσωπικό του Υπουργείου, που απορροφούσε σταθερά σχεδόν το 90% των χρημάτων που προορίζονταν για πολιτιστικές δράσεις. Έχουν ρυθμιστεί σχεδόν όλες οι οικονομικές εκκρεμότητες των εποπτευομένων φορέων του Υπουργείου, όπως για παράδειγμα της Λυρικής Σκηνής, της «Ορχήστρας των Χρωμάτων», τα διάφορα θέατρα, ακόμα και αποκεντρωμένες και περιφερειακές υπηρεσίες, τις οποίες ενίσχυσε το Υπουργείο. Εδώ μιλάμε για πολλές δεκάδες εκατομμύρια ευρώ. Επιχειρούμε επίσης να βάλουμε τάξη στο χαώδες σύστημα των βραβείων, των διακρίσεων των διεθνών συμμετοχών των εκθέσεων, των φεστιβάλ, των διαφόρων περιφερειακών οργανώσεων, που συμμετέχει το Υπουργείο Πολιτισμού χωρίς ακριβώς να έχει ένα σχέδιο γι’ αυτά και χωρίς να γνωρίζει για ποιο λόγο γίνονται αυτά που γίνονται και τι φιλοδοξεί να κερδίσει για το καθένα απ’ αυτά που γίνονται. 
      Έχουν σχεδόν ολοκληρωθεί οι διαδικασίες της αξιοποίησης των ολυμπιακών ακινήτων, αφού τα περισσότερα ήδη έχουν παραδοθεί στους τελικούς αποδέκτες, όπως για παράδειγμα το Ολυμπιακό Κέντρο της Νίκαιας, το A.B.C., το Μπάντμιντον, το Ολυμπιακό Κέντρο στο Γαλάτσι, το Παγκρήτειο. 
      Έχει προταθεί επίσης το μοντέλο των Σ.Δ.Ι.Τ. για το TAE KWON DO, ενώ όλα τα υπόλοιπα αναμένεται μέχρι το τέλος του έτους να έχουν και αυτά οριστικοποιηθεί όσον αφορά τη χρήση τους. 
      Έχει προχωρήσει επίσης με πάρα πολύ καλούς ρυθμούς η απορροφητικότητα των κοινοτικών κονδυλίων, με πολύ σημαντικά αποτελέσματα, ενώ ήδη γίνεται μία πάρα πολύ σοβαρή προσέγγιση που αφορά το Δ΄ Κοινοτικό Πλαίσιο Στήριξης, από το οποίο επίσης περιμένουμε πάρα πολλά. Ενεργοποιούμε ή ήδη έχουμε ενεργοποιήσει σειρά νέων θεσμών, όπως το Συμβούλιο Πολιτισμού, το Συμβούλιο Μουσείων, το Εθνικό Κέντρο Χορού και Θεάτρου και το Συμβούλιο Χορηγιών. 
      Εντατικοποιούμε το πρόγραμμα των έργων βασικής πολιτιστικής υποδομής τόσο για την περιφέρεια της Αττικής όσο και για την ελληνική περιφέρεια, με παρεμβάσεις στις υποδομές μεγάλων χώρων, μεγάλου τουριστικού αλλά και πολιτιστικού ενδιαφέροντος, όπως τους Δελφούς, τις Αιγές και την Πέλλα, με την κατασκευή, ανακαίνιση και επέκταση μουσείων σε όλη την Ελλάδα, με κορυφαίο το Μουσείο της Ακροπόλεως, το οποίο θα παραδοθεί μέχρι το τέλος Ιουλίου του 2007, με τον ανασχεδιασμό του πολιτιστικού χάρτη της Αθήνας μέσω της κατασκευής νέων χώρων πολιτισμού, όπως το συγκρότημα Τσαούσογλου, το Μέλαθρον Πολιτισμού, η Αυλή των Θαυμάτων, αλλά και όλες οι άλλες περιφερειακές παρεμβάσεις οι οποίες γίνονται στην ευρύτερη περιοχή της πρωτευούσης.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Επίσης, έχουμε ήδη επεξεργαστεί σειρά νομοθετικών παρεμβάσεων που αλλάζουν τα δεδομένα στο χώρο του πολιτισμού, όπως το νομοσχέδιο για την πολιτιστική χορηγία, που είναι η σπουδαιότερη και πιο θαρραλέα παρέμβαση  που έχει γίνει ποτέ στα οικονομικά του πολιτισμού, το οποίο ήδη έχει περάσει από την επιτροπή της Βουλής και αναμένεται η ψήφισή του τις πρώτες εβδομάδες του επόμενου έτους. Το νομοσχέδιο αυτό, επιτρέψτε μου να πω ότι είναι δεδομένο πως θα αλλάξει ό,τι μέχρι σήμερα γνωρίζαμε για τον πολιτισμό στην Ελλάδα. 
      Το νομοσχέδιο επίσης για τα πνευματικά δικαιώματα αλλά και την αυστηροποίηση των ποινών, που επιφέραμε με το νέο νομοσχέδιο, έχει ήδη περάσει και αυτό από τη Διαρκή Επιτροπή της Βουλής και αναμένεται επίσης η ψήφισή του τις πρώτες εβδομάδες του Ιανουαρίου. 
      Το νομοσχέδιο για τη σύσταση ειδικής μονάδας για την προστασία της πολιτιστικής κληρονομιάς και την πάταξη της αρχαιοκαπηλίας, με τη σύσταση νέας υπηρεσίας για την αρχαιοκαπηλία στα πλαίσια του Υπουργείου, είναι επίσης ήδη στο δρόμο για τη Διαρκή Επιτροπή της Βουλής. 
      Το νομοσχέδιο για το Εθνικό Κέντρο Χορού και Θεάτρου έχει περάσει επίσης όλα τα στάδια και αναμένει και αυτό τη σειρά του για τη Διαρκή Επιτροπή της Βουλής και στη συνέχεια για την Ολομέλεια. 
      Τέλος, η προετοιμασία για το νομοσχέδιο της Ακαδημίας Τεχνών, το οποίο μου παραδόθηκε την προηγούμενη εβδομάδα μετά από συμφωνία με την κυρία Υπουργό της Παιδείας, αναμένεται και αυτό επίσης να οριστικοποιηθεί και να κατατεθεί τους πρώτους μήνες του έτους που έρχεται. 
      Την ίδια ώρα, κυρίες και κύριοι συνάδελφοι, η υπεύθυνη και σοβαρή προσπάθεια για τη διεκδίκηση και επιστροφή αρχαιοτήτων, που έχουν με παράνομο τρόπο εξαχθεί από τη χώρα και ανήκουν σε ξένες συλλογές, έχει ήδη αποδώσει καρπούς. 
      Το πρώτο θραύσμα από τη ζωφόρο που μας επέστρεψε το Πανεπιστήμιο της Χαϊδελβέργης, το θραύσμα από το Ερέχθειο, οι επιστροφές των τεσσάρων σημαντικών αρχαιοτήτων από το Μουσείο Γκετί, τα νομίσματα, είναι οι πρώτοι καρποί μιας πολύ σοβαρής και πολύ υπεύθυνης δουλειάς που γίνεται στο Υπουργείο Πολιτισμού και ευελπιστούμε ότι θα συνεχιστεί στο μέλλον.
      Δεν είναι άλλωστε καθόλου τυχαίο ότι χώρες με μεγάλη παράδοση στα ζητήματα αυτά έχουν ζητήσει ήδη τη συνεργασία με την Ελλάδα, όπως η Ιταλία, η Κίνα και ήδη έχει προταθεί να υπογράψουμε πρωτόκολλα συνεργασίας με αυτές τις χώρες. Επίσης, δεν είναι τυχαίο το ομόφωνο ψήφισμα που υιοθετήθηκε προ εβδομάδος από τον Οργανισμό Ηνωμένων Εθνών με εισήγηση της Ελλάδος και μάλιστα με τόσο μεγάλη πλειοψηφία για πρώτη φορά, χωρίς καμία υποσημείωση.
      Κυρίες και κύριοι συνάδελφοι, με πολλή προσοχή και με πολύ σταθερά βήματα προχωρούμε στην ανάδειξη του πολιτισμού ως νέα πηγή δημιουργίας και προβολής της χώρας. Προχωρούμε με συνέπεια και σχέδιο στο νέο πολιτιστικό χάρτη του αύριο. Έχουμε κάνει βήματα. Είναι βέβαιο ότι χρειάζονται και άλλα. Χρειάζονται ακόμη πολλά. Όμως, έχουμε σχέδιο, όραμα, θέληση και είμαστε σίγουροι ότι θα έχουμε και αποτέλεσμα.
      Κυρίες και κύριοι συνάδελφοι, ο τρίτος Προϋπολογισμός της νέας διακυβέρνησης είναι προϋπολογισμός σύνεσης, υπευθυνότητας, ευαισθησίας και ελπίδας. Είναι συνετός, γιατί κινείται στο πλαίσιο της ελληνικής οικονομίας και των ορίων της, υπεύθυνος, γιατί προσανατολίζεται στο να δημιουργήσει εκείνες τις συνθήκες που θα επιτρέψουν στη χώρα να συνεχίσει να βρίσκεται σε τροχιά ανάπτυξης, ευαίσθητος, γιατί λαμβάνει υπ’ όψιν του τις ασθενέστερες κοινωνικές ομάδες και πάνω απ’ όλα είναι προϋπολογισμός ελπίδας, γιατί δεν δανείζεται, δεν υποθηκεύει το μέλλον, δεν ακολουθεί την πεπατημένη. 
      Και επειδή έγινε πολύς λόγος για δείκτες, κυρίες και κύριοι συνάδελφοι, επιτρέψτε μου να πω ότι η αύξηση των ξένων επενδύσεων που σας έχει ειπωθεί όλες αυτές τις μέρες από την Κυβέρνηση, δεν είναι ένας ακόμα δείκτης, είναι μία τεράστια απόδειξη στην εμπιστοσύνη της ελληνικής οικονομίας.
      Οι υψηλοί ρυθμοί ανάπτυξης δεν είναι ένας ακόμα δείκτης για να τον πούμε. Είναι η διατήρηση των θέσεων εργασίας χιλιάδων εργαζομένων, αλλά και η αύξηση των εισοδημάτων τους. 
      Η αύξηση του τουρισμού δεν είναι ακόμα ένας δείκτης ο οποίος παρατίθεται. Είναι ανάσα ζωής για δεκάδες χιλιάδες συμπατριωτών μας που ζουν αποκλειστικά από αυτό το επάγγελμα.
      Η μείωση των φορολογικών συντελεστών δεν είναι ακόμα ένας δείκτης. Είναι μια τεράστια οικονομική ελάφρυνση για χιλιάδες μικρομεσαίους Έλληνες και δικαιότερη αντιμετώπισή τους, όπως η Νέα Δημοκρατία προεκλογικά είχε υποστηρίξει.
      Κυρίες και κύριοι συνάδελφοι, σε καμιά περίπτωση δεν υποστηρίζουμε ότι τα πράγματα είναι ρόδινα. Γίνονται όμως πάρα πολλά βήματα προόδου. Γίνεται μια τεράστια δουλειά. Και αυτό το οποίο κυρίως γίνεται είναι ότι αντιμετωπίζονται ένα προς ένα τα προβλήματα ή εν πάση περιπτώσει μπαίνουν σε μια πορεία για την οριστική διευθέτησή τους.
      Τι είχαν συνηθίσει μέχρι τώρα οι Έλληνες; Αυτό που μέχρι σήμερα είχε γίνει σχεδόν του συρμού ήταν ο τρίτος προϋπολογισμός της εκάστοτε κυβέρνησης να είναι ένας προϋπολογισμός γεμάτος υποσχέσεις, γεμάτος «θα», γεμάτος παροχές τις οποίες από το Βήμα της Βουλής εξήγγειλαν ο Υπουργός Οικονομίας κάθε φορά και ο Πρωθυπουργός και την επομένη των εκλογών τα έπαιρναν πίσω.
      Ε, λοιπόν, αυτό δεν το κάνει η Νέα Δημοκρατία. Η Νέα Δημοκρατία μιλάει με θάρρος στον ελληνικό λαό, του δείχνει τα προβλήματα, του δείχνει τις λύσεις, αναλαμβάνει το βάρος της και είναι βέβαιη πως τις επόμενες εκλογές θα έχει τη δυνατότητα να τα κάνει και πράξη με τη Νέα Δημοκρατία, με την Κυβέρνηση Καραμανλή. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Χρίστος Βερελής.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, ακούσαμε τον ορισμό της τίμιας σχέσης και ήθελα να τον επεκτείνω. Να σας πω λοιπόν ότι τίμια σχέση είναι όταν καταγγέλλεις υποκλοπές να μην τις κουκουλώνεις μετά, όταν ακούς υποκλοπές να μην κρυφακούς μαζί, όταν ακούς ότι η «ERICSON» δεν μπορεί να ελεγχθεί, να παίρνεις μέτρα για να μπορεί να ελεγχθεί, διότι αλλιώς εξασφαλίζεις την ατιμωρησία των πάντων. Αυτή είναι η τίμια σχέση.
      Τίμια σχέση είναι ακόμη όταν έχεις σκοπό να φέρεις στρατηγικό επενδυτή στον Ο.Τ.Ε., να περιμένεις και να μην αγοράζεις την αλυσίδα «ΓΕΡΜΑΝΟΣ», έναντι 1.500 εκατομμυρίων ευρώ, γιατί μπορεί αυτός ο οποίος θα έρθει να την αγόραζε πιο φθηνά ή μπορεί να έλεγε ότι δεν τη χρειάζεται καν. Αυτή είναι η άποψή μας για τα την τίμια σχέση, για να σας συμπληρώσω.
      Κατά τα άλλα ο αγαπητός Υπουργός Πολιτισμού έκανε ένα ρεπορτάζ ΠΑ.ΣΟ.Κ. Να του πούμε λοιπόν ότι το ΠΑ.ΣΟ.Κ. αυτή τη φορά βρίσκεται πραγματικά σε μια εξαιρετική πορεία και σε λίγο καιρό που θα έχουμε τη δυνατότητα να ανακοινώσουμε μια σειρά από πράγματα, πιστεύω ότι θα νιώσετε δυσάρεστα. Δεν θα νιώσετε ευχάριστα. 
      Ακόμα να σας πω ότι επειδή πάλι ο αγαπητός Υπουργός Πολιτισμού μίλησε για το τρένο και την πορεία του, μου ήρθε στο μυαλό και έχω συμπτωματικά μαζί μου μια σειρά από θέματα που αφορούν τα τρένα.
      Το Σεπτέμβριο του 2003, ο παριστάμενος –τον τιμά που είναι εδώ- κύριος Πρωθυπουργός, ως Αρχηγός της Αξιωματικής Αντιπολίτευσης τότε, επισκέφθηκε τα τραίνα. Πήγε σε ένα σταθμό, στο σταθμό Πελοποννήσου, ο οποίος επρόκειτο να καταργηθεί μετά από λίγους μήνες, πήγε σε μια γραμμή που επρόκειτο να εγκαταλειφθεί μετά από δύο μήνες, πήρε ένα τρένο το οποίο επρόκειτο να αποσυρθεί μετά από ένα μήνα και έκανε δηλώσεις για τα τρένα. Είπε λοιπόν στις δηλώσεις του αυτές –να τις θυμίσω- ότι «υπάρχει ένα συνταρακτικό στοιχείο ότι ο Ο.Σ.Ε. έχει κάθε μέρα έλλειμμα 400.000.000 δραχμές και ότι όλα αυτά οδηγούν σε μια διαπίστωση ότι η Ελλάδα δεν μπορεί να χάνει άλλο τον καιρό της, χρειάζεται νέες ιδέες, νέα δυναμική, χρειάζονται νέοι ρυθμοί, νέοι άνθρωποι». 
      Ε, λοιπόν, από τότε μέχρι σήμερα στον Ο.Σ.Ε. συνέβησαν τα εξής πάρα πολύ απλά. Τα ελλείμματα στον Ο.Σ.Ε. από 370.000.000 δραχμές ανά εργάσιμη ημέρα που ήταν τότε, σκαρφάλωσαν περίπου στα 600.000.000 δραχμές. Από τότε μειώθηκαν οι γραμμές, από τότε σταμάτησαν οι επενδύσεις, από τότε εγκαταλείφθηκαν μεγάλα έργα, από τότε το έργο του δυτικού σιδηροδρομικού άξονα το οποίο είχαμε εντάξει στα διευρωπαϊκά δίκτυα εγκαταλείφθηκε μαγικά, διότι, ενδεχομένως η Κυβέρνηση και το Υπουργείο Οικονομίας δεν ήθελαν να το εντάξουν στα σχέδια, γιατί το ίδιο το τρένο ξέρετε είναι ένα μέσο όπου οι επενδύσεις δεν είναι άμεσου πολιτικού οφέλους. 
      Περνάει καιρός για να γίνουν.
      Όμως θα περάσουν τα χρόνια και θα αναζητηθούν οι ευθύνες. Διότι ένα εκατομμύριο Ελλήνων μένουν μακριά από το τρένο. Και είναι όλη η Ήπειρος και όλη η dυτική Ελλάδα. Και όλα αυτά σε μια περίοδο όπου πραγματικά υποσχόταν η Κυβέρνηση –και ακούσατε τι είχε πει τότε ο σημερινός Πρωθυπουργός- ότι θα υπάρξουν μέτρα προκειμένου να έχουμε μια νέα Ελλάδα. Αυξήθηκαν οι καθυστερήσεις. Αυξήθηκαν οι διαμαρτυρίες. Αυξήθηκαν τα ατυχήματα. Μειώθηκαν τα τρένα, μειώθηκαν οι επιβάτες. 
      Το τρένο, αγαπητοί συνάδελφοι, δεν πηγαίνει στην Πάτρα. Θα πάει ενδεχομένως μετά το 2013. Τιθορέα- Δομοκός: μετά το 2013. Ο προαστιακός σιδηρόδρομος δεν πηγαίνει στο Κιάτο, δεν πηγαίνει στη Θήβα, δεν πηγαίνει στη Χαλκίδα. Η ηλεκτροδότηση στη γραμμή, που έπρεπε να είχε γίνει από το τέλος του 2004, δεν έχει γίνει ακόμη. Όλα αυτά, λοιπόν, συμβαίνουν σε ό,τι αφορά το τρένο.
      Μήπως έχουν πάει τα πράγματα καλύτερα στην Ολυμπιακή, ένα θέμα το οποίο ήταν το αγαπημένο σας και μιλούσατε για τις αμαρτίες του ΠΑ.ΣΟ.Κ; Και σωστά μιλούσατε, γιατί όλο το πολιτικό σύστημα πάνω στην Ολυμπιακή είχε κάνει λανθασμένες κινήσεις. 
      	Τι κάνατε, λοιπόν, από το 2004 μέχρι σήμερα στην Ολυμπιακή; Είχαμε δημιουργήσει συνθήκες προκειμένου να υπάρξει άμεση πώληση της Ολυμπιακής. Είχε γίνει διαγωνισμός. Υπήρξαν επενδυτές αξιόλογοι, αξιόπιστοι, όπως η «APAX», η οποία αγόρασε την «ΤΙΜ» μετά, επενδύοντας εδώ πάνω από 1.000.000.000 ευρώ. Τι της είπαν στο Υπουργείο Οικονομίας και στο Υπουργείο Μεταφορών; «Δεν θέλουμε να ιδιωτικοποιήσουμε τώρα την Ολυμπιακή. Θέλουμε να το κάνουμε αργότερα». Πότε; Ποτέ. Και ξέρετε γιατί ποτέ; Διότι ενοχλούνται οι ανταγωνιστές της Ολυμπιακής εάν υποψιαστούν ότι θα έρθει αξιόπιστος ανταγωνισμός. Αυτό είναι το μυστικό της Ολυμπιακής και πιστεύω –αφού σήμερα έχουμε την κουβέντα του θέματος αυτού- να γίνει συνείδηση σε όλους. 
      Ο κύριος Υπουργός Οικονομίας δημιούργησε την εταιρεία «ΠΑΝΘΕΟΝ», προκειμένου να υποκαταστήσει την Ολυμπιακή. Έχετε ρωτήσει τι εστί εταιρεία «ΠΑΝΘΕΟΝ»; Έχετε ακούσει ότι η εταιρεία αυτή λειτουργεί χωρίς να έχει κανέναν ρόλο και ενώ το ίδιο το Υπουργείο Οικονομίας και το Υπουργείο Μεταφορών είπαν ότι είναι άχρηστη, εξακολουθεί και σήμερα να λειτουργεί, πληρώνοντας το διευθύνοντα σύμβουλο με 9.500 ευρώ το μήνα; Όλα αυτά δεν σας απασχολούν;
      	Επίσης, θέλω να αναφερθώ και στις αστικές συγκοινωνίες, το τραμ και το «πράσινο κύμα». Αγαπητοί συνάδελφοι, το «πράσινο κύμα» στο τραμ, που είναι απαραίτητο, το έχουν όλες οι πόλεις της Ευρώπης. Τετρακόσιες είκοσι πρωτεύουσες του κόσμου έχουν τραμ και του δίνουν προτεραιότητα. Εδώ στην Αθήνα, δεν έχει. Δεν έχει, παρ΄ότι έξι τουλάχιστον φορές οι Υπουργοί ΠΕ.ΧΩ.Δ.Ε. και Μεταφορών εξήγγειλαν ότι θα υπάρξει «πράσινο κύμα». Και ακόμη δεν έχουν γίνει οι επεκτάσεις. Κάναμε σε τριάντα δύο μήνες είκοσι έξι χιλιόμετρα τραμ. Σε τριάντα δύο μήνες εσείς συζητάτε για το αν θα γίνουν πέντε χιλιόμετρα και δεν έχετε καταφέρει να τα κάνετε ακόμη. Επίσης, είχαμε και μείωση των επενδύσεων, τα λειτουργικά έξοδα έχουν ανέβει και ο δανεισμός των εταιρειών των αστικών συγκοινωνιών έχει διπλασιαστεί από το 2003 μέχρι σήμερα. 
      Για να δούμε πώς τα πάμε στα ΕΛ.ΤΑ.. Για πρώτη φορά υπήρξε μείωση της ποιότητας. Πεντακόσιες χιλιάδες ευρώ πρόστιμο πήραν τα ΕΛ.ΤΑ.. Ξέρετε, το 1998 τα ΕΛ.ΤΑ. έχαναν 25.000.000.000 δραχμές το χρόνο και έγινε μια τεράστια προσπάθεια, αξιόλογη προσπάθεια, και έκτοτε μπήκαν σε κερδοφορία. Το 2003 τα ΕΛΤΑ είχαν περίπου 28.000.000 ευρώ κέρδη. Σήμερα έχουμε πάλι ζημιές. Πόσες ζημιές; Επτά εκατομμύρια ευρώ! Η ποιότητα; Έπεσε και η ποιότητα. Να σας μιλήσω και για τις επενδύσεις; Μια ομάδα Ευρωβουλευτών της Νέας Δημοκρατίας είχε κάνει μια προσπάθεια και μέχρι το 2003 ήταν αδύνατον να παρθούν οι επιδοτήσεις, διότι είχαν μπλοκαριστεί. Καταφέραμε το Νοέμβριο του 2003 να τις ξεμπλοκάρουμε, για να πάρουμε 415.000.000 ευρώ.
      Θα σας καταθέσω όλα τα χαρτιά, προκειμένου να γνωρίζουμε τι ακριβώς κάνουμε γύρω από τα θέματα αυτά. 
      Να σας πω για τα εμπορευματικά κέντρα, τα οποία έχει ανάγκη η Ελλάδα; Έξι εμπορευματικά κέντρα με τα χρήματα έτοιμα, με έτοιμες τις προϋποθέσεις για να γίνει διαγωνισμός. Και ξαφνικά καταργείται η διαδικασία αυτή και γίνεται νέος νόμος, με αποτέλεσμα να μην υπάρχει ποτέ καμία προοπτική να γίνουν εμπορευματικά κέντρα.
      Να σας πω για τη Δ.Ε.Η.; 
      Να σας πω για το φυσικό αέριο στα δίκτυα πόλης, που υπάρχουν τριάντα χιλιάδες οικογένειες  που περιμένουν φυσικό αέριο και έχουν κάνει επενδύσεις και δεν μπορεί να τους δοθεί φυσικό αέριο;
      Να σας πω για τον αγωγό Μπουργκάς-Αλεξανδρούπολη, που είναι μια μαγική εικόνα και κάθε φορά έρχεται ως «χαλί» για τις ρωσικές διεκδικήσεις; 
      Να σας πω ακόμη και για μια σειρά από άλλα θέματα; Να σας πω για την έρευνα;
      Αγαπητοί συνάδελφοι, η Ελλάδα, εάν δεν επενδύσει στους ανθρώπους της, εάν δεν κάνει μία προσπάθεια για το μέλλον, είναι καταδικασμένη. Σε λίγα χρόνια όλη η Ευρώπη, αν δεν γίνουν συγκεκριμένες προσπάθειες για ανάπτυξη του ανθρώπινου δυναμικού, θα γίνει προάστιο της Σαγκάης. Αυτό, λοιπόν, το πολύ απλό εδώ στην Ελλάδα δεν μπορούμε να το βοηθήσουμε; Στα χαρτιά είμαστε σοφή χώρα. Έχουμε τους περισσότερους διδάκτορες, τους περισσότερους μεταπτυχιακούς. Δεν έχουμε την έννοια της ερευνητικής εταιρείας και δεν έχουμε κάνει προσπάθειες να της δώσουμε δυνατότητες να αναπτυχθεί μέσα από κίνητρα. Και τα venture capitals δεν είναι τεχνικός όρος, είναι μία ανάγκη επενδυτική στη χώρα. Εάν υπάρχει μία πρωτοποριακή ιδέα εδώ σε οποιονδήποτε τομέα, ακόμα και στον αγροτικό τομέα, ποιος είναι αυτός που θα δώσει χρήματα; Οι γονείς αυτών που έχουν την ιδέα μήπως; Venture capital είχε η Εμπορική Τράπεζα, το κατήργησε. Είχε η Εθνική Τράπεζα, το συρρίκνωσε. Η Αγροτική Τράπεζα δεν έκανε ποτέ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύρια Πρόεδρε.
      Γιατί γίνονται όλα αυτά; Ή δεν θέλετε ή δεν ξέρετε, αγαπητοί συνάδελφοι. Και αν μεν δεν ξέρετε, το κακό είναι μικρό, διότι θα μπορείτε να πείτε, ελάτε εδώ να βοηθήσετε. Αν δεν θέλετε, το κακό είναι μεγάλο, διότι εάν δεν υπάρχει μπούσουλας, εάν δεν υπάρχει πυξίδα, εάν δεν υπάρχει αναπτυξιακή πολιτική, τότε είμαστε σε μία κατάσταση η οποία είναι άσχημη κι αυτό το βλέπουμε σε όλους τους τομείς της οικονομικής ζωής του τόπου. Και δυστυχώς αρχίζουμε και το βλέπουμε και στους τομείς της κοινωνικής ζωής.
      ΠΡΟΕΔΡΟΣ (Άννα Μπενάκη Ψαρούδα): Κύριε Βερελή, παρακαλώ ολοκληρώστε.
      ΧΡΙΣΤΟΣ ΒΕΡΕΛΗΣ: Τελειώνω, κυρία Πρόεδρε, με μία φράση.
      Εσείς που έχετε στα γραφεία σας διλημματικά ζητήματα, να ξέρετε ότι η άσκηση της εξουσίας δεν είναι δημόσιες σχέσεις μόνο. Δεν είναι μία ευχάριστη ιστορία. Είναι ιστορία αποφάσεων, τις οποίες πρέπει να παίρνετε και δυστυχώς τις μεταθέτετε στο μέλλον.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη Ψαρούδα): Το λόγο έχει ο συνάδελφος κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε, αγαπητοί συνάδελφοι, κάθε χρόνο ο προϋπολογισμός προσφέρεται να προϋπολογίσουμε με αριθμούς την πολιτική. Βεβαίως είναι πιο στέρεος ο απολογισμός, γιατί είναι κάτι που είναι γνωστό. Γι’ αυτό και είναι θεμιτό και από τους συναδέλφους της Συμπολιτεύσεως αλλά και από τους συναδέλφους της Αντιπολιτεύσεως να κυριαρχεί η απολογιστική πολιτική κατάθεση. Γιατί; Γιατί στον προϋπολογισμό είναι δεδομένο ότι κατά τη διάρκεια υλοποίησής του κυριαρχούν και οι μεταβλητές και προς την θετική και προς την αρνητική κατεύθυνση.
      Αγαπητοί συνάδελφοι, όμως, επειδή διαδέχομαι στο Βήμα κάποιον συνάδελφο που μίλησε πολύ για τα τρένα, θέλω να θυμίσω ότι στα προηγούμενα χρόνια, πριν αναλάβει τη διακυβέρνηση η Νέα Δημοκρατία, η μηχανή με τα πρώτα βαγόνια ξέκοψε στην κυριολεξία από τα υπόλοιπα βαγόνια. Υπάρχει χάσμα μεταξύ αυτών που έζησαν, καρπώθηκαν και γεύτηκαν την όποια αναπτυξιακή διαδικασία παρουσίασε εκείνη η κυβέρνηση. Δυστυχώς οι άλλοι όχι μόνο δεν τη γεύτηκαν και δεν την είδαν από μακριά αλλά έμειναν κατά ομάδες δραματικά πίσω και δημιούργησαν αυτό που ονομάζουμε κοινωνικό περιθώριο.
      Είχα την τιμή, αγαπητοί συνάδελφοι, και σε κομματικό επίπεδο από τον Πρόεδρο μας και σε διακομματικό με την ιδιότητα του προέδρου της διακομματικής επιτροπής κατά των ναρκωτικών, στην κυριολεξία σε μία ατυχή συγκυρία να γνωρίσω τα τελευταία χρόνια αυτά τα βαγόνια του περιθωρίου, τα βαγόνια της ορφάνιας, τα βαγόνια των μεταναστών, τα βαγόνια των εξαρτημένων, τα βαγόνια –και ας μου επιτραπεί η έκφραση, γιατί η τιμή είναι μεγάλη για τους γονείς μας και τους προγόνους μας- της τρίτης ηλικίας. 
      Δεν δημιουργούνται εύκολα αυτά, αγαπητοί συνάδελφοι, τα περιθώρια. Χρειάζεται βαθύ κράτος. Χρειάζεται επί σειρά ετών πολιτική η οποία να ανοίγει τη ψαλίδα μεταξύ αυτών που γεύονται τη δημιουργία και την ανάπτυξη και αυτών που μένουν πίσω και δεν μπορούν να συμμετάσχουν σ’ αυτό το κοινωνικό αγαθό και το κοινωνικό προϊόν. Δεν θέλω να παρομοιάσω τον εαυτό μου με Ρομπέν των Δασών, αλλά ειλικρινά δεν πίστευα ποτέ στη ζωή μου –έτσι όπως γεννήθηκα και με τη διαδρομή μου με τα λαϊκά γνωρίσματα- ότι θα ζούσα αυτήν την τραγική εικόνα του περιθωρίου. 
      Περί υιοθεσιών. Γνωρίζει κανένας από πότε υπάρχει αυτή η νομοθεσία, αγαπητοί συνάδελφοι; 
      Έκανε κανένας τον κόπο να επισκεφθεί όλα αυτά τα ιδρύματα όπου στεγάζονται εκεί ορφανά ή στεγάζονται μητέρες ή μονογονεϊκές οικογένειες για να δει  πόσα χρόνια πίσω βρισκόμαστε, όσον αφορά το ευρωπαϊκό κεκτημένο ή της κάθε ευνομούμενης πολιτείας; 
      Αγαπητοί συνάδελφοι, επειδή δεν θέλω να χρησιμοποιήσω το Βήμα της Βουλής για να αναφερθώ στο πόρισμα της διακομματικής επιτροπής κατά των ναρκωτικών, γιατί θα έλθει με τον καινούργιο χρόνο η έκθεση ή το πόρισμα -πείτε το, όπως θέλετε- όλων των συναδέλφων, με όσο γίνεται μεγαλύτερη ομοφωνία, θα πω ότι εκεί κανείς βλέπει αυτήν την καταγραφή με ένα δραματικότερο τρόπο. 
      Δεν είπε κανείς ότι η Κυβέρνηση της Νέας Δημοκρατίας αυτά τα τρία χρόνια στάθηκε δυνατόν να λύσει το πρόβλημα, αλλά δεν υπάρχει τουλάχιστον αυτή η ακαμψία, αυτή η πολιτική τύφλωση στην κυριολεξία, όπου δεν γνώριζαν οι προηγούμενοι επί δεκαετίες τι συμβαίνει στην Ευρώπη, τι συμβαίνει στην Αμερική, τι συμβαίνει σε  αυτές τις χώρες που έπρεπε να τις ακολουθήσουμε και εμείς, όταν μάλιστα θέλουμε να είμαστε εναρμονισμένοι με τις επιταγές του Ο.Η.Ε. και του Ευρωπαϊκού Παρατηρητηρίου. 
      Οι λίστες, έστω και αν είναι παραπλανητικές, είναι αυτές που είναι, αγαπητοί συνάδελφοι. Η ακαμψία, όμως, δεν οδήγησε πουθενά. Επ’ αυτού θα επανέλθουμε, όταν και αν έχουμε την τιμή να γίνει και μια ειδική συζήτηση για να αναλάβουμε όλοι τις ευθύνες μας. 
      Αγαπητοί συνάδελφοι, είχα την τύχη σε προηγούμενο νομοσχέδιο να ευχαριστήσω το οικονομικό επιτελείο της Κυβερνήσεως. Και δεν το έκανα για να χαϊδέψω τα αυτιά φίλων μου Υπουργών, επειδή μόνο και μόνο είναι Υπουργοί αυτής της Κυβερνήσεως. Έχοντας συναίσθηση –και το ξέρετε πολύ καλά οι περισσότεροι ότι ποτέ, μα ποτέ, δεν αρνήθηκα την κριτική και ποτέ δεν έπαψα να έχω κριτική διάθεση, ακόμα και απέναντι σε φίλους μου, ακόμα και μέσα στην ίδια την Κυβέρνηση- θέλησα να τους ευχαριστήσω -και το κατέθεσα από βάθους ψυχής- για το εξής. Όταν ανέλαβε η Νέα Δημοκρατία να κυβερνήσει αυτή τη χώρα, είχα ένα δραματικό φόβο, ζώντας στην περιφέρεια, ζώντας τις ανισότητες και το περιθώριο, πώς θα μπορέσουμε να καταφέρουμε να ισορροπήσουμε για να μπορέσουμε στα επόμενα χρόνια, βήμα-βήμα να δώσουμε αυτά τα οποία δικαιούται ο κάθε πολίτης και ο ελληνικός λαός. Στην κυριολεξία πιστεύω ότι αυτό το βαθύ φόβο από ψυχής, μας τον έβγαλε το οικονομικό επιτελείο της παρούσας Κυβέρνησης. 
      Και  έγιναν συγκεκριμένες δράσεις, αγαπητοί συνάδελφοι του ΠΑ.ΣΟ.Κ.. Μήπως υπάρχει κανείς που να μη θυμάται ότι από το 1990-1992 τα σύνορα της Ελλάδας άνοιξαν, ότι γκρεμιζόταν το σύστημα των χωρών του υπαρκτού σοσιαλισμού που γειτόνευαν με εμάς και ότι ήταν δεδομένο ότι φθηνά εργατικά χέρια θα έρχονταν προς την αναπτυγμένη Ελλάδα και ότι κεφάλαιο, το οποίο θα αναζητούσε καλύτερη τύχη, θα πήγαινε προς άλλες χώρες, όπου θα είχε μεγαλύτερο κέρδος; Εναγωνίως θέταμε τότε, όταν κάποιοι γίναμε Βουλευτές σε κάποια χρονική στιγμή, την αναγκαιότητα ύπαρξης προστασίας. 
      Και ως διά της μαγείας -και ομολογήστε το, κύριοι συνάδελφοι- χρειάστηκε να περάσουν δεκαπέντε χρόνια για να υπάρξει απόφαση του Υφυπουργού, του κ. Δούκα, που θέτει υπό την προστασία του δημοσίου -σαν ρύθμιση- και τα χρέη των επιχειρήσεων και τον προσεχή δανεισμό, σ' αυτό το τόξο από την Άρτα μέχρι τον Έβρο, εκεί που είναι το πρόβλημα υπαρκτό και εκεί που δυστυχώς καθυστερημένα προσέτρεξε η ελληνική πολιτεία για να διασώσει την αναπτυξιακή διαδικασία. ‘Η μήπως δεν θυμάστε τις αποφάσεις αυτές που απαρίθμησε ο κ. Μπέζας με την αντικειμενικοποίηση στις οικονομικές συναλλαγές και στα έσοδα;
      Όλοι αναζητούμε να χτυπηθεί η διαφθορά, αγαπητοί συνάδελφοι. Και εμείς στη Νέα Δημοκρατία επαγγελθήκαμε την επανίδρυση του κράτους. Δεν μπορεί, όμως, να επέλθει αν δεν χτυπηθεί η διαφθορά, αν δεν ανασυνταχθεί το κράτος και δεν αναγεννηθεί εκεί που ξεκινάει η διαφθορά. Δηλαδή στην οικονομική συναλλαγή και στην είσπραξη των εσόδων. 
      Μήπως, αγαπητοί συνάδελφοι, θυμάστε τον ΕΛ.Γ.Α.; Τα ξεχάσατε; Βουλευτές είμαστε όλοι, είτε κυβερνά το ένα κόμμα είτε το άλλο. Ζήσαμε ποτέ αυτές τις στιγμές μέσα σε τρεις μήνες, άντε σε τέσσερις, να υπάρχει αποζημίωση στον αγρότη;
      Αγαπητοί συνάδελφοι, οι μεταρρυθμίσεις που η Κυβέρνηση της Νέας Δημοκρατίας, επαγγέλθηκε, οι μεταρρυθμίσεις οι οποίες είδαν το φως και σιγά-σιγά υλοποιούνται, είναι μεταρρυθμίσεις της προηγούμενης γενιάς. Και αυτό είναι ντροπή για την πολιτική ζωή του τόπου. Η Νέα Δημοκρατία, για να κλείσει αυτή η ψαλίδα, για να είναι Κυβέρνηση συνοχής και αλληλεγγύης, προσβλέπει στην περιφέρεια, έχει προσμετρήσει τις δράσεις της και το μέλλον θα δείξει την αποτελεσματικότητά της. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Κιλτίδη. 
      Το λόγο έχει ο Υπουργός Οικονομίας και Οικονομικών κ. Αλογοσκούφης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, συζητούμε αυτές τις ημέρες τον Προϋπολογισμό για το 2007. Είναι ο τρίτος Προϋπολογισμός της Κυβέρνησης της Νέας Δημοκρατίας και του Κώστα Καραμανλή. Είναι ένας Προϋπολογισμός συνέπειας, αποτελεσματικότητας και προοπτικής. Είναι ένας Προϋπολογισμός για την οικονομική αλλά και για την κοινωνική πρόοδο. Είναι ένας Προϋπολογισμός για δυναμική ανάπτυξη, για μια ανταγωνιστική Ελλάδα, για μια οικονομία με ευκαιρίες για όλους και για μια κοινωνία με συνοχή και αλληλεγγύη. 
      Οικοδομούμε πάνω στα θεμέλια των δύο προηγούμενων χρόνων. Αξιοποιούμε τις σημαντικές επιτυχίες της οικονομικής πολιτικής και των μεταρρυθμίσεων που προωθούμε. Είναι επιτυχίες αδιαμφισβήτητες, που ανήκουν εξ ολοκλήρου στον ελληνικό λαό. Ενισχύουμε τη μεγάλη πρόοδο που συντελείται στην ελληνική οικονομία. 
      Με αυτόν τον Προϋπολογισμό παγιώνουμε τη δημοσιονομική σταθερότητα, προωθούμε την ανταγωνιστικότητα, αξιοποιούμε τις μεγάλες δυνατότητες και τα συγκριτικά πλεονεκτήματα της χώρας μας και δημιουργούμε προϋποθέσεις για δυναμική συμμετοχή της Ελλάδας στην κοσμογονία που συντελείται και στην ευρύτερη περιοχή μας, στην Ευρωπαϊκή Ένωση και στην παγκόσμια οικονομία. Και το κάνουμε για το καλό όλων των Ελλήνων. 
      Συνεχίζουμε με αποτελεσματικότητα και συνέπεια τη μεγάλη προσπάθεια που ξεκινήσαμε το Μάρτιο του 2004. Διαμορφώνουμε νέες προοπτικές για την Ελλάδα και τους Έλληνες. 
      Υπάρχει σήμερα μια σαφής, ορατή και μετρήσιμη βελτίωση της κατάστασης αλλά και των προοπτικών της ελληνικής οικονομίας. Ο ρυθμός ανάπτυξης είναι υψηλός, είναι από τους υψηλότερους στην Ευρωζώνη. 
      Βάζουμε τάξη στα δημόσια οικονομικά. Με συνέπεια, αποτελεσματικότητα και αξιοπιστία αντιμετωπίζουμε τα προβλήματα που κληρονομήσαμε. 
      Γνωρίζουμε όλοι –και οι απόντες Βουλευτές του ΠΑ.ΣΟ.Κ.- τα προβλήματα που παραλάβαμε το Μάρτιο του 2004.
      ΜΑΡΙΑ ΔΑΜΑΝΑΚΗ: Ποιοι απόντες; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εγώ βλέπω κενά έδρανα στην Αξιωματική Αντιπολίτευση. 
      ΜΑΡΚΟΣ ΜΠΟΛΑΡΗΣ: Όπως ήταν πριν από λίγο τα έδρανα της Νέας Δημοκρατίας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Παραλάβαμε δημοσιονομικό χάος. Καλπάζοντα δημοσιονομικά ελλείμματα που έφταναν στο 7,8% του Α.Ε.Π. το 2004. Και παραλάβαμε ελλείμματα που δεν καταγράφονταν καν στους προϋπολογισμούς. 
      Χρειάστηκαν σχεδόν δυόμισι χρόνια συνεργασίας με τις υπηρεσίες της Ευρωπαϊκής Επιτροπής, για να καταλήξουμε σε μια κοινά αποδεκτή εικόνα για τη δημοσιονομική κατάσταση στην ίδια μας τη χώρα. Τέτοιο ήταν το χάος στο οποίο είχαν αφήσει τα δημόσια οικονομικά και τους δημόσιους λογαριασμούς οι προκάτοχοί μας. 
      Μόλις τον περασμένο Οκτώβριο, μετά από διαδοχικές αναθεωρήσεις –για τις οποίες έχουν το θράσος οι συνάδελφοι της Αντιπολίτευσης να μας εγκαλούν κιόλας- προσδιορίστηκαν οριστικά τα ελλείμματα της περιόδου 2000-2005. Μας εγκαλούν ότι άλλαζαν συνεχώς τα ελλείμματα. Άλλαζαν συνεχώς, διότι βρίσκαμε συνέχεια, σε συνεργασία με την Ευρωπαϊκή Επιτροπή, όλο και καινούργια κρυφά ελλείμματα. 
      Θέλω να καταθέσω για τα Πρακτικά την ανακοίνωση της Ευρωπαϊκής Στατιστικής Υπηρεσίας του περασμένου Οκτωβρίου. Είναι μια ανακοίνωση, η οποία αποτελεί κόλαφο για τα όσα έλεγε η κυβέρνηση του ΠΑ.ΣΟ.Κ. αναφορικά με τα ελλείμματα. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την προαναφερθείσα ανακοίνωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τι έλεγε τότε η κυβέρνηση του ΠΑ.ΣΟ.Κ.; Έλεγε ότι το 2000 το έλλειμμα ήταν 2% του Ακαθάριστου Εγχώριου Προϊόντος.
      Πόσο αποδείχτηκε στην πραγματικότητα; Αποδείχτηκε διπλάσιο, δηλαδή 4%. 
      Έλεγε ότι το 2001 το έλλειμμα ήταν 1,4% του Ακαθάριστου Εγχώριου Προϊόντος. Πόσο αποδείχθηκε στην πραγματικότητα; Παραπάνω από τριπλάσιο, δηλαδή 4,9% του Α.Ε.Π..
      Για το 2002 έλεγε ότι το έλλειμμα ήταν πάλι 1,4% του Α.Ε.Π.. Είχε κολλήσει εκεί. Πόσο ήταν στην πραγματικότητα, μετά την αναθεώρηση; Σχεδόν τετραπλάσιο. Ήταν στο 5,2% του Α.Ε.Π..
      Για το 2003 έλεγε ότι το έλλειμμα ήταν 1,7%. Πόσο αποδείχθηκε στην πραγματικότητα; Αποδείχθηκε τρεισήμισι φορές ψηλότερο, δηλαδή 6,1% του Α.Ε.Π..
      Βεβαίως, το χειρότερο ήταν το 2004. Στο προεκλογικό 2004 η κυβέρνηση του ΠΑ.ΣΟ.Κ. προέβλεπε στον προϋπολογισμό της έλλειμμα 1,2% του Α.Ε.Π.. Η Ευρωπαϊκή Επιτροπή εκείνη την εποχή είχε κάνει μια πρόβλεψη ότι το έλλειμμα θα ήταν διπλάσιο, δηλαδή θα ήταν στο 2,4%. Αποδείχθηκε ότι ήταν περισσότερο από εξαπλάσιο. Ήταν 7,8% του Ακαθάριστου Εγχώριου Προϊόντος. 
      Θα καταθέσω τα σχετικά στοιχεία που δείχνουν αυτές τις τεράστιες αποκλίσεις. Αυτό είναι μια οριστική απάντηση για όλους όσους προσπαθούν να ενοχοποιήσουν την απογραφή για την κατάσταση που δημιούργησε η προηγούμενη κυβέρνηση. 
      (Στο σημείο αυτό ο Υπουργός Οικονομίας και Οικονομικών κ. Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ήταν δυνατόν, κυρίες και κύριοι συνάδελφοι, να συνεχίσουμε να κοροϊδεύουμε τους εαυτούς μας και τους εταίρους μας στην Ευρωπαϊκή Ένωση επί τόσα πολλά χρόνια; 
      Παραλάβαμε, επίσης, το υψηλότερο δημόσιο χρέος στην Ευρωπαϊκή Ένωση. Ήταν ένα χρέος που από το 29% του Ακαθάριστου Εγχώριου Προϊόντος το 1981 έφθασε το 2004 σχεδόν στο 110%! 
      Μέσα στα είκοσι χρόνια των κυβερνήσεων του ΠΑ.ΣΟ.Κ. συντελέστηκε –για να χρησιμοποιήσω μια λέξη που αρέσει στο ΠΑ.ΣΟ.Κ.- το μεγαλύτερο ξεπούλημα δημόσιου πλούτου που έχει γίνει ποτέ στη χώρα! Διότι τι είναι ξεπούλημα, αν δεν είναι αυτή η υπερβολική διόγκωση του δημοσίου χρέους; Με την κοντόφθαλμη και μικροπολιτική τακτική που ακολούθησαν οι κυβερνήσεις του ΠΑ.ΣΟ.Κ. υπονόμευσαν το μέλλον των παιδιών μας!
      Για την εξυπηρέτηση του δημοσίου χρέους που δημιουργήσατε, κυρίες και κύριοι συνάδελφοι –λίγοι που είστε εδώ- του ΠΑ.ΣΟ.Κ.…
      ΜΑΡΙΑ ΔΑΜΑΝΑΚΗ: Ε, τώρα αφήστε τα αυτά!
      ΓΕΩΡΓΙΟΣ ΚΑΛΑΝΤΖΗΣ: Για ποιο λόγο να τα αφήσει; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γι’ αυτήν την εξυπηρέτηση μόνο, χρειάζεται το 20% των εσόδων του προϋπολογισμού! Χρειάζονται όσα είναι τα συνολικά έσοδα του Φόρου Προστιθεμένης Αξίας και παραπάνω, μόνο και μόνο για να πληρώσουμε τους τόκους! Για να πληρώσουμε τους τόκους χρειάζονται όσα θα μπορούσαμε να δώσουμε στην παιδεία και στην υγεία και να φθάσουμε το σύνολο των δαπανών για την παιδεία και την υγεία στο 10% του Ακαθάριστου Εγχώριου Προϊόντος. 
      Και για να το καταλάβουν όλοι όσοι μας παρακολουθούν, κάθε Ελληνίδα και κάθε Έλληνας που μας παρακολουθεί: 1000 ευρώ κάθε χρόνο από τον καθένα πηγαίνουν μόνο και μόνο για να πληρώσουμε τους τόκους του χρέους που δημιούργησαν οι κυβερνήσεις του ΠΑ.ΣΟ.Κ.. 
      Το χειρότερο, όμως, από τα προβλήματα που παραλάβαμε, κυρίες και κύριοι συνάδελφοι, είναι ένα: η υψηλή ανεργία. Εκεί, τελικά, κατέληγαν όλα τα άλλα προβλήματα που είχαν δημιουργηθεί στην οικονομία: η χαμηλή ανταγωνιστικότητα, ο  υδροκέφαλος και αντιπαραγωγικός δημόσιος τομέας, η χαώδης κατάσταση στο Γ΄ Κοινοτικό Πλαίσιο Στήριξης.
      Η ανεργία, όταν ανέλαβε το ΠΑ.ΣΟ.Κ. το 1981 ήταν στο 4% του εργατικού δυναμικού. Όταν παρέδωσε την εξουσία το 2004 ήταν στο 11,3%, το πρώτο τρίμηνο του 2004. Από αυτούς τους πολίτες ζητά ο κ. Παπανδρέου μια ευκαιρία; Την είπε «μια πρώτη ευκαιρία». 
      Μα, ήδη σας έδωσαν πέντε ευκαιρίες από το 1981 να κυβερνήσετε, κυρίες και κύριοι συνάδελφοι, και αποτύχατε σε όλες. Με διαφορετικό τρόπο στην κάθε ευκαιρία. Ο λαός δεν ξεχνά τόσο εύκολα. Μπορούν ποτέ να ξεχάσουν οι πολίτες ότι το ΠΑ.ΣΟ.Κ. ευθύνεται για ελλείμματα, για τα χρέη, για την ανεργία που ακόμη μας ταλανίζει, για την κακή ποιότητα των δημοσίων υπηρεσιών, για την γκρίζα καθημερινότητα; Μπορούν να ξεχάσουν την κομματοκρατία, τους πρασινοφρουρούς και τις ημέρες του Χρηματιστηρίου του 1999; 
      Κυρίες και κύριοι συνάδελφοι, εμείς την κατάσταση που παραλάβαμε, δεν την κρύψαμε από τον ελληνικό λαό. Την παρουσιάσαμε από την πρώτη στιγμή. Μιλήσαμε με ειλικρίνεια και για τις δυσκολίες και για τα προβλήματα. Μιλήσαμε με ειλικρίνεια για τις σκληρές προσπάθειες που χρειάζονται. Εξηγήσαμε στον ελληνικό λαό ότι σημασία δεν έχει να είμαστε πρόσκαιρα ευχάριστοι και αρεστοί. Επίσης, εξηγήσαμε στον ελληνικό λαό ότι ο ρόλος ενός υπεύθυνου πολιτικού κόμματος και μιας υπεύθυνης κυβέρνησης είναι να είναι ωφέλιμη και χρήσιμη για τον τόπο. 
      Την κατάσταση που παραλάβαμε, την αντιμετωπίζουμε αποτελεσματικά μαζί με τους πολίτες. Για τους πολίτες. Γιατί γι’ αυτούς γίνονται οι μεταρρυθμίσεις και έχουμε σημειώσει μεγάλη πρόοδο. Και βεβαίως η προσπάθεια συνεχίζεται. Χρειάζονται πολλά ακόμα να γίνουν και θα γίνουν. Οι Ελληνίδες και οι Έλληνες έχουν εμπιστοσύνη στον Κώστα Καραμανλή και στην Κυβέρνηση της Νέας Δημοκρατίας και είμαστε και θα είμαστε πάντοτε συνεπείς απέναντί τους. 
      (Χειροκροτήματα από την πτέρυγα της Νέας Δημοκρατίας)
       Υλοποιούμε όλα όσα δεσμευτήκαμε να κάνουμε. Υλοποιούμε όλες μας τις προγραμματικές δεσμεύσεις! 
      Και για του λόγου το αληθές, κυρίες και κύριοι συνάδελφοι, επιτρέψτε μου να σας αναφέρω –επειδή αναφέρομαι σήμερα στην οικονομία- κατά τη διάρκεια των προγραμματικών δηλώσεων της Κυβέρνησης σε τι δεσμευτήκαμε και το τι κάναμε. 
      Στις 22 Μαρτίου 2004, στη συζήτηση των προγραμματικών δηλώσεων, ανέφερα –επί λέξει- σ’ αυτήν εδώ την Αίθουσα τα εξής: «Στη χώρα υπάρχουν μεγάλα αναπτυξιακά αποθέματα και σημαντικά περιθώρια για την προώθηση μιας πιο ανταγωνιστικής και ισχυρής οικονομίας, ενός πιο αποτελεσματικού κράτους, μιας πιο δίκαιης κοινωνίας. Για να ενοποιηθούν όμως όλες αυτές οι δυνατότητες, χρειάζεται μία νέα οικονομική πολιτική, μια πολιτική συνεπής και αξιόπιστη για την ανάπτυξη, την απασχόληση και την κοινωνική συνοχή. Πρέπει να αντιμετωπιστεί το δημοσιονομικό πρόβλημα. 
      Κρίσιμος άξονας αυτής της νέας πολιτικής που σχεδιάζουμε, είναι η σταθερή και αξιόπιστη μακροοικονομική πολιτική. 
      Κεντρικό της στοιχείο η διαφάνεια και η ουσιαστική εξυγίανση των δημοσίων οικονομικών, για να έχουμε αποτελεσματική και διαρκή μείωση του δημοσίου χρέους».
      Σήμερα, κυρίες και κύριοι συνάδελφοι, η νέα οικονομική πολιτική που εγκαινιάσαμε, αποδίδει και αυτό φαίνεται. Αποδίδει η πορεία της δημοσιονομικής εξυγίανσης. Τα ελλείμματα μειώνονται. Το δημόσιο χρέος αποκλιμακώνεται, σε σχέση με το Ακαθάριστο Εγχώριο Προϊόν. 
      Με την πολιτική μας μειώνουμε φέτος το έλλειμμα στο 2,6% του ακαθάριστου εγχώριου προϊόντος από 7,8% που το παραλάβαμε το 2004. Η προσπάθεια για τη δημοσιονομική εξυγίανση, ασφαλώς και δεν έχει φτάσει στο τέλος της. Συνεχίζεται με τον Προϋπολογισμό που συζητούμε, όπως και των επόμενων ετών με ηπιότερους ρυθμούς απ’ ό,τι στο παρελθόν και θα φτάσουμε σε ισοσκελισμένους και ελαφρά πλεονασματικούς προϋπολογισμούς το αργότερο μέχρι το 2012, όπως άλλωστε είναι και υποχρέωσή μας στο πλαίσιο του Συμφώνου Σταθερότητας και Ανάπτυξης της Ευρωπαϊκής Ένωσης. 
      Και ήθελα, επειδή οι προσπάθειες αυτές δεν γίνονται μόνο από τον Υπουργό σε οποιοδήποτε Υπουργείο -και το Υπουργείο Οικονομίας και Οικονομικών είναι ένα μεγάλο Υπουργείο- να ευχαριστήσω τον Πέτρο Δούκα, τον Υφυπουργό που είναι αρμόδιος για τον Προϋπολογισμό. Γιατί σ’ αυτήν την προσπάθεια της δημοσιονομικής εξυγίανσης, εκτός από τη συμβολή όλων των συναδέλφων μου σε όλα τα Υπουργεία, είχα την εξαίρετη τύχη να τον έχω συνεργάτη και να κάνει καθημερινά άοκνες προσπάθειες για να πετύχουμε τους στόχους μας. 
      (Χειροκροτήματα από την πτέρυγα της Νέας Δημοκρατίας)
       Στη συζήτηση των προγραμματικών δηλώσεων το Μάρτιο του 2004, είχα αναφερθεί στο πρόβλημα της ανεργίας με τα ακόλουθα λόγια, πάλι από τις προγραμματικές δηλώσεις: «Η μεγαλύτερη απόδειξη της αποτυχίας του μείγματος οικονομικής πολιτικής που ακολουθήθηκε ως τώρα, είναι η κατάσταση της ανεργίας».
      «Κεντρικός μας στόχος –είχε πει τότε- είναι η αύξηση της απασχόλησης, ώστε να μειωθεί η ανεργία που αποτελεί και το μεγαλύτερο πρόβλημα της κοινωνίας».
      Μάλιστα, είχαμε προχωρήσει ένα βήμα παραπάνω. Είχαμε προσδιορίσει ποσοτικά τους στόχους μας για την ανεργία. Είχα πει τότε στις προγραμματικές δηλώσεις ότι «κεντρικός άξονας είναι η μείωση της ανεργίας κατά δυόμισι με τρεις εκατοστιαίες μονάδες και η αύξηση της απασχόλησης από το 56,7% του συνολικού πληθυσμού στο 60% μέχρι το τέλος της τετραετίας». 
      Αυτά είπαμε στις προγραμματικές δηλώσεις.
      Κυρίες και κύριοι συνάδελφοι, σήμερα βλέπουμε όλοι ότι η ανεργία μειώνεται. Βρίσκεται σύμφωνα με τους στόχους μας και θα έλεγα και νωρίτερα από το όριο που είχαμε θέσει, τρεις εκατοστιαίες μονάδες χαμηλότερα από το επίπεδο που βρισκόταν όταν την παραλάβαμε. Η απασχόληση αυξάνεται. Ξεπέρασε ήδη το 60% του ενεργού πληθυσμού. Παραλάβαμε την ανεργία στο 11,3% το Μάρτιο του 2004 και σήμερα μετά από σκληρή προσπάθεια όλης της Κυβέρνησης και όλων των συναρμόδιων Υπουργείων, αλλά και με τα αποτελέσματα της οικονομικής πολιτικής, η ανεργία με βάση τα στοιχεία που ανακοίνωσε η Εθνική Στατιστική Υπηρεσία, μειώθηκε το τρίτο τρίμηνο του 2006 στο 8,3%, μέσα σε δυόμισι χρόνια κατά τρεις εκατοστιαίες μονάδες.
      Σήμερα στην Ελλάδα εργάζονται τεσσεράμισι εκατομμύρια συμπολίτες μας. Το 2004 στις αρχές, εργάζονταν τέσσερα εκατομμύρια διακόσιες πενήντα χιλιάδες. Έχουμε δηλαδή διακόσιους πενήντα χιλιάδες πολίτες επιπλέον συμπολίτες μας που σήμερα έχουν εργασία. Οι άνεργοι από πεντακόσιες τριάντα χιλιάδες που ήταν στις αρχές του 2004, σήμερα μειώνονται σε τετρακόσιες χιλιάδες. Έχουμε δηλαδή εκατόν τριάντα χιλιάδες συμπολίτες μας που ήταν άνεργοι στις αρχές του 2004 και που σήμερα έχουν βρει εργασία. Βεβαίως το πρόβλημα παραμένει. Ποτέ κανείς δεν μπορεί να είναι ικανοποιημένος, όταν έστω και ένας συμπολίτης μας είναι άνεργος. Διότι πίσω από τους αριθμούς ασφαλώς υπάρχουν άνθρωποι και για οποιονδήποτε άνεργο η ανεργία είναι 100%. Η μείωση του ποσοστού σημαίνει ότι έχει καλύτερη πιθανότητα να βρει δουλειά, καθώς τα πράγματα βελτιώνονται. Και η ανεργία παραμένει και είναι ένα μείζον κοινωνικό πρόβλημα. Όλες μας οι προσπάθειες αποσκοπούν στην αντιμετώπισή του. Με ικανοποίηση βλέπουμε ότι αποδίδουν οι προσπάθειές μας, αλλά ο στόχος μας είναι κάθε μέρα όλο και περισσότεροι Έλληνες και Ελληνίδες να βρίσκουν δουλειά. Εκεί στοχεύουμε με την πολιτική μας, όπως εκεί στοχεύουμε και με την απόφαση που πήραμε να αυξήσουμε σημαντικά το επίδομα ανεργίας από τον επόμενο χρόνο προκειμένου αυτοί που παραμένουν άνεργοι, για όσο χρόνο παραμένουν άνεργοι, να ζουν αξιοπρεπώς.
      Έρχομαι πάλι στις προγραμματικές δηλώσεις του 2004 για ένα άλλο θέμα. Είχα αναφερθεί και τότε στη φορολογική μεταρρύθμιση. Επί λέξει είχα πει το εξής: «Κεντρικό στοιχείο της δημοσιονομικής πολιτικής που θα εφαρμόσουμε δεν μπορεί παρά να είναι ένα ριζικά διαφορετικό φορολογικό καθεστώς με κύρια χαρακτηριστικά την απλότητα, τη σταθερότητα, τη συνέπεια, τους χαμηλούς συντελεστές για τη φορολογία και μια διαφορετική φιλοσοφία φορολογικών ελέγχων». Και σε αυτήν τη δέσμευσή μας είμαστε απόλυτα συνεπείς. Γιατί εμείς αυτά που λέμε τα εννοούμε και τα κάνουμε.
      (Χειροκροτήματα από την πτέρυγα της Νέας Δημοκρατίας)
      Με το ν.3296/2004 εγκαινιάσαμε την πρώτη φάση της φορολογικής μεταρρύθμισης. Δημιουργήσαμε ένα καλύτερο, πιο διαφανές, πιο δίκαιο φορολογικό σύστημα. Παράλληλα με την απλούστευση των φορολογικών διαδικασιών προχωρήσαμε στη μείωση των φορολογικών επιβαρύνσεων και για τα φυσικά πρόσωπα και για τις επιχειρήσεις. Το αφορολόγητο για τα φυσικά πρόσωπα στην πρώτη εκείνη φάση είχε αυξηθεί κατά 1.000 ευρώ, τώρα στη δεύτερη φάση αυξάνεται κατά 1.000 ευρώ παραπάνω, και ο φορολογικός συντελεστής για τις επιχειρήσεις μειώθηκε σημαντικά. Στόχος ήταν τότε να προωθήσουμε την ανάπτυξη, κάτι που το πετύχαμε.
      Ο φορολογικός συντελεστής για τις Α.Ε. και τις Ε.Π.Ε. μειώθηκε από το 35% που ήταν το 2004 στο 25% το 2007, στο χρόνο που έχουμε μπροστά μας. Και η μεταρρύθμιση αυτή είχε εξαιρετικά σημαντική συμβολή στην ανάπτυξη και την αύξηση της απασχόλησης. 
      Το 2007, λοιπόν, ολοκληρώνεται αυτή η πρώτη φάση και ξεκινά η δεύτερη. Με αυτή μειώνουμε τους φόρους για τους πολίτες, τους φόρους για τα νοικοκυριά, για τους μισθωτούς, για τους συνταξιούχους. Οι πολίτες βλέπουν στους χαμηλότερους φορολογικούς συντελεστές την επιτυχία της πολιτικής μας. Διότι τα αποτελέσματα της οικονομικής πολιτικής πρέπει να τα βλέπουν οι πολίτες απτά στο οικογενειακό τους εισόδημα και στη δική τους οικονομική κατάσταση.
      Η φορολογική μεταρρύθμιση αποτελεί μία ριζική τομή στο φορολογικό σύστημα της χώρας, διαμορφώνει ένα δίκαιο φορολογικό σύστημα, αποδίδει στους πολίτες τα οφέλη από τη μεγάλη πρόοδο που σημειώνει η ελληνική οικονομία. 
      Και θα ήθελα, πριν εξηγήσω τη δεύτερη φάση της φορολογικής μεταρρύθμισης, να ευχαριστήσω στο σημείο αυτό τον εξαίρετο συνάδελφο τον Αντώνη Μπέζα, ο οποίος έχει κάνει σημαντικότατες προσπάθειες για τη βελτίωση της κατάστασης...
      (Χειροκροτήματα από την πτέρυγα της Νέας Δημοκρατίας)
       ...αλλά και τον Μάκη Ρεγκούζα που στα πρώτα δύσκολα χρόνια έδωσε όλη του την ψυχή για να αντιμετωπίσει τη γάγγραινα την οποία είχαμε κληρονομήσει στο Υπουργείο Οικονομίας. 
      (Χειροκροτήματα από την πτέρυγα της Νέας Δημοκρατίας)
       Με τη δεύτερη φάση της φορολογικής μεταρρύθμισης μειώνουμε τους φορολογικούς συντελεστές και αυξάνουμε το αφορολόγητο. Το αφορολόγητο ανεβαίνει στα 12.000 ευρώ. Υπενθυμίζω ότι το 2004 ήταν μόλις 10.000 ευρώ. Επίσης, παύουν να φορολογούνται με τον ανώτατο συντελεστή τα εισοδήματα πάνω από 23.000 ευρώ, διότι αποτελεί σοβαρή αδικία να φορολογούνται τα μεσαία εισοδήματα με τον ανώτατο συντελεστή. Την αδικία αυτή τη διορθώνουμε. Μειώνονται οι συντελεστές φορολόγησης όλων των εισοδημάτων. Τα εισοδήματα από 12.000 ευρώ έως 30.000 ευρώ μέχρι σήμερα κατά μέσο όρο φορολογούνταν με 33%. Από του χρόνου φορολογούνται με 29% και το 2009 θα φορολογούνται με 25%. Τα εισοδήματα από 30.000 ευρώ έως 75.000 ευρώ φορολογούνταν μέχρι σήμερα με 40%. Από του χρόνου θα φορολογούνται με 39% και το 2009 η φορολόγηση θα φθάσει στο 35%. Ο δε ανώτατος συντελεστής θα εφαρμόζεται πια για πραγματικά υψηλά εισοδήματα, δηλαδή για το μέρος του εισοδήματος που ξεπερνάει τα 75.000 ευρώ. 
      Έτσι, από το νέο χρόνο τρία εκατομμύρια τριακόσιες χιλιάδες συμπολίτες μας δεν θα πληρώνουν ούτε ένα ευρώ φόρο χάρη στην αύξηση του αφορολογήτου ορίου κατά 2.000 ευρώ. Δύο εκατομμύρια πεντακόσιες χιλιάδες φορολογούμενοι –και μας ακούνε και μας βλέπουν και μας παρακολουθούν αυτοί οι φορολογούμενοι, κυρίες και κύριοι συνάδελφοι- θα πληρώνουν λιγότερους φόρους σε σχέση με το εισόδημά τους. Όλοι οι συνταξιούχοι ωφελούνται από τη φορολογική μεταρρύθμιση. Όλες οι πολύτεκνες μητέρες δεν θα πληρώνουν εφεξής φόρο στο επίδομα που λαμβάνουν από το κράτος. Όλοι οι πολίτες με αναπηρία ωφελούνται πολλαπλά, διότι υπάρχουν ειδικές ρυθμίσεις για τους συμπολίτες μας με αναπηρία. Όλοι οι ενοικιαστές θα πληρώνουν πλέον χαμηλότερο ενοίκιο, λόγω της κατάργησης του τέλους χαρτοσήμου. Όλοι οι Έλληνες  ναυτικοί θα πληρώνουν εφεξής το μισό και λιγότερο φόρο λόγω της ανάλογης μείωσης του φορολογικού συντελεστή. Οι φορολογούμενοι ωφελούνται από την επέκταση της έκπτωσης 20% για τις δαπάνες εγκατάστασης τηλεθέρμανσης και ανανεώσιμων πηγών ενέργειας. Και ωφελούνται από τις νέες μεγαλύτερες εκπτώσεις τα ασφάλιστρα ζωής, τα ενοίκια και τα δίδακτρα. Όλοι οι ιδιοκτήτες ακινήτων ωφελούνται από μία σημαντική αύξηση από το 5%-15% στο 40% των δαπανών που εκπίπτουν με δικαιολογητικά για ασφάλιστρα, για έξοδα επισκευής, για έξοδα συντήρησης, για όλες τις οικοδομές, ανεξάρτητα από τη χρήση τους και έτσι θα περιορίσουμε και τη φοροδιαφυγή, διότι δίνουμε κίνητρο για να ζητούν αποδείξεις. Ταυτόχρονα δε μειώνεται ο συντελεστής του Φ.Π.Α. από 19% στο 9% για εργασίες ανακαίνισης ή επισκευής κατοικιών. 
      Με τη φορολογική μεταρρύθμιση διασφαλίζουμε τη φορολογική δικαιοσύνη και σ’ αυτό θα έχουμε τη συμπαράσταση των πολιτών, αλλά ζητάμε και τη συμπαράσταση των πολιτών, κυρίως στην καταπολέμηση της φοροδιαφυγής. Δεν νοείται να συνεχίζει αυτό το μεγάλο κοινωνικό πρόβλημα της χώρας μας, αυτή η αντικοινωνική συμπεριφορά, η φοροδιαφυγή. Βεβαίως με τις ρυθμίσεις που κάνουμε  και με τους ελέγχους αντιμετωπίζουμε τη φοροδιαφυγή, αλλά χρειάζεται και ο πολίτης ενεργά να συνειδητοποιήσει τον αντικοινωνικό χαρακτήρα αυτής της συμπεριφοράς. 
      Ήδη έχουμε σημαντικά αποτελέσματα στην προσπάθεια για την καταπολέμηση της φοροδιαφυγής. Έχει γίνει μεγάλο έργο στη Γενική Γραμματεία Πληροφοριακών Συστημάτων, έργο που φαίνεται στον αυξημένο αριθμό των παραβάσεων που διαπιστώνονται από τις διασταυρώσεις των στοιχείων και βεβαίως πρέπει να γίνει ακόμη μεγαλύτερη προσπάθεια. 
      	Και να μην ξεχνάμε, κυρίες και κύριοι, ότι το ΠΑ.ΣΟ.Κ. ήταν η κυβέρνηση των φόρων. Έβαλε πάνω από πενήντα νέους φόρους από το 1994 ως το 2003. Δεν μπορεί να αποποιηθεί το παρελθόν του, όσο κι αν λείπει από αυτήν την Αίθουσα. Άλλωστε γι’ αυτό καταψήφισε την πρώτη φάση της φορολογικής μεταρρύθμισης, γι’ αυτό απείχε από την ψηφοφορία για τη δεύτερη φάση της φορολογικής μεταρρύθμισης την προηγούμενη εβδομάδα. Δεν έχει ψηφίσει τις μειώσεις των φορολογικών συντελεστών. Ίσως γιατί το όραμά τους είναι να εκτοξευτεί η φορολογία στα επίπεδα των σκανδιναβικών χωρών. Αυτά είναι άλλωστε τα πρότυπα τα οποία προβάλλουν, αυτή είναι η κρυφή τους ατζέντα. Γι’ αυτό καταψήφισαν και την πρώτη και τη δεύτερη φάση της φορολογικής μεταρρύθμισης.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, έρχομαι και πάλι στο τι είπαμε στις προγραμματικές δηλώσεις.
       Είπαμε ότι προτεραιότητές μας είναι η ενίσχυση του ανταγωνισμού και του ρόλου του ιδιωτικού τομέα σε όλες τις αγορές αγαθών και υπηρεσιών, η ενίσχυση του ανταγωνισμού στο τραπεζικό σύστημα και η αποκατάσταση της αξιοπιστίας του Χρηματιστηρίου. Αυτά τα είπαμε επί λέξει τότε και υλοποιούμε αυτές τις προτεραιότητες με την απελευθέρωση των αγορών, την ενίσχυση του ανταγωνισμού και τη νέα γενιά αποκρατικοποιήσεων. Γιατί εμείς τις δεσμεύσεις μας τις κάνουμε πράξη, δεν τις αφήνουμε να αιωρούνται.
      (Χειροκροτήματα από την πτέρυγα της Νέας Δημοκρατίας)
      Για μας ο στόχος των αποκρατικοποιήσεων δεν είναι μόνο η μεγιστοποίηση των εσόδων για το κράτος, αλλά είναι και η ενίσχυση του ανταγωνισμού, για να ωφελούνται τα νοικοκυριά και οι επιχειρήσεις. Όλοι οι συμπολίτες μας. Ιδιαίτερα οι αποκρατικοποιήσεις που ολοκληρώσαμε στον τραπεζικό τομέα είναι αποκρατικοποιήσεις που συνέβαλαν σημαντικά στην ενίσχυση του ανταγωνισμού προς όφελος των δανειοληπτών, των καταθετών και των επιχειρήσεων.
       Παράλληλα, όπως ξέρετε, αντιμετωπίσαμε με μια δύσκολη μεταρρύθμιση το ασφαλιστικό πρόβλημα των τραπεζοϋπαλλήλων και βάλαμε νέες βάσεις για ένα υγιές και ανταγωνιστικό τραπεζικό σύστημα.
       Αυτά ήταν που μας επέτρεψαν να προχωρήσουμε στην πλήρη αποκρατικοποίηση της Εθνικής Τράπεζας το 2004, στην πλήρη αποκρατικοποίηση της Εμπορικής Τράπεζας τον περασμένο Αύγουστο με σημαντική εισροή κεφαλαίων από το εξωτερικό και την εισαγωγή του Ταχυδρομικού Ταμιευτηρίου στο Χρηματιστήριο τον περασμένο Μάιο. 
      Αυτά αποτελούν τεράστια βήματα για την ενίσχυση του ανταγωνισμού στον τραπεζικό κλάδο. Τεράστια βήματα για την αύξηση της εξωστρέφειάς του. Εξωστρέφεια που αποδεικνύεται και από την ενίσχυση της παρουσίας των τραπεζών μας στην ευρύτερη περιοχή. Η εξωστρέφεια αυτή είναι προπομπός μιας γενικότερης επενδυτικής προσπάθειας που γίνεται από τη χώρα και βέβαια το κορύφωμα και η κορυφαία έκφραση αυτής της προσπάθειας είναι η επένδυση της Εθνικής Τράπεζας στην Τουρκία, την οποία για μια ακόμα φορά η Αξιωματική Αντιπολίτευση, έτσι όπως είναι κλεισμένη στο καβούκι της, θέλοντας τη μικρή Ελλάδα, την πολέμησε. 
      Για το 2007 υπάρχουν ακόμα περιθώρια. Υπάρχουν περιθώρια για αποκρατικοποίηση στον τραπεζικό κλάδο, αλλά βασική μας προτεραιότητα είναι η αποκρατικοποίηση του Ο.Τ.Ε. με την αναζήτηση στρατηγικού συμμάχου για τον Οργανισμό. 
      Όπως έχουμε δεσμευθεί στο πρόγραμμά μας, το πρώτο και μεγαλύτερο βήμα για την εξυγίανση του Ο.Τ.Ε. έγινε την περασμένη εβδομάδα για να παρέχει φθηνότερες και καλύτερες υπηρεσίες.
       Με την υιοθέτηση του νέου γενικού κανονισμού προσωπικού ο Οργανισμός προσαρμόζεται στο έντονα ανταγωνιστικό περιβάλλον, στο οποίο λειτουργεί μετά την απελευθέρωση της αγοράς των τηλεπικοινωνιών που έχει γίνει εδώ και χρόνια στην Ελλάδα. 
      Ο παλιός γενικός κανονισμός προσωπικού του Ο.Τ.Ε. χαρακτηριζόταν από όλες τις αγκυλώσεις και όλες τις δυσκαμψίες του τρόπου λειτουργίας του Οργανισμού όταν ήταν κρατικό μονοπώλιο. Σήμερα δεν είναι κρατικό μονοπώλιο. Σήμερα έχει ανταγωνιστές και δεν μπορεί να τους ανταγωνίζεται με βαρίδια αυτός ο Οργανισμός, διότι αυτό έχει ως αποτέλεσμα το υψηλό κόστος λειτουργίας, τη χαμηλή παραγωγικότητα και την υστέρηση στην εξυπηρέτηση των καταναλωτών. 
      Δεν είναι τυχαίο ότι τα δέκα τελευταία χρόνια η Ελλάδα βρέθηκε ουραγός στην επέκταση της ευρυζωνικότητας, διότι ο Ο.Τ.Ε. δεν ήταν σε θέση να κάνει τις απαραίτητες επενδύσεις προκειμένου να προωθήσει την ευρυζωνικότητα  στη χώρα της. 
      Το επόμενο βήμα, εάν βρούμε τον κατάλληλο σύμμαχο βεβαίως, είναι η εξεύρεση στρατηγικού εταίρου και η περαιτέρω αποκρατικοποίηση. Και σε αυτήν τη μεταρρύθμιση, κυρίες και κύριοι του ΠΑ.ΣΟ.Κ., αποχωρήσατε από τη Βουλή. 
      Αποχωρήσατε ξεχνώντας όλα όσα λέγατε πριν από μερικά χρόνια. 
      Επειδή όλοι μας κρινόμαστε και απ’ αυτά που λέμε και απ’ αυτά που κάνουμε, θα σας αναφέρω τι περιλαμβανόταν στην εισηγητική έκθεση του προϋπολογισμού για το έτος 2002 σε σχέση μ’ αυτά τα ζητήματα. Το 2002, όπως ξέρετε, κυβερνούσε το ΠΑ.ΣΟ.Κ.. Περιλαμβανόταν λοιπόν επί λέξει το εξής: «Βασικό στόχο της κυβέρνησης του ΠΑ.ΣΟ.Κ. αποτελεί η σύναψη διεθνών συνεργασιών με κορυφαίες ανά τομέα επιχειρήσεις της παγκόσμιας οικονομίας προκειμένου να διασφαλιστεί ιδιωτικό μάνατζμεντ, καλύτερη αξιοποίηση του ανθρώπινου δυναμικού, κεφαλαιακή ενίσχυση και αναβάθμιση των παρεχόμενων υπηρεσιών». Καταθέτω για τα Πρακτικά το σχετικό απόσπασμα.
      	(Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Κατέθεσα πριν από λίγες μέρες και την απόφαση της διυπουργικής Επιτροπής Αποκρατικοποιήσεων που υλοποιούσε αυτήν την πολιτική. 
      	Φίλες και φίλοι του ΠΑ.ΣΟ.Κ., καλά τα λέγατε τότε. Συμφωνούμε απόλυτα. Τώρα τι πάθατε; Πώς μπορεί να σας πάρει κανένας στα σοβαρά; 
      (Χειροκροτήματα από την πτέρυγα της Νέας Δημοκρατίας)
      	ΜΑΡΙΑ ΔΑΜΑΝΑΚΗ: Για τον κ. Σουφλιά να δούμε τι θα πείτε!
      	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Παράλληλα, όπως είχαμε δεσμευτεί, αποκαταστήσαμε την αξιοπιστία της Κεφαλαιαγοράς. Θωρακίσαμε τη λειτουργία της με μία σειρά από νόμους που εφαρμόζονται και αποδίδουν. Αυτή ήταν άλλωστε βασική προϋπόθεση για την καλή πορεία του Χρηματιστηρίου τα τελευταία χρόνια στην οποία ποτέ δεν αναφερθήκαμε και για την αποτροπή φαινομένων σαν εκείνα του 1999 που ζημίωσαν εκατοντάδες χιλιάδες συμπολίτες μας. 
      Κυρίες και κύριοι συνάδελφοι, ακόμα είναι ανοικτές οι πληγές από τη διαχείριση του Χρηματιστηρίου από την προηγούμενη κυβέρνηση. Ήταν υπόδειγμα κακής διαχείρισης και οδήγησε στον αφανισμό των οικονομιών χιλιάδων συμπολιτών μας, για να μην πω εκατομμυρίων. Το ΠΑ.ΣΟ.Κ. ακόμα δεν έχει απολογηθεί γι’ αυτά τα ζητήματα.
      	Κυρίες και κύριοι συνάδελφοι, έρχομαι τώρα στα θέματα του Κοινοτικού Πλαισίου Στήριξης. Έλεγα στις προγραμματικές δηλώσεις του 2004 το εξής, ότι δηλαδή δίνουμε πολύ μεγάλη έμφαση στην αποτελεσματική ολοκλήρωση του Γ΄ Κοινοτικού Πλαισίου Στήριξης και στην εξασφάλιση πόρων για το Δ΄ Κοινοτικό Πλαίσιο Στήριξης. Μέσα στο διάστημα που μεσολάβησε εξυγιάναμε το Γ΄ Κοινοτικό Πλαίσιο Στήριξης. Θα ήθελα να αναφερθώ με την ευκαιρία αυτή στον τρίτο εξαίρετο συνεργάτη μου, στον κ. Χρήστο Φώλια γιατί με τις δικές του προσπάθειες το κάναμε αυτό.
      (Χειροκροτήματα από την πτέρυγα της Νέας Δημοκρατίας)
      	Ελαχιστοποιήσαμε τους κινδύνους απώλειας κοινοτικών πόρων από την αβελτηρία του παρελθόντος και κλείσαμε μεγάλες εκκρεμότητες με την Ευρωπαϊκή Επιτροπή, η οποία μας απειλούσε ευθέως με αναστολή πληρωμών και πρόστιμα. Υπήρχε ο κίνδυνος κάποια στιγμή να κληθούμε να πληρώσουμε 1,5 δισεκατομμύριο ευρώ για κακοτεχνίες και παραλείψεις της περιόδου 2000-2003. Υπερδιπλασιάζουμε τους ρυθμούς της απορρόφησης και βρισκόμαστε σε πολύ καλό σημείο σε σχέση με το στόχο. 
      Υπενθυμίζω ότι το ΠΑ.ΣΟ.Κ. μας παρέδωσε το Κοινοτικό Πλαίσιο Στήριξης με απορρόφηση στο 22,9% μόλις της συνολικής δημόσιας δαπάνης μετά από πενήντα ολόκληρους μήνες που το διαχειριζόταν. Στο Ταμείο Συνοχής η απορρόφηση μετά από πενήντα ολόκληρους μήνες μετά βίας έφτανε το 11%. Σήμερα η απορρόφηση ξεπερνά το 54% και στα δύο. Για πρώτη φορά η Ελλάδα δεν μνημονεύεται ούτε μία φορά για παρατυπίες ή παρανομίες στη διαχείριση των πόρων. Αυτό δείχνει η ετήσια έκθεση του Ευρωπαϊκού Ελεγκτικού Συνεδρίου για τη χρήση του 2005 και θέλω να καταθέσω το σχετικό έγγραφο.
      (Χειροκροτήματα από την πτέρυγα της Νέας Δημοκρατίας)
      	(Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Επίσης θέλω να καταθέσω και το σχετικό πίνακα με την πρόοδο των απορροφήσεων μετά από τις προσπάθειές μας.
      	(Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Παράλληλα –και είναι πολύ σημαντικότερο- προχωρούμε στην υλοποίηση του Εθνικού Στρατηγικού Πλαισίου Αναφοράς 2007-2013. Δίνουμε έμφαση στην ανταγωνιστικότητα, στην περιφερειακή σύγκλιση, στην καινοτομία και στη γνώση.
      Όπως είχαμε δεσμευτεί, μετά από σκληρές διαπραγματεύσεις με την Ευρωπαϊκή Ένωση, στις οποίες πρωταγωνίστησε ο Πρωθυπουργός, εξασφαλίστηκαν πόροι που ξεπερνούν τα 20.000.000.000 ευρώ σε πραγματικές τιμές του 2004. Οι πόροι αυτοί αξιοποιούνται για σημαντική βελτίωση στις υποδομές μας, για την ανάπτυξη του ανθρώπινου δυναμικού μας και για την υιοθέτηση των νέων τεχνολογιών. Το 82% των πόρων κατευθύνεται στην περιφέρεια…
      (Χειροκροτήματα από την πτέρυγα της Νέας Δημοκρατίας)
       …γιατί στόχος μας είναι η περιφερειακή σύγκλιση, η ανάπτυξη της περιφέρειας, η αξιοποίηση των συγκριτικών μας πλεονεκτημάτων.
      Κυρίες και κύριοι συνάδελφοι, έρχομαι και σε ένα άλλο στοιχείο της πολιτικής μας, που πάλι είχαμε επισημάνει στις προγραμματικές δηλώσεις. 
      Είχα αναφέρει επί λέξει το Μάρτιο του 2004 ότι δίνουμε έμφαση στην προώθηση έργων με συγχρηματοδότηση. Με το ν. 3389/2005, για τις συμπράξεις δημόσιου και ιδιωτικού τομέα δημιουργήσαμε το πλαίσιο για τη συμμετοχή των ιδιωτών σε έργα δημόσιας ωφέλειας. Με το νόμο αυτόν μπορούν και δημιουργούνται υποδομές και παρέχονται υπηρεσίες ταχύτερα, αποτελεσματικότερα, με χαμηλότερο δημοσιονομικό κόστος. 
      Ήδη έχουν εγκριθεί έργα συνολικού ύψους 800.000.000 ευρώ για καινούργια σχολεία, για καινούργια εκπαιδευτήρια, για καινούργια δικαστικά μέγαρα, για καινούργια σωφρονιστικά καταστήματα και εξετάζονται άλλα επτά έργα συνολικής αξίας που ξεπερνά τα 600.000.000 ευρώ. Αυτό θα έχει άμεσο και θετικό αντίκτυπο στην αύξηση της παραγωγικότητας και βελτιώνει σημαντικά την καθημερινή ζωή των πολιτών.
      Και αυτόν το νόμο θα ήθελα να σας υπενθυμίσω, κυρίες και κύριοι συνάδελφοι, τον καταψήφισε το ΠΑ.ΣΟ.Κ., διότι σε όλα τα μεγάλα έργα, σε όλες τις μεγάλες πρωτοβουλίες το ΠΑ.ΣΟ.Κ. είναι απόν. 
      Θα ήθελα να επισημάνω με την ευκαιρία αυτή για τα συγχρηματοδοτούμενα έργα, ότι υπογράφηκε χθες από το Υ.ΠΕ.ΧΩ.Δ.Ε. η σύμβαση για την κατασκευή της Ιόνιας Οδού –ένα έργο μεγάλο- με συγχρηματοδότηση.
      (Χειροκροτήματα από την πτέρυγα της Νέας Δημοκρατίας)
       Είναι ένα έργο που θα αλλάξει τη μορφή της δυτικής Ελλάδας. 
      Τα μεγάλα έργα με συγχρηματοδότηση προχωρούν, παρά το γεγονός ότι δεν είχε υπάρξει καμία προετοιμασία από τις κυβερνήσεις του ΠΑ.ΣΟ.Κ.. Και τα έργα με συγχρηματοδότηση θα συμβάλουν ακόμα περισσότερο στην ανάπτυξη της χώρας. Και με τα μεγάλα αυτά έργα θα μπορέσουμε τα επόμενα χρόνια να έχουμε ακόμα υψηλότερους ρυθμούς ανάπτυξης.
      Έρχομαι στα θέματα της εξωστρέφειας. Ήταν και αυτός ένας σημαντικός άξονας στις προγραμματικές δηλώσεις για την οικονομία. 
      Είχα πει τότε ότι δίνουμε έμφαση στη βελτίωση της ανταγωνιστικότητας και στην αύξηση των ελληνικών εξαγωγών. Πράγματι, με την πολιτική μας ανακόψαμε μία μακρά πορεία οπισθοδρόμησης. Σύμφωνα με έγκυρους διεθνείς οργανισμούς σημειώσαμε στο 2005 αισθητή βελτίωση. Βάσει της έκθεσης του Institute For Management Development της Ελβετίας, η Ελλάδα ανέβηκε κατά οκτώ θέσεις στην παγκόσμια κατάταξη της ανταγωνιστικότητας. 
      Η πολιτική της εξωστρέφειας και η νέα εξαγωγική πολιτική, που εγκαινιάσαμε μέσω του Εθνικού Συμβουλίου Εξαγωγών, στο οποίο έχω την τιμή να προεδρεύω, έχει πολύ σημαντικά αποτελέσματα. Το 2005 οι εξαγωγές αυξήθηκαν κατά 13,7% σε σχέση με το 2004. Το εννεάμηνο του 2006 οι εξαγωγές αγαθών αυξήθηκαν κατά 20,2% σε σχέση με το αντίστοιχο διάστημα του 2005. 
      Ξέρουμε όλοι ότι οι εξαγωγές και οι επενδύσεις οδηγούν την ανάπτυξη. Για να προωθήσουμε τις εξαγωγές και για να προσελκύσουμε επενδύσεις πρέπει να είμαστε απόλυτα σαφείς ότι θέλουμε την εξωστρέφεια, ότι θέλουμε τους ξένους επενδυτές. Και δεν μπορούμε να τους απειλούμε, όπως έκανε πριν από λίγες ημέρες ο Πρόεδρος του ΠΑ.ΣΟ.Κ..
      Αναβαθμίσαμε το ρόλο του Εθνικού Συμβουλίου Εξαγωγών. Κινητοποιήσαμε τον Ελληνικό Οργανισμό Εξωτερικού Εμπορίου, τον ΟΠΕ, που επί ΠΑ.ΣΟ.Κ. βρισκόταν σε λήθαργο. Στηρίξαμε ενεργά τους εξαγωγείς μας. Προωθήσαμε ενεργά την εικόνα της χώρας μας και των προϊόντων μας στις μεγάλες αγορές του εξωτερικού. Βάλαμε συγκεκριμένους στόχους, συγκεκριμένες αγορές, κάναμε συγκεκριμένες ενέργειες. Και οι εξαγωγές, βεβαίως, ανταποκρίνονται, αυξάνονται, με τις προσπάθειες των Ελλήνων εξαγωγέων, με πολλαπλάσιους ρυθμούς από εκείνους του Ακαθάριστου Εγχώριου Προϊόντος. Συνεισφέρουν έτσι περισσότερο στην ανάπτυξη.
      Και βέβαια ο Τουρισμός –και θα ήθελα να μιλήσει η συνάδελφος κ. Πετραλιά γι’ αυτά τα θέματα- σημειώνει θεαματικούς ρυθμούς.
      ΙΩΑΝΝΗΣ ΤΣΑΚΛΙΔΗΣ: Δώστε κι εκεί συγχαρητήρια. Μοιράστε κι εκεί συγχαρητήρια.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ασφαλώς. Σε όλους τους συναδέλφους μου αξίζουν συγχαρητήρια, κύριε συνάδελφε. Σε όλους τους συναδέλφους μου αξίζουν συγχαρητήρια!
      (Χειροκροτήματα από την πτέρυγα της Νέας Δημοκρατίας)
       
      Στις προγραμματικές δηλώσεις το Μάρτιο του 2004 είχα αναφερθεί και στη διαρθρωτική μας πολιτική. Είχα πει ότι η διαρθρωτική μας πολιτική θα δώσει πολύ μεγάλη έμφαση στην περιφερειακή ανάπτυξη και στην ενίσχυση της επιχειρηματικότητας. Με τον επενδυτικό νόμο για την ανάπτυξη και την περιφερειακή σύγκλιση προχωρήσαμε ήδη από το 2004 σε ένα νέο πλαίσιο, που ήταν απαραίτητο για να υλοποιηθούν επενδυτικά σχέδια στην περιφέρεια και για να αξιοποιήσουμε αποτελεσματικά τα συγκριτικά πλεονεκτήματα της χώρας μας.
      Τα αποτελέσματα του επενδυτικού νόμου είναι θεαματικά. Ήδη ως την περασμένη Παρασκευή, στις 15 Δεκεμβρίου, είχαν εγκριθεί δύο χιλιάδες τριακόσια είκοσι οκτώ επενδυτικά σχέδια ύψους 3.430.000.000 ευρώ. Με αυτά τα επενδυτικά σχέδια δημιουργούνται δέκα χιλιάδες τριακόσιες τριάντα οκτώ άμεσες θέσεις εργασίας και βέβαια πολύ περισσότερες έμμεσες.
      Και στην ψήφιση του επενδυτικού νόμου είχε αντιταχθεί το ΠΑ.ΣΟ.Κ.. Μας κατηγορούσε τότε και για τον επενδυτικό νόμο, διότι δεν ήθελε επενδύσεις στην περιφέρεια. Δεν θέλει την πρόοδο της χώρας. Δεν θέλει την επιτυχία της οικονομικής πολιτικής. Επενδύει στην καταστροφολογία.
      (Θόρυβος από την πτέρυγα του ΠΑ.ΣΟ.Κ.)
      (Χειροκροτήματα από την πτέρυγα της Νέας Δημοκρατίας)
      Έρχομαι, όμως, σε ένα ακόμα σημαντικό θέμα, που είχαμε τονίσει στις προγραμματικές δηλώσεις. 
      Κυρίες και κύριοι συνάδελφοι, αναφέρομαι στις προγραμματικές δηλώσεις, δηλαδή στο τι είπαμε τότε και στο τι έχουμε κάνει, για να αποδείξω ένα πολύ απλό πράγμα: ό,τι είπαμε, το κάναμε, διότι εμείς αυτά τα οποία λέμε, τα εννοούμε και δουλεύουμε για να τα υλοποιήσουμε.
      (Χειροκροτήματα από την πτέρυγα της Νέας Δημοκρατίας)
      Στις προγραμματικές δηλώσεις είχε αναφερθεί ότι δίνουμε έμφαση στην προώθηση της κοινωνίας της πληροφορίας και της γνώσης. Διαμορφώσαμε ήδη και υλοποιούμε την ψηφιακή στρατηγική 2006-2013. Καλύπτουμε έτσι το χαμένο έδαφος στο χώρο των νέων τεχνολογιών και δημιουργούμε μία τεχνολογικά προηγμένη οικονομία της γνώσης. Η ψηφιακή στρατηγική μας έχει σαφή στόχευση. Δίνουμε ώθηση στην ανάπτυξη της ευρυζωνικότητας. Προωθούμε την εξοικείωση των πολιτών με τις νέες τεχνολογίες. Αναβαθμίζουμε τις διαδικασίες στο δημόσιο σε συνεργασία και με το Υπουργείο Εσωτερικών, που έχει ένα πολύ σημαντικό ρόλο σε αυτήν τη διαδικασία. Διαμορφώνουμε ένα σύστημα για τη διενέργεια ηλεκτρονικών προμηθειών. 
      Όλα αυτά χωρίς να ξεχνούμε την αυτοματοποίηση των πιο συχνά χρησιμοποιούμενων δικαιολογητικών και πιστοποιητικών. Η στρατηγική μας για την ψηφιακή Ελλάδα, που είναι μία κυβερνητική στρατηγική, στην οποία εντάσσονται πολλά Υπουργεία: Το Υπουργείο Εσωτερικών, το Υπουργείο Μεταφορών και Επικοινωνιών, το Υπουργείο Παιδείας, διότι και η παιδεία έχει ένα πολύ σημαντικό ρόλο να παίξει σε όλη αυτήν τη διαδικασία, έχει στόχο ένα νέο αναπτυξιακό πρότυπο. Πραγματοποιούμε ένα ψηφιακό άλμα στο χώρο των νέων τεχνολογιών, γιατί μέχρι τώρα δεν συμμετείχαμε στην κοσμογονία που συντελείται παγκοσμίως και με τη συμμετοχή μας διασφαλίζουμε ανάπτυξη για την οικονομία και για τις επιστήμες. Εξασφαλίζουμε απασχόληση για τους Έλληνες επιστήμονες. Περισσότερες ευκαιρίες για τη νέα γενιά, η οποία θα μπορεί να ανταγωνιστεί με όρους απαραίτητους στο σύγχρονο κόσμο. Και, παράλληλα, επειδή ανέφερε ο Πρόεδρος του ΠΑ.ΣΟ.Κ., παραβιάζοντας ανοικτές θύρες, ότι θα έπρεπε να προωθήσουμε το lap top των 100 δολαρίων ή των 100 ευρώ, όπως λέγεται, ήδη εδώ και πολλούς μήνες ολοκληρώνεται ο σχεδιασμός για τη διάθεση του lap top των 100 ευρώ στους μαθητές μας.
      Θέλω να καταθέσω στα Πρακτικά το πρόγραμμα για την Ψηφιακή Στρατηγική.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν πρόγραμμα, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      Μιλήσαμε, επίσης, για αναβάθμιση της ποιότητας των κοινωνικών υπηρεσιών δημόσιας ωφέλειας, για ενίσχυση του ρόλου του ιδιωτικού τομέα σε όλες τις αγορές αγαθών και υπηρεσιών. Στην κατεύθυνση αυτή, και για να εξοικονομήσουμε πόρους από το φορολογούμενο, διαμορφώσαμε ένα νέο πλαίσιο για τη λειτουργία και την εξυγίανση των Δ.Ε.Κ.Ο.. Στόχος μας βεβαίως δεν είναι μόνο να ωφεληθεί ο φορολογούμενος μέσα από την εφαρμογή των αρχών της εταιρικής διακυβέρνησης και των διεθνών λογιστικών προτύπων στις Δ.Ε.Κ.Ο.. Στόχος δεν είναι μόνο να βάλουμε τέλος στην κακοδιαχείριση και τη σπατάλη. Ακόμα μεγαλύτερος στόχος είναι η αναβάθμιση των υπηρεσιών που παρέχονται στους πολίτες. Διότι αυτές οι επιχειρήσεις, αυτές οι υπηρεσίες, έχουν στόχο να εξυπηρετούν τους πολίτες. Αυτό κάνουμε και αυτό θα συνεχίσουμε να κάνουμε.
      (Χειροκροτήματα από την πτέρυγα της Νέας Δημοκρατίας)
      Άκουσα αυτές τις ημέρες, κυρίες και κύριοι συνάδελφοι, την Αντιπολίτευση να κατηγορεί την Κυβέρνηση ότι δεν έχει κοινωνική στόχευση. Στις προγραμματικές δηλώσεις είχα αναφέρει σαφώς –διότι αυτή είναι η ιδεολογία μας, είμαστε φιλελεύθεροι, αλλά έμφαση δίνουμε στην κοινωνία- ότι η πολιτική που θα εφαρμόσουμε θα είναι αναπτυξιακή και κοινωνική. Είχα πει επί λέξει ότι «κεντρικός μας στόχος είναι η ισόρροπη ανάπτυξη, μια ανάπτυξη για όλους που θα διαχέεται στην κοινωνία. Στόχος της πολιτικής μας είναι οι συναινετικές μεταρρυθμίσεις και όχι οι κοινωνικές συγκρούσεις». 
      Ναι, κυρίες και κύριοι συνάδελφοι, η πολιτική μας είναι κοινωνική. Δεν υλοποιήσαμε μόνο δράσεις και μεταρρυθμίσεις που οδηγούν στην οικονομική πρόοδο, αλλά υλοποιήσαμε και μεγάλες κοινωνικές προτεραιότητες, αποκαθιστώντας αδικίες ετών. Θα μιλήσουν οι αρμόδιοι συνάδελφοι για τα θέματα που τους αφορούν. Εγώ θα αναφερθώ σε λίγα κεντρικά ζητήματα μόνο. 
      Νομίζω ότι κανείς δεν έχει αντίρρηση ότι με την κατάργηση του Λ.Α.Φ.Κ.Α. ενισχύσαμε ουσιαστικά τους συνταξιούχους, που είναι μία από τις πλέον ευπαθείς κοινωνικές ομάδες. Μεριμνήσαμε και για την καταβολή και των αναδρομικών του Λ.Α.Φ.Κ.Α. που όλα τα προηγούμενα χρόνια παρακρατούνταν από τις κυβερνήσεις του ΠΑ.ΣΟ.Κ.. Ήδη αυτές τις μέρες δίνεται η δεύτερη ή η τρίτη δόση. 
      Κανείς δεν έχει αντίρρηση, βεβαίως, ότι δώσαμε λύση από την πρώτη στιγμή στο φλέγον κοινωνικό πρόβλημα που είχε δημιουργηθεί με τα πανωτόκια. Πολλοί συμπολίτες μας, που είχαν οδηγηθεί σε απόγνωση με τα πανωτόκια που χρέωναν οι τράπεζες, ανακουφίστηκαν και το πρόβλημα πια δεν έχει πλέον την οξύτητα που είχε πριν από μερικά χρόνια. 
      Ρυθμίσαμε τις ληξιπρόθεσμες οφειλές προς το δημόσιο, που επίσης αποτελούσαν ένα μεγάλο κοινωνικό πρόβλημα και είχαν θέσει στο οικονομικό και στο κοινωνικό περιθώριο πολλούς συμπολίτες μας. Και σε αυτό θέλω να εξάρω ξανά τη συμβολή του Μάκη του Ρεγκούζα. 
      Με τη φορολογική μεταρρύθμιση αυξήσαμε το ποσοστό των δαπανών που εκπίπτουν για νοσήλια και άλλα έξοδα κοινωνική φύσεως από το 15% στο 20%.
      Θεσμοθετήσαμε φορολογικές ελαφρύνσεις για τα διαζευγμένα ζευγάρια και τις οικογένειες που κατοικούν σε παραμεθόριες περιοχές ή σε περιοχές με λιγότερους από τρεις χιλιάδες εκατό κατοίκους.
      Χορηγήσαμε αναδρομικά το επίδομα εξομάλυνσης στους συνταξιούχους στρατιωτικούς. 
      Δώσαμε φορολογικά κίνητρα για τις ασφάλειες ζωής, με σκοπό την εξασφάλιση των πολιτών από τις αβεβαιότητες που σχετίζονται με το σημαντικό θέμα της υγείας. 
      Μειώσαμε τη φορολογία στους τόκους των καταθέσεων στις τράπεζες από το 15% στο 10%, για να ωφεληθούν οι καταθέτες και να έχουμε έτσι εξομοίωση με το τι ίσχυε για τα ρέπος. 
      Αυξήσαμε σημαντικά το αφορολόγητο όριο κληρονομιών και δωρεών στα 80.000 ευρώ. Εξομοιώσαμε, μάλιστα, φορολογικά τα εγγόνια με τα παιδιά του κληρονομουμένου. 
      Καταργούμε το φόρο μεταβίβασης ακινήτων, ώστε να γίνει αγορά πιο αποτελεσματική και να αποκτήσει μεγαλύτερο βάθος. Δηλαδή να μην πάρει κάποιος ένα ακίνητο και να του στοιχίζει ένα βουνό λεφτά, για να το μεταβιβάσει. 
      Προωθούμε μέτρα για την προστασία των ατόμων με αναπηρία,  όπως είναι η αύξηση της εκπιπτόμενης δαπάνης του ορίου στεγαστικών αναγκών κ.λπ., μέτρα όπως η μείωση του Φόρου Προστιθεμένης Αξίας για τα μηχανήματα που χρησιμοποιούν. Είδα χθες το βράδυ την ομιλία της Ελευθερίας Μπερνιδάκη, η οποία αναφέρθηκε αναλυτικά στις πρωτοβουλίες που έχουμε πάρει για τα άτομα με αναπηρία, διότι ενδιαφερόμαστε για όλους τους συμπολίτες μας. Δεν κάνουμε διακρίσεις σε κανένα. 
      (Χειροκροτήματα από την πτέρυγα της Νέας Δημοκρατίας)
      Βεβαίως, αυξάνουμε με το νέο έτος τις συντάξεις του Ο.Γ.Α. και το Ε.Κ.Α.Σ. το Επίδομα Κοινωνικής Αλληλεγγύης καθώς και το επίδομα ανεργίας σύμφωνα με τις δεσμεύσεις που είχαμε αναλάβει. Διότι επαναλαμβάνω για μία ακόμα φορά ότι αυτά, για τα οποία δεσμευόμαστε, τα πραγματοποιούμε. 
      Οι συνταξιούχοι αγρότες θα εισπράττουν από του χρόνου 700 ευρώ περισσότερα το χρόνο, καθώς η σύνταξη του Ο.Γ.Α. ανεβαίνει στα 280 ευρώ το μήνα, δηλαδή αυξάνεται κατά 22%. Από την 1η Ιανουαρίου του 2008 φθάνει στα 330 ευρώ, όπως είχαμε δεσμευθεί και ήδη το ψηφίσαμε. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, θέλω να θυμίσω ότι, όταν ψηφίσαμε την περασμένη βδομάδα την αύξηση των συντάξεων του Ο.Γ.Α., το ΠΑ.ΣΟ.Κ αποχώρησε από την Βουλή. Να μην το ξεχνάμε. 
      (Χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑ.ΣΟ.Κ.) 
      Οι δικαιούχοι του Ε.Κ.Α.Σ. εισπράττουν 490 περισσότερα ευρώ το χρόνο, καθώς το Ε.Κ.Α.Σ. ανεβαίνει στα 195 ευρώ το μήνα και αυξάνεται κατά 22%. Από την 1η Ιανουαρίου πηγαίνει στα 230 ευρώ, όπως ακριβώς έχουμε δεσμευτεί.  
      Το επίδομα ανεργίας διαμορφώνεται στα 367,5 ευρώ από 311 που είναι σήμερα. Θα έχουμε δηλαδή μια αύξηση το μήνα κατά 56 ευρώ, κατά 18%. Είναι μια σημαντική αύξηση. Το συνδέουμε δε από εδώ και εμπρός με τον κατώτατο μισθό. 
      Διότι, κυρίες και κύριοι συνάδελφοι, όπως είπα και προηγουμένως, πραγματοποιούμε και υλοποιούμε όσα είπαμε. Με αυτές τις πρωτοβουλίες στις οποίες αναφέρθηκα ενισχύουμε την ανάπτυξη, την απασχόληση και την κοινωνική συνοχή. Με αυτές τις πρωτοβουλίες διαμορφώνουμε ένα μέλλον προόδου και ευημερίας για όλους τους Έλληνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θέλω δύο λεπτά μόνο, να αναφερθώ στην Αντιπολίτευση.
      ΙΩΑΝΝΗΣ ΤΣΑΚΛΙΔΗΣ: Και άλλο; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κυρίες και κύριοι συνάδελφοι, η Αντιπολίτευση μέσα σε τρία χρόνια έχει αλλάξει τρεις φορές θέση για την οικονομία. Το 2004 προέβλεπε καταστροφή, ύφεση και έκρηξη της ανεργίας. Ούτε το ένα συνέβη ούτε το άλλο. Κατάπιαν τη γλώσσα τους. Γιατί όχι μόνο δεν συνέβη αυτό αλλά συνέβη το αντίθετο. Το 2005 μιλούσαν για εικονικούς προϋπολογισμούς που δεν θα εκτελεστούν και για νέα εισπρακτικά μέτρα. Και εδώ έπεσαν έξω. Το έλλειμμα μειώνεται και παράλληλα μειώνονται και οι φόροι. Και φέτος, μη μπορώντας να αμφισβητήσουν πλέον τις επιτυχίες που σημειώνει η οικονομία της χώρας, αμφισβητούν την ίδια την πραγματικότητα. Πάσχουν από το σύνδρομο της φυγής. Φεύγουν από τη Βουλή, φεύγουν από την πραγματικότητα. 
      (Χειροκροτήματα από την πτέρυγα της Νέας Δημοκρατίας) 
      Ακόμη και ο πρώην Πρωθυπουργός μίλησε για φαινομενική επιτυχία της οικονομικής πολιτικής. Δεν μπορούσε να πει αποτυχία. Μίλησε για φαινομενική επιτυχία. Χθες τον άκουσα εδώ, σ΄ αυτήν την Αίθουσα. Η επιτυχία δεν είναι φαινομενική, κυρίες και κύριοι συνάδελφοι. Είναι πραγματική. 
      Καταθέτω απόσπασμα από τις φθινοπωρινές προβλέψεις της Ευρωπαϊκής Επιτροπής που με απόλυτα αντικειμενικό τρόπο τεκμηριώνει την πρόοδο που έχει σημειωθεί στη χώρα μας τα τελευταία δυόμισι χρόνια. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης, καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, η πρόοδος δεν επιδέχεται καμία αμφισβήτηση. Μπορεί κανείς να ισχυριστεί ότι δεν μειώνεται η ανεργία, όπως κάνει η Αντιπολίτευση; Μπορεί κανείς να ισχυριστεί ότι δεν υπάρχει δυναμική ανάπτυξη, ότι δεν έχουμε βελτίωση των εξαγωγών, ότι δεν μειώνεται το έλλειμμα και το χρέος, ότι δεν πραγματοποιούνται στη χώρα μας οι μεγαλύτερες ξένες επενδύσεις που είδαμε τα τελευταία χρόνια, ότι δεν ενισχύεται η κοινωνική συνοχή; Νομίζω ότι με την αναλυτική τοποθέτηση που έκανα, απέδειξα ακριβώς το αντίθετο. Απέδειξα ότι αυτά που λέμε, τα πραγματοποιούμε και αυτό είναι το σημαντικό για μια κυβέρνηση.
      (Χειροκροτήματα από την πτέρυγα της Νέας Δημοκρατίας) 
      Βεβαίως, παρά την πρόοδο υπάρχουν πολλά πράγματα που πρέπει να γίνουν, διότι ακόμη είμαστε στη μέση του δρόμου. Έχουμε μπροστά μας μεγάλες προκλήσεις. Υπάρχουν και νέες δεσμεύσεις που πρέπει να αναλάβουμε απέναντι στον ελληνικό λαό. Απαιτείται ασφαλώς ένας νέος κύκλος μεταρρυθμίσεων. Δεν μπορούμε να εφησυχάζουμε. Το ΠΑ.ΣΟ.Κ. έχει επιλέξει να ακολουθήσει το δρόμο της άρνησης, της καταστροφολογίας, της μιζέριας και της αναξιοπιστίας. Όμως η χώρα πρέπει να προχωρήσει. 
      Εμείς έχουμε επιλέξει να οδηγήσουμε τη χώρα προς τα εμπρός. Απέδειξα σήμερα ότι υλοποιούμε όλες τις δεσμεύσεις μας. Συνεχίζουμε το έργο μας. Στόχος της πολιτικής μας είναι να υπάρχουν περισσότερες και καλύτερες ευκαιρίες για όλους τους Έλληνες. Η μεταρρυθμιστική πολιτική εγγυάται την επίτευξη των στόχων μας, χωρίς αιφνιδιασμούς και χωρίς εκπλήξεις, μετά από διάλογο ουσίας με όλους τους κοινωνικούς φορείς. Έτσι διαμορφώνουμε τις προϋποθέσεις για την ανάπτυξη. Έτσι διαμορφώνουμε τις προϋποθέσεις για την πρόοδο της οικονομίας μας στα επόμενα χρόνια.
      Θέλω να καλέσω όλους τους συναδέλφους να στηρίξουν τη μεγάλη προσπάθεια που γίνεται για την οικονομία και την κοινωνία μας. Η τυφλή αντίδραση σε κάθε πρωτοβουλία που κινεί τα πράγματα προς τα εμπρός δεν είναι ούτε χρήσιμη ούτε ωφέλιμη στη χώρα. Εμείς λέμε «ναι» στον Προϋπολογισμό του 2007, «ναι» στην ανάπτυξη, «ναι» στην απασχόληση, «ναι» στην ενίσχυση της κοινωνικής συνοχής.
      Σας ευχαριστώ πολύ.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων τριάντα έξι μαθητές και μαθήτριες και οκτώ συνοδοί καθηγητές από το Σχολείο Δεύτερης Ευκαιρίας Ορχομενού Βοιωτίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, αυτές τις μέρες παρακολουθώ τους Υπουργούς και κυρίως τους Υπουργούς του οικονομικού επιτελείου να ευχαριστούν τους συνεργάτες τους. Ευχαριστεί ο ένας τον άλλον, οι Υφυπουργοί τους Γενικούς Γραμματείς, τους συμβούλους και ο κύριος Υπουργός…
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ τους συνάδελφους  από την πλευρά της Κυβέρνησης να καθίσουν στις θέσεις τους. 
      ΓΕΩΡΓΙΟΣ ΦΛΩΡΙΔΗΣ: Άκουσα και τον κύριο Υπουργό προηγουμένως να ευχαριστεί και τους Υφυπουργούς. Ξέρετε, αυτά συνηθίζονται σε τελετές αποχαιρετισμού. Σε καλό δρόμο σας βρίσκω, αποχαιρετάτε ο ένας τον άλλον, παραδίδετε σε λίγο και είναι λογικό αυτό που κάνετε και ενώπιον του ελληνικού λαού, να καταλάβει και να μην του μείνει καμία αμφιβολία ότι πλέον αποχαιρετάτε και την εξουσία και την Κυβέρνηση, μετά από αυτό το διάλειμμα, το θλιβερό για τη χώρα. Τον κ. Σουφλιά δεν είδα μόνο, παρ’ ότι ήταν ο Πρωθυπουργός εδώ. Αυτός μάλλον σας έχει αποχαιρετήσει λίγο πριν. 
      Κυρίες και κύριοι συνάδελφοι, η σημερινή συζήτηση γι΄ αυτόν τον Προϋπολογισμό είναι και η συζήτηση για τον απολογισμό, είναι αυτή η συζήτηση που προσπαθεί να αποφύγει επίμονα η Νέα Δημοκρατία διά των Υπουργών της και διά των Βουλευτών οι οποίοι στηρίζουν την Κυβέρνηση, γιατί ακριβώς τώρα είναι η ώρα, μετά από τρία χρόνια, να αποκαλυφθεί ο περίφημος μύθος της νέας διακυβέρνησης από τη ρητορική στο πραγματικό πρόσωπο. 
      Περάσαμε τρία κύματα αυτού του νεοδημοκρατικού μύθου. Το πρώτο κύμα είχε το πολιτικό κόλπο της απογραφής. Δυσφημούμε τον πολιτικό αντίπαλο, μεταθέτουμε και αίρουμε τις υποχρεώσεις, φουσκώνουμε τα μεγέθη και τα ξεφουσκώνουμε κατά το δοκούν. Όμως, αυτό το οποίο συστηματικά αποφεύγουν να μας πουν είναι ότι αυτό το κόλπο κατέρρευσε επίσημα, όταν η EUROSTAT υιοθέτησε πριν από έναν χρόνο τη μεθοδολογία που ακολουθούσαν οι κυβερνήσεις του ΠΑ.ΣΟ.Κ. για την καταγραφή των αμυντικών δαπανών. Όλη η ιστορία της απογραφής στήθηκε πάνω στην εγγραφή ή όχι των αμυντικών δαπανών. Και δεν είναι μόνο ότι υιοθέτησε η EUROSTAT τη μεθοδολογία αυτή για την Ελλάδα, αλλά υιοθέτησε τη μεθοδολογία που ακολουθούσαν οι κυβερνήσεις του ΠΑ.ΣΟ.Κ. για την εγγραφή των αμυντικών δαπανών και την επέβαλε ως μοναδικό τρόπο καταγραφής για τις αμυντικές δαπάνες και των είκοσι πέντε χωρών. Και γι΄ αυτό ο κ. Αλογοσκούφης ξέχασε να ζητήσει συγγνώμη. 
      Τα περίφημα ελλείμματα μας τα καταλόγιζαν ότι ήταν τα περίπου 8.000.000.000 ευρώ των αμυντικών δαπανών που υποτίθεται ότι, ενώ γράφτηκαν στο χρέος, δεν γράφτηκαν στο έλλειμμα. Αλλά ήρθε πριν από μερικές μέρες ένα περιστατικό που πραγματικά δημιούργησε ευθυμία σε όσους ασχολούνται με τα οικονομικά. Ξέρετε ποιο ήταν αυτό; Η περίφημη ιστορία του υποβρυχίου «ΠΑΠΑΝΙΚΟΛΗΣ». Το υποβρύχιο αυτό παραδόθηκε τώρα και η Κυβέρνηση δεν εννοεί να το παραλάβει και σωστά, διότι εμφανίζει τεχνικά προβλήματα. Γι΄ αυτό το υποβρύχιο είχαν πληρωθεί χρήματα τα προηγούμενα χρόνια, όπως και για τα υπόλοιπα τα οποία θα παραλαμβάνονται μέχρι το 2010. Ερώτηση: οι αμυντικές δαπάνες που αφορούσαν τα υποβρύχια και όλο τον εξοπλισμό που θα παραλαμβάνουμε μέχρι το 2010 γράφτηκαν σωστά ή δεν γράφτηκαν; Κατά την άποψή σας, τώρα που τα υποβρύχια έχουν προβλήματα, πότε έπρεπε να γράψουμε τις δαπάνες; 
      Αυτή ήταν η γελιοποίηση της ιστορίας της απογραφής, αγαπητοί συνάδελφοι, αυτή ήταν. Κι όμως, κανείς από αυτούς που την επικαλούνται δεν βρήκε το κουράγιο να ζητήσει συγγνώμη για την ταλαιπωρία, την οποία υπέβαλε τη χώρα και το λαό από το διεθνή διασυρμό και εξευτελισμό της μέσα από μια ιστορία που ήθελε να υπηρετήσει απλώς πολιτικές σκοπιμότητες, διότι έπρεπε να δημιουργηθεί μία πολιτική ατμόσφαιρα, η οποία θα οδηγούσε στο δεύτερο τμήμα του νεοδημοκρατικού μύθου που ήταν τα προεόρτια του νεοφιλελευθερισμού. Τι ήταν αυτό; Ήταν η ένταση των κοινωνικών ανισοτήτων. Πώς πραγματοποιήθηκε αυτή; Μέσα από σειρά ενεργειών που ονομάστηκαν μεταρρυθμίσεις, μεταρρυθμίσεις πρώτου σταδίου, δευτέρου σταδίου. Και ξεκινήσαμε: Συστηματική καθήλωση των μισθών και αυξήσεις παντού για να πληρώνει ο κόσμος. Θυμίζω: αυξήσεις στο χώρο καυσίμων, αυξήσεις στα τέλη κυκλοφορίας, αυξήσεις φόρου στα τσιγάρα χαμηλής τιμής, αλλά εδώ παίχθηκε και ένα άλλο παιχνίδι. 
      Η ελληνική καπνοβιομηχανία έχασε 160.000.000 πακέτα το χρόνο υπέρ της «FILIPE MORRIS» μόνο από αυτήν τη ρύθμιση. Αυξήσεις στο Φ.Π.Α. και στα είδη λαϊκής κατανάλωσης από το 8% στο 9% και από το 18% στο 19%. Αυξήσεις στις αντικειμενικές αξίες των ακινήτων. Επιβολή φορολογίας στα κινητά τηλέφωνα. Κατάργηση της έκπτωσης των οικογενειακών δαπανών. Αυξήσεις στο φόρο στα εισοδήματα από 13.000 έως 24.000 ευρώ. Σας είπα και χθες, κύριοι Υπουργοί της Οικονομίας, ότι η Οικονομική και Κοινωνική Επιτροπή ανακοίνωσε ήδη τη γνώμη της και λέει ότι από τη φορολογική σας μεταρρύθμιση πλήττονται πάρα πολύ αυτά τα εισοδήματα. Έχουμε υποχρηματοδότηση της παιδείας, της υγείας, της κοινωνικής ασφάλισης. Έχουμε ακρίβεια στην αγορά και αισχροκέρδεια.  
      Το δεύτερο κύμα των μεταρρυθμίσεων. Απορύθμιση των εργασιακών σχέσεων, μείωση των αμοιβών από υπερωρίες, κατάργηση του οκταώρου. Προσέξτε, αυτό που  κατακτήθηκε στο Σικάγο το 19ο αιώνα καταργήθηκε τώρα στην Ελλάδα στον 21ο αιώνα από την περίφημη νέα διακυβέρνηση. Σήμερα δουλεύεις δώδεκα ώρες και πληρώνεσαι για τέσσερις. Πάμε ξανά σε έναν εργασιακό μεσαίωνα. Είναι η περίφημη μεταρρύθμιση στην αγορά εργασίας. Αλλαγή ωραρίου στα καταστήματα. Άλλες δύο με τρεις ώρες προστέθηκαν στους εργαζόμενους που δουλεύουν εκεί, χωρίς καμία αμοιβή. Και, βέβαια, ο θάνατος του Έλληνα εμποράκου μέσα από το σκληρό ανταγωνισμό, διότι από αυτές τις περίφημες μεταρρυθμίσεις προφανώς ωφελήθηκαν τα μεγάλα πολυεθνικά καταστήματα. 
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα):  Σας παρακαλώ, κύριοι συνάδελφοι, τις διαφορές σας να τις λύνετε στο διάδρομο και όχι μέσα στην Αίθουσα.
      ΓΕΩΡΓΙΟΣ ΦΛΩΡΙΔΗΣ: Και τώρα δύο λόγια για το χρέος. Προσέξτε εδώ η Κυβέρνηση κρατάει κρυφά από τον ελληνικό λαό και κυρίως από τους εργαζόμενους ένα μεγάλο μυστικό. Το χρέος το 2003 ήταν 167.000.000.000 ευρώ. Το 2007 προβλέπεται να είναι 230.000.000.000 ευρώ. Τι συνταγή έχουν βρει και την κρατούν μυστική από το λαό; Οι τόκοι που πληρώναμε για το κεφάλαιο των 167.000.000.000 ευρώ το 2003 είναι οι ίδιοι ακριβώς με τους τόκους που πληρώνουμε για το κεφάλαιο των 230.000.000.000 ευρώ το 2007. Πώς γίνεται αυτό; Γιατί αυτό δεν το λέτε στα νοικοκυριά, αφού βρήκατε το κόλπο; Κάτι έχετε βρει, καταπληκτικό. Διότι όταν το κεφάλαιο του χρέους από τα 167.000.000.000 πήγε στα 230.000.000.000 και εσείς συνεχίζετε για τα 230.000.000.000 να πληρώνετε τους ίδιους τόκους σημαίνει ότι έχετε βρει κάποιο σοβαρό κόλπο που δεν το λέτε στους Έλληνες, οι οποίοι βλέπουν τώρα να αυξάνονται τα επιτόκια από την Ευρωπαϊκή Κεντρική Τράπεζα και με το που αυξάνονται τα επιτόκια αυτοί να χρεώνονται με 1.000 έως 1.500 ευρώ το χρόνο παραπάνω. Τι κόλπο έχετε βρει; Γιατί το κρατάτε μυστικό από τον ελληνικό λαό; Δηλαδή, αυτήν τη φοβερή συνταγή, τη μοναδική στον κόσμο να αυξάνεται το κεφάλαιο, να αυξάνονται τα επιτόκια και να πληρώνεις τους ίδιους τόκους. Κάτι κάνετε εδώ. Έτσι δεν είναι; Και ξέρετε πολύ καλά τι είναι αυτό που κάνετε. Είναι η μεταφορά της πληρωμής τόκων στο μέλλον, αγαπητοί συνάδελφοι. Αυτά που παλαιότερα τα ονομάζατε swaps και ουρλιάζατε εδώ μέσα ότι το ΠΑ.ΣΟ.Κ. τα ακολουθεί ως μία απαράδεκτη τακτική. 
      Από την άλλη πλευρά προκλητικές φορολογικές απαλλαγές στο μεγάλο κεφάλαιο, στα μεγάλα εισοδήματα. Για προσέξτε κάτι. Άκουσα την προηγούμενη εβδομάδα από τον Υπουργό Οικονομίας εδώ μια ηθικολογικού τύπου αναφορά για το πόσο μεγάλο έγκλημα είναι η φοροδιαφυγή. Ερώτηση: κύριε Υπουργέ, υπήρξε ποτέ Υπουργός στην Ελλάδα που να διευκόλυνε νομοθετικά περισσότερο όλους τους φοροκλέφτες και τους φοροφυγάδες της χώρας εκτός από την Κυβέρνηση Καραμανλή; Και αναφέρομαι συγκεκριμένα. Υπήρξε ποτέ κυβέρνηση, η οποία αμνήστευσε τη χρήση πλαστών και εικονικών τιμολογίων, με τα οποία κάποιοι ξέπλυναν μαύρο χρήμα και κέρδισαν δισεκατομμύρια ευρώ εις βάρος του ελληνικού λαού; Το κάνατε εσείς.
      Υπήρξε ποτέ κυβέρνηση σ’ αυτόν τον τόπο, η οποία έκανε επίσημο ξέπλυμα μαύρου χρήματος με τον περίφημο επαναπατρισμό των κεφαλαίων από το εξωτερικό στην Ελλάδα; Και επαναλαμβάνω, με απόφαση που έλεγε ότι δεν θα ελεγχθεί, ούτε ο τόκος ούτε –προσέξτε- ο τρόπος με τον οποίο αποκτήθηκαν αυτά τα χρήματα. Δηλαδή, είναι εμπόριο ναρκωτικών, είναι όπλα, είναι εμπόριο ανθρώπων, τι είναι; Πράγματι επαναπατρίσθηκαν αρκετά….
      ΑΔΑΜ ΡΕΓΚΟΥΖΑΣ:  Ξέρετε πόσα; 
      ΓΕΩΡΓΙΟΣ ΦΛΩΡΙΔΗΣ: Ρωτήστε να σας πει. Είναι πολλά. Κύριε Ρεγκούζα,  εάν έχει επαναπατρισθεί έστω και 1 ευρώ που προέρχεται από εμπόριο ναρκωτικών αυτό είναι καταδικαστέο και το ξέρετε. Μην ψάχνετε, λοιπόν, το ύψος.
      (Χειροκροτήματα από την πτέρυγα του ΠΑ.ΣΟ.Κ.)
      Και προσέξτε, αυτά τα χρήματα ήρθαν εδώ με φορολογία 3%. 
      Και τώρα περάσαμε στο θέατρο των πραγματικών μεταρρυθμίσεων. Είναι η τρίτη φάση της νεοδημοκρατικής διακυβέρνησης. Είναι η συστηματική αποδόμηση του δημόσιου χώρου, είναι η εφαρμογή του πιο αποτυχημένου μοντέλου στην παγκόσμια οικονομία.
      Κλασικό παράδειγμα η ιστορία του Ο.Τ.Ε.. Αυτό βέβαια είχε ένα προηγούμενο. Η πρώτη μεταρρύθμιση του Ο.Τ.Ε. ήταν η περίφημη πρόωρη συνταξιοδότηση. Δεν υπήρξε, κύριοι συνάδελφοι, μεγαλύτερη πρόκληση από αυτή. Άνθρωποι σαράντα οκτώ ετών να είναι σήμερα συνταξιούχοι, χωρίς να υπάρχει στοχευμένη εθελουσία έξοδος, δηλαδή να δούμε ποια ειδικότητα μας περισσεύει, έτσι ώστε να κάνουμε τις αλλαγές που πρέπει. 
      Και αυτοί οι άνθρωποι βγήκαν, είναι οι καλύτεροι και σήμερα νοθεύουν την αγορά εργασίας, διότι αυτοί με τις παχυλές αποζημιώσεις που πήραν και τις παχυλές συντάξεις που έχουν, προφανώς μπορούν να εργάζονται «μαύρα» και να κόβουν χιλιάδες θέσεις εργασίας από νέους ανθρώπους που τις έχουν ανάγκη.
      Να σας πω και κάτι άλλο; Αφού θέλατε να πουλήσετε τον Ο.Τ.Ε., μπορείτε να μας απαντήσετε γιατί τον οδηγήσατε να αγοράσει το «ΓΕΡΜΑΝΟ»; Τι συμφέροντα εξυπηρετεί αυτή η ιστορία; 
      Θα σας πω και ένα ακόμα, να εύχεστε να μην έχουμε επανάληψη της πανουργίας της ιστορίας, που λέει ο Χέγκελ. Ξέρετε τι είναι αυτό; Μην τυχόν δούμε το επόμενο διάστημα να εμφανίζεται ως αγοραστής του Ο.Τ.Ε. κάποιος από τους «εθνικούς νταβατζήδες» κατά τον κ. Καραμανλή και τότε θα δείτε η πανουργία της ιστορίας πώς εκδικείται.
      Ποιος είναι όμως αυτός ο συνολικός απολογισμός του πυρήνα της κυβερνητικής πολιτικής αυτής της τριετίας; Διότι αυτό είναι το θέμα. Υπήρξαν ωφελημένοι; Υπήρξαν θύματα; Βεβαίως, η εικόνα είναι πάρα πολύ απλή. Τα θύματα είναι συγκεκριμένα. Είναι εργαζόμενοι που έπαθαν δύο πράγματα. 
      Πρώτον, φορτώθηκαν με φόρους για να καλύψουν αυτά που το δημόσιο ταμείο έχασε από την προκλητική μείωση της φορολογίας που έκανε ο κ. Αλογοσκούφης και ο κ. Καραμανλής στα μεγάλα εισοδήματα που διανέμονται. Οι εργαζόμενοι έπαθαν και μια δεύτερη ζημιά γιατί απορυθμίστηκαν παντελώς οι εργασιακές σχέσεις και σήμερα ζουν σε ένα εργασιακό μεσαίωνα. Δεύτερο μεγάλο θύμα είναι η δημόσια περιουσία, είναι αυτή που βγήκε στο σφυρί και αυτή που εκποιείται αντί πινακίου φακής.  
      Ακούω εδώ αυτές τις φοβερές κραυγές: «Ξέρετε, μα και το ΠΑ.ΣΟ.Κ. μετοχοποίησε το περίφημο 60%». Ναι, εκεί είναι η διαχωριστική γραμμή και σας την έχω πει. Γιατί το ερώτημα δεν είναι το ποσοστό που έχει μετοχοποιηθεί. Το ερώτημα είναι αν αυτές οι στρατηγικής σημασίας επιχειρήσεις για τη χώρα παραμένουν ή όχι υπό τον έλεγχο του δημοσίου, αν το κράτος συνεχίζει να παίζει το στρατηγικό του ρόλο σε ευαίσθητους τομείς της οικονομίας, έτσι ώστε να διευκολύνει τον ανταγωνισμό για να μπορέσουν να ωφελούνται οι καταναλωτές και αν κυρίως αυτές οι επιχειρήσεις –που επί των ημερών μας μεγάλωσαν και έδωσαν στρατηγική ισχύ στη χώρα- θα συνεχίσουν να ενισχύουν τη στρατηγική δύναμη της χώρας στην ευρύτερη περιοχή ή θα περάσουν σε χέρια ξένων και έτσι θα μειωθεί η δυνατότητα της Ελλάδας να παίζει ένα σημαντικό πολιτικό ρόλο στην ευρύτερη περιοχή.
      Κερδισμένοι; Βεβαίως! Οι λίγοι και οι ισχυροί, τα αρπακτικά. Ετοιμάζετε ένα καινούργιο πάρτι με τη Δ.Ε.Η.. Προσέξτε! Εδώ η επισήμανση είναι σαφής: Μην τολμήσετε! Μην τολμήσετε, γιατί ξέρουμε τι ετοιμάζετε εκεί. 
      Αν υπήρχαν εδώ σκανδιναβοί δημοσιογράφοι, θα εκάγχαζαν με την κωμική αναφορά του κ. Αλογοσκούφη ότι δεν του αρέσει το σκανδιναβικό μοντέλο. Κύριοι, το σκανδιναβικό μοντέλο είναι το καλύτερο μοντέλο οργάνωσης κοινωνίας και κράτους, που επινοήθηκε και εφαρμόστηκε ποτέ στον κόσμο. 
      ΒΑΣΙΛΕΙΟΣ ΜΑΓΓΙΝΑΣ: Μην επιμένετε σ’ αυτό, γιατί σας συνέβησαν πολλά.
      ΓΕΩΡΓΙΟΣ ΦΛΩΡΙΔΗΣ: Τουλάχιστον μη γελοιοποιείστε! Δεν υπάρχει κανένας λόγος. 
      Τέλος, θα αναφερθώ σε κάτι με το οποίο θα κλείσουμε κάποιους λογαριασμούς: Εικοσαετία του ΠΑ.ΣΟ.Κ.. Ακούστε, κύριοι συνάδελφοι: Υπάρχει η μνήμη της μιας ημέρας και η μνήμη που προσβάλλει μια ολόκληρη περίοδο. Εσείς θέλετε να περιορίσετε τη δική σας μνήμη στις εκλογές της 7ης Μαρτίου του 2004. Κάνετε λάθος.
      Η προσβολή στην ιστορική μνήμη αφορά μια παράταξη, η οποία -στα τριάντα δυο χρόνια της Μεταπολίτευσης- κυβέρνησε για δεκαοχτώ χρόνια. Εσείς δεκατέσσερα χρόνια και πηγαίνετε στο δέκατο πέμπτο. Αυτός είναι ο απολογισμός. Σας καλώ, λοιπόν, να διαλέξετε τα δικά σας δεκατέσσερα χρόνια και να τα συγκρίνετε με όποια από τα δεκατέσσερα, από τα δεκαοκτώ, δικά μας χρόνια θέλετε. Σε ποιο επίπεδο θέλετε; Στο επίπεδο του να θέτουμε εθνικούς στόχους και να τους πετυχαίνουμε; 
      Να σας θυμίσω ότι οι πολιτικές συνοχής της Ευρωπαϊκής Ένωσης, που έφεραν τα περίφημα Κοινοτικά Πλαίσια Στήριξης στην Ελλάδα από τα Μεσογειακά Ολοκληρωμένα Προγράμματα ήταν πολιτική των σοσιαλιστών της Ευρώπης με τον Ανδρέα Παπανδρέου; 
      Να σας θυμίσω ότι αυτή η δεκαοκταετία ή η εικοσαετία περιλαμβάνει την Ο.Ν.Ε., ότι περιλαμβάνει το Ελσίνκι, ότι περιλαμβάνει την είσοδο της Κύπρου στην Ευρωπαϊκή Ένωση; 
      Θέλετε να μιλήσουμε στο επίπεδο των μεταρρυθμίσεων; Να σας τις θυμίσω: Εθνικό Σύστημα Υγείας, πρόγραμμα «Ιωάννης Καποδίστριας», Νομαρχιακή Αυτοδιοίκηση, αναδιάρθρωση όλου του τραπεζικού τομέα, αναδιάρθρωση όλου του τομέα των τηλεπικοινωνιών, πλούτος μεγάλος για τη χώρα, χρηματοδότηση του ασφαλιστικού συστήματος, ν. 2190 με Α.Σ.Ε.Π., μετατροπή του Ο.Γ.Α. σε ταμείο κύριας ασφάλισης, που αφορά ενάμισι εκατομμύριο αγρότες. 
      Θέλετε να σας πω για έργα; Αεροδρόμιο των Σπάτων, Εγνατία, Αττική Οδός, Ρίο-Αντίρριο, ΠΑ.Θ.Ε., σύγχρονα νοσοκομεία, ενισχυτικές δράσεις, όπως είναι τα Κέντρα Εξυπηρέτησης Πολιτών και τα ολοήμερα σχολεία. 
      Πάρτε τα δεκατέσσερα δικά σας χρόνια και σας παρακαλώ, βρείτε μου, σε όποιο επίπεδο θέλετε, μία σύγκριση με όλα αυτά. Αυτή είναι η ιστορική μνήμη, την οποία προσβάλλετε. Θα πρέπει να τελειώσει αυτή η ιστορία. 
      Και αυτό που θέλω να σας ρωτήσω και να τελειώσω, είναι το εξής: Ο απολογισμός της τριετίας σας δημιουργεί κάποια ευχάριστη ανάμνηση στους εργαζόμενους, στους αγρότες, στους συνταξιούχους ή στους μικροεπαγγελματίες αυτής της χώρας; Κάποια, έστω μία; Προφανώς, όχι αυτοί είναι τα θύματα μιας σκληρής και ανελέητης πολιτικής, η οποία –επαναλαμβάνω- επιθυμεί και επιδιώκει να αποδομήσει το λεγόμενο «δημόσιο χώρο».
      Κύριοι συνάδελφοι, ο δημόσιος χώρος είναι αυτός που προστατεύει τη δημοκρατία. Ο δημόσιος χώρος είναι αυτός που οργανώνει το σύστημα. Εάν κάποια πτυχή του δημόσιου χώρου –προσέξτε, όχι του κρατικού- δεν λειτουργεί σωστά, δεν την περνάμε στον ιδιωτικό τομέα ή δεν την πετάμε στον Καιάδα. Αυτήν την πολιτική την εξορθολογίζουμε, την οργανώνουμε και τη βάζουμε να υπηρετήσει το κοινωνικό σύνολο. Και σήμερα βρισκόμαστε ξανά, δυστυχώς, στο σημείο, που το μεγαλύτερο αίτημα της ελληνικής κοινωνίας να είναι και πάλι η κοινωνική δικαιοσύνη. Γιατί μόνο μέσα από την κοινωνική δικαιοσύνη δημιουργείς ισχυρή κοινωνία και μια ισχυρή κοινωνία είναι αυτή που ενισχύει τη δυνατότητα ενός κράτους να παίζει ρόλο στα διεθνή πράγματα  της περιοχής του και ευρύτερα, της Ευρώπης. 
      Και αυτό περνάει μόνο μέσα από άλλες πολιτικές, αυτές οι οποίες έχουν στο κέντρο τους τον άνθρωπο, όμως, όχι τον άνθρωπο μόνο του, αλλά τον άνθρωπο ενταγμένο μέσα σε κοινωνικές ομάδες, όπου υπάρχει ένα σύνολο πολιτικών, που όχι μόνο τον προστατεύει, αλλά και του παρέχει όλες τις δυνατότητες να αναπτυχθεί και να προκόψει. Αυτόν που εσείς τον είχατε συμπεριλάβει στη ρητορική σας πριν από τις εκλογές, αλλά τον ξεχάσατε τελείως μετά τις εκλογές. Τώρα ήρθε η αποκάλυψη. Αυτός είναι ο λογαριασμός. Και αυτός ο λογαριασμός σάς περιμένει στις επόμενες εκλογές. Σήμερα αποχαιρετιστήκατε μεταξύ σας. Ο ελληνικός λαός σε λίγους μήνες περιμένει να σας αποχαιρετήσει και αυτός. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ: Καθώς πλησιάζουμε, κυρία Πρόεδρε και κυρίες και κύριοι συνάδελφοι, στην ολοκλήρωση της συζήτησης για τον Προϋπολογισμό του 2007 προκαλεί εντύπωση, ιδιαίτερα μετά την τελευταία οργανωτική ανασύνθεση του ΠΑ.ΣΟ.Κ., η ανιαρά και μονότονα επαναλαμβανόμενη στάση και πρακτική της Αξιωματικής Αντιπολίτευσης. Είναι λυπηρό να διαπιστώνει κάποιος ότι δεν άλλαξε τίποτε σ’ αυτό το μεγάλο κόμμα.
      Το Κ.Κ.Ε. και ο Συνασπισμός προβάλλουν τουλάχιστον ανυπόκριτα θέσεις, με τις οποίες μπορεί να διαφωνεί κάποιος, αισθάνεται, όμως, την πολιτική υποχρέωση να σέβεται τον προβληματισμό που εμπεριέχουν.
      Ακούγοντας κάποιος, όμως, είτε το γενικό εισηγητή, είτε το συνάδελφο Κοινοβουλευτικό Εκπρόσωπο, είτε τους συναδέλφους Βουλευτές του ΠΑ.ΣΟ.Κ., πολλοί εκ των οποίων έχουν μάλιστα διατελέσει και Υπουργοί στο πρόσφατο παρελθόν, εύλογα διερωτάται για το πόσο γρήγορα ξέχασαν αυτά που οι ίδιοι έκαναν, ασκώντας τις δικές τους πολιτικές, αλλά και το πόσο δεν συναισθάνονται την ευθύνη για πολλά από τα προβλήματα, που αντιμετωπίζει σήμερα η ελληνική κοινωνία.
      Κυρίες και κύριοι συνάδελφοι του ΠΑ.ΣΟ.Κ., δεν ανέχεστε την επιτυχία του άλλου. Συκοφαντείτε κάθε πολιτική προσπάθεια, όχι γιατί δεν συμφωνείτε με την ουσία της, αλλά γιατί σας πονάει η επιτυχία του άλλου.
      Είναι προφανές ότι με καμία από τις πολιτικές, που εφαρμόζει η σημερινή Κυβέρνηση δεν διαφωνείτε επί της ουσίας. Αντιδράτε ωστόσο, γιατί δεν μπορείτε να συμβιβαστείτε με την ιδέα ότι μια άλλη Κυβέρνηση, η Κυβέρνηση Καραμανλή, αντιμετωπίζει τα προβλήματα των πολιτών πιο αποτελεσματικά και πιο θαρραλέα από εσάς. 
      Στα πολλά χρόνια της διακυβέρνησης του τόπου από το κόμμα σας δεν είχατε το θάρρος, δεν τολμήσατε να αγγίξετε φλέγοντα ζητήματα της ελληνικής κοινωνίας. Διαμαρτύρεστε για όλα και μας επικρίνετε για πολλά. Ποιος προκάλεσε, κυρίες και κύριοι συνάδελφοι του ΠΑ.ΣΟ.Κ., το τεράστιο δημόσιο χρέος με αποκλειστικό σκοπό τη δημιουργία μιας εικονικής πραγματικότητας για τον Έλληνα πολίτη; Ποιος ανέβασε τα ελλείμματα και με την πολιτική του μηδένισε σχεδόν τις επενδύσεις; Ποιος άφησε τις συντάξεις των περισσοτέρων συμπολιτών μας σε αυτά τα απαράδεκτα χαμηλά επίπεδα; Ποιος διέδιδε τα περί ισχυρής οικονομίας την ίδια στιγμή που όλοι οι πραγματικοί δείκτες συνηγορούσαν για το αντίθετο; 
      Δυστυχώς για εσάς, είναι οι δικές σας κυβερνήσεις που προκάλεσαν όλα αυτά. Και τολμάτε σήμερα να μας επικρίνετε επειδή, αναλαμβάνοντας τη διακυβέρνηση του τόπου, θελήσαμε με την απογραφή να δούμε την πραγματικότητα. Και δεν συνειδητοποιείτε πόσο πολιτικά ανεύθυνο, αλλά και αναποτελεσματικό για σας είναι να μη σας ενοχλεί η πραγματική εικόνα της οικονομίας, αλλά η αποτύπωσή της. 
      Κυρίες και κύριοι συνάδελφοι, δεν περιμένουμε τον καλό σας λόγο. Αυτό προϋποθέτει γενναιότητα και πολιτική ποιότητα. Δεν την απαιτούμε, ούτε την περιμένουμε από εσάς. Αν ωστόσο έχει κάτι σημασία είναι ότι με αυτήν την πολιτική σας συμπεριφορά βλάπτετε συνολικά την πορεία του τόπου. Δεν έχετε πολιτικό στίγμα. Πελαγοδρομείτε χωρίς κατεύθυνση. Δεν το λέγω εγώ, το έχουν επισημάνει τα τελευταία δυο χρόνια δικά σας στελέχη. 
      Προ ημερών αποχωρήσατε από την Αίθουσα αυτή, καταγγέλλοντας την Κυβέρνηση για τις αποφάσεις της σχετικά με τον Ο.Τ.Ε. Δεν θέλετε, κυρίες και κύριοι συνάδελφοι, καλύτερες και φθηνότερες υπηρεσίες για τον Έλληνα πολίτη; Δεν θέλετε να έχει και η χώρα μας μια αξιόλογη συμμετοχή στο διεθνή ανταγωνισμό των τηλεπικοινωνιών; Εσείς δεν φθάσατε –και ορθά- το ποσοστό της μετοχοποίησης του Ο.Τ.Ε. σε περισσότερο από 62%;	 Και τώρα τι κάνετε; 
      Είναι πολιτικά επικίνδυνο ότι με τη στάση σας στηρίζετε μηχανισμούς, οι οποίοι, είτε σας αρέσει είτε όχι, ενεργούν κατ’ εντολή προμηθευτών, εργολάβων και κάθε λογής συμφερόντων. Αυτός είναι ο ρόλος που φιλοδοξείτε να διαδραματίζετε; Να βρίσκεστε πίσω και να ενισχύετε κάθε προσπάθεια διατήρησης των αρνητικών φαινομένων, που μαστίζουν την ελληνική κοινωνία; Σκιαμαχείτε για το δήθεν ξεπούλημα του Ο.Τ.Ε.. 
      Κυρίες και κύριοι συνάδελφοι του ΠΑ.ΣΟ.Κ., υποκρίνεστε. Γιατί αυτό που δεν θέλετε να αλλάξει δεν είναι ούτε τα ποσοστά ιδιοκτησίας ούτε το μάνατζμεντ. Δεν σας ενδιαφέρουν αυτά. Αυτό για το οποίο πράγματι κόπτεσθε είναι ο εσωτερικός κανονισμός λειτουργίας και του Ο.Τ.Ε. και των άλλων Δ.Ε.Κ.Ο., γιατί εκεί έχετε επίλεκτα κομματικά σας στελέχη, το βόλεμα των οποίων προτάσσετε απέναντι στην εξυπηρέτηση των εκατομμυρίων συνδρομητών και χρηστών των υπηρεσιών αυτών των Δ.Ε.Κ.Ο..
      Μας κατηγορείτε εσείς, κύριοι συνάδελφοι, ότι στηρίζουμε εμείς τους λίγους και τους πλούσιους. Και το ισχυρίζεστε εσείς αυτό! Μα, κύριοι συνάδελφοι, το έχω πει και στο παρελθόν και θα το επαναλάβω: Σας διαφεύγει το γεγονός ότι τόσοι πολλοί ισχυροί οικονομικοί παράγοντες φέρουν βαρέως ότι δεν είστε εσείς στην Κυβέρνηση; Διερωτηθήκατε ποτέ γιατί το κάνουν αυτό;
      Μιλάτε για φορολογικές ελαφρύνσεις επιχειρήσεων. Δεν είναι αυτές οι μικρές και μεσαίες επιχειρήσεις οι μονάδες της αγοράς, που κατά κύριο λόγο δημιουργούν θέσεις εργασίας; Είστε εναντίον αυτών των επιχειρήσεων; Αν είστε, να το πείτε. 
      Και επιτέλους, αυτά τα τριάμισι εκατομμύρια περίπου πολίτες, που δεν θα πληρώσουν ούτε 1 ευρώ φόρο είναι όλοι πλούσιοι και προνομιούχοι Έλληνες; Είναι δυνατόν τόσο τραγικά να εθελοτυφλείτε; 
      Γιατί μας προκαλείτε με τους πλούσιους και τους ισχυρούς; Ξεχάσατε ότι εσείς με το ν. 2992/2002 δώσατε τη δυνατότητα στις μεγάλες τράπεζες να πληρώνουν ένα μικρό μόνο μέρος του φόρου, που τους αναλογεί και να επωφελούνται του μεγάλου υπολοίπου, εμφανίζοντας αυτά τα τεράστια και συχνά προκλητικά κέρδη; Αυτό κάνατε εσείς. Εμείς επιβάλλαμε 200.000.000 ευρώ νέους φόρους στις ίδιες τράπεζες.
      Αλλά ακόμη και στο μέγα θέμα της παιδείας, το υπ’ αριθμόν ένα εθνικό μας πρόβλημα, ενώ το αναγνωρίζετε, ενώ ο κύριος Αρχηγός του ΠΑ.ΣΟ.Κ. στηρίζει τη μη κρατική ανώτατη εκπαίδευση και σ’ αυτό παλινωδείτε και βρίσκεστε σε σύγχυση. Σ΄αυτό το θέμα  τι υποστηρίζετε; Τα συμφέροντα των ολίγων, μιας μικρής ομάδας εκ των διδασκόντων ή τα συμφέροντα των πολλών, των φοιτητών και των σπουδαστών και των οικογενειών τους; 
      Κυρίες και κύριοι συνάδελφοι, η παιδεία είναι ανάπτυξη, είναι το μέλλον. Έχετε εστιάσει στο 5% του Α.Ε.Π., ποσοστό που καθώς θα το επιτρέψει η κατάσταση της εθνικής οικονομίας, θα δοθεί και με το παραπάνω για τις δαπάνες της παιδείας. Αυτό, όμως, είναι το πρόβλημα; Ισχυρίζεστε δηλαδή σοβαρά ότι η διάλυση του εκπαιδευτικού μας συστήματος συνέβη μέσα σε δυόμισι χρόνια και οφείλεται στο ότι δεν χρηματοδοτείται με το 5% του Α.Ε.Π.; Πώς μπορείτε να στηρίζετε τέτοιους παραλογισμούς;
      Κυρίες και κύριοι συνάδελφοι, τον τελευταίο καιρό, πέραν των άλλων, αισθάνεστε ότι έχετε και το δικαίωμα να μονοπωλείτε την κοινωνική ευαισθησία. Πότε πραγματικά την επιδείξατε στο παρελθόν; Μήπως το κάνατε με την πενιχρή σύνταξη του Έλληνα αγρότη; Μήπως το κάνατε, όταν περισσότερο από ένα εκατομμύριο πολίτες έχασαν όχι τις αποταμιεύσεις τους, αλλά την περιουσία ή το υστέρημά τους μέσα από τη μεγάλη απάτη του Χρηματιστηρίου;
      Εμείς, κυρίες και κύριοι συνάδελφοι, σεβόμαστε τον πολίτη, γι’ αυτό και του λέμε την αλήθεια. Δεν εξαπατούμε κανέναν, δεν παραπλανούμε κανέναν. Εσείς επί χρόνια, με θαυμαστή συνέπεια, ακολουθήσατε την πολιτική της ευκολίας, της παρέας και της ατιμωρησίας και όλα αυτά για τους κομματικούς σας φίλους. Ο εισηγητής σας μάλιστα ισχυρίστηκε κάποια στιγμή ότι η «Νέα Δημοκρατία δεν πιστεύει στο λαό». Δεν πειράζει, κυρίες και κύριοι συνάδελφοι. Πιστεύει ο λαός στη Νέα Δημοκρατία.
      Ένας άλλος μύθος, τον οποίο περιφέρετε, είναι το δήθεν πάθος σας για διάλογο. Μην αυταπατάσθε. Δεν σας αρέσει ο διάλογος. Τον προτείνετε επί παντός επιστητού, αλλά όταν κάποιος δεν συμφωνεί μαζί σας, τον αποφεύγετε και αποχωρείτε. Για σας προφανώς διάλογος σημαίνει η αδιαμαρτύρητη αποδοχή των απόψεών σας.
      Πρέπει, λοιπόν, να γίνει συνείδηση ότι την ευθύνη της διακυβέρνησης της χώρας την έχει η Κυβέρνηση Καραμανλή. Εμείς θα λογοδοτήσουμε στους πολίτες. Θέλουμε τον εποικοδομητικό διάλογο, επιζητούμε τις γόνιμες προτάσεις. Εμείς, όμως, έχουμε την ευθύνη. Και να είστε βέβαιοι ότι και τις αποφάσεις μας θα τις πάρουμε και θα κριθούμε γι’ αυτές. Αποφάσεις που βελτιώνουν τη ζωή των πολλών και προωθούν τη χώρα στην πρόοδο και στον εκσυγχρονισμό.
      Κυρίες και κύριοι συνάδελφοι, ο λαϊκισμός και η δημαγωγία δεν οδήγησαν πουθενά το 2006. Επιλέγετε διαρκώς το ρόλο του τιμητή, ελπίζοντας σε κομματικά οφέλη, χωρίς αποτέλεσμα, αλλά και χωρίς ίχνος ευθύνης, χωρίς ίχνος αυτοκριτικής. Ψαρεύετε στα θολά νερά και δεν συνειδητοποιείτε –σας το δείχνουν καθαρά οι μετρήσεις της κοινής γνώμης- ότι ματαιοπονείτε. Δεν μάθατε τίποτα από το μάθημα του 2004! Και το κακό είναι ότι δεν λαμβάνετε τα μέτρα σας μπροστά στο μάθημα που έρχεται το 2008!
      Έχετε πέσει έξω, έχετε αποτύχει σε όλες τις προβλέψεις σας, όχι γιατί δεν ξέρετε –ξέρετε και πολύ καλά μάλιστα- αλλά γιατί παραπλανείτε. Προσπαθείτε να παραπλανήσετε τους Έλληνες. Ο λαός, όμως, κυρίες και κύριοι συνάδελφοι, και ξέρει και θυμάται. 
      Τολμάτε ακόμα να μιλάτε εσείς για σπατάλες, για τη διαφθορά και για την καταπολέμησή της.
      Κυρίες και κύριοι συνάδελφοι, ακόμα και αυτοί που σας ψηφίζουν, αν και θέλουν, δεν μπορούν να καταλάβουν την επιχειρηματολογία σας στο σημείο αυτό. 
      Να σας θυμίσω σπατάλες και περίεργες υπερβάσεις; 
      Ολυμπιακό Κέντρο Τένις, από 18.000.000 ευρώ στον προϋπολογισμό σας, έφθασε στα 47.000.000 ευρώ. Ολυμπιακό Στάδιο Πάτρας από 10.000.000 ευρώ, έφθασε στα 45.000.000 ευρώ. Γυμναστήριο στο Γαλάτσι από 20.000.000 ευρώ, έφθασε στα 60.000.000 ευρώ. Ολυμπιακό Κέντρο Υγρού Στίβου από 6.000.000 ευρώ, έφθασε στα 22.000.000 ευρώ. Υπάρχουν και άλλα πολλά.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Αντί, λοιπόν, να παριστάνετε τους κατήγορους και τους τιμητές, να εξηγήσετε στους Έλληνες πού πήγαν αυτά τα εκατομμύρια ευρώ. Αυτό να κάνετε και απ’ αυτό να αρχίσετε.
      Θέλετε να σας πω και κάτι άλλο; 
      Εξοπλιστικές δαπάνες. Χρεώσατε τη χώρα με 17.000.000.000 ευρώ. Αυτά ξεχρεώνουμε και δεν μπορούμε να ακυρώσουμε τις σχετικές συμβάσεις, γιατί φροντίσατε οι ρήτρες στους προμηθευτές να είναι βαρύτατες.
      Κυρίες και κύριοι συνάδελφοι, η Κυβέρνηση Καραμανλή έχει ξεκάθαρες προγραμματικές θέσεις, τις οποίες και κάνει πράξη. Είμαστε πολιτικά και ιδεολογικά κρυστάλλινοι και με τις πολιτικές μας θέσεις, εκφράζουμε το σύγχρονο κοινωνικό κέντρο. Εμείς δεν διακατεχόμαστε από εθνοκεντρικούς φανατισμούς. Προωθούμε ριζικές μεταρρυθμίσεις στην κοινωνία και στην οικονομία, με σκοπό την εμπέδωση ενός περιβάλλοντος φιλελεύθερης ζωής και την οικοδόμηση ενός συστήματος ουσιαστικής προστασίας των αδυνάτων, που έχει ως βάση τον πολίτη και τον άνθρωπο και όχι τις συντεχνίες του δημόσιου τομέα.
      Οι πολίτες σήμερα θέλουν καθαρά λόγια και καθαρές πράξεις. Το μοντέλο ανάπτυξης, που στηρίχθηκε στην κατανάλωση, στις κρατικές δράσεις και στις ευρωπαϊκές επιδοτήσεις, δεν έχει πλέον προοπτική. Μονοπώλια ή ολιγοπώλια, συντεχνιακές κάστες, προκλητικά προνόμια και, προπαντός, εστίες και φαινόμενα διαφθοράς, δεν έχουν θέση σε μία πολιτεία, σε μία κοινωνία που θέλει –και ασφαλώς μπορεί- να προαχθεί.
      Αυτά τα φαινόμενα, αυτές οι παθογένειες, μπορεί να εξυπηρετούν τους άμεσα ενδιαφερόμενους, τους ολίγους, ακόμα και εκείνους, που τα ενθαρρύνουν ή τα ανέχονται. Βάλλουν, όμως, ευθέως εναντίον των πολλών, της κοινωνίας συνολικά, αλλά και σκιάζουν την ποιότητα της δημοκρατικής λειτουργίας.
      Κυρίες και κύριοι συνάδελφοι, σας αρέσει, δεν σας αρέσει, η πολιτική ηγεμονία της Νέας Δημοκρατίας και του Κώστα Καραμανλή δεν αμφισβητείται. Σας το δείχνουν καθαρά η μία μετά την άλλη όλες οι μετρήσεις της κοινής γνώμης. Διαβάστε τις προσεκτικά. Προσαρμοστείτε στην πραγματικότητα. Μόνον έτσι θα συμβάλετε στην πρόοδο του τόπου, αν βεβαίως αυτό σας ενδιαφέρει περισσότερο από το να κατακτήσετε την εξουσία απλώς για να τη νέμεστε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας  κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Η εκτίμησή μας είναι -θα επαναλάβω αυτά που είπαν και οι άλλοι συνάδελφοι από το κόμμα μας- ότι είναι ένας Προϋπολογισμός αντιλαϊκός και ταξικός, με την έννοια ότι ανακατανέμει εισόδημα προς τους πλούσιους, προς τους έχοντες και κατέχοντες, προς το μεγάλο κεφάλαιο. 
      Τον όρο «ταξικό Προϋπολογισμό» τον χρησιμοποίησε και το ΠΑ.ΣΟ.Κ. όψιμα για ευνόητους λόγους. Θυμάμαι, όταν ήταν η Νέα Δημοκρατία αντιπολίτευση, που χαρακτήριζε και αυτή με τον τρόπο της τους προϋπολογισμούς του ΠΑ.ΣΟ.Κ. ως κοινωνικώς άδικους. Είναι η εναλλαγή των δύο κομμάτων και η ανάγκη να εμφανίζονται ως αντιπολίτευση. Το μεγαλύτερο «ξεπούλημα» δεν αφορά τον Ο.Τ.Ε., δεν αφορά τις Δ.Ε.Κ.Ο., δεν αφορά καν την αύξηση του δημόσιου χρέους. Το μεγαλύτερο «ξεπούλημα» είναι αυτό που γίνεται από τη συνολική πολιτική και από τον προϋπολογισμό των εκάστοτε κυβερνήσεων, που ανακατανέμουν το εισόδημα υπέρ των ισχυρότερων. Ενώ τον πλούτο τον παράγει ο λαός, ο εργαζόμενος λαός, το μεγαλύτερο μέρος του πηγαίνει στα χέρια της ολιγαρχίας. 
      Το θέμα είναι ότι έχουμε ίδιους περίπου προϋπολογισμούς και μόνο τα νούμερα αλλάζουν μερικές φορές. Η κατεύθυνση δεν αλλάζει για πάρα πολλά χρόνια. 
      Αν ξεκινήσουμε με αφετηρία τη Μεταπολίτευση, υπάρχει η ίδια κατεύθυνση, η ίδια γεύση στους προϋπολογισμούς. Αλλάζουν οι κυβερνήσεις, αλλάζουν οι Υπουργοί, αλλά οι προϋπολογισμοί όσον αφορά την κατεύθυνσή τους παραμένουν οι ίδιοι.
      Και τα επιχειρήματα που χρησιμοποιεί και το ΠΑ.ΣΟ.Κ. και η Νέα Δημοκρατία –εναλλάξ, ανάλογα με το αν είναι Κυβέρνηση ή Αντιπολίτευση- είναι περίπου τα ίδια. Θα θυμίσω ότι στο παρελθόν γινόταν μία μάχη ανάμεσα στα δύο κόμματα για το ποιος παρέλαβε περισσότερο καμένη γη ή μη καμένη γη για να δικαιολογηθεί η σκληρή, μονόπλευρη λιτότητα. 
      Το ίδιο γίνεται και σήμερα με την απογραφή. Την απογραφή τη χρησιμοποίησε η Νέα Δημοκρατία για να δικαιολογήσει τα σκληρά μέτρα και τις «αντιδραστικές» μεταρρυθμίσεις, προκειμένου να βάλει –δήθεν- τάξη στα οικονομικά της χώρας. Και αυτό φαίνεται από το εξής: Η Νέα Δημοκρατία αναμένει το Μάιο ότι θα βγει από την επιτήρηση. Τελειώνει, δηλαδή, το αποτέλεσμα της απογραφής. Μήπως θα ανατραπεί ο Προϋπολογισμός; Μήπως θα ανατραπούν οι επόμενοι προϋπολογισμοί; Θα αλλάξει η οικονομική πολιτική; Πάλι σκληρή λιτότητα, πάλι υπέρ του κεφαλαίου θα είναι η πολιτική. 
      Το ίδιο και επί ΠΑ.ΣΟ.Κ.. Το ΠΑ.ΣΟ.Κ. δεν είχε ανάγκη απογραφής. Θεωρούσε ότι γίνονταν όλα σωστά όσον αφορά τον Προϋπολογισμό. Ποιος ο λόγος να εφαρμόζεις σκληρές πολιτικές σε βάρος των εργαζομένων; Είναι «τεχνάσματα», που χρησιμοποιούνται ως επιχειρηματολογία για να δικαιολογήσουν τα αδικαιολόγητα. 
      Άκουσα τον Υπουργό Οικονομίας και Οικονομικών που μίλησε για επιτυχία της οικονομικής, συνολικά, πολιτικής, για επιτυχία της Ελλάδας. Θα επαναλάβω αυτό που λέμε συχνά, δηλαδή ότι είχε επιτυχίες η πολιτική της Νέας Δημοκρατίας, όπως και παλαιότερα  του ΠΑ.ΣΟ.Κ., αλλά όχι για όλη την Ελλάδα. Την Ελλάδα δεν την εκπροσωπεί το 3% της ολιγαρχίας ή έστω το 5% -αν θέλετε και το 10%- των εχόντων και κατεχόντων. Υπάρχει και το 90%, το 95% του ελληνικού λαού, που και αυτό είναι Ελλάδα και που δεν συμφωνούν. Δείτε από τις σφυγμομετρήσεις τι λένε και αν είναι ευχαριστημένοι από τη ζωή τους, τι προβλέπουν για το μέλλον και ποια προβλήματα βάζουν σε προτεραιότητα. Αυτοί μιλάνε για επιτυχία της Ελλάδας; Εμείς μιλάμε γι’ αυτήν την Ελλάδα, την Ελλάδα των εργαζομένων. 
      Αυτός ο Προϋπολογισμός δεν θα μπορούσε να είναι διαφορετικός –όπως άλλωστε και οι προηγούμενοι, αλλά και οι επόμενοι- όταν η βασική φιλοσοφία της Νέας Δημοκρατίας, όπως και του κόμματος της Αξιωματικής Αντιπολίτευσης είναι το πώς θα πετύχουν πάση θυσία την ανταγωνιστικότητα.
      Το σύνθημα που θα έπρεπε να λένε είναι «ανταγωνιστικότητα των μεγάλων επιχειρήσεων, ανταγωνιστικότητα και ξερό ψωμί!», όπως λέμε στην καθομιλουμένη. Αυτή είναι η φιλοσοφία. 
      Οι προϋπολογισμοί προσαρμόζονται σε αυτήν την πολιτική. Οι μεταρρυθμίσεις είναι σε αυτήν την κατεύθυνση. Αναφέρομαι στις μεταρρυθμίσεις που ετοίμαζε το ΠΑ.ΣΟ.Κ., που δεν τις ολοκλήρωσε και τις συνεχίζει και τις ολοκληρώνει η Νέα Δημοκρατία. 
      Γι’ αυτό υπάρχει πρόβλημα από την πλευρά του ΠΑ.ΣΟ.Κ.. Δεν παρουσιάζει τις θέσεις του. Κάνει χαρακτηρισμούς, αλλά ποια μεταρρύθμιση προτείνει; Μια μεταρρύθμιση, που αναγκάστηκε να προτείνει, διότι πρέπει να φανούν τα γραπτά, είναι για το άρθρο 16 του Συντάγματος. Πού διαφοροποιείται από τη Νέα Δημοκρατία; Αυτή είναι η κατεύθυνση και των δύο κομμάτων και στα κοινωνικά και στα οικονομικά ζητήματα. 
      Κατά τη γνώμη μας, υπάρχει άλλος δρόμος. Είναι σε εντελώς διαφορετική κατεύθυνση σε όλα τα επίπεδα της πολιτικής, ξεκινώντας από τη φορολογία, από το εισόδημα, φθάνοντας στην παιδεία. Όμως, αυτό χρειάζεται άλλου είδους συσχετισμούς, άλλου είδους κυβερνήσεις. 
      Τα εργαλεία, για να «περπατήσει» αυτός ο Κρατικός Προϋπολογισμός στον αντιλαϊκό του χαρακτήρα, να φέρει αποτελέσματα στην κατεύθυνση της ανταγωνιστικότητας, δηλαδή υπέρ της ολιγαρχίας, είναι: η εισοδηματική πολιτική, η πολιτική των κοινωνικών παροχών, η αναπτυξιακή πολιτική και ορισμένες άλλες πολιτικές. 
      Όσον αφορά τη φορολογία πολλά ειπώθηκαν. Εγώ απλώς θα παρουσιάσω ένα στοιχείο. Τα πέντε τελευταία χρόνια από το 2000 μέχρι το 2005 -τρία χρόνια με κυβέρνηση ΠΑ.ΣΟ.Κ. και δύο με κυβέρνηση Νέας Δημοκρατίας- τα έσοδα από τη φορολογία στις επιχειρήσεις, από τα νομικά πρόσωπα μειώθηκαν κατά 8,2%. 
      Στην ίδια πενταετία –επαναλαμβάνω, τρία χρόνια με κυβέρνηση ΠΑ.ΣΟ.Κ. και δύο με κυβέρνηση Νέας Δημοκρατίας- η φορολόγηση των φυσικών προσώπων, κυρίως των μισθωτών και των μικρομεσαίων, αυξήθηκε κατά 79% όσον αφορά τους άμεσους φόρους και κατά 53% αυξήθηκαν οι έμμεσοι φόροι, που στην πλειοψηφία τους εισπράττονται από την πλειοψηφία του εργαζόμενου λαού. Άρα είναι σαφές τι συμβαίνει και με το ένα κόμμα και με το άλλο. 
      Ο σημερινός Προϋπολογισμός, που συζητάμε, πάλι αυξάνει πολύ περισσότερο, διπλάσια από τον πληθωρισμό, τη φορολογία των φυσικών προσώπων και συνεπώς και των μισθωτών και των επαγγελματιών, ενώ εμφανίζει πολύ μικρότερη αύξηση για τα νομικά πρόσωπα, αν θα υπάρξει και αυτή η αύξηση. Βεβαίως, τρεις φορές πάνω από τον αναμενόμενο πληθωρισμό θα είναι οι έμμεσοι φόροι, δηλαδή οι φόροι από το λαό. 
      Η Νέα Δημοκρατία σε κάθε πολιτική, όπως γινόταν και με τους προκατόχους της, εμφανίζει μια βιτρίνα. Διογκώνει τη φιλολαϊκή –δήθεν- πολιτική της με τεχνάσματα. Στο φορολογικό ποιο είναι το τέχνασμα; Ότι αύξησε το αφορολόγητο όριο. 
      Κρατώντας, όμως, τις κλίμακες, όπως ήταν επί πολλά χρόνια -μη τιμαριθμοποίηση- και με τον τρόπο που κάνει τώρα τις κλίμακες και ιδιαίτερα τη δεύτερη κλίμακα ή δεν θα ωφεληθούν ή ορισμένα μικρομεσαία εισοδήματα θα πάθουν ζημιά. Αντιθέτως ξεφορτώνει τεράστια φορολογικά βάρη από τις επιχειρήσεις και τα υψηλά εισοδήματα. 
      Μετά την πτώση της χούντας, τα πρώτα χρόνια μετά τη Μεταπολίτευση, ο πολύ πλούσιος εφορολογείτο με συντελεστή 63%. Είχαμε καμιά δεκαριά κλίμακες και παραπάνω. 
      Τώρα και οι κλίμακες μειώνονται, με αποτέλεσμα να μετατρέπεται η φορολόγηση από προοδευτική, όπως θα έπρεπε, σε αναλογική. Φθάσαμε την κλίμακα, με τις εναλλασσόμενες κυβερνήσεις των δύο κομμάτων, σε σημείο τέτοιο ώστε να φορολογούνται τα μεγάλα εισοδήματα με 40%, από 63% που ήταν αμέσως μετά την πτώση της χούντας.
      Οι πολιτικές αυτές στη φορολογία είναι πολιτικές που εφαρμόζονται σε όλη την Ευρώπη και από τα σοσιαλδημοκρατικά και από τα συντηρητικά κόμματα. Το ίδιο γίνεται και στις άλλες πολιτικές. 
      Εισοδηματική πολιτική. Ξέρουμε ότι η εισοδηματική πολιτική θα κυμανθεί γύρω στο 3,5% για να φαίνεται ότι πλησιάζει τον πληθωρισμό. Στην πραγματικότητα θα είναι μικρότερη από τον πληθωρισμό.
      Η παραγωγικότητα της εργασίας δεν θα λαμβάνεται υπ’ όψιν. Άρα χάνει ο εργαζόμενος. Και εμφανίζετε μια βιτρίνα, δίνετε κάποια ψίχουλα στις συντάξεις του Ο.Γ.Α., στο Ε.Κ.Α.Σ. και στο επίδομα ανεργίας. Στρογγυλεύετε κάποιες οξείες γωνίες με ελεημοσύνη του 1 ή του 1,5 ευρώ την ημέρα για να δείξετε το φιλολαϊκό σας πρόσωπο. Υπάρχουν και οι προηγούμενοι διδάξαντες και εφαρμόζετε τις ίδιες πολιτικές. Είναι ντροπή, όμως, όταν το καθαρό ποσό που θα παίρνει ο συνταξιούχος του Ο.Γ.Α. θα είναι 267 ευρώ και για το συνταξιούχο εργάτη, που είναι οι περισσότεροι, θα είναι 450 ευρώ, να μιλάμε για σωστή εισοδηματική πολιτική, για πολιτική υπέρ των φτωχών.
      Κοινωνικές παροχές. Το κύριο πρόβλημα δεν είναι ότι και στην παιδεία και στην υγεία και σε άλλους τομείς κοινωνικών παροχών εμφανίζονται μειωμένα κάπως τα κονδύλια, σε σχέση με το Α.Ε.Π. Είναι κάπως μειωμένα σε σχέση με τα περσινά. Το κύριο πρόβλημα έχει σχέση με τις ανάγκες. Εδώ υπάρχουν είκοσι πέντε χιλιάδες κενές θέσεις στα νοσοκομεία, που συσσωρεύτηκαν όλα αυτά τα χρόνια. Και να είχε και κάποια μικρή αύξηση το κονδύλιο θα έλυνε το πρόβλημα; Και δεν είναι μονάχα το πρόβλημα σύμφωνα με τις ανάγκες των νοσοκομείων, των σχολείων στην παιδεία, γενικά των κοινωνικών αναγκών, είναι ότι δεν υπάρχει αναγκαία χρηματοδότηση. Είναι ότι χρησιμοποιείται αυτή η χρηματοδότηση μαζί με μεταρρυθμίσεις στην κατεύθυνση να ωφεληθεί ο ιδιωτικός τομέας. 
      Έτσι φθάσαμε στο σημείο το 50% του ποσού για την υγεία να το βάζουμε από την τσέπη μας. Έτσι φθάσαμε στο σημείο οι γονείς να πληρώνουν είτε για παραπαιδεία είτε για να σπουδάσουν τα παιδιά τους, πάνω από 4.000.000.000 ευρώ. 
      Και έρχεστε τώρα εσείς και συναγωνίζεστε για το ποιος είχε πρώτος την πρωτοβουλία να δώσει ένα φορητό υπολογιστή; Τι είναι ο ελληνικός λαός και οι γονείς και οι μαθητές και οι σπουδαστές; Ιθαγενείς για καθρεφτάκια και για μεταξωτές κορδέλες; Αυτή είναι η απάτη που παίζεται.
      Ενώ χειροτερεύει η θέση του εργαζόμενου, του γονέα, του πάσχοντος που έχει ανάγκη περίθαλψης, εμφανίζετε κάποια τεχνάσματα, τα προβάλλετε. Αυτό κάνει σήμερα η Νέα Δημοκρατία με τον Προϋπολογισμό της. 
      Έρχομαι στο ζήτημα της ανάπτυξης. Ανάπτυξη για ποιον; Πού πάνε τα 500.000.000 ευρώ; Αν προσθέσουμε και 900.000.000 ευρώ, άλλο 1.000.000.000 ευρώ για την ενίσχυση της Σύμπραξης Δημόσιου και Ιδιωτικού Τομέα, φθάνουμε στο 1,5 δισεκατομμύριο ευρώ κίνητρα. Πόσα παίρνουν οι επαγγελματίες και οι βιοτέχνες απ’ αυτά; Ελάχιστα. Οι μεγάλοι τα παίρνουν.
      Το δεύτερο θέμα. Πού πάνε τα χρήματα από το Πρόγραμμα Δημοσίων Επενδύσεων; Κατά τα 3/4 εκεί που λένε τα κοινοτικά προγράμματα: Σε μεταφορές κυρίως, συγκοινωνιακά μέσα, δίκτυα, και στην κατάρτιση από την πλευρά της παιδείας και σε ορισμένες άλλες δραστηριότητες. Εκεί που συμφέρει το κεφάλαιο, και το ευρωπαϊκό και το ελληνικό. Υπάρχουν άλλες προτεραιότητες: η παιδεία, η υγεία, η προστασία από τους σεισμούς, η προστασία από τις πυρκαγιές, τα δάση, η ύδρευση, η αποχέτευση. Αυτά θα έπρεπε να είναι σε πρώτη γραμμή κατά τη γνώμη μας. Άρα και το Πρόγραμμα Δημοσίων Επενδύσεων εκεί στοχεύει, στην ενίσχυση των επιχειρήσεων στο όνομα της ανταγωνιστικότητας.
      Ποια είναι η ανάπτυξη στον αγροτικό τομέα; Ο καπνός τελειώνει, τα εργοστάσια με τα τεύτλα κλείνουν, για τα αμπελουργικά ετοιμάζεται ο κανονισμός, που δεν πρόλαβε επί ΠΑ.ΣΟ.Κ. να αποφασιστεί στην Ευρωπαϊκή Ένωση. Θα τα ξεριζώσουμε τα αμπελουργικά. Είστε έτοιμοι, εκεί είναι η διαπραγμάτευση. Τελειώνουν οι αγρότες με την Κοινή Αγροτική Πολιτική, που την υιοθετείτε και τη χειροκροτείτε και τη συνυπογράφετε όλα αυτά τα χρόνια και τα δύο κόμματα, που εναλλάσσεστε στην εξουσία. 
      Η ανάπτυξη των Ε.Β.Ε. πού βρίσκεται; Με το τελευταίο νομοσχέδιο διατηρείτε το δικαίωμα στο διηνεκές, μέχρι και δέκα χρόνια, να τους επανεξετάζετε, ώστε αν σας λείψουν χρήματα να πάτε να τα πάρετε από τους επαγγελματοβιοτέχνες.
      Αυτή είναι η ανάπτυξη; Ανάπτυξη για ποιον; Για τους ισχυρούς ή για τον λαό; Εκεί είναι το μεγάλο ζήτημα.
      Ένα άλλο θέμα είναι το τι γίνεται με το δανεισμό του ελληνικού κράτους είτε από τράπεζες ξένες ή ντόπιες είτε με τα αμοιβαία και με τα γραμμάτια, τα οποία έχουμε δανειστεί ως κράτος από τους επιχειρηματίες. Είναι τεράστια τα κέρδη των τραπεζών και των θεσμικών επενδυτών, όπως λέγονται. Όλα αυτά είναι εργαλεία υπέρ του κεφαλαίου και θέλετε και μεταρρυθμίσεις, οι οποίες να οδηγήσουν σε χειρότερη κατάσταση.
      Σε ό,τι αφορά τον Ο.Τ.Ε. και τις ιδιωτικοποιήσεις, έχω να κάνω την εξής παρατήρηση: Το ότι αγοράζουν τις μετοχές και την πλειοψηφία των μετοχών ξένοι ή ντόπιοι, δεν σημαίνει ότι είναι καινούργια επένδυση. Αφήστε το, λοιπόν, στην άκρη, δεν πρόκειται για καινούργιες επενδύσεις. Δεύτερον, το μάνατζμεντ έχει πολύ μικρή σημασία ή καθόλου σημασία. Διότι και το κράτος να κρατήσει το μάνατζμεντ -κράτος προσανατολισμένο στην ανταγωνιστικότητα και ξερό ψωμί όπως είπα- σημαίνει ότι θα χρησιμοποιείται αυτό το μάνατζμεντ με βάση αυτό που θέλουν εκείνοι που έχουν την πλειοψηφία των μετοχών. Η πλειοψηφία των μετοχών «προχωράει» σταθερά στους λίγους. 
      Η πείρα από τις ιδιωτικοποιήσεις σε άλλες χώρες μάς έχει δείξει ότι οι συνθήκες είναι χειρότερες για τους εργαζόμενους –αυτό φαίνεται και από τους κανονισμούς- στις Δ.Ε.Κ.Ο. Υπάρχει και η εξής συνέπεια: χειρότερες υπηρεσίες, μπλακ-άουτ στην αντίστοιχη Δ.Ε.Η. των ΗΠΑ -διότι είναι ιδιωτικές πλέον-  και ακριβότεροι λογαριασμοί. Αυτό είναι το μεγάλο πρόβλημα.
      Θα χειροτερέψει ή θα βελτιωθεί η κατάσταση; Εμείς προβλέπουμε ότι και για τα επόμενα χρόνια όλο και θα χειροτερεύει η κατάσταση,  όποιος και να κερδίσει τις εκλογές είτε το Π.Α.ΣΟ.Κ. είτε η Νέα Δημοκρατία. Για αυτό, αν θα θέλαμε να δώσουμε μια ευχή, μια και πλησιάζουν οι γιορτινές μέρες και η Πρωτοχρονιά, θα λέγαμε στον ελληνικό λαό δύναμη –τη χρειάζεται τη δύναμη, γιατί έχουμε δύσκολη χρονιά και τα επόμενα χρόνια θα είναι ακόμη πιο δύσκολα- και αγωνιστικός ο νέος χρόνος, όπως και για τα επόμενα χρόνια. Εμείς σε αυτήν την κατεύθυνση θα κάνουμε ό,τι μπορούμε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Σκυλλάκο.
      Ο κ. Μάρκος Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Ευχαριστώ, κυρία Πρόεδρε.
      Αξιότιμες κυρίες και κύριοι συνάδελφοι, όση ώρα προηγουμένως, από αυτό το Βήμα, απευθυνόταν στην Εθνική Αντιπροσωπεία ο Υπουργός Οικονομίας και Οικονομικών κ. Αλογοσκούφης, στα διπλανά έδρανα καθόταν ο κ. Κοσκινάς,  πρώην Υπουργός της Κυβέρνησης της Νέας Δημοκρατίας. Όση ώρα, λοιπόν, ο κ. Αλογοσκούφης ανέλυε την πολιτική διαφάνειας της Κυβέρνησης, ήταν παρών και τον άκουγε ο κ. Κοσκινάς -ο οποίος πριν από λίγους μήνες κατήγγειλε την αδιαφάνεια, κατήγγειλε τις παρεμβάσεις, κατήγγειλε τους «Πανάγους» και γι’ αυτό εκπαραθυρώθηκε- μήπως και πει κάτι άλλο. 
      Όση ώρα ο κ. Αλογοσκούφης από αυτό το Βήμα αναφερόταν στην αξιοπιστία του Προϋπολογισμού αυτού, στα διπλανά εδώ έδρανα καθόταν ο κ. Κοντοπυράκης με το γνωστό «κοντοπυράκειο θεώρημα» και με τη θεωρία του πώς οι Έλληνες έγιναν σε μια νύχτα κατά 25% πλουσιότεροι, αλλά δεν το ξέρουν.
      Κύριοι συνάδελφοι, ο κύριος Υπουργός προηγουμένως είπε ότι οι Βουλευτές του ΠΑ.ΣΟ.Κ. έχουν το θράσος να μας εγκαλούν.
      Προφανώς θράσος για τη Νέα Δημοκρατία και τον κύριο Υπουργό είναι το να ασκούμε αντιπολίτευση. Άκουσα και προηγουμένως τον Κοινοβουλευτικό Εκπρόσωπο της Νέας Δημοκρατίας να μας λέει τρεις φορές «τολμάτε να μιλάτε». Φαίνεται ότι χρειάζεται να έχει κάποιος θράσος ή και τόλμη για να ασκεί αντιπολίτευση απέναντι στη σεμνότητα, την ταπεινότητα και το δημοκρατικό ήθος που εκπηγάζει από τα στελέχη της Κυβέρνησης.
      	(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      	Όμως εγώ όση ώρα μιλούσε ο κύριος Υπουργός περίμενα να απαντήσει στη χθεσινή πρόκληση, που του απηύθυνε ο πρώην Πρωθυπουργός κ. Σημίτης, και να μας πει σε ποιο σημείο του Προϋπολογισμού είναι γραμμένο αυτό το 1,8 δισεκατομμύριο ευρώ έλλειμμα των νοσοκομείων γιατί εγώ ως καινούργιος Βουλευτής δεν μπόρεσα να το βρω. Όση ώρα μιλούσε ο κ. Αλογοσκούφης περίμενα να απαντήσει στην πρόκληση που του απευθύνθηκε όλες αυτές τις μέρες και από τον εισηγητή μας για τα διπλά και τα τριπλά βιβλία, για τους ειδικούς λογαριασμούς, να απευθυνθεί περήφανα στην ελληνική κοινωνία και να τους πει: «Αυτά τα εγκλήματα, που εμείς καταγγείλαμε ότι τα έκαναν οι Υπουργοί του ΠΑ.ΣΟ.Κ., εμείς τα σβήσαμε, τα εξαλείψαμε». Τίποτα τέτοιο, μόνο συνεχείς αναφορές στη συνέπεια και στην τήρηση των υποσχέσεων. 
      	Κύριοι συνάδελφοι, ο Προϋπολογισμός προσφέρει τη δυνατότητα να κρίνουμε την ειλικρίνεια της Κυβέρνησης ως προς την πορεία της. Η Κυβέρνηση επέλεξε για τον εαυτό της τον επιθετικό προσδιορισμό «Κυβέρνηση των μεταρρυθμίσεων». Είναι, λοιπόν, η πορεία αυτή πορεία μεταρρυθμίσεων ή χρησιμοποιείται η λέξη «μεταρρύθμιση» προσχηματικά; Η Κυβέρνηση προσήλθε ενώπιον της Εθνικής Αντιπροσωπείας, χρονιάρες μέρες όπως είναι τώρα, με το μεγάλο πακέτο του Προϋπολογισμού ισχυριζόμενη ότι φέρνει δώρα στους Έλληνες πολίτες, δώρα μεταρρυθμίσεων. 
      Εμείς και μαζί μας ο κάθε πολίτης, δύσπιστοι μετά απ’ όσα έγιναν αυτά τα τρία χρόνια, επιθυμούμε να ψηλαφίσουμε αυτό το πακέτο του Προϋπολογισμού. Θέλουμε να λύσουμε την όμορφη, χρυσή, ταινία με την οποία είναι δεμένο το πακέτο. Θέλουμε να αφαιρέσουμε το πλουμιστό περίβλημα του πακέτου. Θέλουμε να ανοίξουμε το κουτί και να δούμε το περιεχόμενο. Τι περιέχει, λοιπόν; Μεταρρυθμίσεις, σενάρια ανάπτυξης για τη χώρα, διαρθρωτικές αλλαγές και υπέρ ποίων; Μειώνει τις περιφερειακές και τις κοινωνικές ανισότητες; 
      Σύντομα θα χρησιμοποιήσω εφτά παραδείγματα για να καταδειχθεί η αλήθεια. Τα παραδείγματα αποδεικνύουν ότι η Κυβέρνηση προσέρχεται ενώπιον του ελληνικού λαού με το πακέτο του Προϋπολογισμού χωρίς μεταρρυθμίσεις, γιατί η Κυβέρνηση επιχειρεί να πείσει την κοινωνία, τον Έλληνα πολίτη όχι με το περιεχόμενο της οικονομικής της πολιτικής, αλλά με το φαντεζί περιτύλιγμα και το χρυσαφένιο φιόγκο. 
      Για την Κυβέρνηση και το επικοινωνιακό της επιτελείο η λέξη «μεταρρύθμιση» δεν είναι λέξη με περιεχόμενο πολιτικής, αποτελεί ένα επικοινωνιακό τέχνασμα. Η λέξη «μεταρρύθμιση» αποτελεί το εντυπωσιακό περιτύλιγμα μιας άλλης, κρυφής ατζέντας. Για του λόγου το αληθές, εδώ και δύο χρόνια το Υπουργείο Παιδείας διατυμπανίζει στην ελληνική κοινωνία ότι κάνει μεταρρυθμίσεις, ότι εισηγείται μεταρρυθμίσεις. Ποιες είναι αυτές; Πιστεύει κάποιος πως συνιστούν μεταρρύθμιση η σκιαμαχία για τους αιώνιους φοιτητές ή οι προβοκάτορες με τις ζαρντινιέρες; Πιστεύει κάποιος ότι τάχα συνιστά μεταρρύθμιση η συνεχής υποχρηματοδότηση της παιδείας και η αθέτηση της πρωθυπουργικής δέσμευσης για χρηματοδότηση σε ποσοστό 5% και από το 3,62% του 2004 φτάσαμε στο 3,40% περίπου του 2006; 
      Η Κυβέρνηση επιζητεί πράγματι μεταρρυθμίσεις στην παιδεία, όταν σιωπά αμήχανη μπροστά στην πλήρη πρόταση των δεκαπέντε συν δύο σημείων που σ’ αυτήν την Αίθουσα κατατέθηκαν από τον Πρόεδρο του ΠΑ.ΣΟ.Κ. πριν από λίγες μέρες; Ενώ είναι μια Κυβέρνηση που υποσχόταν ότι ο πολιτισμός θα αποτελεί πρώτη προτεραιότητα, είναι μεταρρύθμιση το να εμφανίζει Προϋπολογισμό που το κονδύλιο του Υπουργείου Πολιτισμού είναι μειωμένο κατά 1,3% σε σχέση με τον περσινό προϋπολογισμό; 
      Δεν είναι εδώ ο κ. Βουλγαράκης, έφυγε πριν από λίγο. Έπλεξε το εγκώμιο για την Κυβέρνηση, όμως φρόντισε προχθές να δώσει συνέντευξη και να πει πως θα πει τα κάλαντα στον Υπουργό Οικονομίας και Οικονομικών για να βρει τα λεφτά και να μην «παγώσει» κάθε δράση στο Υπουργείο Πολιτισμού. Αυτή είναι η αλήθεια. Άλλα λέμε στις συνεντεύξεις έξω για να καλύψουμε τον εαυτό μας και άλλα εδώ, με τυμπανοκρουσίες μπροστά στον Πρωθυπουργό.
      	Η Κυβέρνηση ομνύει στην έρευνα και στην τεχνολογία. Ακούσαμε και προ ολίγου τους όρκους.
      	Συνιστά μεταρρύθμιση τελικά και είναι προς την κατεύθυνση της αναβάθμισης της έρευνας και της τεχνολογίας στην Ελλάδα το ξεπούλημα του ΟΤΕ; 
      Για τους αγρότες, για τους καπνοπαραγωγούς ιδιαίτερα που αναρωτιούνται, συνιστά μεταρρύθμιση η αύξηση της φορολογίας στα ελληνικά τσιγάρα, όταν με αυτά κτυπιέται η ντόπια βιομηχανία υπέρ των μονοπωλίων και τελικά καταστρέφεται η καλλιέργεια του καπνού; 
      Κύριε Υπουργέ, οι Σερραίοι Έλληνες της περιφέρειας με εξουσιοδότησαν να σας ρωτήσω για μια ακόμα μεταρρύθμιση. Θεωρεί η Κυβέρνηση ότι η περαιτέρω ενίσχυση του δίπολου Αττικοβοιωτίας και Νομού Θεσσαλονίκης, για την οποία σας έδωσε ήδη τα συγχαρητήρια ο Σύνδεσμος Βιομηχάνων Βορείου Ελλάδος, συνιστά μεταρρύθμιση; Αναβαθμίζεται η ελληνική περιφέρεια; Πάντως είναι βέβαιο ότι οι Σερραίοι διαφωνούν τελείως με τον καινούργιο επενδυτικό σας νόμο, τον οποίο φροντίζετε να περάσετε ως τροπολογία νύχτας από αυτήν τη Βουλή. 
      Κύριοι συνάδελφοι, είναι ευτύχημα ότι, παρά το ότι η Κυβέρνηση εσκεμμένα καθυστερεί το ξετύλιγμα του εντυπωσιακού στην εμφάνιση πακέτου των μεταρρυθμίσεων, ήδη αφαιρείται το λαμπρό περιτύλιγμα, ήδη άρχισε να φαίνεται το κρυφό περιεχόμενο, ήδη η κρυφή ατζέντα της Κυβέρνησης γίνεται φανερή στον ελληνικό λαό. 
      Ο πολίτης έχει καταλάβει ότι υπάρχει η Κυβέρνηση του φαίνεσθαι και η Κυβέρνηση της άλλης, της κρυφής ατζέντας. Το 2004 ψήφισε την πρώτη, την ιλουστρασιόν έκδοση, το 2007 θα καταψηφίσει αυτήν την πραγματική. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καραγκούνης έχει το λόγο. 
      ΑΝΔΡΕΑΣ ΚΑΡΑΓΚΟΥΝΗΣ: Κυρίες και κύριοι συνάδελφοι, το ζητούμενο, μέσα από τον Προϋπολογισμό, είναι ο εντοπισμός της κατεύθυνσης και της προοπτικής της κυβερνητικής οικονομικής πολιτικής και τελικά του σφυγμού της πραγματικής οικονομίας. 
      Με αυτήν την έννοια μπορώ, χωρίς δισταγμό, να πω ότι με τον Προϋπολογισμό του 2007 αναδεικνύεται και τελικά δικαιώνεται η κυβερνητική οικονομική πολιτική και μέσα από αυτήν αναδεικνύεται μια οικονομία, που βρίσκει έρεισμα στις ίδιες τις δυνάμεις της σηματοδοτώντας μια εποχή αυτοδύναμης πραγματικής ανάπτυξης και ευημερίας. Και το λέω αυτό όχι ως μια ανέξοδη ρητορεία, αλλά αντίθετα, γιατί πιστεύω ότι η κυβερνητική μας πολιτική κάνει δύο πράγματα, που είναι απολύτως απαραίτητα για την οικονομία του τόπου:
       Πρώτον, σηματοδοτεί τη ρήξη με τη γνωστή στην Ελλάδα σχεδόν παραδοσιακή κρατικιστική οικονομική φιλοσοφία, που αυξάνοντας συνεχώς τους φόρους δημιουργούσε μια οικονομία, που στηριζόταν σε πήλινα πόδια. 
      Δεύτερον, θέτει ως απώτερο στόχο την πλεονασματικότητα, σηματοδοτώντας έτσι την τελική στροφή των δυνάμεων της οικονομίας στο δραστικό περιορισμό του δημοσίου χρέους, το οποίο, όπως επανειλημμένα έχει ειπωθεί, αποτελεί το μεγαλύτερο πρόβλημα για την οικονομία μας, χωρίς την επίλυση του οποίου δεν θα μπορούσε να απογειωθεί η Ελλάδα. 
      Πραγματική και αυτοδύναμη οικονομική ανάπτυξη, μεσοπρόθεσμος δραστικός περιορισμός στο δημόσιο χρέος είναι τα δύο κύρια σημεία, που εγώ βλέπω στον Προϋπολογισμό του 2007 και τα οποία θα ήθελα σύντομα να σχολιάσω.
      Κατ’ αρχάς, η Κυβέρνηση έστειλε ένα πρόσφατο ηχηρό μήνυμα με τη φορολογική της μεταρρύθμιση. Προχώρησε στη μείωση των αμέσων φόρων και μάλιστα για όλους, στις επιχειρήσεις, στα φυσικά πρόσωπα, αδιάκριτα, για τα χαμηλά, για τα μεσαία και για τα υψηλά εισοδήματα. Επενδύσαμε, με άλλα λόγια με τη φορολογική μας μεταρρύθμιση, στην υπόθεση της πραγματικής αυτοδύναμης οικονομικής ανάπτυξης, της ανάπτυξης που στηρίζεται στο αυξημένο διαθέσιμο εισόδημα για όλους και την αυτοδύναμη τόνωση της οικονομίας μέσα από επενδύσεις, που τελικά μειώνουν την ανεργία.
      Από το 2004 που ανέλαβε την κυβέρνηση η Νέα Δημοκρατία μέχρι σήμερα, πριν ακόμα κλείσουμε μια τριετία κυβερνητικού έργου, δημιουργήσαμε κυριολεκτικά ένα διαφορετικό οικονομικό περιβάλλον: Ρυθμός ανάπτυξης από τους υψηλότερους στην Ευρώπη, μείωση της ανεργίας σε ποσοστό πάνω από το 2,5%, αύξηση της ιδιωτικής κατανάλωσης και της αποταμίευσης, μείωση του πληθωρισμού και μάλιστα σε συνθήκες οιονεί πετρελαϊκής κρίσης, αύξηση των επενδύσεων και μάλιστα των άμεσων επενδύσεων από το εξωτερικό σε ποσοστό πάνω από το 300%, τόνωση της επιχειρηματικότητας και της ανταγωνιστικότητας της οικονομίας, αύξηση των εξαγωγών. Όλα αυτά μέσα σε συνθήκες βελτίωσης και εμβάθυνσης του κοινωνικού κράτους με αυξήσεις μισθών και συντάξεων πάνω από τον πληθωρισμό και με τη στήριξη των χαμηλόμισθων και χαμηλοσυνταξιούχων. 
      Όπως ήδη είπα, κυρίες και συνάδελφοι, ο Προϋπολογισμός  έχει  θέσει ως δραστικό του στόχο και τον περιορισμό του δημόσιου χρέους, το οποίο νομίζω ότι όλοι αναγνωρίζουμε ότι αποτελεί το μεγαλύτερο πρόβλημα για την οικονομία της χώρας. Δεν νομίζω να διαφωνεί κάποιος μ' αυτό. Εάν σήμερα δεν υπήρχε το πρόβλημα του δημοσίου χρέους, η Ελλάδα θα ήταν μια διαφορετική χώρα, θα ήταν ένα πραγματικά κοινωνικό κράτος, όπως αυτό που θέλουν και αξίζουν οι Έλληνες. 
      Σημειώνω, λοιπόν, ότι σ' αυτό το μεγαλύτερο, κατά την άποψή μας, πρόβλημα βρισκόμαστε σύμφωνα με τον Προϋπολογισμό του 2007 στην ορθή κατεύθυνση. Τα όσα ακριβώς μέχρι στιγμής, κυρίες και κύριοι συνάδελφοι, άκουσα από την πλευρά της Αντιπολίτευσης, μείζονος και ελάσσονος, κινήθηκαν στην αντίθετη κατεύθυνση. Η Αντιπολίτευση μίλησε σ’ αυτήν την Αίθουσα ακόμα μία φορά σαν να βρίσκεται εκτός οικονομικής πραγματικότητας, σαν να παραμένει δέσμια των ιδεολογικών και των πολιτικών αγκυλώσεων του χθες, παρηγορώντας πολλές φορές υποκριτικά τον κάθε πονεμένο συμπολίτη μας. 
      Το συζητούμενο Προϋπολογισμό, κυρίες και κύριοι του ΠΑ.ΣΟ.Κ, θα έπρεπε να τον υπερψηφίσετε, γιατί ακριβώς πληρώνει, είκοσι χρόνια μετά τις δικές σας και μόνο τις δικές σας αμαρτίες. Άκουσα ένα συνάδελφο της Αντιπολίτευσης να απορεί για το πώς είναι δυνατόν να μειώνουμε τη φορολογία. «Πώς θα χρηματοδοτηθούν οι δημόσιες επενδύσεις» ρώτησε και συνέχισε ζητώντας φορολογία των κερδών και μερισμάτων και των αποδόσεων των αμοιβαίων κεφαλαίων ως εισοδημάτων. Δεν κατανοείτε ότι στη διεθνοποιημένη οικονομία τα κεφάλαια που σήμερα υπάρχουν εδώ, αύριο μπορούν να πάνε αλλού; Είναι δυνατόν στα σοβαρά να προτείνετε αυξήσεις της φορολογίας και μετά να απορείτε γιατί είμαστε οι τελευταίοι στις άμεσες επενδύσεις στην Ευρώπη; Δικαίωμά σας να μιλάτε την οικονομική γλώσσα του χθες, κύριοι συνάδελφοι της Αντιπολίτευσης, γιατί εγώ πιστεύω ότι υπάρχουν πράγματα που μπορούμε και ίσως οφείλουμε να ενώσουμε τον προβληματισμό μας. 
      Να δώσω ένα παράδειγμα. Το ισοζύγιο τρεχουσών συναλλαγών, ειδικά δε το εμπορικό ισοζύγιο, παραμένει ελλειμματικό και μάλιστα την ίδια στιγμή, που οι εξαγωγές μας αυξάνονται. Κατά την άποψή μου μεγάλο μέρος της ευθύνης για όλο αυτό έχει η συναλλαγματική ισοτιμία του ευρώ, που πλήττει την ανταγωνιστικότητα των ευρωπαϊκών και ειδικά των ελληνικών προϊόντων. Αυτήν τη στιγμή στις περισσότερες χώρες της Ευρώπης  γίνεται ένας έντονος διάλογος, ακριβώς διότι η Ευρωπαϊκή Κεντρική Τράπεζα ακολουθεί μια μονοσήμαντη νομισματική πολιτική, προσανατολισμένη στον έλεγχο του πληθωρισμού και μη λαμβάνοντας υπ' όψιν τους στόχους της ανάπτυξης. Γι’ αυτό θα έπρεπε να συζητάμε, γι’ αυτό θα έπρεπε να ενεργούμε, δηλαδή για ένα πραγματικά οικονομικό πρόβλημα, που θέλει πολιτικές λύσεις και όχι να αναμασάμε, όπως κάνετε εσείς, ιδεολογήματα του χθες για φορολογίες των μερισμάτων στη διεθνοποιημένη οικονομία και άλλα τέτοια γραφικά. 
      Κυρίες και κύριοι συνάδελφοι, σε πείσμα της υποκρισίας του χθες η Κυβέρνηση θα συνεχίσει και θα  ολοκληρώσει τη μεταρρύθμισή της. Είναι μια προσπάθεια και γι’ αυτή και για την επόμενη τετραετία. Σ’ αυτήν την προσπάθεια θα επιτύχει, γιατί σύμμαχός της είναι ο ελληνικός λαός, που βλέπει καθημερινά τη ζωή του να βελτιώνεται και στον οποίο αξίζει να ζει σε μια οικονομία που να δημιουργεί ευκαιρίες και να παρέχει κοινωνική προστασία.
      Αυτήν την οικονομία, κύριε Πρόεδρε, εμείς στη Νέα Δημοκρατία θα τη διασφαλίσουμε, καθώς και ο συζητούμενος Προϋπολογισμός του 2007 κινείται προς αυτήν την κατεύθυνση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καραγκούνη.
      Το λόγο έχει η κ. Παπανδρέου.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, η συζήτηση για τον Προϋπολογισμό του 2007 γίνεται, γιατί πρέπει να γίνει. Είναι ένα τελετουργικό, που πρέπει να τηρηθεί. Γιατί ο Προϋπολογισμός που συζητάμε, είναι εικονικός, όπως και οι προηγούμενοι. Το 2006 ψήφισε η Νέα Δημοκρατία τον Προϋπολογισμό, τον Ιανουάριο πήρε έκτακτα μέτρα, τον Ιούλιο πήρε έκτακτα μέτρα, το Νοέμβριο πήρε πάλι έκτακτα μέτρα και τελικά άλλον προϋπολογισμό υλοποιεί και άλλον ψηφίζει.
      ΑΘΑΝΑΣΙΟΣ ΜΠΟΥΡΑΣ: Πότε έγιναν αυτά;
      ΒΑΣΩ ΠΑΠΑΝΔΡΕΟΥ: Είναι ένας Προϋπολογισμός, που και αυτός ρίχνει και άλλα βάρη στους πολίτες χαμηλού εισοδήματος, είναι ένας ταξικός Προϋπολογισμός, που κάνει τους φτωχούς φτωχότερους και τους πλούσιους πλουσιότερους.
      Καταθέσατε έναν Προϋπολογισμό, που δίνει μεγαλύτερη αύξηση στα κονδύλια της δημόσιας τάξης από ό,τι στην παιδεία και μειώνει ουσιαστικά τα κονδύλια για την έρευνα. 
      Υπάρχει, όμως, και μία θετική πλευρά. Είναι ο τελευταίος σας Προϋπολογισμός και έτσι ευτυχώς ο ελληνικός λαός σύντομα θα έχει την ευκαιρία να επανακαθορίσει τη μοίρα του.
      Από την άλλη πλευρά, είναι δυστύχημα, γιατί πρόκειται για έναν Προϋπολογισμό που είναι αδιαφανής και δεν προωθεί την ανταγωνιστικότητα της ελληνικής οικονομίας, που συνεχώς μειώνεται επί Νέας Δημοκρατίας.
      Η συγκράτηση του ελλείμματος στηρίζεται σε αλχημείες, στην αμφίβολη αύξηση των εσόδων και στην πλασματική μείωση των δαπανών. Το 2005 έγιναν πράξεις ανταλλαγής επιτοκίου ύψους 18.500.000.000 ευρώ και εξαφανίσατε τόκους περίπου 2.500.000.000 ευρώ, όπως υπάρχει και απόκρυψη χρεών. 
      Αλήθεια, οι δαπάνες για τα νοσοκομεία πού γράφονται; Οι αμυντικές δαπάνες πού γράφονται; Αντιθέτως, εγγράφετε κονδύλια από την εκποίηση δημόσιας περιουσίας, που απαγορεύεται να γραφούν στο έλλειμμα. 
      Στο τέλος, για να πετύχετε το νούμερο που θέλετε στο έλλειμμα, εκτινάσσετε τις εθνικολογιστικές προσαρμογές. Συγχαρητήρια! Να σας συστήσουμε σε όσες χώρες έχουν δημοσιονομικά προβλήματα, για να τους πείτε αυτόν τον τρόπο που μπορείτε να λύσετε, στα χαρτιά, τα προβλήματα.
      Δεν θα μιλήσω για την ευρεσιτεχνία της Νέας Δημοκρατίας της εκτίναξης του Α.Ε.Π. πάνω από 25% μέσα σε μία νύχτα. Δεν αξίζει τον κόπο να συζητούμε για τις πατέντες του κ. Αλογοσκούφη, που επιβαρύνει τους πολίτες με τουλάχιστον 6.000.000.000, λόγω αυτής της ευρεσιτεχνίας. 
      Όμως, ο κ. Αλογοσκούφης έχει να παρουσιάσει περίσσευμα μόνο στην αλαζονεία. Ακόμη και το τελευταίο που διέπραξε, είναι απλά το επιστέγασμα μίας κουτοπόνηρης πολιτικής, μιας πολιτικής που ξεκίνησε με τη δήθεν απογραφή, που είχε στόχο την ισοπέδωση της πολιτικής των κυβερνήσεων του ΠΑ.ΣΟ.Κ. και κατέληξε να καταρρακώσει το κύρος της χώρας και να επιβαρύνει τους πολίτες.
      Το πραγματικό σας πρόσωπο αποκαλύπτεται. Είχαμε και τις απαράδεκτες δηλώσεις του Υπουργού Δημόσιας Τάξης. Αυτά είναι θλιβερά φαινόμενα, που μας γυρίζουν δεκαετίες πίσω. Το παρακράτος, δυστυχώς, αποκτά και υπουργική σφραγίδα. 
      Εμάς μας απασχολεί το πρόβλημα του ελληνικού λαού, που πίστεψε στις υποσχέσεις σας και περίμενε τις καλύτερες μέρες, που δεν ήρθαν ποτέ, το πρόβλημα των πολιτών που υποφέρουν από την ανεξέλεγκτη ακρίβεια, την υπερχρέωση, τον εργασιακό μεσαίωνα και την ανεργία. 
      Όλες αυτές τις μέρες, κυρίες και κύριοι συνάδελφοι της Νέας Δημοκρατίας, έχετε επιλέξει να στηρίζετε την Κυβέρνηση σας με επιθέσεις στα πεπραγμένα των κυβερνήσεων του ΠΑ.ΣΟ.Κ. Τέτοια είναι, λοιπόν, η πολιτική σας ένδεια; Δεν έχετε αντιληφθεί ακόμη ότι κυβερνάτε τον τόπο ή πολύ απλά έχετε καταλάβει ότι δεν έχετε να πείτε κάτι άλλο, για να στηρίξετε αυτήν την Κυβέρνηση;
      Θα ήταν εύκολο να πει κάποιος για τις αποτυχίες και τα έργα σας. Όμως, εμείς στο ΠΑ.ΣΟ.Κ. δεν θα ακολουθήσουμε το παράδειγμα σας. Δεν υποσχόμαστε, ως Αντιπολίτευση, τα πάντα στους πάντες. Έχουμε το δικό μας σχέδιο για την Ελλάδα του 21ου αιώνα και με το σχέδιο αυτό απευθυνόμαστε στον ελληνικό λαό.
      Κυρίες και κύριοι συνάδελφοι, στο επίκεντρο της πολιτικής μας είναι η δίκαιη κοινωνία. Η Ελλάδα κατά τα χρόνια των κυβερνήσεων του ΠΑ.ΣΟ.Κ. έκανε πολύ μεγάλα βήματα εκσυγχρονισμού, βήματα μεγάλα, αλλά όχι αρκετά.
      Η έντονη ισχυροποίηση της οικονομίας δεν συνοδεύτηκε πάντα από μια ανάλογη πρόοδο και στην κοινωνία. Μάλιστα, η πορεία προς την Ο.Ν.Ε. είχε ως αναπόφευκτο αποτέλεσμα την προσωρινή μεν, αλλά πάντως αύξηση των ανισοτήτων, την οποία χρεώθηκε πολιτικά το ΠΑ.ΣΟ.Κ.. 
      Το κόμμα της Νέας Δημοκρατίας αντί να δει τα πραγματικά προβλήματα, προτίμησε ως αντιπολίτευση να ψαρέψει στα θολά νερά της δυσαρέσκειας. Υποσχέσεις σε όλους, μόνο και μόνο για να γινόμαστε αρεστοί. Πού είναι σήμερα οι υποσχέσεις αυτές; Πέρασαν τρία χρόνια και τώρα λέτε το πρωτοφανές ότι τάχα δεν μπορείτε, δεν σας αφήνουν και θα προκηρύξετε εκλογές. Θα υποσχεθείτε πάλι τα ίδια στον ελληνικό λαό; Δεν υπάρχει κάτι που να μην το έχετε υποσχεθεί. Θα υποσχεθείτε πάλι τα ίδια ή θα βρείτε νέα ψέματα; Σε κάθε περίπτωση όσο γρηγορότερα πάτε σε εκλογές τόσο το καλύτερο για τη χώρα. 
      Και κάτι ακόμα. Θυμάστε άραγε την εποχή του «Μπαϊρακτάρη»; Θυμάστε λίγο νωρίτερα την εποχή που μιλούσατε για «αρχιερείς της διαπλοκής»; Θυμάστε τη λάσπη με την οποία κοντέψατε να πνίξετε την ελληνική κοινωνία; Και αναγνωρίζετε σήμερα τον κ. Πανάγο δίπλα στον εκλεγμένο νομάρχη σας; Τον ίδιο τον κ. Πανάγο για τον οποίο υπερηφανευόσαστε ότι διατάξατε να του περάσουν τις αχρείαστες χειροπέδες; 
      Εμείς, κύριες και κύριοι συνάδελφοι της Νέας Δημοκρατίας, έχουμε επίγνωση και του έργου μας και των λαθών μας. Γνωρίζουμε επίσης ότι το πισωγύρισμα της χώρας στα τρία χρόνια της Νέας Δημοκρατίας είναι πρωτοφανές. Εμείς, το ΠΑ.ΣΟ.Κ., έχουμε υποχρέωση να ανατρέψουμε αυτήν την κατάσταση. Και θα το κάνουμε με μια δίκαιη φορολογική πολιτική, που θα στοχεύει στην αναδιανομή, υπέρ των πολλών και όχι υπέρ των λίγων, όπως κάνετε εσείς, στην ισχυροποίηση της παιδείας και της κοινωνικής πολιτικής. Έχουμε, επίσης, υποχρέωση να αναστρέψουμε την πορεία των αδιέξοδων πολιτικών σας, όπως το περιβόητο σχέδιο για την παράδοση του Ο.Τ.Ε. και στη συνέχεια της Δ.Ε.Η. σε ξένες εταιρείες. Αυτή είναι η μεταρρύθμισή σας; Το ξεπούλημα; 
      Ο δικός μας στόχος ήταν και είναι να βάλουμε την Ελλάδα στην παγκοσμιοποιημένη αγορά με όρους πρωταγωνιστικούς, να κινηθούμε επιθετικά στην ευρύτερη περιοχή και παγκόσμια να εκμεταλλευθούμε τις δυνατότητες των Ελλήνων για να διευρύνουμε την παραγωγική μας βάση, να μετασχηματίσουμε το κράτος πρόνοιας σε κοινωνία της αλληλεγγύης. 
      Ο δικός σας στόχος είναι να παραδώσετε την ελληνική οικονομία σε χέρια ξένων. Ο στόχος είναι ο αφελληνισμός της οικονομίας με ό,τι αυτό συνεπάγεται για τους πολίτες, τους εργαζόμενους, τους μισθωτούς, τους ανέργους, τα μεσαία στρώματα, την περιφέρεια. 
      Σας υποσχόμαστε, λοιπόν, και εμείς με τη σειρά μας ότι το σχέδιο σας δεν θα περάσει. Θα βρείτε απέναντί σας όχι μόνο το ΠΑ.ΣΟ.Κ., αλλά τον ελληνικό λαό. 
      Κυρίες και κύριοι συνάδελφοι, καταψηφίζουμε τον Προϋπολογισμό σας, όπως καταψηφίζουμε τις πρακτικές και την πολιτική σας. Καταψηφίζουμε τον Προϋπολογισμό του κ. Αλογοσκούφη, που κατηγορούσε το ΠΑ.ΣΟ.Κ. ότι τάχα πουλούσε τα ασημικά της οικογένειας με τις μετοχοποιήσεις και σήμερα έχει βγάλει τον Ο.Τ.Ε. στο παζάρι και μάλιστα κάτω από το τραπέζι. Καταψηφίζουμε τον Προϋπολογισμό και δηλώνουμε ότι στους λίγους μήνες, που σας απομένουν, το ΠΑ.ΣΟ.Κ. θα κάνει ό,τι χρειαστεί για να μην περάσουν οι μεθοδεύσεις, αλλά και για να μη βρουν και άλλα πεδία δόξης οι διάφοροι «Πανάγοι» που εκτρέφετε, όσο ψηλά και εάν βρίσκονται. Το 2007 θα είναι για την Ελλάδα και για τους Έλληνες μια χρονιά αγώνα, αλλά και μια χρονιά αλλαγής. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παπανδρέου. 
      Έχει ζητήσει το λόγο για λίγα λεπτά ο Υφυπουργός κ. Πέτρος Δούκας. 
      Ορίστε, κύριε Υφυπουργέ, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, θα περίμενα κάποια φρεσκάδα από τις τοποθετήσεις των συναδέλφων του ΠΑ.ΣΟ.Κ., κάτι πιο νέο, κάτι πιο προχωρημένο, κάτι πιο τολμηρό και όχι πλήρη συμβιβασμό με τα κατεστημένα. Αντί να «βάλετε λίγο πλάτη» σε όλα αυτά, τα οποία πάμε να αλλάξουμε, βάζετε πλάτη στο συντηρητισμό και στο χθες. Σας ρωτήσαμε τι θα αλλάζατε στον Προϋπολογισμό, τι δεν σας αρέσει και πώς θα το αλλάζατε. Το μόνο που έχω συμπεράνει από τις συζητήσεις –και είναι τρεις μήνες που συζητάμε τώρα τον Προϋπολογισμό, στο προσχέδιο, στο σχέδιο και τώρα- είναι ότι ίσως ανεβάζατε τους φόρους εισοδήματος.
      Και τι μας είπατε για την ανάπτυξη; Πώς θα γίνουμε πιο παραγωγικοί, αγαπητοί συνάδελφοι; Πώς θα παράγουμε περισσότερα, για να έχουμε περισσότερα να διανείμουμε σε αυτούς, που πραγματικά έχουν ανάγκη; Δεν μας είπατε σχεδόν τίποτα. Καταθέσατε, όμως, μία πρόταση νόμου, πριν από περίπου ένα μήνα, για το πώς θα μας έβγαζε το ΠΑ.ΣΟ.Κ. από τη βιομηχανική κρίση, αγαπητοί συνάδελφοι. Στην πρόταση νόμου, λοιπόν, η οποία είναι ένα δείγμα γραφής για το πώς βλέπει την ανάπτυξη το ΠΑ.ΣΟ.Κ., λέτε το εξής: «Θα βγάλουμε την περιφέρεια από τη βιομηχανική κρίση συστήνοντας επιτροπές. Θα συστήσουμε Εθνική Επιτροπή Ανασυγκρότησης, νησιωτικές επιτροπές ανασυγκρότησης, θα συστήσουμε περιφερειακές επιτροπές διαχείρισης, θα συστήσουμε περιφερειακές επιτροπές παρακολούθησης των προγραμμάτων βιομηχανικής ανάπτυξης και θα θεσπίσουμε και ειδικό κανονισμό εφαρμογής των προγραμμάτων ανασυγκρότησης, που θα προβλέπει με μεγάλη γραφειοκρατική λεπτομέρεια κάθε διαδικασία». Έτσι, λοιπόν, θα αντιμετωπίζατε αυτήν τη βιομηχανική κρίση στην περιφέρεια; Εσείς τα λέτε αυτά, στη δική σας πρόταση νόμου, που κατατέθηκε πριν από ένα μήνα. Είναι πρόσφατη πρόταση νόμου: Πρώτον, με επιδοτήσεις και, δεύτερον, με απασχόληση των ανέργων στο δημόσιο και απασχόληση των ανέργων σε εθελοντικές οργανώσεις. 
      Και μετά μας δώσατε και λίγα δείγματα γραφής στην περίπτωση του Ο.Τ.Ε. αγαπητοί συνάδελφοι. Εσείς οι ίδιοι, το 2001, το 2002 και το 2003 στις εισηγητικές εκθέσεις του τότε προϋπολογισμού λέγατε και σας διαβάζω από τις εκθέσεις αυτές: «Σχεδιάζουμε την προσέλκυση στρατηγικών επενδυτών και να υλοποιήσουμε εκτεταμένο πρόγραμμα ιδιωτικοποιήσεων» -αυτά είναι δικά σας λόγια, σε εισαγωγικά, «προκειμένου να διατηρηθούν και να αυξηθούν τα ανταγωνιστικά πλεονεκτήματα της οικονομίας». Και εσείς με δικές σας αποφάσεις της τότε κυβέρνησης είπατε πως θα «αναζητηθούν στρατηγικές συμμαχίες, που θα εξασφαλίσουν ιδιωτικό μάνατζμεντ, κεφαλαιακή ενίσχυση, εκσυγχρονισμό των οργανωτικών δομών και λειτουργιών, την καλύτερη αξιοποίηση του ανθρώπινου δυναμικού» κ.λπ.. 
      Και τώρα που πάμε εμείς να υλοποιήσουμε μία τέτοια στρατηγική συμμαχία με απόλυτα διαφανείς διαδικασίες, ποια είναι η απάντησή σας; Την ώρα που η χώρα μας διψάει για ξένες επενδύσεις, στέλνετε μήνυμα σε όλους τους επενδυτές όλου του κόσμου, να μην τολμήσουν να έρθουν να επενδύσουν στη χώρα μας, γιατί η κάθε επένδυσή τους τελεί υπό αίρεση κομματικών συμφερόντων. Έτσι βλέπετε την ανάπτυξη, αγαπητοί συνάδελφοι; 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Έχει ζητήσει το λόγο η κ. Δαμανάκη, ως πρώην Αρχηγός κόμματος, και δικαιούται δέκα λεπτά, σύμφωνα με το άρθρο 64 του Κανονισμού. 
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Δεν σκόπευα να κάνω χρήση τους δικαιώματός μου, αλλά οι Υπουργοί πραγματικά μας προκαλούν. Ακούμε συνεχώς από την αρχή αυτής της συνεδρίασης λόγους, οι οποίοι δεν έχουν να κάνουν με τα πεπραγμένα της Κυβέρνησης και την εισήγηση επί του Προϋπολογισμού, αλλά λόγους που αφορούν τα πεπραγμένα του ΠΑ.ΣΟ.Κ., λες και το ΠΑ.ΣΟ.Κ. είναι κυβέρνηση και η Νέα Δημοκρατία αντιπολίτευση. 
      ΑΘΑΝΑΣΙΟΣ ΜΠΟΥΡΑΣ: Συγκρίσεις κάνουμε.
      ΜΑΡΙΑ ΔΑΜΑΝΑΚΗ: Ο κ. Δούκας αναρωτήθηκε τι θα κάναμε διαφορετικά. Να σας πω, κύριε Δούκα, τι θα κάνουμε διαφορετικά, να σας πω και παρακαλώ να ακούσετε και να μη με διακόπτετε. Πρώτα-πρώτα, δεν θα έχουμε αυτήν τη φορολογική πολιτική, που έχετε εσείς, που κάνει την Ελλάδα να έχει ένα από τα πιο άδικα φορολογικά συστήματα στην Ευρώπη. Σήμερα ακόμα, που τα καινούργια στοιχεία βγαίνουν στη δημοσιότητα, αποδεικνύουν ότι αυτό το φορολογικό σύστημα στηρίζεται πού; Στη φορολογία των μισθωτών και στους έμμεσους φόρους, τους οποίους αυξήσατε και με το παραπάνω και δεν φταίει το «κακό ΠΑ.ΣΟ.Κ.» επειδή εσείς τους αυξήσατε και με το παραπάνω. Θα μπορούσαμε, λοιπόν, εμείς, που έχουμε μία άλλη φορολογική πολιτική –και αφού θέλετε, θα τα ακούσετε- να εισπράξουμε άμεσους φόρους από αυτούς που έχουν, να φορολογήσουμε επιτέλους τον πλούτο.
      ΑΘΑΝΑΣΙΟΣ ΜΠΟΥΡΑΣ: Είκοσι χρόνια, όμως, δεν το κάνατε.
      ΜΑΡΙΑ ΔΑΜΑΝΑΚΗ: Δεν υπάρχει πλούτος στην Ελλάδα, κύριε Υπουργέ; Μόνο μισθωτοί υπάρχουν και συνταξιούχοι; Και μου λέτε ότι δεν ξέρετε τι θα έκανε το ΠΑ.ΣΟ.Κ.; Αυτή η Κυβέρνηση και αυτός ο Προϋπολογισμός αποδεικνύει ότι δεν μπορεί να έχετε κοινωνική οπτική για κανένα οικονομικό πρόβλημα. Άκουσα τον κ. Αλογοσκούφη να λέει ότι έχετε κοινωνική στόχευση. Ποια είναι η κοινωνική σας στόχευση; Να την ακούσουμε και να τη δούμε τεκμηριωμένα, με βάση τα στοιχεία που εσείς καταθέτετε.
      Αυτό το οποίο βλέπουμε είναι η Νέα Δημοκρατία να κάνει μια ακραία αναδιανομή υπέρ αυτών που έχουν, υπέρ των πλουσίων. Αυτό που βλέπουμε είναι να μην αντιλαμβάνεται τις στοχευμένες πολιτικές για τους φτωχότερους. Το πιο χαρακτηριστικό παράδειγμα είναι ο τρόπος που δίνετε το Ε.Κ.Α.Σ.. Έτσι όπως το δίνετε μάλλον ανισότητες δημιουργεί αντί να είναι στοχευμένη πολιτική για τους φτωχότερους. Από εκεί και πέρα κάνετε μια επίθεση στο δημόσιο χώρο. Δεν αντιλαμβάνεστε ότι η παιδεία, η υγεία, είναι θέματα κοινωνικής ευθύνης. Τα θεωρείτε θέματα ανταποδοτικότητας και φιλανθρωπίας. Αυτά ακούμε συνεχώς και αυτά βλέπουμε και στον Προϋπολογισμό σας.
      Ο κύριος Υπουργός, ο κ. Αλογοσκούφης, χρησιμοποίησε φτηνά επιχειρήματα και το λέω αυτό με λύπη μου. Όταν ο Υπουργός Οικονομικών απευθύνεται στην Αντιπολίτευση και της λέει ότι δεν  θέλει η Αντιπολίτευση να αναπτυχθεί ο τόπος, ότι καταψηφίζει τα νομοσχέδια, επειδή δεν θέλει να δουν καλύτερες ημέρες οι εργαζόμενοι, αυτά είναι φτηνά επιχειρήματα. Κύριε Υπουργέ, θα μιλήσω ευθέως. Εμείς πιστεύουμε ότι δεν υπάρχει κάποιος σ’ αυτήν την Αίθουσα που δεν θέλει να αναπτυχθεί ο τόπος. Δεν υπάρχει κάποιος. Αλλά η διαφορά μας με τη Νέα Δημοκρατία είναι ότι έχουμε εντελώς διαφορετική αντίληψη για το πώς θα το πετύχουμε. 
      Εσείς πιστεύετε ότι θα πετύχουμε αυτό που λέμε κοινό αγαθό μέσα από την ελευθερία των ατομικών επιλογών, που προσφέρει η αγορά. Εμείς πιστεύουμε ότι το κοινό αγαθό μπορεί να αναδειχθεί μέσα από την υπεράσπιση του δημοσίου συμφέροντος. Είναι δύο τελείως διαφορετικοί δρόμοι. Στο σημείο αυτό θέλω να ακούσω τα επιχειρήματά σας και όχι να καταφεύγετε σε φθηνές δημαγωγίες, που ακούσαμε από τον Υπουργό Οικονομίας και Οικονομικών. Εμείς στη θέση των ανεξέλεγκτων ατομικών διαδρομών, που μόνες δήθεν θα οδηγήσουν στην ανταγωνιστική οικονομία τοποθετούμε τα συμφέροντα της κοινωνίας και των πολιτών.
      Και για να τελειώνουμε, για το ΠΑ.ΣΟ.Κ., το δημόσιο συμφέρον δεν ταυτίζεται με το κρατικό, όπως ακούσαμε. Το δημόσιο συμφέρον εκφράζει το συμφέρον μεγάλων κοινωνικών ομάδων και τάξεων, όπως αυτό προκύπτει από τη διαβούλευση από τον κοινωνικό διάλογο των εταίρων, από τα συνδικάτα από την κοινωνία των πολιτών, όπως εκφράζεται στις θέσεις των κομμάτων και στις αποφάσεις της Βουλής. Αυτή είναι η συντεταγμένη δημοκρατία και αυτό είναι το δημόσιο συμφέρον. Και είναι καθήκον του ΠΑ.ΣΟ.Κ. να κάνει κριτική στην Κυβέρνηση, όπως είναι καθήκον του ΠΑ.ΣΟ.Κ. να αποχωρεί όταν θεωρεί ότι υποβαθμίζεται το Κοινοβούλιο.
      Ακούσαμε την Υπουργό Παιδείας να λέει ότι η Αντιπολίτευση με αθέμιτα μέσα πολιτεύεται. Ποιος θα κρίνει ποια είναι τα αθέμιτα μέσα; Ποιος θα το κρίνει, η Υπουργός Παιδείας; Θα υποδείξει στα κόμματα τι είναι θεμιτό και τι είναι αθέμιτο; Είναι αυτό δημοκρατία και υπεράσπιση του δημοκρατικού χώρου; 
      Κυρίες και κύριοι συνάδελφοι, το ιδεολόγημα της κοινωνίας των ατομικών επιλογών της Νέας Δημοκρατίας οδηγεί σε μια ζούγκλα. Αυτή είναι η πραγματικότητα. Οδηγεί στη ζούγκλα των ανεξέλεγκτων επιλογών της αγοράς. Περί αυτού πρόκειται. Και η δική μας προτεραιότητα στο δημόσιο συμφέρον σημαίνει γενίκευση των ατομικών επιλογών, έτσι ώστε να λαμβάνονται υπ’ όψιν τα κοινωνικά συμφέροντα. Μια τέτοια οπτική δεν βρίσκεται μέσα στον ορίζοντα της Νέας Δημοκρατίας. Γι’ αυτό και ο Προϋπολογισμός σας είναι ένας προϋπολογισμός εντελώς αντικοινωνικός. Για τη Νέα Δημοκρατία δεν υπάρχει κοινωνία. Υπάρχουν μόνον οι αριθμοί του κ. Αλογοσκούφη.
      Επιτρέψτε μου να δώσω δύο-τρία συγκεκριμένα παραδείγματα με βάση και την εμπειρία μου. Βλέπω από το Υπουργείο Απασχόλησης μας ακούει ο κύριος Υπουργός. Ακούσαμε τους Υπουργούς να υπερηφανεύονται για το γεγονός ότι η Ελλάδα μειώνει την ανεργία. Εμείς παρακολουθούμε τα στοιχεία και παρακολουθούμε και τα στοιχεία, που δίνει η δική σας στατιστική υπηρεσία, έτσι όπως τα φτιάχνει. Τι δεν μας λέτε; Δεν  μας λέτε πρώτα-πρώτα ότι η Ελλάδα είναι πρωταθλήτρια στην ανεργία στην Ευρωπαϊκή Ένωση. Διότι αυτά τα οποία αναφέρετε στο παρελθόν τα αναφέρετε σε μια περίοδο, που συνολικά η Ευρωπαϊκή Ένωση βρισκόταν σε μια κατάσταση ύφεσης. Τώρα η Ελλάδα είναι πρωταθλήτρια της ανεργίας στην Ευρωπαϊκή Ένωση. Μας λέτε για τις νέες θέσεις εργασίας. Άκουσα πριν και τον κ. Δούκα να τις διαφημίζει. Πού υπάρχουν αυτές οι νέες θέσεις εργασίας, κύριε Δούκα; Είπατε κάτι και για το κράτος.
      Πενήντα έξι χιλιάδες προσλήψεις κάνατε πέρυσι και πενήντα δύο χιλιάδες φέτος. Εσείς λοιπόν, που είστε οι φιλελεύθεροι και αντικρατιστές, καταφέρατε να αυξήσετε το δημόσιο τομέα, κατά εξήντα χιλιάδες ανθρώπους. Αυτή είναι η πραγματικότητα και αυτό είναι εν τέλει το μόνο επίτευγμα, που έχετε να δείξετε στο θέμα των νέων θέσεων εργασίας. Μιλούμε για τον πελατειακό κρατικό καπιταλισμό και μάλιστα στο απόγειό του.
      Τι αφορούν οι νέες θέσεις εργασίας; Και εδώ επίσης δεν γίνεται κουβέντα. Αφορούν κυρίως θέσεις μερικής απασχόλησης, θέσεις χαμηλής ποιότητας απασχόλησης, που δεν είναι διαρκής και σταθερή. Αυτά δεν μας ενδιαφέρουν; Μετά τον περίφημο νόμο που ψηφίσατε, όταν ήταν Υπουργός Εργασίας ο κ. Παναγιωτόπουλος -ο οποίος, όμως, δήθεν ήρθε εδώ με τον τίτλο ότι προωθεί την απασχόληση- έχουμε οδηγηθεί ουσιαστικά σε μια ανασφάλεια και υποβάθμιση της μισθωτής εργασίας. Αυτή είναι η πραγματικότητα. Δεν νομίζω ότι χρειάζεται να προσπαθώ να την τεκμηριώσω.
      Τα ανεξέλεγκτα ωράρια, οι φθηνές υπερωρίες, οι ατομικές συμβάσεις έχουν γίνει καθεστώς στην αγορά και έχουν γυρίσει τις εργασιακές σχέσεις σ’ ένα νέο Μεσαίωνα. Αυτά έχουν για εμάς σημασία. Γιατί, κύριοι συνάδελφοι; Διότι η υποβάθμιση της μισθωτής εργασίας είναι ο προθάλαμος του κοινωνικού αποκλεισμού. Αυτή είναι η ουσία και γι’ αυτό η Νέα Δημοκρατία, με τα μέτρα που παίρνει, ανοίγει τις πόρτες ορθάνοιχτα για να περιθωριοποιηθούν ακόμη μεγαλύτερα τμήματα των εργαζομένων. Μετά βεβαίως θα έρθει ο Υπουργός κ. Τσιτουρίδης, να τα αντιμετωπίσει αυτά με το Ταμείο Κοινωνικής Αλληλεγγύης.
      Ο κ. Δούκας ειρωνεύτηκε πριν μια πρόταση νόμου του ΠΑ.ΣΟ.Κ. Κατ’ αρχάς θέλω να σας πληροφορήσω, κύριε Δούκα, ότι η πρόταση του ΠΑ.ΣΟ.Κ., γιατί δεν μας τη διαβάσατε ολόκληρη, αφορά τις φθίνουσες περιοχές. Δεν αφορά συνολικά την ανάπτυξη της χώρας. Είναι μια ολοκληρωμένη πρόταση από την οποία ο συνάδελφός σας, κ. Τσιτουρίδης, πήρε ένα άρθρο και το κατέθεσε ως Ταμείο Κοινωνικής Αλληλεγγύης, κακοποιώντας το μάλιστα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Διότι ουσιαστικά αυτό το οποίο κάνει, είναι να χαρίζει τις εργοδοτικές εισφορές ως χριστουγεννιάτικο δώρο στους εργοδότες και να ρίχνει τα βάρη στο Ι.Κ.Α. Μια και είπα για το Ι.Κ.Α., κύριοι συνάδελφοι, θέλω να καταθέσω εδώ την πραγματικότητα, είτε σας αρέσει είτε όχι. Το «κακό» ΠΑ.ΣΟ.Κ. και εδώ είναι γραμμένο …
      ΑΘΑΝΑΣΙΟΣ ΜΠΟΥΡΑΣ: Εσείς το λέγατε μέχρι πρόπερσι. 
      ΜΑΡΙΑ ΔΑΜΑΝΑΚΗ: Θα τα ακούσετε. 
      Το κακό ΠΑ.ΣΟ.Κ. στις 28 Φεβρουαρίου 2004 …
      ΑΘΑΝΑΣΙΟΣ ΜΠΟΥΡΑΣ: Εσείς το λέγατε μέχρι πρόπερσι μαζί με μας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, μη διακόπτετε σας παρακαλώ τη ρήτορα.
      ΜΑΡΙΑ ΔΑΜΑΝΑΚΗ: Θα μάθουν να ακούνε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Δαμανάκη. 
      ΜΑΡΙΑ ΔΑΜΑΝΑΚΗ: Το κακό ΠΑ.ΣΟ.Κ. λοιπόν, στις 28 Φεβρουαρίου του 2004, είχε συνολικές οφειλές στα ασφαλιστικά ταμεία –υπάρχουν εδώ μέχρι και το τελευταίο ευρώ- 2,7 δισεκατομμύρια ευρώ. Αυτό παρέδωσε. Σήμερα πόσο είναι; Έχω εδώ τα στοιχεία ανά ταμείο. Έχω πίνακα για να τον καταθέσω. 
      Είναι 5,1 δισεκατομμύρια ευρώ και εάν υπολογίσουμε και το σύνολο των οφειλών του ν. 3227 του 2004, το ποσό αυξάνεται στα 6,1 δισεκατομμύρια ευρώ. Υπερδιπλασιασμός των οφειλών του δημοσίου στα ασφαλιστικά ταμεία! Αυτή είναι η πολιτική της Κυβέρνησης για τα ασφαλιστικά ταμεία.
      Θέλετε να σας πω για την κοροϊδία του Προϋπολογισμού του 2007; 
      ΠΡΟΕΔΡΕΥΩΝ (Σωτήρης Χατζηγάκης): Εγώ θα ήθελα να συντομεύσετε, κυρία Δαμανάκη.
      ΜΑΡΙΑ ΔΑΜΑΝΑΚΗ: Τελειώνω αμέσως, κύριε Πρόεδρε.
      Στον Προϋπολογισμό του 2007 έχουν γραφτεί 1.210.000.000 ευρώ λιγότερα από όσα οι νόμοι προβλέπουν για το Ι.Κ.Α. Έχουν γραφτεί 685.000.000 λιγότερα από όσα πρέπει να γραφτούν για τον Ο.Γ.Α. Έχουν γραφτεί 120.000.000 ευρώ λιγότερα για το Ν.Α.Τ. Έχουν γραφτεί 130.000.000 ευρώ λιγότερα για τον Ο.Α.Ε.Ε., το πρώην Τ.Ε.Β.Ε.. 
      Δεν υπάρχει τίποτε για τον κλάδο ασθένειας του Ι.Κ.Α., μηδέν. Δεν θα αρρωστήσει κανείς ή και εάν αρρωστήσει θα τους βάλουμε να πληρώσουν. Δεν υπάρχει τίποτε για το Ταμείο Προσωπικού της Αγροτικής Τράπεζας, τίποτα για το προσωπικό Γεωργικών Συνεταιριστικών Οργανώσεων.
      Κύριε Πρόεδρε, θέλω να τα καταθέσω στη Βουλή και περιμένω να ακούσω τι έκανε γι αυτά η Κυβέρνηση και όχι τι έκανε στο απώτατο παρελθόν το ΠΑ.ΣΟ.Κ. Εσείς κρίνεστε. Δεν κρίνεται το ΠΑ.ΣΟ.Κ. εδώ. 
      Ευχαριστώ πολύ.
      (Στο σημείο αυτό η Βουλευτής κ. Μαρία Δαμανάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Δαμανάκη. 
      Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε.
      Κυρίες και κύριοι συνάδελφοι, ερχόμενος στο Βήμα σκέφθηκα αν θα πρέπει τελικά να μπω στην εισήγησή μου, όπως την ετοίμασα ή να σας καλέσω να κάνουμε μαζί ένα σύντομο οδοιπορικό μέσα στα στοιχεία και στις αναφορές, οι οποίες ακούστηκαν όλες αυτές τις ώρες και τις ημέρες, που συζητείται ο Κρατικός Προϋπολογισμός. Και ως «ξεναγός» θα ήθελα να μου επιτρέψετε να σας φτιάξω λίγο τη διάθεση, κάνοντας μια μικρή αναφορά σ’ αυτά που ακούστηκαν και που ειπώθηκαν κατά κύριο λόγο από τους Βουλευτές της Αξιωματικής Αντιπολίτευσης για τον υπό συζήτηση Κρατικό Προϋπολογισμό του 2007, έναν Κρατικό Προϋπολογισμό, ο οποίος όλοι ξέρουμε ότι αποτελεί την κορυφαία κοινοβουλευτική διαδικασία.
      Κύριοι συνάδελφοι, ακούστηκε από τα στόματά σας ότι οι Υπουργοί και οι εισηγητές έλεγαν ψέματα, ότι το περιεχόμενο αυτού του Προϋπολογισμού είναι ένα μεγάλο ψέμα και ότι είναι ένας Προϋπολογισμός χωρίς στόχευση. Ξέρετε τι μου θυμίζετε; Κι εδώ θα ήθελα λίγο την προσοχή σας, γιατί θέλω να σας φτιάξω το κέφι. Μου θυμίζετε την θεωρία του ψεύτη, το πρόβλημα του οποίου δεν είναι ότι δεν τον πιστεύουν οι άλλοι γι’ αυτά που λέει. Το πρόβλημα του ψεύτη είναι το ότι δεν μπορεί να πιστέψει αυτά που λένε οι άλλοι. Έτσι, λοιπόν, κι εσείς κάνοντας ανάλυση του Κρατικού Προϋπολογισμού, που είναι σε εξέλιξη η συζήτησή του, τελικά δεν μπορείτε να πιστέψετε όλα αυτά, τα οποία έχουν αποτυπωθεί στον Προϋπολογισμό, έναν Προϋπολογισμό ο οποίος είναι προϊόν σκληρής δουλειάς και στηρίζεται πάνω σε σταθερά δεδομένα, που έχουν σχέση και με το ύψος των δαπανών, αλλά και με το ύψος των εσόδων, και τα απορρίπτετε. 
      Και στο οδοιπορικό μου θέλω να έρθω σε ορισμένες αναφορές συναδέλφων όπως, για παράδειγμα, στην αναφορά του κ. Βερελή, ο οποίος μπήκε στο χώρο του, σ’ έναν χώρο, τον οποίο υπηρέτησε ως Υπουργός και αναφέρθηκε και στον Ο.Σ.Ε. και στην Ολυμπιακή. 
      Ακούστε, λοιπόν, μια πρακτική σκέψη και όχι ρητορική. Ο Ο.Σ.Ε., κύριοι συνάδελφοι, το 2004 δημοσίευσε τον ισολογισμό του. Τα αποτελέσματα του ισολογισμού ξέρετε τι έδειξαν; Έδειξαν ότι οι αμοιβές του προσωπικού ήταν τέσσερις φορές περισσότερες από ό,τι ήταν τα συνολικά έσοδα του Οργανισμού. Και εδώ τίθεται ένα ερώτημα: Πώς γίνεται οι αμοιβές του προσωπικού να είναι τέσσερις φορές περισσότερες απ’ ό,τι είναι τα συνολικά έσοδα του Οργανισμού, του Ο.Σ.Ε; Και αυτό είναι ένα επίτευγμα της εικοσαετούς διακυβέρνησης της χώρας από σας, κύριοι συνάδελφοι του ΠΑ.ΣΟ.Κ.. 
      Έκανε το λάθος και αναφέρθηκε ο κ. Βερελής στην Ολυμπιακή. Κι εγώ θέτω το ερώτημα: Τον Ο.Σ.Ε., την Ολυμπιακή, αλλά και όλους τους οργανισμούς τούς παραδώσατε στην Κυβέρνησή μας προβληματικούς ή κερδοφόρους; Την Ολυμπιακή, στην προκειμένη περίπτωση, την παραδώσατε κερδοφόρα ή προβληματική;
      Ένα άλλο στοιχείο, το οποίο θέλω να καταθέσω, έχει σχέση με τους δείκτες που αποτυπώνουν την εικόνα της οικονομίας μας. Μας παραδώσατε ή δεν μας παραδώσατε όλους τους θετικούς δείκτες να είναι τελευταίοι μεταξύ των χωρών της Ευρωπαϊκής Ένωσης και να είναι η Ελλάδα πρώτη στους αρνητικούς δείκτες μεταξύ των κρατών-μελών της Ευρωπαϊκής Ένωσης; 
      Έρχομαι στο δημόσιο χρέος. Το δημόσιο χρέος, κύριοι συνάδελφοι, κινείται σήμερα στο ύψος των 226.000.000.000 ευρώ. Κατηγορήσατε την Κυβέρνηση ότι επί των ημερών της αυξήθηκε το δημόσιο χρέος. Θέλω να σας πω ότι κάθε χρόνο η Κυβέρνηση είναι υποχρεωμένη να πληρώνει τόκους. Οι τόκοι από τους δανεισμούς, τους οποίους έχουμε κάνει, ανέρχονται στα 9,8 δισεκατομμύρια ευρώ, τουτέστιν είναι περίπου το 20% των εσόδων του Κρατικού Προϋπολογισμού. 
      Εάν σ' αυτό υπολογιστούν και τα χρεολύσια, τα οποία μαζί με τους τόκους ανέρχονται στα 88.000.000.000 ευρώ και τα έσοδα του κράτους ανέρχονται στα 53.000.000.000 ευρώ, τότε η διαφορά των 35.000.000.000 ευρώ –που εκεί συμπεριλαμβάνονται οι τόκοι και τα χρεολύσια- αποτελεί, κύριοι συνάδελφοι, το 67% των εσόδων του ελληνικού κράτους για το 2007, που πρέπει μέσα απ’ αυτά να πληρώσουμε τις υποχρεώσεις και το υπόλοιπο για να ικανοποιηθούν όλες οι ανάγκες του ελληνικού κράτους. Βεβαίως θα υποχρεωθούμε εκ των πραγμάτων να προσφύγουμε σε δανεισμό για να καλύψουμε αυτές τις ανάγκες. 
      Έρχομαι τώρα στο χώρο της γεωργίας. Τη γεωργία επί των ημερών σας τη χρεοκοπήσατε. Φτάσατε τους αγρότες και τους κτηνοτρόφους να αντιμετωπίζουν σήμερα σοβαρά προβλήματα. Στα είκοσι χρόνια, κύριοι συνάδελφοι, δεν καταφέρατε ούτε μηχανογραφικά τουλάχιστον να αποτυπώσετε τα δικαιώματα του κάθε αγρότη. Αυτή ήταν η πολιτική σας για τους αγρότες. Οδηγήσατε τη χώρα σε μεγάλα ελλείμματα. Το έλλειμμα, που τελικά διαμορφώθηκε, ήταν της τάξεως του 7,8% και με τις πολιτικές που εφαρμόσθηκαν από την Κυβέρνησή μας το έλλειμμα κατέβηκε κάτω από 3%, στο 2,6%. 
      Διαχειριστήκατε επί των ημερών σας τα περισσότερα χρήματα, που έχουν περάσει από τα ταμεία του ελληνικού κράτους. Το αποτέλεσμα αυτής της διαχείρισης των χρημάτων δεν αντιστοιχείται με τα έργα για τα οποία επαίρεστε ότι επιτύχατε επί των ημερών σας.
      Σήμερα έρχεστε και καταγγέλλετε την Κυβέρνηση ότι η πολιτική, που εφαρμόζει, είναι μία πολιτική, που δεν οδηγεί πουθενά. 
      Κύριοι συνάδελφοι, η πολιτική που εφαρμόζει η Κυβέρνηση οδηγεί στο σωστό δρόμο και θα ήθελα να σας ζητήσω να προμηθευτείτε την εισήγηση του Υπουργού Οικονομίας και Οικονομικών, του Γιώργου Αλογοσκούφη, όπως την ανέπτυξε σήμερα εδώ σ’ αυτήν την Αίθουσα, γιατί θα σας είναι πολύ χρήσιμη να την αξιολογήσετε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Σκρέκα.
      Κύριοι συνάδελφοι, έχει ζητήσει το λόγο ο Υπουργός Εθνικής Αμύνης κ. Μεϊμαράκης, ο οποίος παρακαλείται να προσέλθει στο Βήμα.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρίες και κύριοι συνάδελφοι, στο σύγχρονο περιβάλλον ασφάλειας επιβάλλεται η προσαρμογή της χώρας μας στις πολιτικές, που υιοθετούν πλέον τα σύγχρονα κράτη και οι οργανισμοί άμυνας και διεθνούς συνεργασίας, με στόχο τόσο την εξυπηρέτηση των εθνικών μας συμφερόντων όσο και τη διεθνή ειρήνη και σταθερότητα.
      Γι’ αυτό και το Υπουργείο Εθνικής Αμύνης καταβάλλει ιδιαίτερες προσπάθειες για να αυξήσει την αποτελεσματικότητα των Ενόπλων Δυνάμεών μας και να ενισχύσει την αμυντική, αλλά και αποτρεπτική ισχύ τους και ικανότητα, εφαρμόζοντας πλήρως τις αρχές της διαφάνειας και της αξιοκρατίας.
      Βασικό στόχο της πολιτικής μας αποτελεί, λοιπόν, η διατήρηση της εδαφικής ακεραιότητας της χώρας, η διαφύλαξη της ειρήνης και βεβαίως της ασφάλειας των Ελλήνων πολιτών και των επισκεπτών της χώρας. Εργαζόμαστε παράλληλα για την πρόληψη και για την αντιμετώπιση ασύμμετρων απειλών, την ύπαρξη σταθερότητας στην περιοχή, την εκτόνωση και την ειρηνική διευθέτηση των περιφερειακών συγκρούσεων και τη διατήρηση της στρατιωτικής ισορροπίας, που απαιτείται.  
      Οργανώνουμε και διατηρούμε σύγχρονες, ευέλικτες, ταχέως αναπτυσσόμενες και με επαρκή ισχύ Ένοπλες Δυνάμεις, ικανές να εκτελέσουν με επιτυχία τις αποστολές τους τόσο σε εθνικό όσο και σε διασυμμαχικό επίπεδο, στο πλαίσιο της αμυντικής πολιτικής της χώρας, αλλά και έτοιμες ταυτόχρονα να συνδράμουν στην αντιμετώπιση συμφορών, μεγάλων καταστροφών και γενικά εκτάκτων καταστάσεων του πληθυσμού, ιδιαίτερα δε των παραμεθορίων περιοχών.
      Κατά το έτος 2006 συνεχίστηκε η προσπάθεια, η οποία ξεκίνησε το 2004 με τη νέα διακυβέρνηση και με τον εκλεκτό συνάδελφο, τον κ. Σπηλιωτόπουλο, για την περαιτέρω ενίσχυση της αποτελεσματικότητας των Ενόπλων Δυνάμεων στο ευρύτερο φάσμα των δραστηριοτήτων τους, την ανάπτυξη της αμυντικής ικανότητας και της αποτρεπτικής ισχύος τους, πάντα μέσα στο πλαίσιο των δημοσιονομικών συνθηκών της χώρας.
      Αυτό εξασφαλίστηκε, κυρίως μέσω του εξορθολογισμού και της σταθεροποίησης των αμυντικών δαπανών και των λειτουργικών εξόδων των Ενόπλων Δυνάμεων, ώστε να ανταποκριθούν στο δύσκολο έργο τους, επιτυγχάνοντας μάλιστα το μέγιστο δυνατό αποτέλεσμα, εντός του ύψους των πιστώσεων του εγκεκριμένου Προϋπολογισμού.
      Στο σημείο αυτό πρέπει να αναφέρω και την ολοκλήρωση της αναδιάρθρωσης των υπηρεσιών του Υπουργείου Εθνικής Αμύνης με τη δημιουργία τριών γενικών διευθύνσεων, στις οποίες ενσωματώθηκαν όλες οι προηγούμενες υπηρεσίες.
      Πιο συγκεκριμένα, πετύχαμε το στόχο μείωσης των αμυντικών δαπανών σε ποσοστό 2,7% του Α.Ε.Π., έναντι του 2,96% του έτους 2005 και –προσέξτε- έναντι του 4,1%, που ήταν ο μέσος όρος της τετραετίας 1999-2003. 
      Και επιτρέψτε μου να πω το οξύμωρο, ότι ίσως είμαστε το μόνο Υπουργείο που πανηγυρίζει, γιατί μειώσαμε τις δαπάνες, ενώ ταυτόχρονα διατηρούμε υψηλό το αξιόμαχο των Ενόπλων Δυνάμεων, ακριβώς γιατί κάναμε τον εξορθολογισμό των δαπανών, αν και πρέπει να σας πω ότι το μεγαλύτερο μέρος των δαπανών του Υπουργείου Εθνικής Αμύνης είναι ανελαστικές δαπάνες. 
      Επειδή, όμως, απαιτείται αυτό το νοικοκύρεμα, το οποίο θέλει το Υπουργείο Οικονομικών και επειδή η πολιτική δεν είναι πολιτική του Υπουργείου Οικονομικών, αλλά είναι συνολικά της Κυβέρνησης, το Υπουργείο Εθνικής Άμυνας ανταποκρίθηκε με τον καλύτερο δυνατό τρόπο.
      Δημιουργήσαμε τις απαραίτητες συνθήκες για την υποστήριξη των νέων οπλικών συστημάτων και έχουμε ήδη ολοκληρώσει το νέο θεσμικό πλαίσιο με το νόμο που ψηφίσαμε το 2006 για την αποκατάσταση της διαφάνειας στα εξοπλιστικά προγράμματα.
      Η Κυβέρνηση της Νέας Δημοκρατίας είναι η πρώτη Κυβέρνηση που εφήρμοσε την αρχή να στέλνει όλα τα σχέδια των εξοπλιστικών συμβάσεων στο Ελεγκτικό Συνέδριο για προσυμβατικό έλεγχο. Εξάλλου, έχουμε προχωρήσει και όλες τις σχετικές διαδικασίες και ολοκληρώνουμε την αναθεώρηση της εγκυκλίου για τον Εθνικό Αμυντικό Σχεδιασμό.
      Καταρτίστηκε για πρώτη φορά με τέτοιο τρόπο από το Υπουργείο Εθνικής Αμύνης και εγκρίθηκε από το ΚΥ.Σ.Ε.Α. το ενιαίο μεσοπρόθεσμο πρόγραμμα ανάπτυξης και εκσυγχρονισμού 2006-2010 και για πρώτη φορά ενημερώσαμε εκτενώς την επιτροπή της Βουλής και γνωρίζετε ότι ο στόχος του ΥΠ.ΕΘ.Α. είναι η μακροπρόθεσμη σταθεροποίηση των δαπανών στα επίπεδα που προανέφερα.
      Πιο συγκεκριμένα, το Ε.Μ.Π.Α.Ε. της περιόδου 2006-2010, με επέκταση έως το 2015, συντάχθηκε με μέριμνα των φορέων του Υπουργείου, τηρώντας τις διαδικασίες για τη διαφάνεια των προμηθειών οπλικών συστημάτων και μέσων, την ελαχιστοποίηση του κόστους των επενδυομένων πόρων στους εξοπλισμούς και τη μεγιστοποίηση οφέλους-αποτελέσματος.
      Μάλιστα, είναι πλήρως εναρμονισμένο με τις απαιτήσεις της μελλοντικής δομής δυνάμεων και κινείται απόλυτα εντός των εγκεκριμένων από το ΚΥ.Σ.Ε.Α. ετησίων οροφών πιστώσεων.
      Σχεδιάζουμε, λοιπόν, τις αμυντικές δαπάνες αφ’ ενός στη λογική της τήρησης όλων των προβλεπομένων από τον Εθνικό Αμυντικό Σχεδιασμό Διαδικασιών, με σύνταξη των προτεραιοτήτων των εξοπλιστικών προγραμμάτων από τα γενικά επιτελεία, χωρίς εξωθεσμικές παρεμβάσεις και με βάση τις πραγματικές επιχειρησιακές ανάγκες της χώρας και αφ’ ετέρου εφαρμόζουμε διαφανείς διαδικασίες, με σεβασμό στα χρήματα του Έλληνα πολίτη, όπως ο νόμος ορίζει.
      Αυτή είναι η διαδικασία παραγγελίας-προμήθειας, που ακολουθεί η δική μας Κυβέρνηση.
      Όσον αφορά στην παραλαβή των οπλικών συστημάτων είτε των νέων είτε αυτών που είχαν παραγγελθεί από την προηγούμενη κυβέρνηση, η θέση μας είναι ξεκάθαρη και πιστεύω ότι έχει γίνει κατανοητή από όλους. Θέλουμε, δηλαδή, τα οπλικά συστήματα –και αυτό είναι ευνόητο- να μην παρουσιάζουν αποκλίσεις από τις συμβατικές υποχρεώσεις, που έχουν συμφωνηθεί και έχουν υπογραφεί. 
      Συνεπώς αν οι ανάλογες επιτροπές παραλαβής κρίνουν και πιστοποιήσουν πως ένα οπλικό σύστημα, που ήδη είχε παραγγελθεί από την προηγούμενη κυβέρνηση πληροί αυτές τις προϋποθέσεις, τότε θα το παραλάβουμε.
      Κυρίες και κύριοι συνάδελφοι, το Ε.Μ.Π.Α.Ε. για πρώτη φορά περιλαμβάνει ολοκληρωμένο πρόγραμμα οπλικών συστημάτων, τα οποία αναβαθμίζουν την αποτρεπτική ικανότητα και τις δυνατότητες των κλάδων των Ενόπλων Δυνάμεων. Το πρόγραμμα δίνει πρωτίστως έμφαση στην εξασφάλιση από τον καιρό ειρήνης υψηλού βαθμού διαθεσιμότητας των υπαρχόντων οπλικών συστημάτων και μέσων, που ανταποκρίνονται στις απαιτήσεις ενός σύγχρονου επιχειρησιακού περιβάλλοντος, ώστε οι Ένοπλες Δυνάμεις να παραμείνουν στο σημερινό αξιόμαχο επίπεδο, τουλάχιστον μέχρι το 2020, όπως ήδη έχουμε προγραμματίσει. 
      Υλοποιούμε, λοιπόν, τα αναγκαία προγράμματα που έχουν επιλεγεί με σαφείς και εμφανείς διαδικασίες από τα θεσμικά όργανα των κλάδων. Κάνουμε πράξη αυτόν τον εξορθολογισμό των εξοπλιστικών δαπανών, βάσει προτεραιοτήτων που θέτουν και αντιμετωπίζουμε ανειλημμένες υποχρεώσεις –υποχρεώσεις δηλαδή που παραλάβαμε από την προηγούμενη Κυβέρνηση- 9,5 δισεκατομμυρίων ευρώ περίπου, χωρίς να υπολογίσουμε το Φ.Π.Α. και τυχόν αναπροσαρμογές τιμών, γιατί αυτά κληρονομήθηκαν από τις κυβερνήσεις του ΠΑ.ΣΟ.Κ. με την τακτική της μετακύλησης των υποχρεώσεων σε μεταγενέστερα έτη.
      Πρέπει να σας πω ότι πιστεύουμε, πως η ισχύς μιας χώρας επηρεάζεται μεταξύ των άλλων και από παράγοντες, όπως την πρόσβαση σε μεγάλες αγορές, την κατοχή τεχνογνωσίας αιχμής και τη δυνατότητα χρησιμοποίησης της τεχνολογίας ταχύτερα και αποτελεσματικότερα από τους ανταγωνιστές της. 
      Σχεδιάζουμε, λοιπόν, την υλοποίηση των εξοπλιστικών προγραμμάτων, αξιοποιώντας παράλληλα την κρατική και την ιδιωτική εγχώρια αμυντική βιομηχανία, με τη δημιουργία των αναγκαίων υποδομών ανάπτυξης και την κατά το δυνατόν μεγαλύτερη συμμετοχή τους στις προμήθειες των Ενόπλων Δυνάμεων. 
      Μάλιστα, το Υπουργείο Εθνικής Αμύνης και η Κυβέρνηση της Νέας Δημοκρατίας, παράλληλα με την αμετακίνητη θέση μας για τη διαφάνεια στη διαχείριση του δημοσίου χρήματος, έχουμε θέσει ως βασική προτεραιότητα και την αναβάθμιση και τον εκσυγχρονισμό συνολικά της Ελληνικής Αμυντικής Βιομηχανίας. Με το νέο νόμο για τις προμήθειες, εξάλλου, έχει καταστεί πλέον υποχρεωτική η συμμετοχή της εγχώριας αμυντικής βιομηχανίας στα εξοπλιστικά προγράμματα των Ενόπλων Δυνάμεων από οπουδήποτε και αν παραγγέλλονται. 
      Αξιοποιούμε, δηλαδή, την υφιστάμενη τεχνολογική βάση, την ποιότητα και την παραγωγική δυναμικότητα των εταιρειών της αμυντικής μας βιομηχανίας, αποβλέποντας τόσο στην υποστήριξη του εκσυγχρονισμού των Ενόπλων Δυνάμεών μας όσο και στην αρμονική σύζευξη άμυνας και οικονομίας. Είμαστε μάλιστα πεπεισμένοι ότι η οικονομία και η ανάπτυξη της χώρας προσδοκά πολλά από την ενίσχυση της εγχώριας αμυντικής βιομηχανίας. 
      Έχοντας εστιάσει την προσοχή μας σε αυτά τα επίκαιρα ζητήματα ανάγκης συνεργασιών μεταξύ των εταιρειών της Ελληνικής Αμυντικής Βιομηχανίας, αλλά και με μεγάλους διεθνείς οίκους, το Υπουργείο Εθνικής Αμύνης στηρίζει τις προσπάθειες, που καταβάλλονται άλλωστε και μέσω του Ευρωπαϊκού Αμυντικού Οργανισμού για τις ευρωπαϊκές συμπαραγωγές οπλικών συστημάτων.
      Επίσης είναι γεγονός ότι μία νέα εποχή ξεκίνησε τον Ιούλιο του 2006 για τις αμυντικές προμήθειες στην Ευρωπαϊκή Ένωση με την εισαγωγή ενός κώδικα συμπεριφοράς που επιδιώκει να αυξήσει τη διαφάνεια και τον ανταγωνισμό στην ευρωπαϊκή αγορά αμυντικών εξοπλισμών, προσφέροντας έτσι στις Ένοπλες Δυνάμεις της χώρας, αλλά και στους φορολογούμενους πολίτες καλύτερη απόδοση των χρημάτων, που δαπανώνται για το σκοπό αυτό. 
      Και θέλω εδώ να τονίσω για άλλη μια φορά την εμπιστοσύνη μας στην εγχώρια αμυντική βιομηχανία –κρατική και ιδιωτική- γι’ αυτό το μεγάλο ευρωπαϊκό άλμα και να τους διαβεβαιώσω ότι θα σταθούμε αρωγοί κατά το δυνατόν στην προσπάθειά τους αυτή. 
      Παράλληλα, ασφαλώς με τη βιομηχανία μας ενισχύουμε και την έρευνα για την ανάπτυξη νέων αξιοποιήσιμων τεχνολογιών στον τομέα της άμυνας. Στο πλαίσιο αυτό της ενιαίας εθνικής στρατηγικής για την έρευνα, την τεχνολογία και της συντονισμένης συμμετοχής των  Ενόπλων Δυνάμεων στη χρηματοδότηση και την ειρηνευτική προσπάθεια της χώρας για την ανάπτυξη αμυντικής τεχνολογίας, προωθούνται καινούριες νομοθετικές ρυθμίσεις, καθώς και η έκδοση του προβλεπομένου προεδρικού διατάγματος για την οργάνωση και τη λειτουργία του κέντρου. 
      Θέλω να αναφέρω ότι η δική μας πολιτική και στις Ένοπλες Δυνάμεις έχει ανθρωποκεντρικό βασικό άξονα και η ανθρωποκεντρική πολιτική του Υπουργείου Εθνικής Αμύνης σε ό,τι αφορά την υγεία και την ασφάλεια, είναι η προστασία του προσωπικού και των στελεχών των Ενόπλων Δυνάμεων από όλους τους προβλέψιμους κινδύνους. 
      Στο πλαίσιο αυτό, εντάσσεται και η διετής πλέον προσπάθεια του Υπουργείου Εθνικής Αμύνης να εφαρμόσει ένα ολοκληρωμένο σύστημα  υγείας και ασφάλειας, βασισμένο σε διεθνώς αναγνωρισμένα πρότυπα, με στόχο τη μείωση και, ει δυνατόν, το μηδενισμό των ατυχημάτων στις Ένοπλες Δυνάμεις. 
      Έτσι, μέχρι τώρα στον τομέα υγιεινής και ασφάλειας,  να σας πω συνοπτικά ότι το  Υπουργείο έχει πετύχει, μεταξύ άλλων, να εκπαιδεύσει πάρα πολλά στελέχη με διεθνή πιστοποιημένη εκπαίδευση σε θέματα υγείας και ασφάλειας –από το 2004, γιατί μέχρι τότε δεν υπήρχε τέτοια εκπαίδευση- να εγκαθιδρύσει και να στελεχώσει γραφεία υγεινής και ασφάλειας με το προαναφερθέν εκπαιδευμένο προσωπικό, ώστε να ελέγχονται συστηματικά όλοι οι εργασιακοί χώροι του Υπουργείου σε θέματα υγιεινής και ασφάλειας, να επιθεωρήσει με επιστημονικό τρόπο το σύνολο των εγκαταστάσεων και των υποδομών και των τριών κλάδων των Ενόπλων Δυνάμεων και να εντοπίσει τους κινδύνους και να σχεδιάσει μέτρα αντιμετώπισής τους. 
      Επίσης, δόθηκε εντολή εφαρμογής ενός ολοκληρωμένου συστήματος αντικεραυνικής προστασίας όλων των στρατοπέδων και όλων των εγκαταστάσεων των Ενόπλων Δυνάμεων. 
      Πρέπει να σας πω ότι την ίδια ώρα οι Ένοπλες Δυνάμεις μας συμμετείχαν ενεργά κατά το 2006 σε νέες πολυεθνικές ειρηνευτικές αποστολής υποστήριξης της ειρήνης και αντιμετώπισης κρίσεων στο πλαίσιο της εκπλήρωσης των διασυμμαχικών και διεθνών υποχρεώσεων της χώρας μας, για την καθιέρωση της παγκόσμιας ειρήνης, της σταθερότητας, της ασφάλειας, λαμβάνοντας πάντοτε υπ' όψιν μας τις εθνικές προτεραιότητες και το εθνικό συμφέρον. Και συμμετέχουμε σ’ όλες αυτές, οι οποίες άλλωστε βρίσκονται και υπό την «ομπρέλα του Ο.Η.Ε.. 
      Αναφέρω τις επιχειρήσεις στο Κόσοβο, στη Βοσνία-Ερζεγοβίνη –που από την 1/1/2006 αναλάβαμε και τη διοίκηση του βορείου τομέα- στο Αφγανιστάν, που γνωρίζετε ότι πρόσφατα είχα την τιμή να το επισκεφθώ, ως ο πρώτος Έλληνας Υπουργός, δεδομένου ότι από το 2002 που συμμετέχουμε σ’ αυτήν την ειρηνευτική δύναμη, δυστυχώς δεν το έχει επισκεφθεί Έλληνας Υπουργός, όπως και την εκεί ειρηνευτική μας δύναμη. 
      Επίσης, αναφέρω τις επιχειρήσεις στο Κογκό και ταυτόχρονα στην πρόσφατη κρίση στο Λίβανο και με χαρά σας αναφέρω ότι και σήμερα επισκεφθήκαμε τη φρεγάτα, που συμμετέχει στην ειρηνευτική μας δύναμη στο Λίβανο. Γνωρίζετε ότι κινηθήκαμε πρώτοι, άμεσα και αποτελεσματικά σ’ ένα αβέβαιο περιβάλλον –επιτρέψτε μου να πω- και εχθρικό, εκτελώντας μία άψογη επιχείρηση εκκενώσεως χιλιάδων Ελλήνων και αλλοδαπών αμάχων και μεταφέραμε με τα πλοία του Πολεμικού Ναυτικού και μεταγωγικά αεροσκάφη της Πολεμικής Αεροπορίας δεκάδες τόνους ανθρωπιστικής βοήθειας στη Βηρυτό. 
      Η επιχείρηση αυτή ανέδειξε στην πράξη την εν γένει ετοιμότητα και τον πρωταγωνιστικό ρόλο των Ενόπλων Δυνάμεων της χώρας. Αυτή η ενεργός παρουσία αποτελεί μοναδική συνεισφορά στο κύρος και στην εικόνα της χώρας μας διεθνώς. 
      Τέλος, κατά το 2006 το Υπουργείο Εθνικής Αμύνης, σε συνεργασία με το Υπουργείο Ανάπτυξης, ανέλαβε πρωτοβουλίες με σκοπό την εξοικονόμηση ενέργειας από τις Ένοπλες Δυνάμεις με την εκμετάλλευση του αγωγού φυσικού αερίου και εγκατάσταση συστήματος συμπαραγωγής θερμότητα, ψύξης και ηλεκτρικού ρεύματος. 
      Εξάλλου ελήφθησαν κοινωνικά μέτρα για το μόνιμο και στρατεύσιμο προσωπικό, με ιδιαίτερη έμφαση στην αντιμετώπιση ζητημάτων, που άπτονται της καθημερινότητας των στελεχών των Ενόπλων Δυνάμεων, όπως η ίδρυση και η λειτουργία βρεφονηπιακών σταθμών σε όλες τις μεγάλες πόλεις της παραμεθορίου.
      Προχωρούμε μάλιστα με γοργούς ρυθμούς και στο πρόγραμμα επίλυσης του οικιστικού προγράμματος των στελεχών μας, με την κατασκευή μεγάλου αριθμού κτηριακών συγκροτημάτων, με προτεραιότητα στις ακριτικές περιοχές και στα νησιά του Αιγαίου. 
      Με βάση αυτόν τον προγραμματισμό για το 2007, προχωρούμε σταθερά προς την κατεύθυνση του εκσυγχρονισμού των Ενόπλων Δυνάμεων με την εφαρμογή των αρχών της ορθολογικής χρήσης των διατεθειμένων πόρων και προωθούμε ταυτόχρονα τη διακλαδικότητα και την ουσιαστική εφαρμογή της στους τομείς της διοικητικής μέριμνας, της υγειονομικής υποστήριξης και των συστημάτων διοίκησης και ελέγχου επικοινωνιών και πληροφοριών. 
      Το Υπουργείο Εθνικής Αμύνης, αποσκοπώντας στην ουσιαστική ενίσχυση του ρόλου της Ελλάδος ως παράγοντα σταθερότητας και ειρήνης στην ευαίσθητη περιοχή της Ανατολικής Ευρώπης, επιδιώκει τη συμμετοχή της χώρας μας σε διεθνείς πρωτοβουλίες, καθώς και σε πολυμερείς και διμερείς συνθήκες. 
      Στο πλαίσιο αυτό, το Υπουργείο Εθνικής Αμύνης στοχεύει στην περαιτέρω ανάπτυξη και ενίσχυση των διμερών σχέσεων, διευρύνοντας τις διμερείς και διεθνείς δραστηριότητες με τη συνεχή ανάληψη πρωτοβουλιών, πάντοτε βέβαια σε άριστη συνεργασία με το Υπουργείο Εξωτερικών, αλλά και με τους άλλους συναρμόδιους φορείς της χώρας. 
      Κατά το έτος 2006 πραγματοποιήθηκαν πολυάριθμες διμερείς συναντήσεις, τόσο στην Ελλάδα όσο και στο εξωτερικό, καθώς και σύνοδοι στα πλαίσια της Ευρωπαϊκής Ένωσης και του ΝΑΤΟ, στις οποίες η χώρα μας συμμετείχε με συνέπεια και αποτελεσματικότητα. 
      Μάλιστα, στο πλαίσιο της Ευρωπαϊκής Ένωσης, στις 13 Νοεμβρίου στις Βρυξέλλες, υπογράφτηκε η τεχνική συμφωνία δημιουργίας τακτικού σχηματισμού μάχης μεταξύ Ελλάδας-Βουλγαρίας-Κύπρου και Ρουμανίας από τους Υπουργούς των χωρών αυτών στα γραφεία της ελληνικής αντιπροσωπίας. 
      Ο τακτικός αυτός σχηματισμός μάχης, του οποίου ηγείται, όπως λέμε στη γλώσσα μας, η Ελλάδα, εντάσσεται στις δράσεις της ευρωπαϊκής πολιτικής ασφάλειας και άμυνας. Καταλαβαίνετε όλοι ότι ο σχηματισμός αυτός ακριβώς, λόγω και της συμμετοχής της Κύπρου, που είναι η πρώτη φορά που συμμετέχει σε τέτοιους σχηματισμούς, αποκτά ιδιαίτερη, βαρύτερη πολιτική σημασία. 
      Και όλα αυτά, γιατί η δική μας Κυβέρνηση γνωρίζει, κυρίες και κύριοι, ότι οι επενδύσεις γίνονται σε περιοχές που υπάρχει ασφάλεια και σταθερότητα. Αν δεν υπάρχει ασφάλεια και σταθερότητα, δεν έρχεται κανείς να επενδύσει. 
      Οφείλουμε, λοιπόν, ως Υπουργείο Εθνικής Αμύνης, με την καθοδήγηση του Πρωθυπουργού μας και με τη βοήθεια των Υφυπουργών, του κ. Μιχαλολιάκου και του κ. Λαμπρόπουλου, να εξασφαλίσουμε ένα περιβάλλον, ώστε να αισθάνονται ασφαλείς όλοι οι Έλληνες, αλλά ταυτόχρονα και οι επισκέπτες της χώρας μας. 
      Αυτό προσπαθούμε και γίνεται με επιτυχία, αξιοποιώντας με κανόνες διαφάνειας και χωρίς σπατάλη τα χρήματα των Ελλήνων πολιτών. Εγγυούμαστε δηλαδή, το ότι η ανάπτυξη μπορεί να προχωρήσει και το ότι οι επενδύσεις που δημιουργούν νέες θέσεις απασχόλησης, μπορούν με ασφάλεια να γίνουν. 
      Την ίδια ώρα σχεδιάζουμε, σύμφωνα με το κυβερνητικό μας πρόγραμμα, τη θέσπιση ενός νέου μισθολογίου για τα στελέχη των Ενόπλων Δυνάμεων με κύριο στόχο την ουσιαστική βελτίωση των αποδοχών τους, εντός βεβαίως των δυνατοτήτων που παρέχονται από τις δημοσιονομικές συνθήκες της χώρας. Μάλιστα, βρισκόμαστε σε συνεννόηση με το Υπουργείο Εθνικής Οικονομίας και Οικονομικών για την αξιολόγηση προτάσεων για το νέο μισθολόγιο και σύντομα θα δημοσιοποιήσουμε τις αποφάσεις μας.
      Πρόσφατα σε συνεργασία με το ΥΠ.ΕΘ.Ο., μειώσαμε το συντελεστή φορολογίας από 15% σε 5% σε μια σειρά από επιδόματα του προσωπικού μας όπως στο πτητικό, στο καταδυτικό, στο αλεξιπτωτιστού κ.τ.λ. με σημαντικά οικονομικά οφέλη για τα στελέχη μας. Ένα μέτρο που εφαρμόστηκε άμεσα. Μάλιστα στις αρχές του χρόνου θα τροποιήσουμε τον ισχύοντα νόμο ώστε τα επιδόματα αυτά να τυγχάνουν αναπροσαρμογής.
      Προγραμματίζουμε, κυρίες και κύριοι, την πλήρη αξιοποίηση των πόρων του Εθνικού Στρατηγικού Πλαισίου Αναφοράς, του Ε.Σ.Π.Α., όπως έχει συνηθίσει να λέγεται, του 2007-2013, γεγονός που θα αναδείξει το Υπουργείο Εθνικής Αμύνης σ’ έναν οργανισμό αυξημένης κοινωνικής ευθύνης, στο επίκεντρο της οποίας θα είναι οι στρατεύσιμοι, με μια παράλληλη ενίσχυση του παραδοσιακού του ρόλου ως φορέα εθνικής ισχύος. 
      Σε σχέση με το Ε.Σ.Π.Α., έχουμε καταρτίσει προτάσεις που ανταποκρίνονται στις προτεραιότητες του Υπουργείου, που είναι επιλέξιμες και με τις οποίες μπορούμε να προχωρήσουμε κάθε δράση, κάθε βελτίωση σε υπηρεσίες και υποδομές, αφού πρώτιστα και άμεσα υπηρετεί την κοινωνία και ιδιαίτερα τους κατοίκους της περιφέρειας και των ακριτικών περιοχών. 
      Στηρίζουμε, λοιπόν, κυρίες και κύριοι, τη συμμετοχή της χώρας μας σε ειρηνευτικές αποστολές. Εκσυγχρονίζουμε τα μέσα και τις δυνάμεις μας για αποτελεσματικότερη συνδρομή των Ενόπλων Δυνάμεων στην αντιμετώπιση εκτάκτων αναγκών και ενδεικτικά θέλω να σας αναφέρω ότι σε πάρα πολλά σημεία έχει φανεί η κοινωνική αποστολή που έχουν οι Ένοπλες Δυνάμεις. 
      Με τον Προϋπολογισμό του 2007 διατηρούμε το σύνολο των αμυντικών δαπανών σε ποσοστό κάτω του 3% -όπως ήταν ο στόχος μας- και των εξοπλιστικών δαπανών κάτω του 1%. Μέσω της καλύτερης αξιοποίησης των διατεθειμένων πόρων στο Υπουργείο, υπηρετούμε το δημόσιο συμφέρον και βελτιώνοντας τις υπηρεσίες, τη λειτουργία και τις υποδομές μας, επενδύουμε περισσότερο στον ανθρώπινο παράγοντα. 
      Λαμβάνουμε μέτρα για την προστασία του περιβάλλοντος, την αειφόρο ανάπτυξη και μέσω της διασυνοριακής και διαπεριφερειακής συνεργασίας, επενδύουμε στην καινοτομία και στο ανθρώπινο κεφάλαιο. Συμμετέχουμε σ’ αυτές τις ειρηνευτικές αποστολές που σας ανέφερα, της διεθνούς κοινότητας, συμβάλλοντας στην παγκόσμια ειρήνη.
      Προσφέρουμε στην κοινωνία μέσω των αεροδιακομιδών, της περίθαλψης των ακριτικών περιοχών και της πολιτικής προστασίας και εμπνέουμε το αίσθημα της ασφάλειας στους Έλληνες πολίτες.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ τον Υπουργό τον κ. Μεϊμαράκη.
      Το λόγο έχει ο συνάδελφος κ. Σταύρος Δαϊλάκης.
      ΣΤΑΥΡΟΣ ΔΑΪΛΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επί τρεις ημέρες συζητάμε, όπως κάθε χρόνο τέτοια εποχή, τον Προϋπολογισμό. Ο προϋπολογισμός είναι ένας δύσκολος γάμος μεταξύ του «θέλω» του λαού και του «μπορώ» της κυβέρνησης. Θα έρθω σ’ αυτό λίγο αργότερα, αφού συνεχίσω σ’ αυτά που είπε ο αγαπητός φίλος Υπουργός Εθνικής Άμυνας, γιατί τον έζησα από κοντά και έχει πολύ σημασία η αμυντική διπλωματία.
      Ως Πρόεδρος Επιτροπής Φιλίας με τη Βουλγαρία, συνόδευσα τον Υπουργό και είδα πώς κινείται και τι πέτυχε. Επειδή στο Στρατό είναι η νεολαία, ήρθε η ώρα αντί να γράφουμε ιστορία, να γράψουμε, κύριε Υπουργέ, το μέλλον; Εδώ μέσα δεν συζητήσαμε για τη νεολαία. Νομίζω ότι είναι το πιο σημαντικό κομμάτι και όπως λέει ο Μάο στο έργο του «Νεολαία»: «Αυτός ο κόσμος είναι δικός σας αλλά και δικός μας. Αλλά σε τελική ανάλυση είναι δικός σας, γιατί εσείς οι νέοι είστε πάνω στο άνθος της ηλικίας, όπως και ο ήλιος είναι στις οκτώ και στις εννέα το πρωί. Άρα, βάζουμε τη δική μας ελπίδα σ’ εσάς». 
      Όταν μιλούμε για τη νεολαία, πρέπει και εδώ κάποτε εμείς να επενδύσουμε, να μιλήσουμε για τις νέες τεχνολογίες, να μιλήσουμε για πολλά που αφορούν τη νεολαία. Και την αφήνουμε μόνη της. Γι’ αυτό βλέπουμε μία απάθεια ή -αν θέλετε- βλέπουμε ότι δεν υπάρχει μεγάλη τομή πολιτικής και νεολαίας. Και γι’ αυτό ευθύνεται το ΠΑ.ΣΟ.Κ.. 
      Το ΠΑ.ΣΟ.Κ. έδιωξε τη νεολαία από την πολιτική. Και την έδιωξε, γιατί άφησε μια κοινωνία, η οποία ξυπνάει το πρωί άρρωστη. Και να θέλεις να ξυπνήσεις στην Ελλάδα καλά δεν γίνεται, γιατί τα Μέσα Μαζικής Ενημέρωσης σε αρρωσταίνουν πρωί-πρωί. Είμαστε η μόνη χώρα που δίνονται συνεντεύξεις κατά τη διάρκεια μιας κηδείας. Είμαστε στην εκκλησία, γίνεται η κηδεία και δίνουμε συνέντευξη.
      Είμαστε η μόνη χώρα που έχει τους πιο πολλούς συμβασιούχους. Αυτή την κληρονομιά μας αφήσατε. Ήλπιζε η Νέα Δημοκρατία, όταν έγινε Κυβέρνηση, ότι δεν θα βρει αυτό το χάος. Όμως, το βρήκε. Έχουμε μία αργή κρατική μηχανή που θυμίζει το ΠΑ.ΣΟ.Κ., όπως και σήμερα τον Παναθηναϊκό. Ίδια περίπτωση είναι. Δηλαδή όσες αλλαγές και να κάνεις σ’ αυτό το κράτος, η ομάδα δεν μπορεί να βρει το ρυθμό της. Την είχατε υπνωτίσει. 
      Μας παραδώσατε συνδικαλιστές που έχουν ιδιοκτησιακή νοοτροπία. Νομίζουν ότι σε όποιο χώρο είναι συνδικαλιστές, είναι όλα δικά τους. Απαγορεύεται να πουληθεί ο Ο.Τ.Ε., γιατί «είναι δικός μας». Απαγορεύεται να πειράξουμε το άλλο, γιατί «είναι δικό μας». Γι’ αυτό, σε μια άλλη συζήτηση εδώ μέσα σας είπα ότι κάνατε συνδικαλιστές απροσδιορίστου ηλικίας. Όλοι είναι μόνιμα νέοι. Δεν δούλεψαν ποτέ. Είχα πει για τον κ. Πολυζωγόπουλο, ότι είναι ο μοναδικός που ίδρωσε στη ζωή του, όταν είχε καύσωνα. Τέτοιους παραδώσατε.
      Μετά τη σημερινή ομιλία του Υπουργού Οικονομίας και Οικονομικών, θέλω να πω ότι ο Thor Pedersen, ο Υπουργός Οικονομικών της Δανίας, λέει ότι σε λίγο καιρό θα κατακτήσουμε τον κόσμο, με την πορεία που έχει η οικονομία της Δανίας.
      Είναι το δανικό μοντέλο που λέει ότι έχω ένα κράτος γενναιόδωρο κοινωνικά, ένα, έχω φοβερή ευελιξία στην εργασία, δύο, και τρίτον, οι υποχρεώσεις του εργαζόμενου είναι συγκεκριμένες όπως και τα δικαιώματά του. Αυτό το τρίπτυχο έχει μεγάλη επιτυχία και αυτή η χώρα έχει 4,5% ανεργία και ρυθμούς ανάπτυξης και πλεόνασμα 3,9% επί του Α.Ε.Π.. Καταλαβαίνετε για τι οικονομία μιλάμε. 
      Επειδή εδώ πρέπει να μιλάμε για πρότυπα –γιατί σ’ αυτήν τη χώρα λείπουν τα πρότυπα- ας μιλήσουμε για το πώς μπορούμε να γίνουμε και εμείς έτσι. Είμαστε μία μικρή χώρα με λίγους κατοίκους, με πολλά χαρίσματα, με καλούς ανθρώπους, άρα κάτι φταίει στην όλη μηχανή και δεν κινείται, για να πετύχουμε αυτά που θα έπρεπε να παραδώσουμε στα νέα παιδιά, στη νεολαία μας. 
      Η διαφορά μεταξύ των δικών σας κυβερνήσεων και των δικών μας είναι η εξής: Εσείς νομίζετε ότι ακόμη είστε κυβέρνηση και μην κάνετε το λάθος να πάτε την 1η του έτους στη Μητρόπολη. Αντί να κάνει η Κυβέρνηση ανασχηματισμούς, κάνετε εσείς. Αυτό δεν μπορώ να το καταλάβω. Δηλαδή περάσατε όλοι απ’ όλα τα Υπουργεία. Επί δυόμισι χρόνια που είστε Αντιπολίτευση, από τρεις φορές αλλάξατε θέση. Γι’ αυτό σας λέω, θυμίζετε τον Παναθηναϊκό. Ό,τι να κάνει ο Μουνιόθ ο καημένος, δεν μπορεί να αποκτήσει ρυθμό η ομάδα. Τα ίδια και ο Γιώργος μ’ εσάς. Δύσκολη περίπτωση. 
      ΙΩΑΝΝΗΣ ΜΑΓΚΡΙΩΤΗΣ: Θα βγάλετε τον πρόεδρο …
      ΣΤΑΥΡΟΣ ΔΑΪΛΑΚΗΣ: Μακάρι να μπορούσε να κάνει μεταγραφές από μας, να πάρει καλούς παίκτες. Άρα, κάτι φταίει σε σας.
      Επειδή  κατά τη συζήτηση του Προϋπολογισμού είθισται να ακούγονται κορώνες -οι μεν άσπρο, οι άλλοι μαύρο, δεν μπορούμε να βρούμε, ο κόσμος ανοίγει, τρελαίνεται …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορώ να πάρω χρόνο από το 2007; 
      ΠΡΟΕΔΡΕΥΩΝ (Σωτήρης Χατζηγάκης): Αν μπορούσα να σας δώσω χρόνο, θα έδινα σε όλους. 
      ΣΤΑΥΡΟΣ ΔΑΪΛΑΚΗΣ: Είναι δύσκολη η περίπτωση για έναν που παρακολουθεί τη Βουλή, να πει ότι εδώ, σ’ αυτήν τη χώρα, μιλούν σοβαρά. Και εγώ αν ήμουν ένας νέος, δεν θα μπορούσα να παρακολουθήσω. Κάποια στιγμή θα πρέπει να έχουμε τομή στο λόγο, να λέμε περίπου τα ίδια. Κάποια στιγμή θα πρέπει να βγει ένα σύστημα που να κτυπάει φάουλ σ’ αυτόν που λέει ψέματα, για να δείτε πόσα φάουλ κάνετε εσείς. Κάνετε πολλά φάουλ, πολλά ψέματα επικαλείστε.
      Κατά τη συζήτηση του Προϋπολογισμού, είθισται επίσης ο κάθε Βουλευτής να λέει τα του νομού του. Εγώ με πολλή χαρά σας λέω ότι επιτέλους είδαμε, στον πιο ακριτικό νομό, στρατό. Δεν είχαμε στρατό. Ήρθε η δική μας Κυβέρνηση, έφερε στρατό, μάθαμε πώς ντύνεται ο Έλληνας φαντάρος. Τον είχαμε στην Αθήνα για να φυλάει ποιόν; Ο στρατός είναι για τη φυσιολογική του θέση.
      Κύριε Υπουργέ, σας έχω κάνει και μια πρόταση, ότι θα πρέπει να δούμε, χωρίς να στοιχίζει ούτε 1 ευρώ, πώς θα υπηρετούν τα παιδιά και οι ΕΠΟΠ στο πλησιέστερο με το σπίτι τους στρατόπεδο. Είναι σαν να δίνουμε 1.500 ευρώ.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ήδη ξεκίνησε.
      ΣΤΑΥΡΟΣ ΔΑΪΛΑΚΗΣ: Χαίρομαι. Το είχαμε συζητήσει με τον κύριο Υπουργό, το είπε και στον Πρωθυπουργό -γιατί μου είπε ότι του το είπε- …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Δαϊλάκη.
      ΣΤΑΥΡΟΣ ΔΑΪΛΑΚΗΣ: Ναι, αλλά είναι πολύ καλά …
      ΠΡΟΕΔΡΕΥΩΝ (Σωτήρης Χατζηγάκης): Είναι πολύ καλά όλα αυτά που λέτε, αλλά ολοκληρώστε.
      ΣΤΑΥΡΟΣ ΔΑΪΛΑΚΗΣ: Δεν θα με ξαναβρείτε, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, ολοκληρώστε.
      ΣΤΑΥΡΟΣ ΔΑΪΛΑΚΗΣ: Η Κυβέρνηση του ΠΑ.ΣΟ.Κ. είχε ξεχάσει στην πλατεία της Δράμας το 2004 κάποιους απολυμένους από την «ΑΘΗΝΑΪΚΗ ΧΑΡΤΟΠΟΙΪΑ» με μαύρες σημαίες, δικά σας παιδιά κατά το 90%. Η Κυβέρνηση της Νέας Δημοκρατίας μάζεψε τα παιδιά αυτά από την πλατεία και τα ενέταξε σ’ ένα πρόγραμμα.
      Και ευτυχώς αυτή η Κυβέρνηση, που την κατηγορείτε ότι δεν κάνει τίποτα, άνοιξε το τελωνείο που επί είκοσι χρόνια συζητούσατε πότε θα το ανοίξετε. Και σας είχα πει τότε προφητικά …
      ΙΩΑΝΝΗΣ ΜΑΓΚΡΙΩΤΗΣ:  Άνοιξε ένα στη Δοϊράνη και ο Μπέζας το έκλεισε. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι!
      Κλείστε, κύριε Δαϊλάκη. 
      ΣΤΑΥΡΟΣ ΔΑΪΛΑΚΗΣ: Κλείνω, λέγοντάς σας ότι το πιο ευχάριστο για την περιοχή μου, είναι ότι υπάρχει επενδυτικό ενδιαφέρον, επενδύσεις που θα δώσουν δουλειά. Παλαιότερα, «απασχόληση» και «ευτυχία» ήταν δύο λέξεις που ήταν αντίθετες. Τώρα οι σύγχρονοι οικονομολόγοι λένε ότι η απασχόληση είναι μέρος της ευτυχίας και αυτό με την Κυβέρνηση της Νέας Δημοκρατίας άρχισε να το βρίσκει η ελληνική οικογένεια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριοι συνάδελφοι, θέλω πρώτα απ’ όλα να καθησυχάσω τις εύθυμες ανησυχίες του προλαλήσαντος συναδέλφου για τον ανασχηματισμό του ΠΑ.ΣΟ.Κ. και να τον διαβεβαιώσω ότι δεν έκανε το ΠΑ.ΣΟ.Κ. σκιώδη κυβέρνηση, η χώρα έχει σκιώδη Κυβέρνηση, η οποία μάλιστα εργάζεται πάρα πολύ αποτελεσματικά με το να δίνει συγχαρητήρια ο ένας Υπουργός στον άλλο και όλοι μαζί στον Πρωθυπουργό, λες και πρόκειται για μία οικογενειακή συγκέντρωση και όχι για μία σοβαρή συζήτηση που αφορά τον Έλληνα πολίτη.
       Ο Έλληνας πολίτης, ο οποίος μας παρακολουθεί τώρα, ενδιαφέρεται για τρία πράγματα: Τι φόρους θα πληρώσει το 2007, τι στήριξη πρέπει να περιμένει από την πολιτεία για κοινωνικές πολιτικές και υπηρεσίες και, τέλος, ποιες είναι οι προοπτικές ανάπτυξης, για να δει τι ευκαιρίες απασχόλησης και επιχειρηματικότητας θα έχει. 
      Οι απαντήσεις και στα τρία αυτά ερωτήματα που παίρνει ο πολίτης, είναι αβέβαιες, ανησυχητικές και απαισιόδοξες:
      Πρώτα απ’ όλα στο θέμα της φορολογίας, αυτό το οποίο επικυρώνει ο Προϋπολογισμός του 2007 είναι μία πρωτοφανής φορολογική αναδιανομή σε βάρος μισθωτών, συνταξιούχων και αυταπασχολουμένων και μάλιστα σε όρια τα οποία εγγίζουν την απόκλιση από τη συνταγματική πρόβλεψη ότι στους πολίτες θα πρέπει να κατανέμονται τα φορολογικά βάρη, ανάλογα με τις δυνατότητες που έχει ο καθένας. 
      Ο Προϋπολογισμός του 2007 περιγράφει το πώς από το 2004 μέχρι σήμερα οι μισθωτοί και οι αυτοαπασχολούμενοι θα πληρώσουν 2.000.000.000 ευρώ φόρο παραπάνω, την ίδια στιγμή που οι επιχειρήσεις στο ίδιο χρονικό διάστημα θα πληρώσουν 100.000.000 ευρώ λιγότερα.
       Δεν έχει ξαναγίνει στα χρόνια της Μεταπολίτευσης τέτοια άγρια και πρωτοφανής αναδιανομή μέσω του φορολογικού συστήματος σε βάρος των πολλών. Δεν έχει ξαναγίνει ποτέ στην Ευρωπαϊκή Ένωση και δεν έχει ξαναγίνει σε καμία χώρα του Τρίτου Κόσμου. 
      ΙΟΡΔΑΝΗΣ ΤΖΑΜΤΖΗΣ: Με το σκάνδαλο του Χρηματιστηρίου έγινε η αναδιανομή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αν ήθελε η Κυβέρνηση να μειώσει τις φορολογικές  υποχρεώσεις και επιβαρύνσεις, θα έπρεπε να τις κατανείμει ισομερώς. Δεν το έκανε και απέδειξε έτσι για άλλη μια φορά για ποιους νοιάζεται και για ποιους αδιαφορεί. 
      Ακόμα πιο συγκλονιστική είναι η κρυφή φορολογική αναδιανομή που γίνεται με τους έμμεσους φόρους. Θα σας διαβάσω τι είπε ο αρμόδιος Υπουργός για τα δημόσια έσοδα: Όσον αφορά στους έμμεσους φόρους, παρά την αύξηση του 1% που κάναμε στο Φ.Π.Α. το 2005, το ποσοστό των έμμεσων φόρων ως προς το Α.Ε.Π. ήταν την περίοδο 2002-2004 14%, ενώ την πρόσφατη τριετία εκτιμάται ότι θα μειωθεί στο 13,4%.
      Αυτό πολύ πρακτικά σημαίνει ότι ενώ αυξήθηκαν τα χρήματα τα οποία πληρώνουν σε έμμεσους φόρους οι Έλληνες πολίτες -και μάλιστα γύρω στο 1,5% φέτος και πέρσι- δεν εισπράττονται από το κράτος. Εάν τα υπολογίσει κάποιος αυτά τα οποία εξαφανίστηκαν και πέρσι και φέτος, υπάρχουν συνολικές απώλειες χρημάτων που πλήρωσε ο Έλληνας καταναλωτής, αλλά δεν έφτασαν στα ταμεία της πολιτείας, ύψους 5.000.000.000 ευρώ. 
      Αυτή είναι η χαμένη επιταγή της Νέας Δημοκρατίας. Αυτό είναι το γραμμάτιο της κομματικής εμπάθειας και μισαλλοδοξίας και της ανικανότητας που, έδειξε η Κυβέρνηση. Ας σκεφτεί ο κάθε πολίτης τι θα μπορούσαν να είχαν κάνει με αυτά τα 5.000.000.000 ευρώ που τα πλήρωσε, αλλά δεν τα αξιοποίησε η πολιτεία και τα άφησε να σέρνονται στις τσέπες των επιτηδείων.
      Κυρίες και κύριοι, θα μπορούσαν να είχαν γίνει οκτακόσια χιλιόμετρα σύγχρονου αυτοκινητόδρομου ή θα μπορούσαν να είχαν γίνει πενήντα μεγάλα και σύγχρονα νοσοκομεία ή θα μπορούσαν να είχαν γίνει εκατόν πενήντα σύγχρονα εκπαιδευτήρια και σχολεία. Προφανώς μέσα σ’ όλα αυτά θα είχε πάει και η ανάπτυξη στο 5%, που τόσο διακαώς επιθυμούσε αλλά απέτυχε να καταφέρει η Νέα Δημοκρατία.
      	ΙΟΡΔΑΝΗΣ ΤΖΑΜΤΖΗΣ: Είκοσι χρόνια δεν τα κάνατε. Κοροϊδεύατε τον κόσμο.
      	ΠΡΟΕΔΡΕΥΩΝ (Σωτήρης Χατζηγάκης): Όχι διακοπές, σας παρακαλώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μη χάνετε την ψυχραιμία σας, όταν σας χαλάνε την ωραία οικογενειακή ατμόσφαιρα της εορτής της παράταξης. Εδώ είναι μία κοινοβουλευτική διαδικασία, με την οποία απευθυνόμαστε στον ελληνικό λαό και θα πρέπει να κάνετε απολογισμό της αποτυχίας σας και καταλογισμό ευθυνών και όχι να μοιράζετε ευχές δεξιά και αριστερά, λες και είναι κάποιο πανηγυράκι της οικογένειας, της δεξιάς οικογένειας.
      	ΙΟΡΔΑΝΗΣ ΤΖΑΜΤΖΗΣ: Είκοσι χρόνια μόνο λόγια ήσαστε. Μη λέτε ψέματα στον ελληνικό λαό.
      	ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, σας παρακαλώ.
      	Συνεχίστε, κύριε Χριστοδουλάκη.
      	ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όσον αφορά το τι περιμένει ο πολίτης από το κράτος σε υπηρεσίες από τις δημόσιες επιχειρήσεις, οι κοινωνικές δαπάνες που αφορούν τα Υπουργεία Υγείας και Κοινωνικής Αλληλεγγύης, Απασχόλησης και Κοινωνικής Προστασίας και Εθνικής Παιδείας και Θρησκευμάτων είναι καθηλωμένες στα ίδια επίπεδα του 2004, μετά από μία διετή συρρίκνωση την οποία υπέστησαν. Τίποτα καινούργιο και βελτιωμένο δεν περιμένει και από κει.
      	Να μη μιλήσουμε για τις δημόσιες επιχειρήσεις. Μετά τη ζημιογόνα χρήση στη Δ.Ε.Η. ήλθε η ζημιογόνα χρήση στον Ο.Τ.Ε., ακολουθώντας τα πρότυπα της Ολυμπιακής, με εθελούσιες εξόδους, πανάκριβες εξαγορές, ζημιές, ελλείμματα και ξανά κομματικές προσλήψεις. 
      Σας αναφέρω τα εξής με βάση τα στοιχεία του δικού σας Προϋπολογισμού της Νέας Δημοκρατίας: Το 2007 οι Δ.Ε.Κ.Ο. θα δανειστούν 2.000.000.000 ευρώ, διπλάσια απ’ αυτά τα οποία χρειάστηκε να δανειστούν το 2006. 
      	Είναι βέβαια αλήθεια ότι μέσα σ’ όλο αυτό το χαλασμό η ανάπτυξη έχει κάπως διασωθεί. Φυσικά δεν πέτυχε το 5%, για το οποίο είχατε απόλυτη βεβαιότητα προεκλογικά, όμως δεν κατέρρευσε. Ο τουρισμός, η ναυτιλία, ο δανεισμός, ιδίως η αγορά σπιτιών που κάνουν τα νοικοκυριά και η έντονη οικοδομική δραστηριότητα, όπως επίσης και η διέλευση διεθνών κεφαλαίων από τη χώρα μας έχουν δώσει κάποια κινητικότητα στην ανάπτυξη. Η ανάπτυξη, όμως, αυτή είναι ευάλωτη στις διεθνείς συγκυρίες. Λίγο να αυξηθούν τα διεθνή επιτόκια, λίγο να υπάρξει αναταραχή στον αραβικό κόσμο, λίγο να θυμώσει η Κίνα και να υπάρξουν προβλήματα στο διεθνές εμπόριο, θα δούμε τότε τη χρυσόσκονη των διεθνών κεφαλαίων να φεύγει από τη χώρα μας και θα μας μείνει η άμμος της συρρικνωμένης παραγωγής και της πρόχειρης και βραχύβιας ανάπτυξης που έχετε πετύχει. 
      	Πάνω απ’ όλα, βλέπουμε ότι μειώνεται θεαματικά και δραματικά η ανταγωνιστικότητα της ελληνικής οικονομίας. Δεν θα επικαλεστώ δικές μου εκτιμήσεις, αλλά τα στοιχεία που δημοσιεύτηκαν προχθές από το Διεθνές Οικονομικό Φόρουμ, το οποίο αποτέλεσε το «χαϊδεμένο» σημείο αναφοράς της Νέας Δημοκρατίας επί χρόνια για να κατηγορεί το ΠΑ.ΣΟ.Κ.. Αυτό, λοιπόν, το Διεθνές Οικονομικό Φόρουμ σας είπε προχθές τα εξής: Στην επιχειρηματική ανταγωνιστικότητα η Ελλάδα έχασε δέκα θέσεις κατάταξης. Από τριακοστή ενάτη που ήταν το 2003, βρίσκεται το 2006 στην τεσσαρακοστή ένατη θέση. Στην ανταγωνιστικότητα της ανάπτυξης έχασε έντεκα θέσεις. Από την τριακοστή πέμπτη πήγε στην τεσσαρακοστή έκτη. Μέσα σ’ αυτό έρχεται «καπάκι» και η δύσμοιρη προσδοκία που έχουν τα ελληνικά νοικοκυριά, ότι θα χειροτερεύσει περαιτέρω η οικονομική τους κατάσταση και μόνο το 9% εξ αυτών –και όλοι μπορούν να φανταστούν ποιοι είναι αυτοί- ελπίζουν ότι θα βελτιωθεί. 
      	Μέσα σ’ αυτό το θολό τοπίο που έχετε διαμορφώσει και για τις δυνατότητες της χώρας, αλλά κυρίως με όλα αυτά τα τεχνάσματα και τις θλιβερές πατέντες που χρησιμοποιήσατε στη μετάλλαξη των δημοσιονομικών στοιχείων, χάθηκε η πιο σοβαρή εθνική υπόθεση που είχε ξεκινήσει την τελευταία δεκαετία, η σύγκλιση της ελληνικής οικονομίας με τις πιο ανεπτυγμένες χώρες της Ευρωπαϊκής Ένωσης.
      Την τριετία 2001-2003 η χώρα μας είχε συγκλίνει επτά μονάδες προς το μέσο ευρωπαϊκό όρο. Τη δική σας τριετία η ταχύτητα κόπηκε στο 1/3. Μόλις δύο μονάδες βελτιώθηκε η θέση μας έναντι του ευρωπαϊκού μέσου όρου.
      Είναι φανερό, λοιπόν, από όλα αυτά, κυρίες και κύριοι, ότι η Ελλάδα και ο πολίτης αδικείται σε σύγκριση με τις πραγματικές δυνατότητες που έχει. Η Ελλάδα και ο κάθε Έλληνας πολίτης χρειάζεται σήμερα να μπει σε άλλη δυναμική τροχιά, με άλλη ταχύτητα ανάπτυξης, με άλλες προσδοκίες απασχόλησης και ευημερίας και φυσικά με άλλη κυβέρνηση, η οποία οσονούπω έρχεται με το ΠΑ.ΣΟ.Κ..
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε Χριστοδουλάκη.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης):  Ο Υφυπουργός Οικονομίας και Οικονομικών κ. Μπέζας έχει το λόγο για μία μικρή παρέμβαση.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Κυρίες και κύριοι συνάδελφοι, όταν το 2004 αναλάβαμε τη διαχείριση των δημοσίων οικονομικών, ήταν σαν να βρισκόμασταν μέσα σε κινούμενη άμμο ή, για να το πω καλύτερα, ήταν σαν να κινούμασταν μέσα σ’ ένα ναρκοπέδιο και δεν ξέραμε τι θα προκύψει μπροστά μας σε κάθε βήμα μας. 
      Εμείς βέβαια δεν ισχυριζόμαστε και δεν ισχυριστήκαμε σε καμία περίπτωση ότι λύσαμε όλα τα προβλήματα. Έχουμε ένα σχέδιο, έχουμε μία συγκεκριμένη πολιτική, έχουμε δρόμο μπροστά μας, έχουμε τη στήριξη της μεγάλης πλειοψηφίας του ελληνικού λαού και εκείνο για το οποίο υπερηφανευόμαστε, είναι ότι η πολιτική μας αυτή είναι αποτελεσματική και, επιπλέον, ότι τηρούμε τις δεσμεύσεις μας, τηρούμε τις υποσχέσεις που έχουμε δώσει απέναντι στον ελληνικό λαό. Είμαστε, επομένως, μία αξιόπιστη Κυβέρνηση.
      Εσείς, όμως, τι κάνατε; Το 2004 λέγατε ότι τα έσοδα θα καταρρεύσουν. Τα δημόσια έσοδα, λοιπόν, δεν κατέρρευσαν. Οι καταναλωτικές δαπάνες περιορίστηκαν και το έλλειμμα θα πέσει από το 7,8% που το είχατε φτάσει, παραποιώντας τα στοιχεία που στέλνατε προς την Ευρώπη, κάτω από το 3% του Α.Ε.Π.. Το 2005 λέγατε ότι η οικονομία θα βρεθεί σε ύφεση. Η οικονομία όχι μόνο δεν βρίσκεται σε ύφεση, αλλά αναπτύσσεται με ρυθμό υπερδιπλάσιο από το μέσο όρο ανάπτυξης στην Ευρωζώνη. Το 2006, φέτος, λέτε ότι ακολουθούμε μία φορομπηχτική πολιτική. Εμείς, όμως, κρατάμε τη συνολική φορολογική επιβάρυνση για τους Έλληνες στο 23% του Α.Ε.Π. από το 26,5% του Α.Ε.Π. που το είχατε φτάσει το 2000. Επιπλέον, με τη δεύτερη φάση της φορολογικής μεταρρύθμισης μειώνουμε τη φορολογία για όλους τους Έλληνες πολίτες. 
      Στην προσπάθειά σας να ξαναγυρίσετε στην εξουσία, γυρνάτε τη χώρα στο παρελθόν και εξακολουθείτε να χαρακτηρίζεστε από την ίδια αλαζονεία που είχατε και όταν ήσαστε στην εξουσία. Αρνηθήκατε όλες τις εποικοδομητικές προτάσεις και τις μεταρρυθμίσεις τις οποίες προωθήσαμε. Αρνηθήκατε τον αναπτυξιακό νόμο, αρνηθήκατε τη φορολογική μεταρρύθμιση, αρνηθήκατε την εξυγίανση στις Δ.Ε.Κ.Ο., αρνείστε τις αποκρατικοποιήσεις. Αρνείστε τα πάντα. Είστε μία αναξιόπιστη Αντιπολίτευση. Αρνείστε τα πάντα, γιατί δεν έχετε εναλλακτική πρόταση για τη νέα πορεία που πρέπει να ακολουθήσει η χώρα στη νέα εποχή που βρίσκεται μπροστά της.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Κοντογιάννης έχει το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, ένας καλόπιστος πολίτης ακούγοντας τη συζήτηση που διεξάγεται για τον Προϋπολογισμό, θα βρεθεί σίγουρα σε σύγχυση. Από τη μία ακούει τους Βουλευτές της Αξιωματικής Αντιπολίτευσης να υποστηρίζουν ότι η Νέα Δημοκρατία, στα τρία χρόνια που κυβερνά, έχει ισοπεδώσει τα πάντα στη χώρα και από την άλλη βλέπει την πραγματικότητα. Βλέπει τους δείκτες της οικονομίας να βελτιώνονται, βλέπει τα έργα να δημοπρατούνται, βλέπει να γίνονται επενδύσεις, βλέπει την ανεργία να μειώνεται, βλέπει ότι κάτι επιτέλους αλλάζει. Και αναρωτιέται εάν τελικώς κάποιοι ζουν σε άλλη χώρα ή εάν κάποιοι, πάνω από την αλήθεια, πάνω από την πραγματικότητα, πάνω από τα οφθαλμοφανή, θέτουν τη δική τους αλήθεια, την κομματική, αυτή που για να την αντιληφθείς, πρέπει να φοράς τους γνωστούς κομματικούς παραμορφωτικούς φακούς, αυτούς τους φακούς που φορούσαν όλοι εκείνοι, που αντί να βλέπουν ότι ήμαστε ουραγοί στην Ευρωπαϊκή Ένωση, κοιτούσαν τη σειρά από την ανάποδη και πίστευαν -ή ήθελαν να μας κάνουν να πιστέψουμε- ότι είμαστε πρώτοι. Αλλά, πράγματι, πρώτοι ήμαστε σε όλους τους αρνητικούς δείκτες. Πρώτοι στη φτώχεια, πρώτοι όμως και στην έλλειψη υποδομών και θεσμών, πάνω στους οποίους έπρεπε να στηριχτούμε για να ανορθώσουμε τη χώρα.
      Δεν λέμε ότι η προσπάθεια που κάνουμε, είναι εύκολη. Κάθε άλλο. Όμως, για να αποδώσει, πρέπει να στηριζόμαστε στην αλήθεια. Δεν λέμε ότι επί των ημερών μας όλα είναι καλώς καμωμένα. Άλλωστε, ουδείς αλάνθαστος. Και όποιος δεν το αντιλαμβάνεται, είναι αλαζών. Ο λαός, όμως, αντιλαμβάνεται την προσπάθεια και το έργο μας και γι’ αυτό πιστεύει και στηρίζει το δικό μας όραμα. 
      Κύριε Πρόεδρε, δύναμη αυτής της Κυβέρνησης είναι η αλήθεια. Στόχος μας η επιτάχυνση των μεταρρυθμίσεων, των τομών και αλλαγών, μέσω των οποίων πετυχαίνουμε ανόρθωση της οικονομίας και δίνουμε προοπτική ανάπτυξης στη χώρα. 
      Δίνουμε έμφαση στην ενίσχυση της γνώσης μέσω αλλαγών στην παιδεία. Παίρνουμε σημαντικές αποφάσεις στον τομέα του τουρισμού και τον καθιστούμε βασικό πυλώνα ανάπτυξης της οικονομίας. Προσαρμόζουμε την αγροτική οικονομία στη νέα Κ.Α.Π., με στόχο να καταστήσουμε τον αγρότη από εργάτη γης, σε αγρότη επιχειρηματία.
      Από το Μάρτιο του 2004, η Κυβέρνηση της Νέας Δημοκρατίας ήρθε αντιμέτωπη με σημαντικά προβλήματα στο νευραλγικό τομέα της αγροτικής ανάπτυξης, τη νέα ΚΑΠ, την είσοδο δέκα νέων χωρών στην ευρωπαϊκή οικογένεια με ομοειδή προϊόντα, πολλές διακρατικές συμβάσεις, την έλλειψη μηχανισμού ελέγχου για εισαγωγές από τρίτες χώρες. Είναι ενδεικτικό ότι οι Έλληνες, ακόμα πληρώνουμε τα σπασμένα της ασυνέπειας του ΠΑ.ΣΟ.Κ.. Παράδειγμα, τα 263.500.000 ευρώ που η Ελλάδα καλείται να επιστρέψει στο Ευρωπαϊκό Γεωργικό Ταμείο για παρατυπίες, ελλιπείς λογιστικούς ελέγχους, υπερεκτιμήσεις εκτάσεων για γεωργικές δαπάνες της περιόδου 1999-2004 των κυβερνήσεων του ΠΑ.ΣΟ.Κ..
      Παρά ταύτα, το νέο τοπίο που έκτισε η Κυβέρνηση με σκληρή δουλειά αυτά τα τρία χρόνια, είναι τέτοιο που δημιουργεί αισιοδοξία στον αγροτικό κόσμο. Όλες οι προσπάθειές μας επικεντρώνονται στην ανταγωνιστικότητα, στην ποιότητα και στην κατάκτηση νέων αγορών. Είναι ένα στοίχημα που πρέπει να κερδίσουμε, για να κρατήσουμε τους αγρότες και τους κτηνοτρόφους στην ύπαιθρο, για να κρατήσουμε την Ελλάδα ζωντανή. 
      Στον τουρισμό, η αξία που έχει ο συγκεκριμένος τομέας στην προσπάθεια για οικονομική ανάπτυξη, φαίνεται από το γεγονός ότι στην Ελλάδα αποτελεί το 18% του Α.Ε.Π., ποσοστό διπλάσιο από εκείνο που κατέχει ο διεθνής τουρισμός στο σύνολο της παγκόσμιας οικονομίας. Σήμερα, με συστηματική δουλειά το Υπουργείο Τουριστικής Ανάπτυξης δημιουργεί όλες εκείνες τις προϋποθέσεις, ώστε η Ελλάδα να γίνει πρωτοπόρα.
      Πρώτον, διαμορφώνουμε ένα σύγχρονο θεσμικό και νομικό πλαίσιο ανάπτυξης. Παράδειγμα, το νομοσχέδιο για τον ιαματικό και καταδυτικό τουρισμό.
      Δεύτερον, συνδέουμε τον τουρισμό με τον πολιτισμό, αλλά και με άλλες δραστηριότητες, επιδιώκοντας επιμήκυνση της τουριστικής περιόδου.
      Τρίτον, οι επενδύσεις που σήμερα εγκρίνονται για τον τουρισμό, είναι οι περισσότερες και οι μεγαλύτερες όλων των εποχών. Κάλυψαν το 37% του παλιού αναπτυξιακού νόμου, αλλά και στο νέο αναπτυξιακό νόμο ο τουρισμός κατέχει εξέχουσα θέση.
      Τέταρτον, για πρώτη φορά η χώρα μας έχει αποκτήσει στρατηγικό σύμβουλο στην προώθηση του τουρισμού. Στόχος μας η εξειδίκευση και αναβάθμιση της ποιότητας του τουριστικού προϊόντος.
      Πέμπτον, επενδύουμε στο ανθρώπινο κεφάλαιο. Παράδειγμα είναι τα πιλοτικά σεμινάρια σε πέντε χιλιάδες οδηγούς ταξί σε Αθήνα και Θεσσαλονίκη.
      Έκτον, για πρώτη φορά ενισχύονται οι ειδικές μορφές τουρισμού ως ξεχωριστό τουριστικό προϊόν, ενώ νέες μορφές τουριστικών επενδύσεων προσαρμόζονται στην ελληνική αγορά, όπως, παραδείγματος χάρη, η τουριστική κατοικία, η κρουαζιέρα, ο θεραπευτικός, θρησκευτικός, καταδυτικός ή αθλητικός τουρισμός. 
      Έβδομον, προχωρούμε στην άμεση εφαρμογή ειδικού χωροταξικού σχεδίου για τον τουρισμό. Ωστόσο, επειδή ο τουρισμός είναι άρρηκτα συνδεδεμένος με την προστασία του περιβάλλοντος, πρέπει τα αρμόδια Υπουργεία να κατανοήσουν ότι οι περιοχές που αναπτύσσονται τουριστικά, πρέπει να αποκτήσουν βιολογικούς καθαρισμούς, σύγχρονες μεθόδους επεξεργασίας των απορριμμάτων και κάθε μέσο που θα εγγυάται τη διατήρηση της φυσικής μας κληρονομιάς. Και αυτό μπορεί να γίνει με την παροχή πρόσθετων οικονομικών κινήτρων σε δράσεις που αφορούν την προστασία του περιβάλλοντος, αλλά πρέπει να γίνει άμεσα. 
      Στην παιδεία, η χώρα μας επιδιώκει να καλύψει τα κενά του παρελθόντος. Και στον τομέα αυτό, όπως και στην οικονομία, προσπαθούμε να υλοποιήσουμε σήμερα αυτά που οι Ευρωπαίοι εταίροι μας έχουν κάνει πράξη εδώ και δεκαετίες. Προβάλλετε σήμερα το δίλημμα των μη κρατικών πανεπιστημίων, προκειμένου να καλύψετε τις δικές σας ευθύνες για την ποιότητα της παρεχόμενης εκπαίδευσης. Τα μη κρατικά πανεπιστήμια, όμως, αποτελούν μία παγκόσμια πραγματικότητα, στην οποία όχι μόνο οφείλουμε να προσαρμοστούμε, αλλά και να την αξιοποιήσουμε προς όφελος της χώρας μας, προς όφελος του ελληνικού πολιτισμού. 
      Η μεγαλύτερη προσφορά μας στο αύριο του τόπου είναι να αλλάξουμε νοοτροπία, να ξεφύγουμε από τις κομματικές λογικές του παρελθόντος, που μας καταδίκασαν στις τελευταίες θέσεις της Ευρώπης. Αυτή η αλλαγή, όμως, δεν επιτυγχάνεται με λογικές, όπως αυτή που εισπράξαμε προχθές στην υπόθεση του Ο.Τ.Ε., δηλαδή η προειδοποίηση προς τυχόν επενδυτές ότι, αν γίνετε κυβέρνηση, θα ακυρώσετε οποιαδήποτε συμφωνία έχουμε πετύχει.
      Έτσι αντιλαμβάνεται το κόμμα σας τον εκσυγχρονισμό; Με νοοτροπίες και πρακτικές του χθες θα αντιμετωπίσετε το αύριο; Ευτυχώς που και οι επενδυτές θα σας αντιμετωπίσουν με τρόπο ανάλογο μ’ εκείνον που σας αντιμετωπίζει ο λαός. Και μην πιστεύετε ότι ξοφλήσατε με το παρελθόν σας, επειδή ο λαός σας καταψήφισε το Μάρτιο του 2004. Το παρελθόν σας, δυστυχώς, είναι εδώ και σας ακολουθεί, αφού εσείς οι ίδιοι το έχετε αναγάγει σε κυρίαρχο πολιτικό λόγο. Απέναντι στην παραγωγή πολιτικής προβάλλετε συνθήματα. Απέναντι στην ποιότητα προβάλλετε οξύτητα. Απέναντι στην πολιτική της κοινής προσπάθεια υψώνετε διαχωριστικά τείχη. Αυτά νομίζετε ότι δεν τα αντιλαμβάνεται ο λαός; Δυστυχώς, για εσάς ο λαός έχει και ένστικτο και μνήμη και κρίση. Και όσο γεύεται τα επίχειρα της πολιτικής σας, η μνήμη αυτή θα παραμένει ζωντανή. 
      Κύριε Πρόεδρε, η ζωή έχει αποδείξει ότι εύκολες λύσεις, για να ξεπεραστούν προβλήματα δεκαετιών, δεν υπάρχουν. Οφείλουμε όλοι να ξεφύγουμε από τις αγκυλώσεις που μας βαρύνουν, να πετάξουμε τα βαρίδια του χθες και να κοιτάξουμε μπροστά. 
      Τη συμπαράσταση του λαού και της κοινοβουλευτικής Πλειοψηφίας, κύριοι Υπουργοί, την έχετε. Ενεργείστε με ταχύτερους ρυθμούς. Αξιοποιείστε την επιθυμία των Ελλήνων για μεταρρυθμίσεις. 
      Είμαστε στο σωστό δρόμο, αλλά πρέπει να βαδίσουμε ταχύτερα. Οι αποφάσεις που λαμβάνονται, δεν πρέπει να προσκρούουν σε γραφειοκρατικά εμπόδια και πρέπει να υλοποιούνται τάχιστα. Χρέος μας είναι να κερδίσουμε το χαμένο χρόνο της εικοσαετίας. Επί παραδείγματι, δεν είναι δυνατό στον τόπο μου, στην Ηλεία, να επιδοτούνται επιχειρήσεις μέχρι και 60% και οι επενδύσεις να κολλάνε, επειδή υπάρχουν οι αναχρονιστικές Ζώνες Οικιστικού Ελέγχου. Αποτέλεσμα είναι περιοχές που θεωρούνται τουριστικοί θησαυροί, να μένουν αναξιοποίητοι. Δεν είναι, λοιπόν, δυνατό μια κακή διοίκηση να αποτελεί τροχοπέδη στην ανάπτυξη ενός τόπου. 
      Πρέπει να καταλάβουμε ότι για να ανορθώσουμε τη χώρα, πρέπει να σπάσουμε δεσμά και νοοτροπίες που μας κρατούν καθηλωμένους στο παρελθόν. Πρέπει να κρατήσουμε ζωντανό το όραμα μιας σύγχρονης Ελλάδας και για να γίνει αυτό, πρέπει να προσφέρουμε στον κοινό αγώνα το μάξιμουμ των δυνατοτήτων μας όλοι, και πολίτες και πολιτικοί. 
      Ο λαός, με την εμπιστοσύνη που μας περιβάλλει, μας δείχνει το δρόμο. Είμαι βέβαιος ότι θα συνεχίσουμε να ανταποκρινόμαστε σ’ αυτήν την εμπιστοσύνη και θα προχωρήσουμε με ταχύτερους ρυθμούς προς το αύριο. Γι’ αυτόν το λόγο υπερψηφίζω τον Προϋπολογισμό του 2007. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κοντογιάννη. 
      Το λόγο έχει ο κ. Μπούρας. 
      ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, κυρίες και κύριοι συνάδελφοι, ο κ. Αλογοσκούφης απόψε, με βάση συγκεκριμένα στοιχεία, αναλυτικά έθεσε το δάκτυλο επί τον τύπον των ήλων. Απορώ πώς πολλοί συνάδελφοι του ΠΑ.ΣΟ.Κ. και ιδιαίτερα η κ. Δαμανάκη δεν κατάλαβε τίποτα. Δεν κατάλαβε με νούμερα, που τα βιώνει ο Έλληνας πολίτης, ότι αυτή η Κυβέρνηση υλοποιεί με ακρίβεια ό,τι υποσχέθηκε.
       Και πριν από λίγο μου έκανε εντύπωση ο κ. Χριστοδουλάκης που είκοσι χρόνια δεν κατάφερε να φτιάξει αυτά τα οκτακόσια χιλιόμετρα σύγχρονου αυτοκινητόδρομου, όπως είπε, αλλά απαιτεί από εμάς αυτά τα δύο χρόνια ή τα πενήντα νοσοκομεία ή τα εκατόν πενήντα σχολεία. Και ειλικρινά αυτήν τη στιγμή μας παρακολουθούν χιλιάδες οικογένειες. Το ΠΑ.ΣΟ.Κ. επί είκοσι χρόνια δεν μπόρεσε να κάνει μερικές δεκάδες χιλιόμετρα στο Μαλιακό ή στα Τέμπη ή σε άλλα σημεία όπου χάνονται ανθρώπινες ζωές και ιδιαίτερα νέοι με τις εκδρομές των σχολείων.  Αυτά ειλικρινά είναι ανέκδοτα. 
      Κυρίες και κύριοι συνάδελφοι, ένα ακόμα σταθερό και σίγουρο βήμα προς την οικονομική και κοινωνική πρόοδο γίνεται από την Κυβέρνηση της Νέας Δημοκρατίας με τον Προϋπολογισμό του 2007. Το βήμα αυτό αποτελεί τη συνέχεια μιας πετυχημένης προσπάθειας, που ξεκίνησε η νέα διακυβέρνηση του Κώστα Καραμανλή από το Μάρτη του 2004, με μείωση του ελλείμματος από το 6,8% στο 2,6% μέσα σε δυόμισι χρόνια, με μείωση του δημόσιου χρέους, με ρυθμό ανάπτυξης από τους υψηλότερους στην Ευρωζώνη και με μείωση της ανεργίας, -όσο και εάν κάποιοι δεν θέλουν να το δέχονται- κατά τρεις μονάδες, από το 11,3% στο 8,3%.
      Αμφισβητούν ακόμα και τα μαθηματικά. Αν και η σημαντική αυτή εξέλιξη της οικονομίας μας αναγνωρίζεται και από ευρωπαϊκούς και από διεθνείς παράγοντες,   η Αντιπολίτευση συνεχίζει να κινδυνολογεί. Χωρίς θέσεις και προτάσεις παραποιεί την πραγματικότητα, με ανευθυνότητα και καταστροφολογία. Προσπαθεί να παραπλανήσει τους πολίτες και να δημιουργήσει πανικό. 
      Οι συνάδελφοι του ΠΑ.ΣΟ.Κ θεωρούν -φαίνεται- ότι τα είκοσι χρόνια διακυβέρνησης της χώρας από το κόμμα τους ήταν λίγα για να γίνουν αυτά για τα οποία σήμερα κατηγορούν τη Νέα Δημοκρατία ότι δεν έκανε μέσα σε δυόμισι χρόνια. Δεν διδάχθηκαν από τα λάθη του παρελθόντος και εξακολουθούν να κάνουν το ίδιο λάθος. Αμφισβητούν την αξιοπιστία του Προϋπολογισμού του 2007,  όπως έκαναν και για τους δύο άλλους που κατέθεσε η Κυβέρνηση της Νέας Δημοκρατίας. Τα ίδια έλεγαν. Και αν κάποιος Έλληνας πολίτης ακούει τους συναδέλφους, ειλικρινά σας λέω, σας απεχθάνεται με τον πιο κατηγορηματικό τρόπο για το ψεύδος το οποίο διαδίδετε. 
      Για ένα πράγμα, όμως, να είστε σίγουροι, κυρίες και κύριοι συνάδελφοι του ΠΑ.ΣΟ.Κ., ότι για μια ακόμη φορά θα διαψευστούν όλα αυτά τα οποία επικαλείστε. Η προσπάθεια για την πλήρη δημοσιονομική εξυγίανση απαιτεί κόπους και θυσίες. Ο λαός μας αναγνωρίζει αυτήν την προσπάθεια. Γι’ αυτό, με τις δημοσκοπήσεις που διαβάζετε, δείχνει την εμπιστοσύνη του στη Κυβέρνησή μας. Βεβαίως, διεκδικεί ακόμα μεγαλύτερο μερίδιο από αυτό που του έχει ήδη αποδοθεί. Αλίμονο εάν δεν το έκανε. 
      Η συνεχής βελτίωση της οικονομίας της χώρας, κυρίες και κύριοι συνάδελφοι, έχει και θα έχει αποδέκτη τον ελληνικό λαό. Οι μεταρρυθμίσεις που αρχίσαμε το Μάρτιο του 2004, με τη συστράτευση της κοινωνίας, φέρνουν θετικά αποτελέσματα. Δεν μπορούμε και δεν πρέπει εμείς να μείνουμε στάσιμοι σε μια εποχή που όλα γύρω μας αλλάζουν. Με τη φορολογική μεταρρύθμιση, μ’ ένα φορολογικό σύστημα απλό αντικειμενικό και δίκαιο, με περιορισμό της φοροδιαφυγής, της αδιαφάνειας και των υποκειμενικών κρίσεων στους φορολογικούς ελέγχους μειώνονται τα φορολογικά βάρη για όλους. Αυξήθηκε το αφορολόγητο όριο για πολλούς Έλληνες συμπολίτες μας. Η πολιτική αυτή οδηγεί στην ελάφρυνση των φυσικών προσώπων και στην αύξηση των επενδύσεων από τις επιχειρήσεις, με αποτέλεσμα την αύξηση της απασχόλησης -που τη βλέπουμε ακριβώς και τη διαβάζουμε στις μετρήσεις- και την περαιτέρω μείωση της ανεργίας. 
      Παράλληλα η Κυβέρνηση, πιστή στις εξαγγελίες της, πέραν της ελάφρυνσης των μισθωτών, των συνταξιούχων και των ελευθέρων επαγγελματιών, προβαίνει από  1/1/2007 στην  αύξηση των συντάξεων του Ο.Γ.Α. κατά 50% και από 1/1/2008 κατά άλλα 50 ευρώ, έτσι ώστε η σύνταξη του αγρότη να φθάσει τα 330 ευρώ.  Τα ίδια με το Ε.Κ.Α.Σ., όπως το ανέλυσαν πολλοί συνάδελφοί μου. Το επίδομα ανεργίας από 311 ευρώ που είναι σήμερα, ανεβαίνει στα 368 ευρώ και από 1/1/2008 στα 404 ευρώ, με βάση τον κατώτατο μισθό του εργάτη. Επιστρέφεται η δεύτερη και η τρίτη δόση του Λ.Α.Φ.Κ.Α., οι γονείς με τρία παιδιά απαλλάσσονται κατά 70% από τα τέλη ταξινόμησης, το επίδομα της πολύτεκνης μητέρας γίνεται αφορολόγητο, ενώ από το 2008 οι τρίτεκνοι δεν θα πληρώνουν καθόλου φόρο μεταβίβασης στα τέλη αυτοκινήτων. 
      Αυτά και πολλά άλλα είναι απόδειξη της  κοινωνικής ευαισθησίας, την οποία έχει αυτή η Κυβέρνηση, έτσι ώστε ο κάθε καλοπροαίρετος Έλληνας πολίτης να διαπιστώνει και να απαιτεί από τον Προϋπολογισμό του 2007 τη συνέχιση των μεταρρυθμίσεων, την εξυγίανση των δημόσιων οικονομικών, την ανάπτυξη και βελτίωση της ανταγωνιστικότητας, την αύξηση της απασχόλησης, τη μείωση της ανεργίας.
      Με την αναπροσαρμογή του αναπτυξιακού νόμου ενισχύονται κατά 60% οι επενδύσεις. Το Γ΄ Κοινοτικό Πλαίσιο Στήριξης υλοποιεί έργα τα οποία αντιπροσωπεύουν μεγάλες επιθυμίες του ελληνικού λαού, ενώ βαδίζουμε με πολύ σωστό προγραμματισμό στο Δ΄ Κοινοτικό Πλαίσιο Στήριξης. Σ’ αυτήν την προσπάθεια θα παίξει ρόλο και η Τοπική και η Νομαρχιακή Αυτοδιοίκηση που θα διαχειριστούν πάρα πολλούς πόρους, η Τοπική και Νομαρχιακή Αυτοδιοίκηση που τους κατακρατούσατε πόρους που εδικαιούντο. Η Κυβέρνηση αυτή έδωσε ένα σύγχρονο καινούργιο Κώδικα Τοπικής Αυτοδιοίκησης. Τριπλασίασε τα έσοδα των Νομαρχιακών Αυτοδιοικήσεων και έτσι σήμερα βαδίζουμε στην ελληνική ύπαιθρο με καλύτερες προοπτικές.
      Κυρίες και κύριοι συνάδελφοι, ο Προϋπολογισμός του 2007 είναι ένας ανθρωποκεντρικός προϋπολογισμός, που αποβλέπει στην ενίσχυση της περιφέρειας και των ασθενέστερων στρωμάτων. Η προσπάθειά μας θα συνεχιστεί και στους επόμενους πάρα πολλούς προϋπολογισμούς, που θα καταθέσει η Νέα Δημοκρατία με οδηγό τον Πρωθυπουργό μας Κώστα Καραμανλή. Και η ελληνική οικονομία θα βγει οριστικά από την πολυετή κρίση και οι Έλληνες πολίτες θα απολαύσουν τα αγαθά. Σας καλώ όλους να ψηφίσετε αυτόν τον Προϋπολογισμό για το καλό όλων των Ελλήνων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Αιγαίου και Νησιωτικής Πολιτικής κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, δεν θέλω να παραστήσω τον κοινοβουλευτικό διδάσκαλο, αλλά λόγω της πείρας που απέκτησα σ’ αυτήν την Αίθουσα, θα αποτανθώ σ’ εσάς ονομαστικά, κύριε Μπούρα, για να σας πω ότι ματαιοπονείτε. Τι είναι αυτό που είπατε; Μας καλείτε να ψηφίσουμε όλοι, Συμπολίτευση και Αντιπολίτευση; Ματαιοπονείτε! Εγώ λοιπόν, αγκυροβολημένος στην ωραία Μυτιλήνη, έδρα του Υπουργείου, παρακολουθώντας τις συζητήσεις εδώ στο Κοινοβούλιο, από τηλεοράσεως, με έπιασε η ψυχή μου. Αυτά που άκουσα από τους συναδέλφους της Αξιωματικής Αντιπολιτεύσεως, ιδίως, μου έδωσαν την εντύπωση ότι, όχι μόνο, κύριε Πρόεδρε, τα έχουμε κάμει θάλασσα, αλλά ότι βουλιάζει η Ελλάς και μάλιστα με ταχύτατο ρυθμό.
      Πολλά χρόνια και εγώ στην Αντιπολίτευση, έλαβα μέρος σε τέτοιες συζητήσεις προϋπολογισμών, αλλά μέχρι να φτάσουμε στο σημείο να κρούσουμε έντονα κώδωνα κινδύνου, πέρασαν καμιά δεκαριά χρόνια. Αναγνωρίζαμε τουλάχιστον την πρώτη περίοδο της θητείας του ΠΑ.ΣΟ.Κ., αν και τότε υπήρχαν εξαιρετικές διαφορές τοποθετήσεων –σας βλέπω κύριε Αρσένη και θυμάμαι την περίοδο της δικής σας υπουργίας- και απόψεων, αλλά δεν λέγαμε ότι βουλιάζετε την Ελλάδα.
      Εγώ, λοιπόν, τώρα θα επιχειρήσω να δώσω μια συνέχεια σε όσα στον προηγούμενο προϋπολογισμό του 2005 σε συζήτηση εδώ περιέγραφα και που έχουν σχέση με τα νησιά. Λοιπόν, τότε, κύριοι συνάδελφοι στην Κυβέρνηση, είχα μείνει στο σημείο των ανακοινώσεων: Το 2004, μια περίπου χρονιά, οκτώ μήνες στην ουσία και το 2005 πλήρης χρονιά, είναι αρκετός ο χρόνος για να σχεδιάσει κανείς και να βάλει κάτι να λειτουργήσει.
      Τώρα, λοιπόν, θα κάνουμε και απολογισμό. Είμαστε πια σε θέση να παρουσιάσουμε τα θέματα που έχουν σχέση με τη νησιωτική πολιτική. Δεν θα αναφερθώ εγώ στα μεγάλα έργα. Τα νησιά μας, άλλωστε, δεν έχουν ανάγκη από μεγάλες επεμβάσεις, αλλά έχουν από μικρές πρακτικές, καθημερινές, που βοηθούν σε δύο πράγματα. Αφ’ ενός μεν να συντηρήσουμε τους νησιωτικούς πληθυσμούς, αφ’ ετέρου να βελτιώσουμε την ποιότητα της ζωής τους. 
      Εμείς έχουμε ένα κόστος ζωής κάπως υψηλότερο από ό,τι η στεριανή Ελλάδα. Η φύση του περιβάλλοντος είναι τέτοια. Θέλετε οι θαλάσσιες μεταφορές; Θέλετε η δυσχέρεια προσεγγίσεως στα νησιά; Πάντως έχουμε υψηλότερο κόστος. Γι’ αυτό, λοιπόν, πήραμε πολιτικές αποφάσεις, οι οποίες έγιναν νόμος του κράτους. Να δηλαδή, όταν το Υπουργείο Οικονομικών, εσείς κύριε Μπέζα, αναγκασθήκατε να αυξήσετε το ΦΠΑ κατά μία μονάδα, πήρατε απόφαση ότι παραμένει αμετάβλητο στα νησιά. 
      Όταν εξ ανάγκης εισήχθη ο Φόρος Προστιθέμενης Αξίας κατά τη μεταβίβαση των κτηρίων –οικοδομή, καλή ώρα- γενικώς σε όλη την Ελλάδα, ήταν 19% ο συντελεστής, αλλά στα νησιά ο κατώτατος ήταν 13%.
      ΙΩΑΝΝΗΣ ΜΑΓΚΡΙΩΤΗΣ: Δηλαδή κακό είναι αυτό; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Στα νησιά 13%. Αυτές είναι πολιτικές αποφάσεις, με στόχο τον οποίο προανήγγειλα. 
      Πρόβλημα, ΦΠΑ στα τιμολόγια των άγονων γραμμών. Θέλω να σας ευχαριστήσω, κύριε Μπέζα. Το ξεκαθαρίσαμε και παρέμεινε σταθερό, 9%. Δεν είναι σήμερα ο ναύλος του επιπέδου των προηγουμένων ετών. Άλλαξαν τα πράγματα, άλλαξαν των καυσίμων οι τιμές, αλλά Φ.Π.Α. 9%. Αυτή είναι χειρονομία προς τη νησιωτική Ελλάδα, το μόνιμο κάτοικο ή τον επισκεπτόμενο τα νησιά. 
      Ο συνάδελφος Υπουργός Αγροτικής Ανάπτυξης και Τροφίμων και εγώ χειρισθήκαμε θέμα. Για πρώτη φορά Υπουργός Αιγαίου ευρέθη σε Συμβούλιο Υπουργών Αγροτικής Ανάπτυξης, δηλαδή Γεωργίας. Τι εκάναμε; Περάσαμε Κανονισμό, αναδιαρθρώσαμε τον παλαιό και καλύψαμε όλα τα νησιά του Αιγαίου χωρίς καμία εξαίρεση, αδιακρίτως πληθυσμού. Η Ρόδος ήταν εκτός. Έτσι επιδοτείται το μεταφορικό κόστος των ζωοτροφών, καθώς και η παραγωγή αγροτικών προϊόντων στα νησιά. Τι σημαίνει αυτό; Είκοσι πέντε εκατομμύρια ευρώ το χρόνο θα πάρει μία ομάδα –ομάδα, δεν είναι όλοι αγρότες- αγροτών και κτηνοτρόφων.
      Μετά από διεργασίες ετών –δύο περίπου χρόνια- καταλήξαμε εδώ και λίγο καιρό και θέτουμε σε ενεργό δραστηριοποίηση μηχανισμούς, ώστε στο πρόγραμμα των μικρών νησιών –και τα μικρά νησιά είναι μία νομοθετημένη έννοια, με πληθυσμό, δηλαδή, κάτω των τριών χιλιάδων εκατό κατοίκων- να γίνουν επεμβάσεις με το σύστημα του ενδιάμεσου φορέα και με τη λεγομένη «συνολική επιχορήγηση».
      Ο λόγος, η πρακτική που ακολούθησε η προηγουμένη κυβέρνηση, καθόσον αφορά στην εξέλιξη του Γ΄ Κοινοτικού Πλαισίου Στήριξης, πού οδήγησε μικρές διοικητικές μονάδες, μικρά νησιά, μικροί δήμοι να μην μπορούν να παρακολουθήσουν τις προδιαγραφές των κοινοτικών προγραμμάτων! Έμεναν απ’ έξω. 
      Τι σημαίνει αυτό; Σαράντα εκατομμύρια ευρώ σε τρεις περιφέρειες, Βόρειο Αιγαίο, Νότιο Αιγαίο και Ιόνιο. Νησιωτική πολιτική, όχι μόνο Αιγαίο, αλλά και Ιόνιο. Σαράντα τέσσερα νησιά θα απαλλαγούν από το άγχος της μελέτης, της αδειοδότησης, των περιβαλλοντικών όρων και επιτέλους θα δουν κάποιος άλλος να μεριμνά γι’ αυτές τις μονάδες για τους νησιώτες και να τους παραδίδει έργο.
      Εμείς, στο πεδίο του να παραδίδει κανείς έργο, έχουμε να παρουσιάσουμε γεγονότα, όχι λόγια. Επί είκοσι χρόνια, αγαπητοί συνάδελφοι του ΠΑ.ΣΟ.Κ., σας άκουγα να ομιλείτε εδώ στην Αίθουσα για κάποιο αεροδρόμιο. Όσοι δεν το έχετε ακούσει –ή εν πάση περιπτώσει οι νεότεροι- σας το λέγω εγώ, αεροδρόμιο στη Κάλυμνο, πάνω σ’ ένα βουνό. Είκοσι χρόνια!
      Αυτό εθεμελιώθη επί των ημερών μας, στις 27 Ιουλίου 2004, παρεδόθη και σήμερα πετάει αεροπλάνο, ήδη από τις 9 Αυγούστου 2006! Πρωτοφανές για ελληνικό δημόσιο έργο και μάλιστα για τη νησιωτική Ελλάδα, μέσα στα δύο χρόνια η ολοκλήρωσή του. 
      Έχω, λοιπόν, δημοσίευμα τοπικής εφημερίδος, το οποίο το διαβάζω με υπερηφάνεια: «Αεροδρόμιο Καλύμνου, τέσσερις μήνες λειτουργίας. Εκατόν σαράντα πέντε πτήσεις. Διακινήθηκαν πεντέμισι χιλιάδες επιβάτες». Νησιωτική πολιτική είναι αυτό. Το Υπουργείο αξιοποίησε τις οριζόντιες δραστηριότητες, που δύναται να αναπτύξει, τις οριζόντιες αρμοδιότητες. Γιατί ο ρόλος του Υπουργείου ποιος είναι; Να διαχειρίζεται δισεκατομμύρια; Όχι, κύριοι! Είναι ο συντονισμός του κυβερνητικού έργου στους πέντε νομούς του Αιγαίου, που διοικητικά αποτελούν τη ζώνη ευθύνης του. Υπήρξε συντονισμός και σε δύο χρόνια μέσα παρεδόθη το αεροδρόμιο. 
      Και με την ίδια μέθοδο και την ίδια πρακτική προχώρησαν και άλλες -εδώ  θα χρησιμοποιήσω την ακόλουθη έκφραση- «βυθισμένες» καταστάσεις. Δεν λέω «ναυαγισμένες», δεν είχαν πιάσει πάτο δηλαδή, αλλά πάντως ήταν βυθισμένες. Ανεσύραμε το λιμάνι στην Κάσο, ανεσύραμε το φράγμα στην Κριτινία της Ρόδου,  ανεσύραμε την ξεχασμένη σχολή στη Λήμνο. Ετάξατε πανεπιστημιακή σχολή, αλλ’ ουδέν επί ημερών σας! Αυτές τις ημέρες δημοσιεύεται το διάταγμα για την ίδρυση στη Λήμνο, στα πλαίσια του Πανεπιστημίου Αιγαίου, της Σχολής –δηλαδή τμήματος στην ουσία- «Επιστήμη Τροφίμων και Διατροφής» και ήδη, για να γίνει η επέμβαση για την προπαρασκευή της καταλλήλου κτηριακής υποδομής, το Υπουργείο μας, το Υπουργείο Αιγαίου, διέθεσε 350.000 ευρώ πίστωση, εκ των οποίων 250.000 ευρώ είναι σήμερα στο ταμείο του Πανεπιστημίου του Αιγαίου. Είναι αρκετό αυτό; Όχι. Αλλά, ξεκινάμε έργο. 
      Αυτή, λοιπόν, η πρακτική είναι πρακτική, η οποία αποτελεί έκφραση νησιωτικής πολιτικής και είναι και η διαφορά μας από σας, κύριοι  συνάδελφοι του ΠΑ.ΣΟ.Κ..
      Άκουσα εδώ μέσα επί χρόνια εξαιρετικούς λόγους για διάφορα θέματα, όχι τόσο συχνά για τα νησιά, αλλά οσάκις αναφερόσασταν σ’ αυτά, τι να σας πω; Ενθουσιασμός! Δεν σκεφθήκατε, όμως, ποτέ να κάμετε αυτό που έγινε προχθές στην Αίθουσα, με εισήγησή μου και με στήριξη νησιωτών Βουλευτών, κυρίως της παρατάξεώς μας: ασφάλιση όλων των επαγγελματοβιοτεχνών στα μικρά νησιά, κάτω των τριών χιλιάδων εκατό κατοίκων, μόνο στον Ο.Γ.Α. Γλυτώσανε από τις εισφορές του ΤΕΒΕ. Γλύτωσαν! Πόσα χρόνια σας το έλεγαν; Πόσα χρόνια φώναζαν ή ερχόντουσαν εκπρόσωποί τους και έβλεπαν εσάς, τότε κυβερνητικούς Βουλευτές και εμάς, τότε της Αντιπολιτεύσεως; Έγινε, λοιπόν, διάταξη νόμου το παραπάνω αίτημα!
      Άκουγα κατά καιρούς να μιλάτε για τη μεταφορά των νησιωτών. Διαγωνισμοί κλείνουν αυτές τις ημέρες για τις λεγόμενες «άγονες γραμμές», δηλαδή για ανάθεση δημόσιας υπηρεσίας υπό το νέο καθεστώς με τις μακροχρόνιες συμβάσεις: Το Υπουργείο Εμπορικής Ναυτιλίας ίσαμε δώδεκα χρόνια, το Υπουργείο Αιγαίου και Νησιωτικής Πολιτικής ίσαμε οκτώ χρόνια συμβάσεις για πλοία, όμως, ειδικών προδιαγραφών. Πάντως, ό,τι και να γίνει, οι διαγωνισμοί προβλέπουν δωρεάν μετακίνηση των νησιωτών, των κατοίκων των μικρών νησιών. Δωρεάν μετακίνηση! Αυτό το σύνολο αποφάσεων, συνθέτει ένα σχήμα, το οποίο αποτελεί έκφραση της  νησιωτικής μας πολιτικής. Παραμένουμε, όμως, εδώ; Σαφώς όχι! 
      Το καλοκαίρι πολύς θόρυβος έγινε για τα προβλήματα που παρουσιάστηκαν σε ορισμένες περιπτώσεις –το περασμένο καλοκαίρι λιγότερες περιπτώσεις απ’ ό,τι το προπερασμένο- κατά τη διακίνηση των επιθυμούντων να επισκεφθούν τα νησιά. Βλέπετε, τραβάνε τα νησιά, κινήθηκε εκατομμύρια κόσμος. Ακούσατε, όμως, φωνή διαμαρτυρίας για έλλειψη νερού, όταν μάλιστα τα νησιά μας σε σημαντικό ποσοστό είναι άνυδρα νησιά; Μερίμνη του Υπουργείου Αιγαίου και Νησιωτικής Πολιτικής καλύφθηκαν όλες οι ανάγκες. Επλήρωσε το κράτος –και έχει υποχρέωση να το κάνει, με την παρούσα Κυβέρνηση- περίπου 10.000.000 ευρώ, παράλληλα προς ό,τι πληρώνουν οι Έλληνες –απόφαση κυβερνητική- για την κάλυψη όλων των λεγομένων «αγόνων γραμμών».
      Όπως ξέρετε, ο νόμος Παπουτσή οδήγησε τα 2/3 του Αιγαίου να χαρακτηριστούν ως περιοχές αγόνων γραμμών. Παλεύαμε χρόνια –και εγώ ως παλιός Υπουργός Ναυτιλίας- να διαγράψουμε το «άγονο». Τώρα έγινε το σύνηθες. Είναι εξαίρεση το να μην είσαι «άγονο», γι’ αυτό βλέπετε ότι έχει ανοίξει και η όρεξη ορισμένων επιχειρηματιών. Σε λίγο θα μας πουν ότι είναι άγονη γραμμή και το να φεύγεις από τον Πειραιά. Ήδη στις δικές μας περιοχές αυτό έχει γίνει πλέον περίπου σλόγκαν: «Δώσε μου και μένα μία άγονη γραμμή!». 
      Μάλιστα με προτάσεις –και λυπούμαι που το επαναλαμβάνω εδώ στην Αίθουσα- λίγο-πολύ σου λένε: «Ε,  κάν’ το και από το παραθυράκι». Λησμονούν ότι όλες αυτές οι κινήσεις είναι προϊόντα διαγωνιστικών διαδικασιών, ότι ρυθμίζονται από νόμους, ότι η εφαρμογή των νόμων είναι υποχρεωτική και ότι ελέγχονται οι υπογράφοντες Υπουργοί όταν προφασιζόμενοι ή επικαλούμενοι το ότι μία ναυτιλιακή επιχείρηση έχει ανάγκη στηρίξεως, ζητούν την επιδότηση; Ο λόγος; Μα, έχουν εξοικειωθεί με την ιδέα του άγονου. Παλαιότερα αυτό ήταν το ασύνηθες, το σπάνιο. 
      Τώρα, κύριε συνάδελφε από την Καλαμάτα, κύριε Υφυπουργέ Εθνικής Αμύνης, όπου να είσαι ...
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Φτιάξαμε στρατόπεδα και κάναμε και κέντρα νεοσυλλέκτων. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και στη δική σας περιοχή, στις χερσαίες συγκοινωνίες, θα ακούτε το «άγονο». 
      Έχουμε αποφάσεις που έχουν σχέση με την παρουσία των Ενόπλων Δυνάμεων στα νησιά. Ακούσθηκε προηγουμένως η πρόταση, κύριε Υπουργέ Εθνικής Αμύνης, να οργανώσετε σύστημα, ώστε τα παιδιά μας να υπηρετούν όσο γίνεται εγγύτερα προς τον τόπο προελεύσεώς τους. Είναι σαν να επιδοτείτε οικογένειες έτσι. Μειώνετε τη δαπάνη που υφίσταται η κάθε οικογένεια. Η Κυβέρνηση Καραμανλή, το Υπουργείο Εθνικής Αμύνης το έκαμε. Πέντε Κέντρα Εκπαιδεύσεως στα νησιά του ανατολικού Αιγαίου: Λήμνος, Λέσβος, Χίος, Σάμος, Κως, Ρόδος. Τα παιδιά των νησιών εκπαιδεύονται στα Κέντρα Εκπαιδεύσεως κοντά στα νησιά τους και υπηρετούν μετέπειτα όσο γίνεται εγγύτερα σ’ αυτά. Η εκπαίδευση, εκπαίδευση στα νησιωτικά σύνορα! Αλλά ο νεοσύλλεκτος πηγαίνει όσο γίνεται πιο κοντά στον τόπο προελεύσεώς του. Είναι και αυτό έκφραση νησιωτικής πολιτικής. 
      Κυρίες και κύριοι συνάδελφοι, άρχισε να συζητείται η Αναθεώρηση του Συντάγματος. Μεταξύ των υπό αναθεώρηση άρθρων είναι και το 101, το οποίο εν είδει ερμηνευτικής δηλώσεως προβλέπει ότι εμείς εδώ οι Βουλευτές αλλά και η διοίκηση, οσάκις δρούμε, έχουμε υποχρέωση να λαμβάνουμε υπ' όψιν μας την ιδιαιτερότητα της νησιωτικής Ελλάδος. 
      Ερώτημα: Έγινε μέχρι σήμερα αυτό; Απάντηση: Δεν έγινε στην έκταση που αναμέναμε. Συμφωνήσαμε –έκαμα εισήγηση στην αρμόδια επιτροπή και χάρηκα, διότι και πάλι έγινε αποδεκτή με μεγάλη πλειοψηφία, για να μην πω κατά απόλυτη πλειοψηφία- αντί της ερμηνευτικής δηλώσεως, να έχουμε πλέον στο Σύνταγμα και κατά τη συζήτηση που θα γίνει για την Αναθεώρηση του Συντάγματος, ρητή διάταξη ότι έχει υποχρέωση η Βουλή και η διοίκηση, οσάκις δρουν, να δημιουργούν –το έχουν υποχρέωση για τη νησιωτική Ελλάδα- προϋποθέσεις σταθεράς οικονομικής ανάπτυξης. «Αειφόρου», είπε κάποιος συνάδελφος, αλλά εγώ έχω ένα ερωτηματικό για τη χρήση τέτοιων όρων. Λέγω, «σταθεράς οικονομικής ανάπτυξης». 
      Και με τη σκέψη αυτή και προ της αναθεωρήσεως του Συντάγματος προχωρούμε σε κινήσεις οι οποίες οδηγούν προς αυτήν την κατεύθυνση. Και ποιες είναι αυτές οι κινήσεις; Επίσπευση στην απορρόφηση των κονδυλίων του Γ΄  Κοινοτικού Πλαισίου Στήριξης. 
      Κύριοι συνάδελφοι, πολλά λεφτά, χρήμα. Εγώ πολιτεύομαι τόσα χρόνια και τώρα, τον τελευταίο καιρό, για πρώτη φορά βλέπω Υπουργούς να υπογράφουν, κύριε συνάδελφε πρώην Υπουργέ των Οικονομικών, τόσο πολυψήφια νούμερα .... 
      ΙΩΑΝΝΗΣ ΜΑΓΚΡΙΩΤΗΣ: Οι δαπάνες μειώνονται, είπατε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πολλά λεφτά. Αγωνία, λοιπόν, για την απορρόφηση.
      Γ΄ Κοινοτικό Πλαίσιο Στήριξης. Δεν σχολιάζω πώς σχηματίσθηκαν ή πώς σχεδιάστηκαν οι μηχανισμοί. Είναι παρελθόν. Οι μηχανισμοί που σχεδιάσθηκαν επί ΠΑ.ΣΟ.Κ. υποχρεωτικά λειτουργούν και σήμερα. Αλλά γίνεται αγώνας εντατικοποίησης του ρυθμού. Εμείς έχουμε στο βόρειο Αιγαίο 547.000.000 ευρώ και στο νότιο Αιγαίο 567.000 ευρώ. Τα νούμερα, παρακαλώ, μην θεωρήσετε ότι είναι τα ακριβή. Είναι μια πολύ καλή προσέγγιση. Κάθε λίγο και λιγάκι έχουμε ορισμένες τροποποιήσεις.
      Τι βρήκαμε; Το 2004 που τα παραλάβαμε, απορρόφηση στο βόρειο Αιγαίο 9,1% των πόρων που είχαμε και στο νότιο, κάτι καλύτερο, 12,6%. Σήμερα με αγώνα φθάσαμε στο σημείο το βόρειο Αιγαίο να παρουσιάζει, χωρίς να έχουν επικαιροποιηθεί οι λογαριασμοί -δεν έκλεισε ακόμη το έτος- 45,8% και το νότιο Αιγαίο 48,8%. Πάντως, έχουμε εντυπωσιακές αυξήσεις. Στο βόρειο Αιγαίο έχουμε αύξηση 36,7%, στο νότιο Αιγαίο 35,4%. 
      Αλλά έχουμε και ατυχήματα. Το νότιο Αιγαίο, κύριοι συνάδελφοι, βγήκε από τις περιοχές του Στόχου 1. Πώς βγήκε; Τέσσερα όλα και όλα νησιά, Ρόδος, Κως, Σαντορίνη και Μύκονος, συνέβαλαν ώστε να σχηματισθεί η εικόνα των νησιών των υπολοίπων -Κάσος, Δονούσα, Αρκιοί, Αγαθονήσι, Καστελόριζο- οι κάτοικοι έχουν κατά κεφαλή εισόδημα ανώτερο του 75% του μέσου κατά κεφαλήν εισοδήματος των Ευρωπαίων. Αν αγαπάτε το Θεό σας! 
      Φθάσαμε, λοιπόν, στο σημείο αυτό. Και γιατί φθάσαμε; Η τότε κυβέρνηση, κατά την περίοδο 2000-2003, έχασε την ευκαιρία. Είχε τη δυνατότητα να κάνει αναδιάρθρωση των περιφερειών και να κάμει και σύμπτυξη, βόρειο–νότιο Αιγαίο. Δεν ασχολήθηκε. Και έτσι βγήκε ο κανονισμός της 26ης Μαΐου, ο οποίος διατήρησε ό,τι είχαμε και εμφανίζεται σήμερα το νότιο Αιγαίο εκτός επιλεξιμότητος για τις δράσεις του Στόχου 1.
      Πάμε, λοιπόν, τώρα στην επομένη περίοδο. Αρχίζει από μεθαύριο, Πρωτοχρονιά, η περίοδος 2007-2013. Σχεδιάσαμε, λοιπόν, τους στόχους που θα υπηρετήσει το Υπουργείο μας κατά την επομένη περίοδο, αναφερόμενοι στη βελτίωση της ποιότητας ζωής, την ενίσχυση της ανταγωνιστικότητας και έχουμε άξονες παρεμβάσεων για το περιβάλλον, προσβασιμότητα, υπηρεσίες και υποδομές, ανάδειξη της πολιτιστικής ταυτότητας, οικιστική ανάπτυξη, περιβαλλοντική υποδομή, ενέργεια, ηλεκτρονική διακυβέρνηση, υπηρεσίες και εξυπηρετήσεις υγείας, υπηρεσίες εκπαίδευσης και κατάρτισης.
      Το καταθέτω για να υπάρχει στα Πρακτικά. Απλώς ανέγνωσα τους τίτλους των αξόνων, διότι βάσει αυτού θα προχωρήσουμε.
      (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και θα προχωρήσουμε κατά τον ίδιο τρόπο που προηγουμένως διηγήθηκα, με έργο.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Όπως προηγουμένως ανακοίνωσα τη Σχολή στη Λήμνο, ανακοινώνω τώρα και κάτι άλλο. Στην πατρίδα του Ιπποκράτη, στην Κω, το νοσοκομειάκι, κύριε συνάδελφε από την Αρκαδία, που υπηρετήσατε εκεί, είναι καλό, αλλά για τις ανάγκες όχι πλέον αρκετό. Αποφασίσαμε ίδρυση νέου νοσοκομείου …
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό κλείσατε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): ..και ήδη ξεκίνησε η προσπάθεια δια της Δ.ΕΠ.Α.ΝΟ.Μ. και με εισήγηση για ένταξη στο Δ΄ Κοινοτικό Πλαίσιο Στήριξης.
      Προσδοκούμε -και έτσι θα προχωρήσει- στο νέο αναπτυξιακό νόμο να συνεχιστεί η επιδότηση με υψηλά ποσοστά, προκειμένου να έχουμε, όμως, υγιείς επιχειρήσεις. Στα νησιά φτάνει με το πριμ του 5%, μέχρι 60% η επιδότηση. Και μ’ αυτό το εργαλείο προχωρούμε για τη νέα χρηματοδοτική περίοδο.
      Και σας ανακοινώνω ότι σε συνεργασία με το Υπουργείο Οικονομίας και Οικονομικών προχωρούμε τώρα, έχουμε ήδη σχεδιάσει το καινοτόμο σχέδιο αειφόρου ανάπτυξης των μικρών νησιών του Αιγαίου, για αξιοποίηση προπάντων των ηπίων μορφών ενέργειας.
      Μεγάλο το ενεργειακό κενό. Η αντιμετώπισή του θα γίνει με την ίδρυση των νέων εργοστασίων συμβατικών καυσίμων στη Ρόδο, τη Λέσβο –αν οι κάτοικοι συμφωνήσουν επί της προτάσεως που υπάρχει και είναι αποφασισμένη η Κυβέρνηση να το χρηματοδοτήσει- και επίσης με τα φωτοβολταϊκά και με την αιολική ενέργεια.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Ξέρουμε όλοι τους αγώνες σας για τα νησιά του Αιγαίου και μ’ αυτό νομίζουμε ότι πρέπει να κλείσετε κιόλας.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι της Αντιπολιτεύσεως, δεν σας ζητώ εγώ να ψηφίσετε τον Προϋπολογισμό. Σας ζητώ, όμως, να εκτιμήσετε την εφαρμογή της πολιτικής με ακρίβεια, να εκτιμήσετε την προσπάθεια και παράλληλα ζητώ τη συνεργασία σας, που την έχει ανάγκη η νησιωτική Ελλάδα και προπάντων η νησιωτική Ελλάς του Αιγαίου.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Προτού δώσω στον κ. Φούρα το λόγο, θα ήθελα να σας πω ότι εχθές το βράδυ είδατε ότι έφυγα επειγόντως. Θα ήθελα, λοιπόν, να σας ανακοινώσω ότι έγινα παππούς από γιο με αγόρι τις πρωινές ώρες.
      (Χειροκροτήματα από όλες τις πτέρυγες)
      Σας ευχαριστώ πολύ. Να είστε καλά.
      Το λόγο έχει ο κ. Φούρας.
      Νομίζω ότι η ομιλία του κ. Φούρα είναι η τελευταία του σαν Βουλευτής της παρούσης Βουλής, γιατί –ως γνωστόν- εξελέγη Δήμαρχος Πατρέων.
      ΙΩΑΝΝΗΣ ΜΑΓΚΡΙΩΤΗΣ: Άρα, θα μας δώσετε λίγα λεπτά παραπάνω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Τώρα, το μαγαζί τρελάθηκε, το αφεντικό δίνει πολλές ώρες.
      ΑΝΔΡΕΑΣ ΦΟΥΡΑΣ: Κυρίες και κύριοι συνάδελφοι, μόλις είδαμε έναν ευτυχισμένο Υπουργό να κατεβαίνει από το Βήμα, χωρίς να δίνει απάντηση σ’ ένα θέμα επικαιρότητας, γιατί αν ακούσαμε καλά, οι εργαζόμενοι του Υπουργείου Αιγαίου και Νησιωτικής Πολιτικής απεργούν, γιατί δεν τους δίνετε δουλειά να κάνουν.
      Βεβαίως, βρίσκω την ευκαιρία να συγχαρώ τον Πρόεδρο για το ευτυχές γεγονός που έζησε.
      Θα μου συγχωρήσετε μερικές παρεκβάσεις στη σημερινή μου αγόρευση και, ίσως, μία προσωπική συγκίνηση. Η σημερινή μου ομιλία είναι η τελευταία στο ελληνικό Κοινοβούλιο, αφού μόλις κατέβω από το Βήμα, θα επισκεφτώ την Πρόεδρο της Βουλής, για να καταθέσω την παραίτησή μου από το βουλευτικό αξίωμα.
      (Χειροκροτήματα απ’ όλες τις πτέρυγες)
      ΠΡΟΕΔΡΕΥΩΝ (Ιωάννης Τραγάκης): Παρακαλώ να καταγραφεί στα Πρακτικά το χειροκρότημα από όλες τις πτέρυγες.
      ΑΝΔΡΕΑΣ ΦΟΥΡΑΣ: Η παραίτηση γίνεται, γιατί από την 1η Ιανουαρίου 2007 αναλαμβάνω τα καθήκοντα του Δημάρχου Πατρέων, σύμφωνα με τη σχετική εντολή του εκλογικού Σώματος.
      Θα ήταν λογικό στη στερνή μου ομιλία και εν όψει των νέων μου καθηκόντων, να αναφερθώ στα τμήματα του Προϋπολογισμού που αφορούν την Τοπική Αυτοδιοίκηση, τον αμεσότερο και εγγύτερο θεσμό δημοκρατίας προς τον πολίτη.
      Τι να πει, όμως, κανείς; Για μία ακόμα φορά, ψηφίζεται Προϋπολογισμός, χωρίς να αποδίδονται στην Τοπική Αυτοδιοίκηση τα παρακρατηθέντα. Για μία ακόμα φορά ψηφίζεται Προϋπολογισμός, χωρίς να συνοδεύονται οι μεταφερόμενες αρμοδιότητες από τους αντίστοιχους πόρους. Οι σχολικοί φύλακες δεν προβλέπεται ότι θα πληρωθούν, το πρόγραμμα «Βοήθεια στο Σπίτι» δεν προβλέπεται ότι θα συνεχιστεί, διότι δεν υπάρχουν πόροι στον Προϋπολογισμό του 2007.
      Και πάνω σ’ όλα αυτά, αυτές τις ημέρες, δυστυχώς, επιχειρείται μέσα από την έκδοση ενός προεδρικού διατάγματος να αλλοιωθεί η βούληση που καταγράφηκε στις τελευταίες εκλογές και μέσα από κόλπα του εκλογικού νόμου να αναδειχθούν ηγεσίες στις τοπικές Ενώσεις Δήμων και Κοινοτήτων και στην Κεντρική Ένωση Δήμων και Κοινοτήτων, που δεν τους έδωσε αυτήν τη δυνατότητα η εκλογική αναμέτρηση του Οκτωβρίου.
      Όμως, κυρίες και κύριοι συνάδελφοι, επειδή άκουσα ότι έχει παράπονα ο κ. Παυλίδης, γιατί δεν εντάχθηκε το Αιγαίο στο Στόχο 1, θα ήθελα να του πω το εξής: Να είστε και γι’ αυτό ευτυχής, κύριε Παυλίδη, γιατί η δυτική Ελλάδα έχει το Νομό Αχαΐας στη δέκατη τέταρτη θέση, το Νομό Αιτωλοακαρνανίας στην τεσσαρακοστή τέταρτη και το Νομό Ηλείας –τον ιστορικότερο και ευφορότερο νομό της χώρας- στην τεσσαρακοστή ένατη.
      Και βέβαια, είναι η δέκατη τρίτη περιφέρεια της χώρας. Παίρνει από τα Π.Ε.Π. του Δ΄ Κοινοτικού Πλαισίου Στήριξης –όντας στο Στόχο 1- 359.000.000 ευρώ έναντι 660.000.000 ευρώ που είχε το Γ΄ Κοινοτικό Πλαίσιο Στήριξης. 
      ΑΡΙΣΤΟΤΕΛΗΣ ΠΑΥΛΙΔΗΣ ((Υπουργός Αιγαίου και Νησιωτικής Πολιτικής): Από ποιο ταμείο τα παίρνει; 
      ΑΝΔΡΕΑΣ ΦΟΥΡΑΣ: Από τα Π.Ε.Π..
      Κυρίες και κύριοι συνάδελφοι, χθες ανακοινώθηκε ότι εκατόν ογδόντα έργα του Γ΄ Κοινοτικού Πλαισίου Στήριξης γίνονται «γέφυρες» προς το Δ΄ Κοινοτικό Πλαίσιο Στήριξης. Ανάμεσα σ’ αυτά, είναι το λιμάνι της Πάτρας, η μικρή περιμετρική της Πάτρας, η Πατρών-Καλαβρύτων και ο Οδοντωτός, αυτό το ιστορικό έργο. Και βεβαίως, το Υπουργείο μάς λέει ότι τα έργα αυτά δεν διαγράφονται, αλλά απλά πηγαίνουν στο Δ΄ Κοινοτικό Πλαίσιο Στήριξης. 
      Το συμπέρασμα είναι ότι έργα τα οποία οραματίζεται η περιοχή να τα εντάξει στο Δ΄ Κοινοτικό Πλαίσιο Στήριξης, δεν θα μπορέσει να τα εντάξει, γιατί μεταφέρονται εκεί έργα που είχαν χρηματοδότηση στο Γ΄ και δεν ολοκληρώνονται, για να φτάσουμε στο σημείο να μην έχουμε τη δυνατότητα να αντιμετωπίσει η δυτική Ελλάδα τα προβλήματά της μ’ ένα αναπτυξιακό όραμα. 
      Εγώ θέλω να κάνω μια προειδοποίηση, γιατί αποδεσμεύομαι από την κομματική μου ιδιότητα. Παραβιάζεται κάθε κριτήριο που έβαλε η Ευρωπαϊκή Ένωση για την κατανομή των πόρων του Δ΄ Κοινοτικού Πλαισίου Στήριξης με το μόρφωμα των πέντε οικονομικών περιφερειών. Και έχω δεσμευτεί και στην Πάτρα, αλλά δεσμεύομαι και εδώ, ότι θα προσφύγουμε σε κάθε ευρωπαϊκό όργανο, για να ανατρέψουμε αυτόν το σχεδιασμό, γιατί είναι αδιανόητο η φτωχότερη περιοχή της χώρας, η δυτική Ελλάδα, να παίρνει τα λιγότερα και να υπάρχουν παραδείγματα, όπως ο άξονας Αθήνα-κεντρική και δυτική Μακεδονία, ο οποίος εισπράττει το 60% των πόρων του Δ΄ Κοινοτικού Πλαισίου Στήριξης, την ώρα που υπάρχει η κυβερνητική διακήρυξη δια του Πρωθυπουργού ότι είναι «η ώρα των περιφερειών».
      Κυρίες και κύριοι συνάδελφοι, εκλέχθηκα Βουλευτής για πρώτη φορά το 1989. Έκτοτε, οι πολίτες του Νομού Αχαΐας με τίμησαν έξι συνολικά φορές και με εξέλεξαν Βουλευτή και γι’ αυτό τους ευχαριστώ με την καρδιά μου. 
      Στα δεκαεπτά χρόνια που μετέχω στο ελληνικό Κοινοβούλιο ως μέλος της Κοινοβουλευτικής Ομάδας του ΠΑ.ΣΟ.Κ., διέθεσα τις δυνάμεις μου για να εκπροσωπώ όσο καλύτερα μπορούσα το νομό, αλλά και τις ιδέες που με οδήγησαν στην πολιτική. Θήτευσα στη Βουλή ως Βουλευτής της Αντιπολίτευσης, αλλά και της Συμπολίτευσης. Συμμετείχα στον κοινοβουλευτικό έλεγχο, αλλά και στην παραγωγή νομοθετικού έργου. Έζησα τη Βουλή και από τα κυβερνητικά έδρανα, μετέχοντας περισσότερο από τέσσερα χρόνια στην Κυβέρνηση. 
      Προσπάθησα να είμαι πιστός στον όρκο μου, να είμαι πιστός στην πατρίδα, το δημοκρατικό πολίτευμα, το Σύνταγμα και τους νόμους και να εκπληρώνω ευσυνείδητα τα καθήκοντά μου. Δεν είμαι εγώ που θα πω αν τα κατάφερα. 
      Θέλω, όμως, να σας πω ότι σ’ αυτά τα δεκαεπτά χρόνια κοινοβουλευτικού βίου, θα στηρίξω και τα επόμενα βήματά μου. Θα είναι για μένα παντοτινή τιμή και ανεξάντλητη δια βίου εμπειρία, πολύτιμη στα νέα μου καθήκοντα. 
      Αυτήν την ημέρα του αποχαιρετισμού, θέλω ειλικρινά να ζητήσω συγγνώμη απ’ όσους πίκρανα, με το λόγο μου κυρίως. Επίσης, θέλω να ευχαριστήσω τον Ανδρέα Παπανδρέου, τον Κώστα Σημίτη, το Γιώργο Παπανδρέου για την εμπιστοσύνη που έδειξαν στο πρόσωπό μου. Επίσης, θα ήθελα να ευχαριστήσω τους Προέδρους της Βουλής, τον αείμνηστο Αθανάσιο Τσαλδάρη, τον Απόστολο Κακλαμάνη και την Άννα Μπενάκη-Ψαρούδα. 
      Ο  αποχαιρετισμός έχει πάντα μια πικρή διάσταση. Και θέλω απ’ αυτήν την Αίθουσα και απ’ αυτήν τη θέση να ευχαριστήσω ιδιαίτερα έναν ευπατρίδη πολιτικό, έναν πολιτικό που υπήρξε δάσκαλός μου, γιατί με είχε για ένα διάστημα δίπλα του, έναν πολιτικό που έκανε μια νομοθετική τομή υπέρ της αξιοκρατίας, την οποία νομίζω ότι πλήρωσε, αλλά για την οποία θα πρέπει να είναι υπερήφανος. Θέλω να ευχαριστήσω τον Αναστάση Πεπονή, που λείπει απ’ αυτήν την Αίθουσα και που σε όλη μου τη ζωή θα θυμάμαι τα όσα με δίδαξε όταν ήμουν Γενικός Γραμματέας στο Υπουργείο Προεδρίας. 
      Επίσης, θέλω να κλείσω με μια ευχή.
      Να περάσετε καλές γιορτές και ο καθένας από σας να επιλέξει έναν τρόπο που θα πολιτεύεται, που θα τον κάνει υπερήφανο. Και μια ευχή για μένα, γιατί πολλές φορές ως Βουλευτής ενός κόμματος είσαι υποχρεωμένος να συντάσσεσαι σ’ ένα κλίμα πειθαρχίας. Τώρα που θα είμαι Δήμαρχος, να λάμψουν στην πράξη οι ιδέες που με έβαλαν στην πολιτική.
      Σας ευχαριστώ.
      (Χειροκροτήματα από όλες τις πτέρυγες)
      ΠΡΟΕΔΡΕΥΩΝ (Ιωάννης Τραγάκης): Διπλή συγκίνηση σήμερα στην Αίθουσα. Φάνηκε σαν τελικός αποχωρισμός, αλλά εγώ δεν πιστεύω ότι είναι, διότι εμείς οι πολιτικοί τελικά είμαστε σαν τους δεσποτάδες. Μένουμε μέχρι τελικής πτώσης. Είμαι σίγουρος ότι ο κ. Φούρας θα είναι ένας πολύ καλός Δήμαρχος Πατρέων, όπως ήταν και ένας πολύ καλός, σεμνός, πάνω από όλα, Βουλευτής. Μας συνδέει μια ιδιαίτερη αγάπη, η αγάπη προς τον αθλητισμό. Και στη θέση που πάει στην Πάτρα, νομίζω ότι θα βοηθήσει και γενικά τον αθλητισμό και ιδιαίτερα τον αθλητισμό της Πάτρας.
      Σας ευχαριστούμε πολύ, κύριε Φούρα. Τιμήσατε το Κοινοβούλιο.
      ΑΝΔΡΕΑΣ ΦΟΥΡΑΣ: Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο Υπουργός Αιγαίου και Νησιωτικής Πολιτικής έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πλημμύρισε συγκίνηση η Αίθουσα, που σκέπασε όλα τα άλλα.
      Κύριε Πρόεδρε, συγχαρητήρια για το εγγονάκι σας. Νησιώτικη ευχή. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστώ. Είναι και Ιωάννης Τραγάκης του Παναγιώτη. Καπάρωσα το όνομα με το πρώτο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Καταγωγή εκ Μυτιλήνης. Τα λέγω καλά, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Καλώς τα λέτε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Νησιωτάκι και αυτό. Σας εύχομαι να είναι υγιές και καλότυχο. Οι γονείς του και εσείς να έχετε επίσης υγεία και να το χαίρεσθε μαζί με όλα τα άλλα μέλη της οικογενείας σας.
      Κύριε Φούρα, μας συγκινήσατε και μένα με αφοπλίσατε. Φεύγετε, έχοντας υπηρετήσει επί χρόνια, συνυπηρετήσαμε, είχαμε και στιγμές αντιθέσεων, αλλά πάντως όχι εχθρότητας. Σας εύχομαι να πετύχετε στο έργο σας. Εξαιρετικό είναι το έργο του Δημάρχου.
      Πριν φύγετε, όμως, να σας πω κάτι. Δεν είμαι ευτυχής. Αλίμονο στον ασκούντα τα της πολιτικής, που αισθάνεται ευτυχής. Είμαι, όμως, ικανοποιημένος και πιστεύω πως την ίδια ικανοποίηση θα αισθανόσασθε και εσείς, αν καταφέρνατε από τη θέση του Υπουργού, που είμαι σήμερα εγώ, να ηλεκτροδοτήσετε το τελευταίο νησάκι στο Αιγαίο, το Μαράθι, με δαπάνες του Υπουργείου μας, αν σ’ ένα νησάκι, στο Αγαθονήσι, συμβάλετε  να ιδρυθεί ένα Γυμνάσιο -πέντε παιδιά και με πόσους καθηγητές; Πέντε. Χαλάλι τους- αν καταφέρνατε με το «ΘΗΣΕΑ» να πέσουν στα νησάκια μας  142.000.000 ευρώ σε μία πενταετία, αντί των 78.000.000 του Ε.Τ.Π.Α. κι αν είχατε την τύχη να έχετε καλούς συνεργάτες. Αυτοί οι συνεργάτες μου  σήμερα απεργούν. Στα τρία χρόνια έχω και εγώ ένα σύμπτωμα απεργίας. Ενόσω ήμουν στο Υπουργείο Εμπορικής Ναυτιλίας, κατάφερα, κύριε Κοινοβουλευτικέ Εκπρόσωπε του ΠΑ.ΣΟ.Κ., να συνεννοηθώ και να μην έχω απεργίες. Τώρα συνέβη και τούτο. Ακούστε, όμως, κατά τη δήλωσή τους ποιο είναι το θέμα: Επίλυση των λειτουργικών προβλημάτων που αντιμετωπίζει το Υπουργείο Αιγαίου και Νησιωτικής Πολιτικής και δεύτερον, άμεση θεσμοθέτηση ως πάγιων εξόδων κίνησης για τους υπαλλήλους του Υπουργείου ποσού ανάλογου με αυτό που λαμβάνουν οι Ο.Τ.Α.. 
      Κύριοι συνάδελφοι, είναι και αυτό μία φωνή που πρέπει να φθάσει στο Κοινοβούλιο: Η ειδική μεταχείριση των νησιωτών με όποια ιδιότητα και αν έχουν αυτοί είτε είναι δημόσιοι υπάλληλοι είτε δεν είναι. Και μ' αυτό το θέμα συντάσσομαι και εγώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Η κ. Κουντουρά έχει το λόγο.
      ΕΛΕΝΑ ΚΟΥΝΤΟΥΡΑ: Σας ευχαριστώ, κύριε Πρόεδρε. 
      Αξιότιμες κυρίες και κύριοι συνάδελφοι, ο Προϋπολογισμός που έχει κατατεθεί από την Κυβέρνηση της Νέας Δημοκρατίας είναι το αποτέλεσμα μιας πολιτικής αξιοπιστίας και συνέπειας που ακολουθείται από το Μάρτιο του 2004. Πρόκειται για έναν Προϋπολογισμό που χαρακτηρίζεται από αποτελεσματικότητα και προοπτική. Είναι η συνέχεια των δύο τελευταίων προϋπολογισμών της Κυβέρνησης της Νέας Δημοκρατίας και προετοιμάζει τους επόμενους. Νοικοκυρεύει την οικονομία, δημιουργεί ανάπτυξη, κάνει δίκαιη κατανομή πλούτου και πάνω απ’ όλα, αντιμετωπίζει χρόνια προβλήματα. 
      Ο Πρωθυπουργός της χώρας Κώστας Καραμανλής και η Κυβέρνηση τους τελευταίους τριάντα δύο μήνες τιμούν πραγματικά την εντολή που έλαβαν από τον Ελληνικό λαό. Δεσμευτήκαμε να πραγματοποιήσουμε μεταρρυθμίσεις. Δεσμευτήκαμε να συμμαζέψουμε το σπάταλο κράτος. Δεσμευτήκαμε να αποκαταστήσουμε τη δημοσιονομική διαφάνεια. Με συνεχείς και μεγάλες προσπάθειες ακολουθούμε πιστά αυτές μας τις δεσμεύσεις. 
      Μειώνουμε, λοιπόν, τα ελλείμματα και τηρούμε τις υποχρεώσεις μας. Η ανταγωνιστικότητα, η επιχειρηματικότητα και οι επενδύσεις ενισχύονται. Η ανεργία μειώθηκε. Ο τουρισμός ανακάμπτει. Με δείκτες πολύ υψηλότερους από τις υπόλοιπες χώρες της Ευρωζώνης, το 2005 η οικονομική μας ανάπτυξη έφθασε στο 3,7% και το πρώτο εννιάμηνο του 2006 τρέχει με ρυθμό 4,4%, σχεδόν διπλάσιο του μέσου όρου της Ευρωζώνης. Για πρώτη φορά από την ένταξή μας στην Ο.Ν.Ε., πλησιάζουμε το στόχο για μείωση του ελλείμματος κάτω του 3%. Η πολιτική μας, λοιπόν, αποδίδει και όλα δείχνουν πως είμαστε πραγματικά προς τη σωστή κατεύθυνση. 
      Ο Προϋπολογισμός του 2007 είναι αξιόπιστος, υπεύθυνος και στηρίζεται στο όραμα που έχουμε για την πατρίδα μας: μια καλύτερη Ελλάδα, ένα καλύτερο μέλλον για τους Έλληνες πολίτες. Θεωρούμε υποχρέωσή μας και αγωνιζόμαστε για να έχει ο κάθε πολίτης καλύτερη περίθαλψη, καλύτερη ποιότητα ζωής, πρόσβαση σε υψηλού επιπέδου παιδεία, περισσότερες ευκαιρίες, για να ζει με αξιοπρέπεια και να νιώθει ασφαλής. 
      Τα στοιχεία του Προϋπολογισμού του 2007 είναι ξεκάθαρα. Θετική πρόοδος της οικονομίας. Μείωση του ελλείμματος στο 2,4% του Α.Ε.Π.. Μείωση των φορολογικών συντελεστών. Αυξάνονται οι συντάξεις του Ο.Γ.Α.. Αυξάνεται το επίδομα ανεργίας. Αυξάνεται το Ε.Κ.Α.Σ.. Αυξάνεται η απασχόληση. Αυξάνονται ακόμη και οι μισθοί στον ιδιωτικό τομέα. Έχουμε φορολογικές απαλλαγές για άτομα με αναπηρία. Απαλλάσσεται από το φόρο το επίδομα της πολύτεκνης μητέρας. Στηρίζουμε όλες τις ευαίσθητες κοινωνικές ομάδες με όλες μας τις δυνάμεις. Είμαστε στη μέση του δρόμου και έχουμε ακόμη να κάνουμε πάρα πολλά. 
      Όμως, την αναπτυξιακή και κοινωνική μας πολιτική η ελληνική κοινωνία τη στηρίζει. Την εμπιστεύεται. Οι πολίτες εμπιστεύονται την Κυβέρνηση της Νέας Δημοκρατίας και τον Πρωθυπουργό Κώστα Καραμανλή. 
      Ο Προϋπολογισμός προβλέπει μια αρκετά μεγάλη οικονομική ενίσχυση όσον αφορά τον πολιτισμό. Ο πολιτισμός είναι εθνικός μας πλούτος και για μας έχει πραγματικά ξεχωριστή σημασία. Η ανέγερση του νέου Μουσείου της Ακρόπολης θα συμβάλει σημαντικά στην περαιτέρω  προβολή της πολιτιστικής μας κληρονομιάς. Η επιστροφή μαρμάρων από ιδιώτες, αλλά και από μουσεία, μάς δείχνει ότι ο κόσμος σέβεται και εκτιμά τον ελληνικό πολιτισμό. 
      Η αξιοποίηση της ολυμπιακής κληρονομιάς άρχισε να αποδίδει καρπούς. Έχουμε, λοιπόν, χρέος να προστατέψουμε και να αναδείξουμε την πολιτιστική μας κληρονομιά, αλλά συγχρόνως να στηρίξουμε τις πνευματικές, τις καλλιτεχνικές δημιουργίες. Με πρωτοβουλίες, όπως το νομοσχέδιο των χορηγιών, αλλά και άλλων που θα ακολουθήσουν, δίνουμε προτεραιότητα στην ανάπτυξη και στην προώθηση του ελληνικού πολιτισμού, στην πραγματοποίηση σωστικών ανασκαφών και στον εκσυγχρονισμό της λειτουργίας των μουσείων, ελπίζοντας σύντομα να γίνουν παρελθόν τα εγκαταλελειμμένα μνημεία και οι ασυντήρητοι αρχαιολογικοί χώροι. 
      Η προβολή, όμως, του πολιτισμού μας και γενικότερα η προβολή της Ελλάδας δημιουργεί καλύτερες προϋποθέσεις για την ενίσχυση του τουρισμού, που αποτελεί για την Ελλάδα μια βαριά βιομηχανία. Μετά την επιτυχή διοργάνωση των Ολυμπιακών Αγώνων του 2004 ο τουρισμός στη χώρα άρχισε να ανακάμπτει. Με την υλοποίηση των αντίστοιχων υποδομών, η Κυβέρνηση αλλάζει την εικόνα της χώρας από προορισμό αποκλειστικά θερινών διακοπών, σε χώρα που μπορεί πραγματικά να φιλοξενήσει κόσμο καθ’ όλη τη διάρκεια του χρόνου, προσφέροντας πολλές δραστηριότητες.
      Η πατρίδα μας είναι το στολίδι της Ευρώπης και  από εμάς εξαρτάται να γίνει ακόμη πιο ελκυστικός προορισμός. Οφείλουμε να συνεχίσουμε αυτή την προσπάθεια, να ενισχύσουμε την εικόνα της Ελλάδας ως τουριστικού προορισμού υψηλής ποιότητας και υπηρεσιών.
      Κλείνοντας, θέλω να τονίσω πως ο μηδενισμός που επιχειρείται από την Αντιπολίτευση, δεν βλάπτει την Κυβέρνηση, αλλά ολόκληρη την κοινωνία και δεν προσφέρει πραγματικά στον τόπο. Ξέρετε, ο ελληνικός λαός έχει κρίση, έχει ένστικτο, βλέπει τα αποτελέσματα και στηρίζει την Κυβέρνηση της Νέας Δημοκρατίας. Δεν μπορείτε πια να τον ξεγελάσετε. Πάψτε να μας κατηγορείτε πως δεν κάναμε σε τρία χρόνια όλα αυτά που εσείς δεν κάνατε σε μισό αιώνα.  
      Τα αποτελέσματα της πολιτικής μας δεν είναι τυχαία και διαψεύδουν την όποια κούφια καταστροφολογία ακούστηκε ως σήμερα. Εμείς θα συνεχίσουμε την εφαρμογή του προγράμματός μας με συνέπεια, αποτελεσματικότητα, αξιοπιστία και δικαιοσύνη. Γι’ αυτόν ακριβώς το λόγο, κυρίες και κύριοι της Αντιπολίτευσης, σας καλώ να αφήσετε στην άκρη έστω και τώρα τη στείρα αντιπολίτευση και να υπερψηφίσετε τον προϋπολογισμό, έναν Προϋπολογισμό που πραγματικά ταυτίζει το κοινωνικά αναγκαίο, το οικονομικά εφικτό και το αναπτυξιακά επιθυμητό.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ, κύριε Πρόεδρε.
      Είναι αργά, αλλά δεν ξέρω, οι συνάδελφοι στη Νέα Δημοκρατία φαίνεται ότι κοντά στα μεσάνυχτα μετρούν διαφορετικά το χρόνο. Γιατί μέχρι τώρα ξέραμε ότι μας χρέωναν είκοσι χρόνια διακυβέρνησης, λες και ο κ. Μητσοτάκης και η Νέα Δημοκρατία την περίοδο 1989-1993 ήταν ΠΑ.ΣΟ.Κ.. Τώρα η κατελθούσα μόλις κ. Κουντουρά μας είπε ότι κυβερνάγαμε μισό αιώνα. 
      Γνωρίζω τη θεωρία της σχετικότητας, αλλά πράγματι την έχετε ξεπεράσει, κυρία Κουντουρά. Δικαιολογείται λόγω του ότι είναι μεσάνυχτα ίσως και μπορούμε να τα λέμε αυτά. Μας ακούει, όμως, ο κόσμος, έστω και ελάχιστοι. Ξέρω ότι η υπερβολή ήταν πάντα στον πυρήνα της πολιτικής σας, αλλά τουλάχιστον για αυταπόδεικτα πράγματα θα είναι καλό να είμαστε πιο προσεκτικοί.
      Έφυγε ο νησιώτης Υπουργός-θαυματοποιός κ. Παυλίδης. Ελπίζω να κοιμάται ο Αρχιεπίσκοπος τούτη την ώρα. Αλλιώς θα του χρέωνα αγυρτεία. Τι μας είπε ο κ. Παυλίδης; Είπε ότι το Υπουργείο Εθνικής Άμυνας για να ενισχύσει τα νησιά, στέλνει περισσότερο στρατό εκεί, μαζί με τους ντόπιους που υπηρετούν. Περισσότερο στρατό για να κινείται η τοπική αγορά. Πριν από λίγο ο Βουλευτής της Νέας Δημοκρατίας από τη Δράμα συνεχάρη τον κ. Μεϊμαράκη, γιατί ίδρυσε στη Δράμα νέο στρατόπεδο. Το πρωί άλλος Βουλευτής της Νέας Δημοκρατίας από την Καστοριά συνεχάρη το Υπουργείο Εθνικής Άμυνας, γιατί και εκεί έκανε νέο στρατόπεδο. Δεν ξέρω πως γίνεται, ενώ συνολικά ο αριθμός του Στρατού στην Ελλάδα να μειώνεται -και το γνωρίζετε όλοι το πρόβλημα- ταυτόχρονα να αυξάνονται τα στρατόπεδα και βεβαίως ο αριθμός των στρατιών στις εκλογικές περιφέρειες του κάθε Υπουργού και του κάθε Βουλευτή της Νέας Δημοκρατίας. Μόνο με θαύμα γίνεται. Επειδή δεν βρισκόμαστε στην Κανά για να έχουμε γάμο, μπορεί να είναι νησιώτης ο Υπουργός, αλλά δεν ξέρω αν πιάνει ή πολλαπλασιάζει τα ψάρια.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μεταφέρονται στρατόπεδα από το κέντρο στην περιφέρεια.
      ΙΩΑΝΝΗΣ ΜΑΓΚΡΙΩΤΗΣ: Αυτό είναι το χαρακτηριστικό της πολιτικής σας:  Η υπερβολή και βεβαίως η παραπλάνηση του πολίτη, γιατί θεωρείτε ότι δεν έχει κρίση και λογική, έχει μόνο ένστικτο, αγαπητή συνάδελφος και στα ένστικτα απευθύνεστε συνεχώς -προσπαθώντας να τους θυμίσετε το κακό παρελθόν του ΠΑ.ΣΟ.Κ.- και όχι στη λογική, για να αξιολογήσει το δικό σας παρόν. Στη λογική, λοιπόν, να απευθύνεστε, στον ορθό λόγο. Διαφορετικά, είναι παράλογη η πολιτική σας. Ήταν υπερβολική ως αντιπολίτευση, συνεχίζει να είναι δυστυχώς και ως Κυβέρνηση.
      Κύριε Πρόεδρε, αυτό που λένε κάθε πέρυσι και λιγότερα, πράγματι ισχύει. Όσο περνάει ο χρόνος τόσο περισσότερο Υπουργοί της Κυβέρνησης στον απολογισμό του έργου τους, που υποτίθεται ότι πρέπει να κάνουν τούτες τις ώρες, ομιλούν για τις ημέρες του ΠΑ.ΣΟ.Κ.. Είμαι βέβαιος πως θέλουν να αποφύγουν την αξιολόγηση του δικού τους έργου. Προσπαθούν με τη φυγή στο παρελθόν και όσο πλησιάζουμε προς τις μέρες των εκλογών, να μιλούν όλο και περισσότερο για το παρελθόν. Γιατί ξέρουν ότι εάν αξιολογηθούν, θα κατακριθούν, θα καταδικαστούν πολιτικά για το παρόν τους.
      Γι’ αυτό ακριβώς και μεθοδεύουν και σχεδιάζουν αιφνιδιαστικές και πρόωρες εκλογές, γιατί ξέρουν πως δεν αντέχει ο λαός την ολοκλήρωση της κυβερνητικής τους θητείας. Η συνεχώς διογκούμενη αγανάκτηση  και δυσφορία θα γίνει οργή και κατακραυγή στο τέλος της τετραετίας. Γιατί γνωρίζετε ότι ένα άλλοθι μόνο μπορούν να κρατήσουν για την προεκλογική περίοδο της ερχόμενης άνοιξης: Όσα είχαμε τάξει, ήταν για το τέλος της τετραετίας. Αυτή δεν υπήρξε, γιατί το κακό ΠΑ.ΣΟ.Κ. και οι συντεχνίες δεν μας άφησαν, γι’ αυτό πάμε στο λαό και ζητάμε ανανέωση της εντολής.
      Τα ακούσαμε χθες το βράδυ από την κ. Μπακογιάννη, η οποία πάλι, ω του θαύματος ή δεν ξέρω εξ αποκαλύψεως, ενώ πριν ένα μήνα σε συνέντευξή της σε μεγάλη κυριακάτικη εφημερίδα των Αθηνών δήλωνε πως δεν υπάρχει λόγος πρόωρων εκλογών, σ’ ένα μήνα μέσα απείλησε τους πολίτες από το Βήμα της Βουλής χθες, πως «Αν δεν μας αφήσετε να κάνουμε τις μεταρρυθμίσεις» -δηλαδή την τεχνητή κρίση που προετοιμάζει την άνοιξη στον εκπαιδευτικό χώρο- «τότε θα πάμε στο λαό, ο λαός θα μας δώσει την πλειοψηφία, ζητά να πάμε σ’ αυτόν, για να προχωρήσουμε τις μεταρρυθμίσεις». 
      Τι συνέβη και η κ. Μπακογιάννη –αναγνωρίζουμε ότι είχε άλλη  προσωπική στρατηγική- άλλαξε γνώμη σ’ ένα μήνα; Τι μεσολάβησε; Μεσολάβησαν οι Βρυξέλλες και η Σύνοδος Κορυφής. Ξέρει η κ. Μπακογιάννη πολύ καλά ποιες είναι οι αποφάσεις που πάρθηκαν, το νέο Βατερλό της εξωτερικής μας πολιτικής. Και ξέρει ως Υπουργός Εξωτερικών ότι την υψηλή της δημοφιλία θα τη χάσει μέσα στο 2007. Γιατί ο κ. Ερντογάν, επιδιώκοντας να γίνει πρόεδρος της τουρκικής δημοκρατίας, δυο στόχους θα χτυπήσει, τους Κούρδους και την Ελλάδα, για να δώσει τα διαπιστευτήριά του στο κεμαλικό καθεστώς, στους σκληροπυρηνικούς. Αυτό θα κάνει. Και ξέρει ότι η Ελλάδα θα δεχθεί πολύ ισχυρές πιέσεις και δεν έχει πλέον τις θεσμικές και διπλωματικές υποστηρίξεις της Ευρωπαϊκής Ένωσης, γιατί απενοχοποιήσατε τον Αττίλα, γιατί αποδεσμεύσατε την Άγκυρα από το Ελσίνκι, κυρίες και κύριοι της Νέας Δημοκρατίας. Οι ευθύνες του κ. Καραμανλή, του κ. Μολυβιάτη και της κ. Μπακογιάννη είναι μέγιστες.
      Αυτές τις ευθύνες θέλει να αποφύγει, γι’ αυτό συντάσσεται με τους Υπουργούς της Νέας Δημοκρατίας που θέλουν την πρόωρη προσφυγή στην κάλπη. Γιατί δεν τους φθάνει η πλειοψηφία των εκατόν εξήντα πέντε Βουλευτών. Δεν τους φθάνει η μεγάλη αποδοχή, όπως λένε, του έργου τους και της δουλειάς τους από το λαό. Τι τους εμποδίζει να προχωρήσουν; Τους εμποδίζει η αίσθηση και η εκτίμηση που έχουν, πως οι επόμενες εκλογές θα είναι η πολιτική τους καταδίκη. Θέλουν τον αιφνιδιασμό, θέλουν να πάνε με ψευτοδιλήμματα  και τεχνητές πολώσεις και αυτές οργανώνουν για την άνοιξη στην ψευδεπίγραφη εκπαιδευτική τους μεταρρύθμιση.
      Κύριε Πρόεδρε, έχω εδώ το πρόγραμμα της Νέας Δημοκρατίας: 2004, σελίδα 6. Λέει πολύ χαρακτηριστικά, για το ΠΑ.ΣΟ.Κ. «Η επίτευξη του ρυθμού αύξησης του Α.Ε.Π., όποιος και αν είναι αυτός, δεν οφείλεται στην αύξηση της παραγωγής και του παραγωγικού δυναμικού της χώρας στους βασικούς κλάδους της οικονομίας, γεωργία, βιομηχανία κ.λπ., αλλά κυρίως στην αυξημένη δαπάνη των πόρων από την Ευρωπαϊκή Ένωση, στην υπερχρέωση των νοικοκυριών και κυρίως στην εκτέλεση των ολυμπιακών έργων. Όμως, αυτά δεν διευρύνουν την παραγωγική βάση και δεν δημιουργούν τις προϋποθέσεις αύξησης της παραγωγής στο μέλλον. Υπάρχει επομένως ορατός κίνδυνος στασιμότητας στην οικονομία μετά το 2004, εάν δεν ληφθούν έγκαιρα και αποτελεσματικά αναπτυξιακά μέτρα». Το προσυπογράφω το κείμενο. Είναι ακριβώς αντανάκλαση της πολιτικής που ασκεί ο κ. Αλογοσκούφης και το καταθέτω στη Βουλή. 
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εάν αυτό έχει μια μερική αλήθεια για το 2004, γιατί πράγματι ένα μεγάλο κομμάτι της μεγάλης ανάπτυξης εκείνης της εποχής οφειλόταν στις κοινοτικές εισροές, στα ολυμπιακά έργα, στο δανεισμό, τότε πού οφείλεται η μισή ανάπτυξη, η μικρή ανάπτυξη που έχει σήμερα η χώρα επί της δικής σας Κυβέρνησης; Οφείλεται αποκλειστικά και μόνο στις περιορισμένες κοινοτικές  εισροές και στον υπερδανεισμό των νοικοκυριών και των επιχειρήσεων, που τον εκτοξεύσατε στα 76.000.000.000 ευρώ από 24.000.000.000 ευρώ, που ήταν το 2004. Είναι μια δανειακή ανάπτυξη, μια ανάπτυξη -όπως ακριβώς λέει η Νέα Δημοκρατία στο πρόγραμμά της- που υποσκάπτει τα θεμέλια της οικονομίας. Γι’ αυτό κατρακυλήσαμε στο δείκτη της ανταγωνιστικότητας έντεκα μονάδες στην παγκόσμια κλίμακα. 
      Αυτή είναι η πραγματικότητα της οικονομικής σας πολιτικής και την γνωρίζετε πολύ καλά. Αυτή θα την εισπράξει, δυστυχώς, η χώρα και η ελληνική κοινωνία την επόμενη διετία. Να, ένας δεύτερος λόγος για να προσφύγετε σε πρόωρες εκλογές.
      Θα κλείσω, κύριε Πρόεδρε, λέγοντας ότι τούτες τις μέρες εγεννήθη ο νέος Σαρκοζί των Βαλκανίων, ο κ. Πολύδωρας. Ο κ. Πολύδωρας έκανε ένα ατόπημα προεκλογικά, τότε που όλα θέλατε να τα σκεπάζετε. Είπε πως πρέπει να βάλουμε δέκα χιλιάδες κομματικούς στο κράτος και ο κ. Καραμανλής τον τιμώρησε και τον άφησε στα έδρανα της Βουλής -και όχι στα υπουργικά έδρανα- για δύο χρόνια. Αφού το ξεπεράσατε με τοποθετήσεις, πάνω από εξήντα χιλιάδες στο κράτος, ήλθε η στιγμή να μπει και ο κ. Πολύδωρας στην Κυβέρνηση και να δικαιωθεί. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε.
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε.
      Τον κ. Πολύδωρα, συνεχίζοντας μία πολιτική του κ. Βουλγαράκη, με το δικό του τρόπο και φυσικά της Κυβέρνησης πολιτική, τον βλέπουμε καθημερινά να υποπίπτει σε σωρεία λαθών.
      ΠΡΟΕΔΡΕΥΩΝ (Ιωάννης Τραγάκης): Κλείστε τώρα, όμως.
      ΙΩΑΝΝΗΣ ΜΑΓΚΡΙΩΤΗΣ: Το πιο χαρακτηριστικό είναι ο ξυλοδαρμός του Κύπριου στη Θεσσαλονίκη και φυσικά το πρόσφατο, η καταγγελία απέναντι στο Συνασπισμό πρωτίστως και στο ΠΑ.ΣΟ.Κ. στη συνέχεια, ότι αυτοί είναι υποκινητές των επεισοδίων και των καταστροφών και μετά με μία στιγμιαία συγγνώμη…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε.
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε.
      Με μία στιγμιαία συγγνώμη θεωρεί ότι μπορεί να διαγραφεί όλη αυτή η πολιτική. Γιατί το κάνει αυτό ο κ. Πολύδωρας; Για να καλλιεργήσει το φιλοηγετικό του προφίλ για τη διαδοχή στη Νέα Δημοκρατία, που την επεδίωξε και στο προηγούμενο συνέδριο και δεν την πέτυχε; Όχι μόνο γι’ αυτό, κύριε Πρόεδρε και κλείνω.
      ΠΡΟΕΔΡΕΥΩΝ (Ιωάννης Τραγάκης): Αρκετά. Λείπει ο σεβασμός προς τους συναδέλφους σας.
      ΙΩΑΝΝΗΣ ΜΑΓΚΡΙΩΤΗΣ: Ο κ. Πολύδωρας έχει δύο στόχους. Ο πρώτος στόχος του είναι να καλύψει τις ευθύνες της Κυβέρνησης για την αυξημένη εγκληματικότητα με τη ρητορεία του, την ακραία ρητορεία του και ο δεύτερος, κύριε Πρόεδρε, είναι να φοβίσει τους πολίτες, ώστε να μη συμμετέχουν στις κινητοποιήσεις της άνοιξης από τις κοινωνικές εκρήξεις που έρχονται.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε.
      ΙΩΑΝΝΗΣ ΜΑΓΚΡΙΩΤΗΣ: Γελιέστε, αγαπητοί συνάδελφοι της Κυβέρνησης, αν πιστεύετε ότι ο λαός θα υποκύψει και θα παγιδευτεί.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω προς το Σώμα ότι ο συνάδελφος Βουλευτής του ΠΑ.ΣΟ.Κ. κ. Ανδρέας Φούρας κατέθεσε επιστολή στην Πρόεδρο της Βουλής των Ελλήνων κ. Άννα Μπενάκη-Ψαρούδα με το εξής περιεχόμενο: «Αγαπητή κυρία Πρόεδρε, με την παρούσα υποβάλλω την παραίτησή μου από το βουλευτικό αξίωμα, δεδομένου ότι από 1/1/2007 θα ασκώ τα καθήκοντα του Δημάρχου Πατρέων. Με εκτίμηση, Ανδρέας Φούρας, Βουλευτής Αχαΐας».
      (Στο σημείο αυτό η προαναφερθείσα επιστολή καταχωρίζεται στα Πρακτικά)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κυρίες και κύριοι συνάδελφοι, ο φετινός Προϋπολογισμός αποτυπώνει με τον πιο ανάγλυφο τρόπο τις επίπονες και αποτελεσματικές προσπάθειες της Κυβέρνησης για οικονομική πρόοδο και ανάπτυξη. Αποτυπώνει επίσης τη μεθοδολογία και το πώς οι ωφέλειες αυτής της επίπονης προσπάθειας θα μπορέσουν να διαχυθούν στην κοινωνία και ιδιαίτερα στις κατηγορίες των συμπολιτών μας που έχουν περισσότερη ανάγκη από τη στήριξη της πολιτείας, δηλαδή στις ευπαθείς κοινωνικές ομάδες. 
      Ο φετινός Προϋπολογισμός έχει σκοπό να βελτιώσει το επίπεδο ζωής των συμπολιτών μας προς την κοινωνική και οικονομική πρόοδο, βρίσκεται μέσα στα πλαίσια των προγραμματικών δεσμεύσεων της Κυβέρνησης και προσπαθεί να δώσει μία αναπτυξιακή πνοή σε ολόκληρο το κυβερνητικό έργο. Αυτά είναι τα κυρίαρχα χαρακτηριστικά του φετινού Προϋπολογισμού και γι’ αυτόν το λόγο δημιουργείται και η αλγεινή εντύπωση από το είδος της κριτικής που ασκείται από την πλευρά της Αξιωματικής Αντιπολιτεύσεως που είναι μία κριτική κενή περιεχομένου, ανέξοδη, λαϊκίστικη. Προσφεύγει η Αξιωματική Αντιπολίτευση σε κυνήγι μαγισσών, στην άρνηση, στην καταστροφολογία και στη στείρα κριτική. 
      Ο πιο ασφαλής αλλά και αποστομωτικός τρόπος να απαντήσει κανείς, είναι το έργο και μέσα από το έργο αυτή η Κυβέρνηση δίνει τις δικές της απαντήσεις στις μπαταριές στον αέρα που ακούγονται αυτές τις μέρες μέσα στο ελληνικό Κοινοβούλιο, γιατί αυτή η Κυβέρνηση είναι που αποκατέστησε τη δημοσιονομική διαφάνεια, μειώνοντας το έλλειμμα κατά 5,2 ποσοστιαίες μονάδες. Αυτή η Κυβέρνηση είναι που μείωσε την ανεργία από το 11,4% στο 8,8% μέσα σε μόλις δύο χρόνια. Αυτή η Κυβέρνηση είναι που αύξησε τις εξαγωγές κατά 20%. Αυτή η Κυβέρνηση είναι που αύξησε τις συνολικές επενδύσεις κατά 9,5% και τις συνολικές ξένες επενδύσεις κατά 970%, φτάνοντας στο ύψος των 3,7 δισεκατομμυρίων ευρώ.
      Αυτή η Κυβέρνηση είναι που αύξησε το πραγματικό διαθέσιμο εισόδημα των νοικοκυριών με μέσο ετήσιο ρυθμό αύξησης 4,3% τα τελευταία δύο έτη. Αυτή η Κυβέρνηση είναι που διατήρησε σε υψηλούς ρυθμούς την ανάπτυξη, 4,4%, από τους υψηλότερους ρυθμούς ανάπτυξης στην Ευρωζώνη, όταν οι κασσάνδρες έλεγαν τα αντίθετα.
      Αυτά είναι αποτελέσματα μίας σειράς νομοθετικών μεταρρυθμιστικών πρωτοβουλιών, που έχουν λάβει χώρα τα τελευταία δυόμισι χρόνια και που συνεχίζουν να υλοποιούνται και σ’ αυτήν τη χρονιά. Ενδεικτικά αναφέρω τον επενδυτικό νόμο που ίσχυσε για είκοσι μήνες και που δημιούργησε πάνω από δέκα χιλιάδες νέες θέσεις εργασίας. Αναφέρω τις συμπράξεις δημόσιου και ιδιωτικού δικαίου, όπου μέσα από τη συνεργασία του δημόσιου και του ιδιωτικού, μπορεί το κράτος να αξιοποιήσει τις δυνατότητες και την τεχνογνωσία του ιδιωτικού τομέα, με σκοπό να δημιουργήσει πιο γρήγορα και πιο ασφαλή δημόσια έργα. Ήδη έχουν εγκριθεί 800.000 ευρώ από επενδυτικά σχέδια ύψους 1,4 δισεκατομμυρίου ευρώ. 
      Μιλάμε για την ολοκλήρωση της πρώτης φάσης της φορολογικής μεταρρύθμισης, η οποία δίνει την ευκαιρία σε μικρομεσαίες επιχειρήσεις, διευκολύνει το επιχειρείν, μειώνοντας τους φορολογικούς συντελεστές σε όλους τους τύπους των εταιρειών και φυσικά στην αύξηση του αφορολόγητου από τα 10.000 ευρώ στα 11.000 ευρώ, αλλά και για τη δεύτερη φάση της φορολογικής μεταρρύθμισης, η οποία ξεκινά από σήμερα και θα ολοκληρωθεί στα επόμενα δύο χρόνια, που αφορά τη μείωση του κεντρικού φορολογικού συντελεστή και του ανώτατου φορολογικού συντελεστή, γεγονός που δίνει μία ανάσα σ’ όλους τους φορολογούμενους πολίτες.
      Αλλά μιλάμε και για το συνδυασμό των αναπτυξιακών πολιτικών που ασκεί η Κυβέρνηση σε σχέση με την κοινωνική συνοχή, που είναι ένας παράλληλος πολύ σημαντικός επίσης στόχος αυτού του Προϋπολογισμού. Έτσι, λοιπόν, έχουμε και τις αυξήσεις των συντάξεων του Ο.Γ.Α., των δικαιούχων του Ε.Κ.Α.Σ., καθώς και του επιδόματος ανεργίας. Επτακόσια ευρώ παραπάνω θα πάρει φέτος ο κάθε συνταξιούχος του Ο.Γ.Α., 490 ευρώ ο κάθε δικαιούχος του Ε.Κ.Α.Σ..
      Επίσης, έχουμε την αναδρομική ισχύ για την επιστροφή του Λ.Α.Φ.Κ.Α. και βεβαίως την ίδρυση ενός πολύ σημαντικού βοηθήματος, του Ταμείου Αλληλεγγύης, που θα δώσει μεγάλες ανάσες σε συμπολίτες μας οι οποίοι έχουν πέσει στην ανεργία, είναι μεγάλης ηλικίας και διαβιούν σε περιοχές, όπου ο δείκτης ανεργίας είναι ιδιαίτερα υψηλός, ιδιαίτερα στην περιφέρεια. 
      Υπάρχει και μία άλλη σειρά νομοθετικών πρωτοβουλιών μεταρρυθμιστικού χαρακτήρα, όπως είναι η απλοποίηση γραφειοκρατικών διαδικασιών, ο εξορθολογισμός της λειτουργίας των Δ.Ε.Κ.Ο., η βελτίωση του συστήματος προμηθειών του δημοσίου, η αποτελεσματικότερη λειτουργία της αγοράς εργασίας. 
      Το πιο σημαντικό, όμως, είναι αυτό το οποίο κάνουμε για το μέλλον, γιατί η νέα διακυβέρνηση, η Κυβέρνηση του Κώστα Καραμανλή, μιλά πολιτικά, συμπεριφέρεται κοινωνικά και πολιτικά με όρους του μέλλοντος. Αυτό το κάνει με τρεις βαθιές τομές, που αφορούν το 2007-2013.
      Ο πρώτος είναι ο νέος επενδυτικός νόμος, σύμφωνα με τον οποίο θα μπορούν να ενισχυθούν με ενισχύσεις του ύψους του 60% μικρομεσαίες επιχειρήσεις κυρίως στην περιφέρεια.
      Δεύτερη μεγάλη μεταρρυθμιστική τομή που αφορά το μέλλον και κυρίως την περιφέρεια και τις αδύναμες ευπαθείς κοινωνικές και επαγγελματικές ομάδες, είναι η νέα ψηφιακή στρατηγική που αφορά όλους τους πολίτες, τον εκσυγχρονισμό των δημοσίων υπηρεσιών, την τεχνολογία που μπαίνει μέσα στην παραγωγική διαδικασία των μικρομεσαίων υπηρεσιών και βεβαίως τη βελτίωση των λειτουργιών προς όφελος του πολίτη.
      Τρίτο και πολύ σημαντικό είναι το εθνικό στρατηγικό πλαίσιο αναφοράς, που αφορά την πραγματική περιφερειακή σύγκλιση, τη σμίκρυνση της ψαλίδας μεταξύ περιφέρειας και κέντρου, κάτι το οποίο φέρνει αποκλειστικά τη σφραγίδα του Κώστα Καραμανλή, αφού είναι εκείνος που πάλεψε και κατάφερε να εξασφαλίσει από το Δ΄ Κοινοτικό Πλαίσιο Στήριξης το ύψος των 20.000.000.000 ευρώ και κάτι και βεβαίως υπάρχει δέσμευση για τη διάθεση του 80% των 20.000.000.000 αυτών ευρώ στην περιφέρεια.
      Είμαι σε θέση να πω ως Βουλευτής της περιφέρειας ότι αυτή η πολιτική που αφορά τη σμίκρυνση της διαφοράς μεταξύ του κέντρου και της περιφέρειας, ήδη λαμβάνει σάρκα και οστά. Στη Θεσσαλονίκη ήδη δρομολογούνται, υλοποιούνται, αναπτύσσονται έργα και υποδομές που για πάρα πολλά χρόνια, πάνω από είκοσι, αποτελούσαν κούφιες υποσχέσεις από τις κυβερνήσεις του ΠΑ.ΣΟ.Κ..
      Έτσι, λοιπόν, έχουμε μετρό, έχουμε υποθαλάσσια αρτηρία που έχουν ξεκινήσει, δρομολογούνται και υλοποιούνται και θα βοηθήσουν σε σημαντικό βαθμό την ποιότητα ζωής των Θεσσαλονικέων, τις μετακινήσεις τους και την καλύτερη και πιο εύρυθμη λειτουργία της Θεσσαλονίκης.
      Έχουμε, επίσης, τη Ζώνη Καινοτομίας Θεσσαλονίκης και το Διεθνές Πανεπιστήμιο Θεσσαλονίκης, που έχουν ξεκινήσει, που δίνουν μια άλλη πνοή στις νέες τεχνολογίες, στη νέα γνώση και αναδεικνύουν το διεθνή χαρακτήρα που πρέπει να έχει μία πόλη του βεληνεκούς και του ρόλου που οφείλει να διαδραματίσει στη ευρύτερη Νοτιανατολική Ευρώπη η πόλη της Θεσσαλονίκης.
      Βεβαίως έχουμε και τα μεγάλα έργα αναπτυξιακού χαρακτήρα που θα βοηθήσουν τις μεταφορές, τις μετακινήσεις, το εμπόριο, την οικονομική ανάπτυξη ολόκληρης της περιοχής. Αναφέρομαι στην Εγνατία Οδό και στις κάθετες οδούς, στο Αεροδρόμιο Μακεδονία και στην επέκταση του αεροδιαδρόμου που θα καταστήσει τον αερολιμένα διεθνούς χαρακτήρα, στην αξιοποίηση του λιμένος Θεσσαλονίκης, που είναι βασικό αναπτυξιακό εργαλείο για την περιοχή, ώστε να μπορέσει πραγματικά να καταστεί η πόλη της Θεσσαλονίκης διαμετακομιστικό κέντρο σε ολόκληρη τη Νοτιοανατολική Ευρώπη. 
      Κλείνοντας και αποδεικνύοντας εμπράκτως και με συγκεκριμένες πολιτικές τα αποτελέσματα αυτών των πολιτικών, μπορώ να πω ότι αυτή η οικονομική πολιτική έχει μέλλον, αισιοδοξία, είναι αξιόπιστη, αποτυπώνεται γλαφυρά και ανάγλυφα σ’ αυτόν τον Προϋπολογισμό και ζητώ απ’ όλους τους συναδέλφους να ψηφίσουν τον Προϋπολογισμό. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, ο κατά σειράν τρίτος Προϋπολογισμός της Κυβέρνησης Καραμανλή και, όπως φαίνεται, ο τελευταίος της Κυβέρνησης της Νέας Δημοκρατίας είναι ως προς την ουσία και την κατεύθυνσή του πανομοιότυπος με τους δυο προηγούμενους προϋπολογισμούς του 2004 και του 2005. Είναι το ίδιο αναξιόπιστος, αναποτελεσματικός, κοινωνικά άδικος και αντιαναπτυξιακός, ένας κλασικός, συντηρητικός νεοφιλελεύθερης οδηγίας και κατεύθυνσης προϋπολογισμός, ένας προϋπολογισμός χαμηλής πτήσης και μειωμένων προσδοκιών. 
      Είναι αναξιόπιστος, γιατί βασίζεται σε στοιχεία που είναι σε διαδικασία αναθεώρησης. Αυτά τα στοιχεία αύριο δεν θα ισχύουν. 
      Είναι αναποτελεσματικός, γιατί δεν επιτρέπει την ορθολογική και αποδοτική διαχείριση των διαθέσιμων πόρων, με δεδομένη την απουσία, την ανυπαρξία μετρήσιμων στόχων και διαδικασιών ελέγχου. 
      Είναι κοινωνικά άδικος, γιατί στηρίζει και στηρίζεται σ’ ένα άδικο φορολογικό σύστημα, που επιβαρύνει τα χαμηλά εισοδήματα, τους ασθενέστερους οικονομικά Έλληνες πολίτες, αυτούς που η έμμεση φορολογία τσακίζει κυριολεκτικά και ό,τι κερδίζουν από την άμεση φορολογία το χάνουν και πολύ περισσότερο από την έμμεση φορολογία.
      Είναι, επίσης, και αντιαναπτυξιακός, γιατί προβλέπει και αυτός μειωμένους πόρους για τις δημόσιες επενδύσεις, δηλαδή, λιγότερα έργα, λιγότερες υποδομές, λιγότερες θέσεις εργασίας, περιορισμένη ανάπτυξη της υπαίθρου και της περιφέρειας. 
      Τρεις προϋπολογισμοί ίδιοι, πανομοιότυποι. Τρία χρόνια ζοφερά για τους Έλληνες στη συντριπτική τους πλειοψηφία, τρία χρόνια σκληρής, αντιλαϊκής, ταξικής πολιτικής. Χρόνος ικανός, ειδικά για την Κυβέρνηση της Νέας Δημοκρατίας, προκειμένου να οργανώσει μια τεράστια, μία πρωτόγνωρη επιχείρηση αναδιανομής του πλούτου υπέρ των ολίγων και ισχυρών και εις βάρος των χαμηλών και μεσαίων εισοδημάτων. 
      Κύριοι της Κυβέρνησης της Νέας Δημοκρατίας, το 2004 παραλάβατε μια χώρα που, παρά τις κοινωνικές ανισότητες που υπήρχαν, τις ανεπάρκειες και τις υστερήσεις, διέθετε μέσα από τις θυσίες του ελληνικού λαού τον υψηλότερο ρυθμό ανάπτυξης της Ευρωπαϊκής Ένωσης και υπήρχε υπόλοιπο στο Γ΄ Κοινοτικό Πλαίσιο Στήριξης πάνω από 22.000.000.000. ευρώ. Μέσα, λοιπόν, σε τρία μόλις χρόνια μειώσατε αυτόν το ρυθμό ανάπτυξης, διευρύνατε τις εισοδηματικές ανισότητες, δημιουργήσατε ανεξέλεγκτη ακρίβεια, αλώσατε το κράτος με «γαλάζιες προσλήψεις», οδηγήσατε τη χώρα σε καθεστώς επιτήρησης, δημιουργήσατε μια κοινωνία φόβου, αβεβαιότητας και ανασφάλειας. 
      Η ίδια η έρευνα του Ευρωβαρόμετρου επιβεβαιώνει την έλλειψη εμπιστοσύνης των Ελλήνων στην Κυβέρνηση σας. Τα αποτελέσματα της διαχείρισης και της πολιτικής σας είναι οδυνηρά. Το κόστος διαβίωσης αυξήθηκε 27%. Οι Έλληνες ζουν πλέον με δανεικά και η ίδια η οικονομική ανάπτυξη της χώρας γίνεται με δανεικά. Γιατί η ανάπτυξη που επικαλείσθε, δεν έχει παραγωγική βάση, είναι πλαστή και εικονική, βασίζεται στον καταναλωτικό δανεισμό, στην υπερχρέωση στις τράπεζες που έχει ξεπεράσει το 45% του Ακαθάριστου Εθνικού Προϊόντος και συνεχίζει ακόμα πιο επικίνδυνα.
      Πρόσφατα ανακαλύψατε ότι είμαστε κατά 25% πλουσιότεροι. Είστε πράγματι Κυβέρνηση της μεγάλης λογιστικής αλχημείας, της απόκρυψης των πραγματικών στοιχείων αλλά και των προθέσεων σας, Κυβέρνηση της απόλυτης κοινωνικής υποκρισίας. 
      Ο απολογισμός αυτών των τριών χρόνων δείχνει ότι σ’ όλους τους τομείς που είχατε θέσει προτεραιότητες πριν από τις εκλογές του 2004 έχετε αποτύχει. Μιλούσατε για ενίσχυση του κοινωνικού  κράτους, για αντιμετώπιση της ανεργίας, για στήριξη των ασθενέστερων και λέγατε ότι με τους ίδιους πόρους που διέθεταν οι κυβερνήσεις του ΠΑ.ΣΟ.Κ μπορούσατε να πετύχετε πολλαπλάσιο κοινωνικό αποτέλεσμα. Σας διαψεύδει η ίδια η κοινωνική πραγματικότητα, η ίδια η ελληνική κοινωνία με την αντίδρασή της, ιδιαίτερα αυτοί που εξαπατήθηκαν μέσα από τις ψεύτικες προεκλογικές υποσχέσεις. 
      Δώσατε προεκλογικά αφειδώς υποσχέσεις σε κάθε κοινωνική κατηγορία, σε κάθε πολίτη αυτής της χώρας για νέες θέσεις εργασίας, για καλύτερες υπηρεσίες υγείας, για καλύτερους μισθούς, συντάξεις, για το Ε.Κ.Α.Σ., για τους πολύτεκνους με τα τρία παιδιά ανταποκρινόμενοι τότε σε κάθε αίτημα, σε κάθε ζήτηση, σε κάθε ανάγκη. Ο κατάλογος είναι μακρύς.
      Όμως σήμερα δεν μπορείτε να ανταποκριθείτε στις υποσχέσεις αυτές, δεν μπορείτε να εξοφλήσετε αυτές τις επιταγές σας. Και δεν φταίει φυσικά η μαύρη τρύπα του προϋπολογισμού που μόνοι σας ανοίξατε ούτε σας εμποδίζει η απογραφή ή καλύτερα η απάτη της απογραφής, η πρόφαση και το άλλοθι που κατασκευάσατε για να ενοχοποιήσετε τις κυβερνήσεις του ΠΑ.ΣΟ.Κ.. Ο πραγματικός λόγος είναι ότι την ώρα που μοιράζατε απλόχερα υποσχέσεις σε όλους και για όλα, υπογράφατε ταυτόχρονα γραμμάτια σε λίγους, σε ισχυρούς και «ημέτερους» όχι μόνο στη χώρα αλλά και σε ξένα συμφέροντα. Αυτή είναι η πραγματική μαύρη τρύπα του προϋπολογισμού ή μάλλον η γαλάζια τρύπα του περιορισμού των εργασιακών σχέσεων και των εργασιακών δικαιωμάτων ιδιαίτερα της νέας γενιάς, των νεότερων σε ηλικία εργαζόμενων, ιδιαίτερα της ναρκοθέτησης των ασφαλιστικών ταμείων και συνολικά του δημόσιου ασφαλιστικού συστήματος, του ωραρίου των καταστημάτων, της απαξίωσης των Δ.Ε.Κ.Ο., της υποβάθμισης των υπηρεσιών υγείας και συνολικά του Εθνικού Συστήματος Υγείας. Είναι η γαλάζια τρύπα του παρασκηνίου στην οποία επιχειρείτε να ρίξετε μέσα και τις Δ.Ε.Κ.Ο. και τον πιο κερδοφόρο οργανισμό της χώρας, τον Ο.Τ.Ε. που με τη διείσδυσή του στα Βαλκάνια, με την κερδοφορία έπαιζε σημαντικό ρόλο και στον τομέα της εξωτερικής πολιτικής της χώρας. Αυτήν την τεράστια γαλάζια τρύπα, που γεμίσατε για να εξοφλήσετε γραμμάτια τα οποία υπογράψατε προεκλογικά, την αποκαλείτε σήμερα μεταρρύθμιση χωρίς να έχετε λάβει κανένα μάθημα από την πρόσφατη πολιτική ιστορία αυτού του τόπου όταν εφαρμόζατε την ίδια πολιτική που εφάρμοσε η κυβέρνηση του Κωνσταντίνου Μητσοτάκη την τύχη της οποίας ελπίζετε ότι θα αποφύγετε μέσα από τα επικοινωνιακά τεχνάσματα, μέσα από τις τεχνητές δημοσκοπήσεις και τη δήθεν στροφή προς το μεσαίο χώρο. 
      Οι απαράδεκτες δηλώσεις -όπως τονίστηκε πριν από το συνάδελφο του ΠΑ.ΣΟ.Κ.- του Υπουργού Δημόσιας Τάξης κ. Πολύδωρα έρχονται για να αποκαλύψουν μια σειρά από πράγματα που έχουν σχέση με τον αυταρχισμό αυτής της Κυβέρνησης, με τη δημιουργία και πάλι αστυνομικού κράτους, έρχονται κατ’ εξακολούθηση να επιβεβαιώσουν την ίδια τακτική που ακολουθείτε και στο ζήτημα των υποκλοπών, και στο ζήτημα των Πακιστανών, έρχονται να επιβεβαιώσουν ότι είναι ιδεολόγημα και μύθος μαζί η στροφή προς το μεσαίο χώρο της Νέας Δημοκρατίας και του κ. Καραμανλή.
       Και αποδεικνύεται μ’ αυτόν τον τρόπο –και καλό είναι να το ακούν όλοι οι προοδευτικοί πολίτες αυτού του χώρου- ότι πράγματι υπάρχουν διαχωριστικές γραμμές, ότι πράγματι δεν είμαστε ίδιοι με τη Νέα Δημοκρατία και ότι  πρέπει να ανταποκριθούν όλοι οι προοδευτικοί και δημοκρατικοί πολίτες στο κάλεσμα του Γιώργου Παπανδρέου και του ΠΑ.ΣΟ.Κ. προκειμένου να υπάρξει μία ενιαία δημοκρατική συμπαράταξη, για να αντιμετωπίσει αυτήν την τακτική και αυτήν την πολιτική της πόλωσης και την ποινικοποίηση της πολιτικής ζωής. 
      Ήθελα να πω δυο λόγια για τους αγρότες, αλλά περιορίζομαι να πω μόνο ότι πέρα του ότι δεν τηρούνται οι προεκλογικές υποσχέσεις, δεν δίνονται οι επιδοτήσεις, τα δικαιώματα της ενιαίας ενίσχυσης στους αγρότες και τα δικαιώματα των επιδοτήσεων τα οποία εμείς εξασφαλίσαμε, για να  μπορείτε εσείς να τις μοιράζετε αλλά να τις μοιράζετε έγκαιρα και με δίκαιο τρόπο. Να αναφέρω μόνο το ζήτημα των ακάλυπτων επιταγών καθώς ολόκληρα χωριά στην ορεινή Κορινθία –και είναι εδώ και η συνάδελφος από την Κορινθία- κυριολεκτικά διαλύονται κοινωνικά και οικονομικά εξαιτίας της μη αντιμετώπισης των εκατομμυρίων ευρώ αυτών των ακάλυπτων επιταγών. Διαλύεται ο κοινωνικός ιστός της περιοχής μας.
      Κλείνω, κύριε Πρόεδρε, με το εξής. Σε αυτόν τον Προϋπολογισμό, κυρίες και κύριοι, επιβεβαιώνει η Κυβέρνηση την ταξική της στόχευση. Ενισχύει τους λίγους έχοντες και κατέχοντες σε βάρος των πολλών και αδύνατων. Δόθηκαν υποσχέσεις χωρίς αντίκρισμα. Ο λαός δεν αντέχει πλέον. Όσο πιο γρήγορα αποχωρήσει αυτή η Κυβέρνηση, τόσο καλύτερα για τους πολίτες και για τη χώρα. Ο Γιώργος Παπανδρέου, το ΠΑ.ΣΟ.Κ. αλλά και το σύνολο των προοδευτικών δυνάμεων αυτού του τόπου είναι έτοιμοι. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει η συνάδελφος κ. Κόρκα Κώνστα, εκ Κορινθίας ορμώμενη, οπότε θα μας απαντήσει.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε. Να σας ευχηθώ και εγώ για το εγγονάκι σας υγεία και κάθε χαρά. 
      Διαδέχομαι, βέβαια, στο Βήμα το συνάδελφο κ. Χωρέμη από την Κορινθία, ο οποίος ανέπτυξε τις θέσεις της παράταξής του. Εγώ θα πω, βέβαια, ότι ο Νομός Κορινθίας όντως όλα τα προηγούμενα χρόνια βρισκόταν πολύ χαμηλά και συμμετέχει σε μία περιφέρεια, η οποία στα χρόνια της διακυβέρνησης του ΠΑ.ΣΟ.Κ. είχε το χαμηλότερο δείκτη απορροφητικότητας. Η Πελοπόννησος θεωρείτο από τις φτωχότερες, μαζί με την Ήπειρο.
      Θα θυμίσω, όμως, για την Κορινθία -ανεξαρτήτως από το ζήτημα των επιταγών, το οποίο είναι μια ιδιωτική σχέση και πρέπει να προσεχθεί και για να υπάρχει μία εγγύηση- θα πω για το φράγμα του Ασωπού, ένα μεγάλο έργο και ένα όνειρο όχι είκοσι χρόνων αλλά πενήντα χρόνων, ότι για πρώτη φορά γίνεται η υλοποίησή του και αυτό το όραμα αρχίζει να γίνεται πραγματικότητα. Να μη σταθώ σε τόσα άλλα πράγματα που έγιναν, για τον προαστιακό που έφθασε στην Κόρινθο και θα φθάσει στο Κιάτο, για την ανάδειξη των αρχαιολογικών χώρων, για το ότι λειτούργησε για πρώτη φορά το μουσείο της Αρχαίας Συκιώνας, ενώ ήταν τόσα χρόνια κλειστό, αντίστοιχα και για την εθνική οδό. 
      Γνωρίζουμε όλοι, κυρίες και κύριοι συνάδελφοι, ότι η συζήτηση του Προϋπολογισμού -και θέλω να σταθώ στον Προϋπολογισμό του 2007- είναι μια κορυφαία διαδικασία της κοινοβουλευτικής περιόδου, καθώς μέσω του Προϋπολογισμού καθορίζεται και η οικονομική πολιτική του επόμενου χρόνου. Βασικός στόχος της Κυβέρνησης, όπως διαφαίνεται, είναι η συνέχιση της μεταρρύθμισης, αξιοποιώντας τα αποτελέσματα των αλλαγών και των μεταρρυθμίσεων, και φυσικά ο Προϋπολογισμός συμβαδίζει με την μεταρρυθμιστική αυτή στρατηγική. 
      Φυσικά, βασική επιδίωξη της οικονομικής πολιτικής είναι η ενίσχυση της υγιούς ανάπτυξης της οικονομίας κι αυτό φαίνεται με την αύξηση της απασχόλησης και την περαιτέρω μείωση της ανεργίας. Να θυμηθούμε το διψήφιο αριθμό γύρω στο 12% το 2004 που έφθασε στο 8,2% το πρώτο εξάμηνο του 2006 και επίκειται μεγαλύτερη μείωση της ανεργίας και κατά το 2007.
      Δεύτερον, θα σταθώ στην ενδυνάμωση της κοινωνικής συνοχής με τη βελτίωση του εισοδήματος των οικονομικά ασθενέστερων κοινωνικών ομάδων και με την αύξηση των επιδομάτων, όπως πλέον με νόμους του κράτους ισχύει η αύξηση στη σύνταξη του Ο.Γ.Α., των αγροτών μας, δηλαδή, η οποία θα φθάσει τα 330 ευρώ το 2008, όπως προεκλογικά είχαμε υποσχεθεί, ώστε να ωφεληθούν πάνω από οκτακόσιες χιλιάδες αγρότες. Επίσης, θα σταθώ στο επίδομα του Ε.Κ.Α.Σ. που θα φτάσει το 2008 τα 230 ευρώ, που αφορά περίπου τετρακόσιες πενήντα χιλιάδες συνταξιούχους, στην αύξηση του κατώτατου επιδόματος ανεργίας, στην απόδοση των λοιπών δόσεων του Λ.Α.Φ.Κ.Α.. 
      Και όμως, κύριοι συνάδελφοι του ΠΑ.ΣΟ.Κ., αποχωρήσατε από την Αίθουσα του Κοινοβουλίου και δεν υπερψηφίσατε ούτε την αύξηση της αγροτικής σύνταξης στο αντίστοιχο σχέδιο νόμου. Θα σταθώ στη φορολογική ελάφρυνση των φυσικών προσώπων με χαμηλό εισόδημα, καθώς με τη σταδιακή μείωση των φορολογικών συντελεστών και με την αύξηση του αφορολόγητου πάνω από τρία εκατομμύρια συμπολίτες μας δεν θα έχουν άμεσο φόρο. Ποιοι θα είναι; Θα είναι αυτοί που έχουν περισσότερο ανάγκη. 
      Δαπάνες, αντίστοιχα, και για τη γεωργία και για την ενίσχυση, για την εφαρμογή της νέας Κ.Α.Π., για βιοκαλλιέργειες και καλλιέργειες ολοκληρωμένης διαχείρισης, την προώθηση των αγροτικών προϊόντων, τη στήριξη της αγροτικής έρευνας και εκπαίδευσης. Η νέα διακυβέρνηση και ο Πρωθυπουργός δείχνει μ’ αυτόν τον τρόπο το ένθερμο ενδιαφέρον κυρίως για την περιφέρεια. Απόδειξη ότι το 82% των πόρων που θα διατεθούν από το Δ΄ Κοινοτικό Πλαίσιο Στήριξης θα απορροφηθούν στην περιφέρεια και αυτό είναι σημαντικό.
      Κυρίες και κύριοι συνάδελφοι της Αντιπολίτευσης, εσείς προβλέπατε -το άκουσα και σήμερα και όλες τις προηγούμενες μέρες σ’ αυτήν την Αίθουσα- αποκλίσεις και για τους δυο προηγούμενους προϋπολογισμούς και μιλούσατε για εικονική πραγματικότητα και για πολλά άλλα. Θα μου επιτρέψετε να κάνω μια ολιγόλεπτη αναδρομή από το 2004, τότε που ο ελληνικός λαός εμπιστεύθηκε τη Νέα Δημοκρατία.
      Παρά τη δυσμενή, τη δυσοίωνη κατάσταση που βρισκόταν η χώρα το 2004, εν τούτοις η Κυβέρνηση της Νέας Δημοκρατίας κατάφερε και ανέτρεψε τη φθίνουσα πορεία. Κατάφερε να δημιουργήσει ένα κλίμα εμπιστοσύνης, ένα κλίμα σταθερότητας και στην ελληνική οικονομία και στον Έλληνα πολίτη αλλά και στις σχέσεις με την Ευρωπαϊκή Ένωση. Όπως άλλωστε διαφαίνεται η χώρα μας τον Απρίλιο του 2007 θα βγει από την επιτήρηση. 
      Και για να θυμηθούμε  λίγο τα χρόνια της δικής σας διακυβέρνησης, τα χρόνια που η Ελλάδα ήταν ουραγός σε όλους τους τομείς της Ευρωπαϊκής Ένωσης με υψηλά δημοσιονομικά ελλείμματα, με συνεχώς αυξανόμενο δημόσιο χρέος, με μεγάλες διαρθρωτικές ανισορροπίες. Τότε που η ανταγωνιστικότητα ήταν κάτω, ήταν πίσω στις εισροές κεφαλαίων για άμεσες επενδύσεις, ήταν κάτω στην απορροφητικότητα κοινοτικών κονδυλίων. Να υπενθυμίσω ότι μέσα στα τέσσερα χρόνια 2000 ως 2004 η απορροφητικότητα στο Ταμείο Συνοχής ήταν κατά μέσο όρο γύρω στο 11%. Μέσα σ’ αυτούς τους τριάντα δυο μήνες έχει φτάσει περίπου στο 55% της απορρόφησης. Γίνεται μία επίσπευση στην απορρόφηση των κονδυλίων. 
      Δυστυχώς, όμως, έμειναν χρέη, μεγάλα δημόσια χρέη. Γι’ αυτό όπως αναφέρθηκε από τον Υπουργό Οικονομικών και από τους Υφυπουργούς θα πληρώσουμε και το 2007 σχεδόν 10.000.000.000 ευρώ. Και οι τόκοι αυτοί είναι το 20% των φορολογικών εσόδων -να πάρουμε και το συγκριτικό στοιχείο- περισσότερο από το Πρόγραμμα των Δημοσίων Επενδύσεων, περισσότερα από τις επιχορηγήσεις όλων των ασφαλιστικών ταμείων, πάνω από τα μισά των δαπανών των Υπουργείων. 
      Δυόμισι χρόνια μετά από τις μεταρρυθμιστικές πρωτοβουλίες της Κυβέρνησης που στόχο είχαν την αναστροφή του δυσμενούς κλίματος και την αξιοποίηση των συγκριτικών πλεονεκτημάτων της χώρας μας, τα αποτελέσματα είναι πλέον εμφανή. Επιβεβαιώνονται και από την έκθεση του φθινοπώρου της Ευρωπαϊκής Επιτροπής. Προχωράμε με ένα ρυθμό ανάπτυξης 4,6% του Α.Ε.Π., δηλαδή, διπλάσιο από το μέσο όρο των χωρών της Ευρωζώνης. Έχουμε το νέο επενδυτικό αναπτυξιακό νόμο ώστε να μπορεί να επιδοτηθεί η καθεμιά επιχείρηση. Η περιφέρεια περιμένει απ’ αυτόν καθώς και ο νομός μου, διότι η Κυβέρνηση δίνει κίνητρα που να ενισχύουν τις μικρομεσαίες επιχειρήσεις, αυτές που κρατούν την οικονομία μας, να αυξάνονται οι θέσεις απασχόλησης και οι επενδύσεις αντίστοιχα καθώς και τις συμπράξεις δημοσίων και ιδιωτικών έργων.
      Κι όμως όλα αυτά τα σχέδια νόμων τα καταψηφίσατε, κυρίες και κύριοι συνάδελφοι, της Αντιπολίτευσης όταν συζητήθηκαν εδώ στο Κοινοβούλιο.
      Επίσης, θα μιλήσω για τα μεγάλα έργα, τα οποία αναμένουμε. Έργα γέφυρες που τα ανέφερε ο κύριος Υπουργός προηγουμένως, ώστε να εξασφαλίζεται μέσα απ’ αυτά η ολοκλήρωση σημαντικών έργων. Επειδή κάποιος συνάδελφος από την Αξιωματική Αντιπολίτευση μίλησε και έκανε πράξεις για το πόσα χιλιόμετρα αυτοκινητοδρόμων θα πούμε, η Ιόνια Οδός και αυτό ένα όνειρο, τώρα υλοποιείται, αντίστοιχα και ο δρόμος Κορίνθου, Τρίπολης, Καλαμάτας, Κορίνθου-Πάτρας-Τσακώνας κ.λπ.. 
      Εκεί όμως θα σκεφθώ και κάτι άλλο και θα πω, και κατά τη διάρκεια της συζήτησης στην Επιτροπή του Προϋπολογισμού και κατά το προσχέδιο του Προϋπολογισμού δεν ακούστηκε πρόταση ή μη μόνον μηδενισμός, ισοπέδωση όλων από σας που κυβερνούσατε είκοσι χρόνια περίπου. Εν κατακλείδι ο Προϋπολογισμός του 2007 οικοδομεί πάνω σε θετικές επιδόσεις. Είναι αξιόπιστος αποτελεσματικός, διαφανής. Η ελληνική κοινωνία ζητά τομές, ζητά μεταρρυθμίσεις. Συνεχίζεται η δημοσιονομική εξυγίανση. Η Κυβέρνηση ακολουθεί μία αναπτυξιακή τροχιά. Η Ελλάδας μας γίνεται επιτέλους ανταγωνιστική. Η Κυβέρνηση και ο ίδιος ο Πρωθυπουργός Κώστας Καραμανλής κερδίζουν το στοίχημα ώστε κάθε Έλληνας, κάθε Ελληνίδα να μπορούν να βελτιώσουν την ποιότητα ζωής τους και έτσι να οδηγηθούμε σ’ ένα καλύτερο αύριο με αισιοδοξία. 
      Φυσικά υπερψηφίζω τον Προϋπολογισμό του 2007.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος Πρόεδρος κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Μιλήσαμε τηλεφωνικά και σας είπα τις ευχές μου. Δεν χρειάζεται να πω τίποτε περισσότερο. 
      ΠΡΟΕΔΡΕΥΩΝ (Ιωάννης Τραγάκης): Τις πήρα και ευχαριστώ πολύ.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριοι συνάδελφοι, αναμφίβολα η συζήτηση για τον Προϋπολογισμό είναι ένα αρκετά σημαντικό γεγονός για πολλούς λόγους.
      Ένας από τους λόγους θα μπορούσε ενδεχομένως να είναι ότι παρακολουθώντας όσοι από τους Έλληνες μπορούν τη συζήτηση, να βγάλουν ορισμένα συμπεράσματα για το τι λένε τα κόμματα. Λέω ενδεχομένως, γιατί μ’ αυτόν τον επιστημονικό τρόπο διαστρέβλωσης των πάντων –όχι επί της ουσίας βέβαια- και εξαιτίας της αποϊδεολογικοποίησης των πάντων, αν δεν είναι πολιτικά προσανατολισμένος κάποιος δεν μπορεί να βγάλει συμπέρασμα.
      Ο κυριότερος λόγος βέβαια είναι γιατί συζητάμε για τα οικονομικά μέτρα και τις άλλες αποφάσεις που θα παρθούν με πρόταση της Κυβέρνησης της Νέας Δημοκρατίας για το 2007, που θα επηρεάσουν τα κοινωνικά στρώματα και τα ανώτερα και τα κατώτερα. Βέβαια το πώς θα επηρεάσουν τα ανώτερα και τα κατώτερα το έχουν πει οι εισηγητές μας, δεν χρειάζεται να το επαναλάβω εγώ.
      Εκείνο που θέλω να πω, αγαπητοί συνάδελφοι, το οποίο έχει μία ιδιαίτερη σημασία κατά τη γνώμη μου είναι ότι αυτές οι αποφάσεις και τα μέτρα οικονομικά ή άλλου τύπου που λαμβάνονται μέσα στα πλαίσια του Προϋπολογισμού, βρίσκονται μέσα στα πλαίσια του κοινωνικοπολιτικού συστήματος –αυτό είναι που δεν λέγεται- δηλαδή μέσα στα πλαίσια του καπιταλιστικού συστήματος, λέξη που έχει διαγραφεί από το λεξιλόγιο πολλών. 
      Είναι ένα σύστημα το οποίο δεν είναι χθεσινό και έχει σημασία που το λέω αυτό. Μάλιστα, τα τελευταία χρόνια έχει «εμπλουτιστεί» με ορισμένες αποφάσεις που συζητήθηκαν και εδώ μέσα και συμφώνησαν τα κόμματα της εξουσίας και όχι μόνο αυτά. Παραδείγματος χάριν, η Συνθήκη του Μάαστριχτ, τέσσερις ελευθερίες, η ένταξη της χώρας μας στην Ο.Ν.Ε.. Αυτό σημαίνει ότι ο Προϋπολογισμός είναι εργαλείο εφαρμογής του συστήματος που ανέφερα νωρίτερα. Ανεξάρτητα από το  ποιο κόμμα είναι στην Κυβέρνηση, ακόμα και μ’ αυτήν την πολιτική και με τα τελευταία που έχουν εμφανιστεί και μέσα στα πλαίσια της Ευρωπαϊκής Ένωσης, συμφωνούν με μικρές διαφορές, πιθανόν στις διατυπώσεις. 
      Εκείνο που ήθελα να τονίσω όμως, κύριοι συνάδελφοι, είναι ότι ίσως δεν υπάρχει κανένας άλλος τομέας της δημόσιας ζωής που να καταγράφει και να δείχνει τόσο ξεκάθαρα και ωμά τον τρόπο λειτουργίας του καπιταλιστικού συστήματος όσο ο τομέας της υγείας και της πρόνοιας. Έχει βέβαια αλλάξει τώρα η έννοια της πρόνοιας –όχι μόνο η λέξη αλλά και η έννοια- αλλά αυτό είναι ένα άλλο θέμα για το οποίο θα χρειαζόταν περισσότερος χρόνος για να το αναλύσει κάποιος.
      Γιατί όμως ο τομέας της υγείας δείχνει ξεκάθαρα τον τρόπο λειτουργίας του συστήματος; Όλοι όσοι συζητούσαν εδώ μέσα για διάφορα θέματα και διάφορους τομείς, υποτίθεται ενδιαφέρονταν για τον άνθρωπο. Γιατί, λοιπόν, αυτός ο τομέας έχει μια ιδιαίτερη σημασία; Γιατί έχει να κάνει με τον άνθρωπο, την υγεία του και τη ζωή του. Αυτό που πολλοί έλεγαν πολυτιμότερο αγαθό, το κάνουν «ψωμοτύρι» σε μερικές περιπτώσεις και ύστερα το αφήνουν να γίνεται αντικείμενο στυγνής εκμετάλλευσης. 
      Δεύτερον, γιατί έχει πολύ μεγάλη πολυπλοκότητα παραγόντων με άλλους τομείς της δημόσιας ζωής που επηρεάζουν την υγεία των ανθρώπων. Παραδείγματος χάριν Υ.ΠΕ.ΧΩ.Δ.Ε., περιβάλλον, ατμοσφαιρική ρύπανση κ.λπ.. Κύριοι συνάδελφοι, είναι κάτι απ’ αυτά που δεν λέγονται: Έγινε έρευνα στο λεκανοπέδιο της Αττικής που δείχνει ότι σε κάθε κυβικό μέτρο αέρα υπάρχουν 50,12 μικροσωματίδια, τα οποία αν ελαττωθούν κάτω των είκοσι έχουμε πέντε χιλιάδες νεκρούς λιγότερους στο λεκανοπέδιο της Αττικής. Δεν μιλάμε βέβαια για το πόσοι θα είναι άρρωστοι.
      Άλλο παράδειγμα, Υπουργείο Αγροτικής Ανάπτυξης. Ο καρκίνος στις αγροτικές περιοχές έχει ξεπεράσει σε ποσοστό τον καρκίνο των μεγάλων αστικών κέντρων. Για τα φυτοφάρμακα, άχνα, κουβέντα. Υπάρχουν και άλλοι παράγοντες βέβαια, οι οποίοι επηρεάζουν την υγεία και τη ζωή. 
      Τρίτον, γιατί ο τομέας της υγείας θα έπρεπε να διαθέτει τις κατάλληλες υποδομές και τους μηχανισμούς για την προστασία απ’ αυτά που ανέφερα προηγουμένως και για την παροχή περίθαλψης στον ελληνικό λαό δωρεάν όταν αρρωστήσει. Όταν λες αυτό το «δωρεάν», μερικοί χαμογελούν με έναν ειρωνικό τρόπο. 
      Θα έλεγα το εξής, αγαπητοί συνάδελφοι. Ακόμα και μέσα στα πλαίσια του καπιταλιστικού συστήματος, θεωρητικά, θα συνέφερε το καπιταλιστικό σύστημα να έχει μία δωρεάν παροχή περίθαλψης για τον ελληνικό λαό, να κρατάει τον εργαζόμενο υγιή και ζωντανό για να μπορεί να τον εκμεταλλεύεται και να τον «ξεζουμίζει» καλύτερα. Τώρα τον κρατάει ανάμεσα στη ζωή και στο θάνατο και για να μπορέσει να γλιτώσει τη ζωή του, πρέπει να πληρώσει.
      Πώς λειτουργεί, λοιπόν, ο τομέας της υγείας; Δεν μιλάμε μόνο για τώρα, αλλά για τα τελευταία χρόνια.
      Έχει μπει στη ζυγαριά του κέρδους. Αυτό έχει γίνει μετά τα μέσα της δεκαετίας του ’80, όταν παρουσιάστηκε μια τεράστια στροφή του μεγάλου επενδυτικού κεφαλαίου σε δύο τομείς που ήταν παρθένοι: Στον τομέα του πολιτισμού και στον τομέα της υγείας. 
      Στον τομέα του πολιτισμού ξέρουμε πώς έγινε και πώς επεμβαίνει ο επιχειρηματικός παράγων. 
      Στον τομέα της υγείας το μεγάλο κεφάλαιο δεν είναι κουτό. Για να κάνει επενδύσεις, πρέπει να βλέπει ότι έχει προοπτικές και πρέπει να βλέπει ότι γίνονται παραχωρήσεις από το δημόσιο. Και ξέρετε ότι εκείνη την εποχή, που έγινε αυτή η μεγάλη στροφή, στην Ελλάδα αναπτύχθηκαν τα λεγόμενα «νέα τζάκια», τα οποία ήταν από τα κορυφαία της οικονομικής ανάπτυξης εκείνης της εποχής. Και υπάρχει ένα νούμερο, που το δείχνει αυτό πολύ χαρακτηριστικά, που λέει ότι από το 1997 μέχρι το 2004 είχε αύξηση των κερδών του κατά 134%. Ποιοι τα πλήρωσαν; Ο απλός εργαζόμενος Έλληνας, ο απλός Έλληνας πολίτης, που πάλι έρευνες δείχνουν ότι μέχρι το 2004 πλήρωνε το 46,1% των δαπανών –είναι ιδιωτικές δαπάνες δηλαδή- και τώρα είναι το 48,7% και είμαστε δεύτερη χώρα στην Ευρώπη, όπου πληρώνει για τη ζωή του ο άλλος και για την υγεία του από την τσέπη του.
      Δεν είναι μόνον όμως ότι πληρώνει στον ιδιωτικό τομέα. Δεν πληρώνει και στο δημόσιο; Όταν δημιουργήθηκαν τα απογευματινά ιατρεία, την πρώτη χρονιά της λειτουργίας τους, το 2002, τα επισκέφθηκαν διακόσιοι δέκα χιλιάδες Έλληνες, οι οποίοι πλήρωσαν από την τσέπη τους πάνω από 4.000.000.000 ή 6.000.000.000 δραχμές. Και μέχρι αυτού του σημείου, αγαπητοί συνάδελφοι, υπήρχε μια σιωπηρή συμφωνία ανάμεσα στο μεγάλο κεφάλαιο και στο δημόσιο, που έκανε παραχωρήσεις, όπως ο νόμος του 2003, παραδείγματος χάρη, για τις προμήθειες, τροφοδοσία και καθαριότητα των νοσοκομείων, που ανατέθηκαν σε ασφαλιστικές εταιρείες και ιδιώτες, έστω –έλεγε μέσα η αιτιολογική έκθεση- και αν το κόστος είναι μεγαλύτερο απ’ αυτό που θα κόστιζε εάν το είχε το δημόσιο!
      «Ίδρυμα Παπαγεωργίου» στη Θεσσαλονίκη: ιδιωτικό, το οποίο εμπλουτίστηκε με προσωπικό και τεχνολογικό εξοπλισμό του Ε.Σ.Υ., αλλά λειτουργεί με ιδιωτικοοικονομικά κριτήρια. Ποια κυβέρνηση ήταν τότε; Δεν θυμάμαι! 
      Ενώ ήταν, λοιπόν, μια σιωπηρή σύμπραξη μεταξύ μεγάλου κεφαλαίου και δημοσίου, τώρα έχουμε νομικά κατοχυρωμένη συνεργασία, σύμπραξη, δηλαδή, δημόσιου και ιδιωτικού τομέα, που συμφώνησε και το κόμμα της Αξιωματικής Αντιπολίτευση, παραδείγματος χάρη στις Μ.Ε.Θ.. 
      Και έχει σημασία να πω κάτι τώρα για τις Μ.Ε.Θ., γιατί είναι πάρα πολύ λεπτό θέμα. Δηλαδή ήταν εκατόν πενήντα κρεβάτια, «κουκλιά» από πλευράς εξοπλισμού, χωρίς το απαραίτητο προσωπικό. Προσλήψεις καθόλου, τίποτα! Και προσέξτε να δείτε τώρα το παράξενο: Νοικιάζει από τον ιδιωτικό τομέα το δημόσιο εβδομήντα τρία κρεβάτια και τα πληρώνει. Και βλέπεις τώρα από την Καλαμάτα με βαριά κρανιοεγκεφαλική κάκωση κάποιος να πηγαίνει μέσω Τριπόλεως, Πύργου, Πατρών και δεν προλαβαίνει φυσικά τις περισσότερες φορές να φθάσει στην Αθήνα, για να σώσει τη ζωή του. 
      Προσλήψεις νοσηλευτικού προσωπικού. Τι προβλέπει ο Προϋπολογισμός; Να προσληφθούν περίπου πεντακόσια με εξακόσια άτομα, ενώ δίνει συγχρόνως –και το ίδιο συμβαίνει και με το ιατρικό επιστημονικό προσωπικό- για τους επικουρικούς γιατρούς λεφτά, κατά πάσα πιθανότητα γιατί θέλει να καταργήσει και τις εργασιακές σχέσεις μέσα στο σύστημα της υγείας. 
      Νέα νοσοκομεία, παραδείγματος χάρη, Αττικόν, Πύργου, με κλειστά ορισμένα τμήματα που έχουν δημιουργηθεί και μη επαρκές προσωπικό, ώστε να μπορούν να δουλέψουν σωστά και απαρχαιωμένοι οργανισμοί νοσοκομείων, που υπάρχουν από το 1986. Πάλι δεν θυμάμαι ποια κυβέρνηση ήταν από τότε μέχρι το 2004! 
      Θα μπορούσε να αναφέρει κάποιος, αγαπητοί συνάδελφοι, και άλλα τέτοια παραδείγματα, για να δείξει πώς λειτουργεί το σύστημα που έχει να κάνει με τη ζωή και με την υγεία του άλλου.
      Εκείνο που ήθελα να πω εγώ, που έχει σχέση και με την πρώτη επισήμανση που έκανα, και κυρίως για τον τομέα της υγείας, είναι ότι ο κόσμος καταλαβαίνει ακριβώς ποια είναι η πολιτική πραγματικότητα. Άλλο αν γίνεται μια προσπάθεια να τον παρασύρουν σε άλλες εκδοχές. Εκείνο που μένει λοιπόν -και με τις προτάσεις που έχουμε ως Κομμουνιστικό Κόμμα το λέμε- είναι να καταλάβει ότι έχει τη δύναμη να κόψει αυτήν τη μικρή κλωστή που υπάρχει μπροστά του και τον εμποδίζει να κάνει το επόμενο βήμα, για να αντιταχθεί στις πολιτικές των δύο κομμάτων της εξουσίας και σ’ αυτά που εμφανίζουν.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
      Ο συνάδελφος κ. Σταυρογιάννης έχει το λόγο.
      ΝΙΚΟΛΑΟΣ ΣΤΑΥΡΟΓΙΑΝΝΗΣ: Να σας ευχηθώ, κύριε Πρόεδρε, να σας ζήσει ο εγγονός σας.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πάρα πολύ.
      ΝΙΚΟΛΑΟΣ ΣΤΑΥΡΟΓΙΑΝΝΗΣ: Κυρίες και κύριοι συνάδελφοι, συζητούμε σήμερα στη κορυφαία κοινοβουλευτική διαδικασία τον Κρατικό Προϋπολογισμό του 2007. Είναι ένας Προϋπολογισμός αξιόπιστος και αποτελεσματικός, όπως και το σύνολο της οικονομικής μας πολιτικής. Ένας Προϋπολογισμός που έχει σαφέστατη στόχευση να συνδυάσει την οικονομική ανάπτυξη και την περιφερειακή σύγκλιση με την κοινωνική πρόοδο και τη συνοχή. Αποσκοπεί δε στη συνεπή εφαρμογή του μεταρρυθμιστικού μας προγράμματος που αποδεικνύεται στην πράξη ότι είναι η μόνη αποτελεσματική πολιτική για τη δημοσιονομική εξυγίανση και την οικονομική ανάπτυξη. Είναι προφανώς ένας Προϋπολογισμός που κτίζει πάνω στα επιτεύγματα και τις επιτυχίες του μεταρρυθμιστικού προγράμματος και του σχεδίου μας για την οικονομία, που εφαρμόζουμε απαρέγκλιτα από τους πρώτους μήνες της νέας διακυβέρνησης. 
      Οι προϋπολογισμοί των προηγούμενων ετών του 2005 και του 2006 θα μπορούσαν να χαρακτηριστούν ως δύσκολοι προϋπολογισμοί, ως προϋπολογισμοί ανάγκης. Είχαν καταρτιστεί με κύριο γνώμονα την εξυγίανση των δημόσιων οικονομικών μετά τη σπάταλη διαχείριση και τις λογιστικές αλχημείες του παρελθόντος. Τα δε περιθώρια που είχε η Κυβέρνηση για έναν αναπτυξιακό προϋπολογισμό ήταν ελάχιστα. Συνυπολογίστε σ’ αυτό ότι κανείς δεν ήξερε τα αποτελέσματα από τη δημοσιονομική απογραφή. Και η Ευρωπαϊκή Επιτροπή μόλις τον περασμένο Οκτώβριο μπόρεσε να πιστοποιήσει στο σύνολό τους τα στοιχεία των δημόσιων οικονομικών της χώρας μας. Όλους αυτούς τους μήνες, μέχρι, δηλαδή, και τον περασμένο Οκτώβριο, είχαμε δυσάρεστες εκπλήξεις, κρυφά ελλείμματα, χρέη και επιβαρύνσεις, υποχρεώσεις που έρχονταν από το παρελθόν.
      Κυρίες και κύριοι συνάδελφοι, επειδή όλοι σχεδόν οι ομιλητές της Αξιωματικής Αντιπολίτευσης επανέρχονται ακόμη και τώρα στη δημοσιονομική απογραφή κατηγορώντας γι’ αυτό την Κυβέρνηση, ας το ξεκαθαρίσουμε: Η απογραφή προέκυψε από την ανάγκη να είμαστε εντάξει με τους Ευρωπαίους εταίρους μας, αλλά και με τους πολίτες. Από την επιβεβλημένη ανάγκη να είμαστε ειλικρινείς. Δεν ήταν ούτε σχέδιο μακιαβελικό ούτε εμμονή της Κυβέρνησης. Εξάλλου τα όσα αυτή αποκάλυψε και κατέγραψε υποχρεώνουν το κόμμα της Αξιωματικής Αντιπολίτευσης να είναι περισσότερο προσεκτικό, όταν αναφέρεται σ’ αυτήν. Γι’ αυτό και ο σημερινός Προϋπολογισμός αλλάζει τελείως τα δεδομένα. Είναι ο Προϋπολογισμός που πατάει γερά λόγω της δημοσιονομικής εξυγίανσης των προηγούμενων ετών. Είναι ο Προϋπολογισμός που λόγω της δημοσιονομικής σταθεροποίησης που επετεύχθη, είναι όντως αναπτυξιακός. Είναι ο πρώτος Προϋπολογισμός της τελευταίας δεκαετίας, ο οποίος είναι αξιόπιστος στο σύνολο των μεγεθών του. Πράγματι τα προβλεπόμενα μεγέθη του Προϋπολογισμού είναι απολύτως εφικτά, πέραν όλων των άλλων γιατί στηρίζονται και στην επιτυχή εκτέλεση του προϋπολογισμού του 2006. 
      Η ελληνική οικονομία, κυρίες και κύριοι συνάδελφοι, σημειώνει πολύ μεγάλη πρόοδο και την πρόοδο αυτήν την αντιλαμβάνονται όλοι οι πολίτες. Μόνο εσείς προσποιήστε ότι δεν τη βλέπετε, κύριοι συνάδελφοι της Αξιωματική Αντιπολίτευσης. Αντιλαμβάνονται και γνωρίζουν ότι μειώνεται το δημοσιονομικό έλλειμμα, όπως η ίδια η Ευρωπαϊκή Επιτροπή πιστοποιεί. Βλέπουν ότι αποκλιμακώνεται το χρέος, βλέπουν ότι οι ρυθμοί ανάπτυξης είναι από τους υψηλότερους στην Ευρώπη, πέρα και από τις προβλέψεις μας, οι εξαγωγές μας αυξάνονται συνεχώς, ο τουρισμός ενισχύεται με εντυπωσιακούς ρυθμούς και η περιφερειακή σύγκλιση από όραμα γίνεται πράξη και για πρώτη φορά στη χώρα μας πραγματοποιούνται τόσο μεγάλες ξένες επενδύσεις ακόμα και στην περιφέρεια.
      Ο νέος αναπτυξιακός νόμος έφερε αποτελέσματα. Εγκρίθηκαν πάνω από δύο χιλιάδες τριακόσιες επενδύσεις ύψους 3,5 δισεκατομμυρίων ευρώ που δημιουργούν περισσότερες από δέκα χιλιάδες άμεσες νέες θέσεις εργασίας. Και όλα αυτά έχουν αποτέλεσμα εκεί που τελικά υποφέρει ο πολίτης, δηλαδή στην απασχόληση, στη δημιουργία νέων θέσεων εργασίας, και στη μείωση της ανεργίας. 
      Μας παραδώσατε την ανεργία, κύριοι συνάδελφοι της Αξιωματικής Αντιπολίτευσης, το 2004 στο 11,3 και μετά από δυόμισι χρόνια τη μειώσαμε κατά 3 ποσοστιαίες μονάδες, και σήμερα βρίσκεται στο 8,3.
      Και θα τη μειώσουμε κι άλλο, γιατί μ’ αυτούς τους υψηλούς ρυθμούς ανάπτυξης, ρυθμούς που αμφισβητούσατε και διαψευστήκατε, τα πράγματα είναι αισιόδοξα. Τέτοια ποσοστά είχαμε πολλά χρόνια να δούμε στην ανεργία. 
      Κανένας βέβαια δεν είναι ικανοποιημένος, όταν η ανεργία υπάρχει και είναι σε υψηλά ποσοστά, γιατί πίσω από τους αριθμούς ξέρουμε ότι υπάρχουν άνθρωποι που έχουν ανάγκες. Η ανεργία είναι μείζον οικονομικό και κοινωνικό πρόβλημα και όλες οι προσπάθειές μας αποσκοπούν εκεί, στο να τη μειώσουμε. Και δεν θα πάψουμε να την αντιμετωπίζουμε, όσο υπάρχουν συμπολίτες μας που δεν μπορούν να βρουν δουλειά. Εκεί στοχεύουν όλες οι πολιτικές μας.
      Η φορολογική μεταρρύθμιση, με τη μείωση των συντελεστών στις επιχειρήσεις, εκεί ακριβώς στοχεύει, στις νέες επενδύσεις, στις νέες θέσεις εργασίας. Ο επενδυτικός νόμος, στον οποίο αναφέρθηκα λίγο πιο πάνω, ο νόμος πλαίσιο για τις συμπράξεις δημόσιου και ιδιωτικού τομέα, οι πολιτικές μας για τις αποκρατικοποιήσεις, όλες, μα όλες οι μεταρρυθμιστικές μας πρωτοβουλίες εκεί στοχεύουν. Στην αύξηση της απασχόλησης, στη μείωση της ανεργίας.
      Δυστυχώς, κύριοι συνάδελφοι της Αξιωματικής Αντιπολίτευσης, εσείς σε όλα αυτά είπατε όχι. Είπατε όχι σε όλες τις πολιτικές που συντελούν στην ανάπτυξη και στη μείωση της ανεργίας. Τι θέλετε; Να συνεχίσουμε τις δικές σας πολιτικές που εκτόξευσαν την ανεργία στα ύψη; Καταψηφίσατε και είπατε όχι σε κάθε μας πρωτοβουλία που κινεί τα πράγματα προς τα μπροστά. 
      Και δεν αντιλαμβάνεστε αλήθεια, μετά απ’ όλα αυτά, γιατί δεν σας εμπιστεύονται οι πολίτες; Όχι μόνο δεν  κάνατε την αυτοκριτική σας, όχι μόνο δεν έχετε πολιτικές θέσεις και προτάσεις να κάνετε, αλλά αρνείστε συνεχώς κάθε τι που αλλάζει τα πράγματα και που οδηγεί τη ζωή προς τα εμπρός. 
      Κυρίες και κύριοι συνάδελφοι, είμαστε στο σωστό δρόμο. Έχουμε κάνει πολλά, έχουμε, όμως, ακόμα πολλά να κάνουμε. Προχωρούμε μπροστά, χωρίς να επαναπαυόμαστε, χωρίς ίχνος  έπαρσης. Εξάλλου, είμαστε οπαδοί της λογικής ότι υπάρχει πάντοτε από το καλό το καλύτερο. 
      Θα μου επιτρέψετε, αγαπητοί συνάδελφοι, να αναφερθώ με δύο λόγια και στο νομό μου και στην περιφέρειά μου, στην Περιφέρεια Στερεάς Ελλάδος και στο Νομό Φθιώτιδας, ξεκινώντας από την περιφέρεια με την αναφορά ότι στα τέσσερα χρόνια της προηγούμενης κυβέρνησης, η απορροφητικότητα ήταν κοντά στο 10%, για να φθάσει σήμερα στο 50%.
      Ανατρέψαμε μία παγιωμένη κατάσταση δύο δεκαετιών, υπανάπτυξης, έλλειψης επενδύσεων, σ’ ένα νομό με πολλά συγκριτικά πλεονεκτήματα, ένα νομό που βρίσκεται στο κέντρο της Ελλάδας, που περνά ο σιδηροδρομικός άξονας, ο οδικός άξονας, σε απόσταση αναπνοής από την πρωτεύουσα, με αναξιοποίητο ορεινό όγκο, παραλίες, ιαματικές πηγές, φυσικό πλούτο, ιστορικά, πολιτιστικά και θρησκευτικά μνημεία. 
      Μετά από μεγάλες καθυστερήσεις ξεκίνησαν επί των ημερών μας τα μεγάλα έργα στην Π.Α.Θ.Ε.. Προχωρούν συγχρόνως τα  μεγάλα έργα του Ο.Σ.Ε., στα τμήματα που βρίσκονται στη Φθιώτιδα. Θα ξεκινήσει μέσα στο 2007 η κατασκευή του Ε-65, ενός μεγάλου αυτοκινητόδρομου ευρωπαϊκών προδιαγραφών που θα συνδέει την Π.Α.Θ.Ε. με την Εγνατία Οδό και θα διασχίζει τη Φθιώτιδα. 
      Συγχρόνως κατασκευάζονται πολλά μικρότερα έργα στις υποδομές, τμήματα της παλιάς εθνικής οδού, που συνδέει τη Λαμία με τη Λάρισα και την Καρδίτσα. Δημοπρατούνται, κατασκευάζονται ή θα κατασκευαστούν οι δρόμοι που συνδέουν την Π.Α.Θ.Ε. με τις κωμοπόλεις και τα παραθεριστικά κέντρα στο νομό. Ολοκληρώνονται οι υποδομές στο χώρο της σχολικής στέγης και  παράλληλα βρίσκονται σε εξέλιξη διαδικασίες εξεύρεσης μόνιμων εγκαταστάσεων για το Πανεπιστήμιο της Στερεάς Ελλάδας. 
      Ολοκληρώθηκε η κατασκευή και λειτουργεί το υπερσύγχρονο νοσοκομείο της Λαμίας. Συγχρόνως προωθείται η δημιουργία υποδομών στην πρωτοβάθμια υγεία με περιφερειακά ιατρεία, κέντρα υγείας, θεραπευτήρια. 
      Εγκρίθηκε ειδικό αναπτυξιακό πρόγραμμα 40.000.000 ευρώ για το νομό μας. Βρίσκεται σε εξέλιξη ολοκληρωμένη αστική ανάπλαση στη Λαμία. Δημοπρατήθηκε η κατασκευή κλειστού κολυμβητηρίου, προχωράει η κατασκευή δικαστικού μεγάρου, η δημιουργία καινοτομικού μουσείου στις Θερμοπύλες. 
      Ένας άλλος άξονας της πολιτικής μας που αφορά την περιφέρεια έχει να κάνει με την τουριστική και την αγροτική ανάπτυξη. Οι νέες μορφές τουρισμού, ο αγροτουρισμός, ο ιαματικός και θρησκευτικός τουρισμός.
      Θα ήθελα, κυρίες και κύριοι συνάδελφοι, να σας πω πως τον τελευταίο χρόνο προχωράει ένα επενδυτικό εγχείρημα στην περιοχή μου που είναι ίσως  μοναδικό ή από τα πολύ λίγα στην Ελλάδα, που βρίσκεται στο τελευταίο στάδιο της οργάνωσής του πριν από την υλοποίηση στην περιοχή της Αταλάντης. Πρόκειται για επένδυση που ξεπερνά τα 2.000.000.000 ευρώ από ισχυρό ελληνοβρετανικό όμιλο, μια επένδυση που θα δημιουργήσει αίσθηση στα αναπτυξιακά δεδομένα. Σε μία έκταση δώδεκα χιλιάδων στρεμμάτων θα δημιουργηθούν υπερπολυτελή ξενοδοχεία, συγκρότημα παραθεριστικών κατοικιών, τρία γήπεδα γκολφ, βιολογικές καλλιέργειες, επισκέψιμο οινοποιείο σαράντα πέντε χιλιόμετρα, μονοπάτια, καλλιέργειες αρωματικών φυτών με σύγχρονο τυποποιητήριο και χώρους πωλήσεων των προϊόντων. Δεν θα δοθεί μόνο έτσι ώθηση στην τουριστική ανάπτυξη της Φθιώτιδας, αλλά γενικότερα στην περιφέρεια.
      Επίσης, μείζονος σημασίας είναι για εμάς η υποστήριξη του αγροτικού κόσμου. Έχουν ληφθεί μέτρα για την έγκαιρη καταβολή της ενιαίας ενίσχυσης – πέρα αυτά που πετύχαμε σε επίπεδο Ευρωπαϊκής Ένωσης- σας υπενθυμίζω τη λύση του προβλήματος με τα πανωτόκια, τις αυξημένες επενδύσεις στο Πρόγραμμα Δημόσιων Επενδύσεων του αγροτικού τομέα, τη στήριξη της κτηνοτροφίας. 
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό ολοκληρώστε, κύριε συνάδελφε. 
      ΝΙΚΟΛΑΟΣ ΣΤΑΥΡΟΓΙΑΝΝΗΣ: Τελειώνω, κύριε Πρόεδρε.
      Σας τα ανέφερα όλα αυτά, για να σας πω ότι ήδη η περιφέρεια βρίσκεται σε τροχιά ανάπτυξης. 
      Κυρίες και κύριοι συνάδελφοι, δεν ισχυρίζομαι ότι μ’ αυτά λύσαμε τα προβλήματα, ότι όλα βαίνουν καλώς. Ξέρουμε ότι υπάρχουν συμπολίτες μας που αντιμετωπίζουν προβλήματα. Εξάλλου, οι αυξήσεις στις αγροτικές συντάξεις, στο Ε.Κ.Α.Σ. και το επίδομα των ανέργων, αυτό ακριβώς δείχνουν. 
      Δεν μας αρκούν, όμως, αυτά. Δεν εφησυχάζουμε και θα κάνουμε το παν, μέχρις ότου όλοι οι Έλληνες να αποκτήσουν ικανοποιητικό εισόδημα και αξιοπρεπές επίπεδο διαβίωσης. 
      Και αυτός ο Προϋπολογισμός, κύριε Πρόεδρε, σ’ αυτό ακριβώς συμβάλλει και γι’ αυτό τον υπερψηφίζω. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ. 
      Ο συνάδελφος κ. Μωραΐτης έχει το λόγο. 
      ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, αυτή είναι η τελευταία νεοφιλελεύθερη επιταγή που κόβει η Κυβέρνηση της Νέας Δημοκρατίας. 
      Κύριε Υπουργέ, ο Προϋπολογισμός σας είναι ένας ταξικός προϋπολογισμός και βεβαίως είναι σε απόλυτη αρμονία με τις βασικές σας ταξικές επιδιώξεις. Ωφελείτε τους λίγους έχοντες και κατέχοντες και ρίχνετε ακόμα περισσότερα βάρη στους μισθωτούς και τους συνταξιούχους. 
      Από το 1990-1993 είχε η χώρα να ζήσει μια τέτοια φοροεπιδρομή. Μ’ αυτήν την ταξική πολιτική, ο κ. Καραμανλής προκαλεί σήμερα τη μεγαλύτερη αναδιανομή εισοδήματος εις βάρος των πολλών και υπέρ των λίγων στη διάρκεια της Μεταπολίτευσης. 
      Μ’ αυτήν την ταξική πολιτική σας, κύριε Υπουργέ, διαμορφώνετε πλέον μια νέα κοινωνική πραγματικότητα. Η ακρίβεια σήμερα είναι αυτή που ισοπεδώνει το ελληνικό νοικοκυριό. Το κόστος διαβίωσης της ελληνικής οικογένειας εκτινάχθηκε μέσα σε τρία χρόνια σχεδόν κατά 27%. Οι ακάλυπτες επιταγές κάνουν την αγορά θλιβερό, σκληρό ριάλιτι. Οι τράπεζες κάνουν πάρτι με τον υπερδανεισμό που αυξάνεται κάθε μήνα 1,5 δισεκατομμύριο ευρώ.
      Αυτή, λοιπόν, είναι η σκληρή πραγματικότητα που βιώνουν σήμερα οι Έλληνες και οι Ελληνίδες. Και όλα αυτά με την Κυβέρνησή σας να έχει ρίξει «λευκή πετσέτα» στα έννομα και άνομα συμφέροντα της αγοράς, είτε γιατί δεν μπορείτε είτε γιατί δεν θέλετε, κύριε Υπουργέ, να πατάξετε την αισχροκέρδεια και τον παρασιτισμό των κάθε είδους καρτέλ που ελέγχουν πλέον την αγορά. 
      Κύριε Υπουργέ, είναι απόλυτα αντιληπτό σε ποια κοινωνική πλευρά συντάσσεται η Κυβέρνησή σας. Υπηρετείτε μια σκληρή, ταξική, νεοφιλελεύθερη πολιτική που διαλύει την κοινωνική συνοχή, γιατί γνωρίζουμε πολύ καλά, κύριε Υπουργέ, ποια συμφέροντα υπηρετεί η υποχρηματοδότηση στα ασφαλιστικά ταμεία, η μείωση των κονδυλίων στην παιδεία, στην υγεία, στις κοινωνικές παροχές. 
      Βεβαίως με την περικοπή, για μια ακόμη φορά, του Προγράμματος Δημοσίων Επενδύσεων, αποδεικνύεται ξεκάθαρα το ποιες είναι οι διαθέσεις σας και ποιες, βεβαίως, οι προτεραιότητές σας. 
      Όμως, κύριε Υπουργέ, κύριοι συνάδελφοι της Νέας Δημοκρατίας, το μεγαλύτερο θύμα του Προϋπολογισμού σας, όπως και συνολικά αυτής της θλιβερής τριετίας, είναι η περιφέρεια. Και βεβαίως, σε καμία περίπτωση δεν ήρθε η ώρα της περιφέρειας, όπως μεγαλόστομα έλεγε ο Πρωθυπουργός προεκλογικά. 
      Ήρθε η ώρα της εγκατάλειψης. Μάλιστα, ήρθε η ώρα της εγκατάλειψης σε πάρα πολλούς τομείς. Στην Αιτωλοακαρνανία, στο Νομό μου, η Κυβέρνηση έχει παραπέμψει όλα τα μεγάλα θέματα για την επόμενη κυβέρνηση, την κυβέρνηση όμως του ΠΑ.ΣΟ.Κ.. 
      Δεν μπορέσατε, είτε λόγω ανικανότητας είτε λόγω αδιαφορίας, να υλοποιήσετε έστω και έναν από τους στόχους που θέσατε και είχατε υποσχεθεί. 
      Βεβαίως ο κ. Σουφλιάς υπέγραψε, λέει, χθες για την Ιόνια Οδό. Ένα έργο που προσωπικά ο κ. Σουφλιάς το έχει αναγγείλει τουλάχιστον τέσσερις φορές τα τρία τελευταία χρόνια. Επέλεξε να το αναγγείλει χθες για μια ακόμα φορά, λίγους μήνες πριν τις πρόωρες εκλογές που από το Βήμα αυτό προανήγγειλε η κ. Μπακογιάννη χθες. 
      Αυτά, κύριοι συνάδελφοι, ήταν τρία χαμένα χρόνια για τη δυτική Ελλάδα και αυτό το έργο, ως φαίνεται, θα είναι ένα έργο το οποίο θα υλοποιήσει η επόμενη κυβέρνηση, η κυβέρνηση του ΠΑ.ΣΟ.Κ.. Το ίδιο θα συμβεί και με τα μεγάλα αρδευτικά έργα του νομού. Το ίδιο θα συμβεί και με το νέο Νοσοκομείο Αγρινίου. 
      Η μη αυτονόμηση του πανεπιστημίου είναι ο κορυφαίος μετεκλογικός εμπαιγμός της Νέας Δημοκρατίας απέναντι στον αιτωλοακαρνάνικο λαό, καθώς επίσης και η υποβάθμιση του Τ.Ε.Ι. Μεσολογγίου που έλαχε να πληρώσει ακριβά το κυβερνητικό δώρο της μείωσης χιλίων τετρακοσίων σπουδαστών λόγω της βάσης του δέκα «10». 
      Κύριε Υπουργέ, το μεγαλύτερο όμως κυβερνητικό «ναυάγιο» ήταν εις βάρος του αγροτικού κόσμου της χώρας. Σε μια πολύ κρίσιμη περίοδο για τους Έλληνες αγρότες που έπρεπε να σταθείτε δίπλα τους, γιατί ζουν σ’ ένα παγκόσμιο περιβάλλον με μεταβολές, με αλλαγές, με μια αγροτική οικονομία που εξελίσσεται, εσείς τους αφήσατε κυριολεκτικά στο έλεος του Κυρίου. Δεν πήρατε ούτε μία πρωτοβουλία τα τελευταία τρία χρόνια για να μπορέσετε πραγματικά να βοηθήσετε τους Έλληνες αγρότες που βιώνουν μια νέα πραγματικότητα. 
      Και βεβαίως, δεν είναι στήριξη να τους δίνει το «Υπουργείο της Αγροτικής Υπανάπτυξης, της διαχείρισης και της διεκπεραίωσης επιδοτήσεων» –γιατί έτσι το καταντήσατε- καθυστερημένα, μισά -και όχι σε όλους- τα χρήματα τα οποία δικαιούνται. 
      Και θέλω να ρωτήσω εάν μπορεί πράγματι ο Πρωθυπουργός να κοιτάξει στα μάτια τους Έλληνες αγρότες, όταν τους υποσχόταν ότι γι’ αυτούς ο ίδιος προσωπικά θα δώσει μεγάλες μάχες στις Βρυξέλλες στα Συμβούλια Αγροτικής Πολιτικής. Σ’ ένα συμβούλιο παραβρέθηκε και η Ελλάδα βγήκε ζημιωμένη, τα αποτελέσματα ήταν αρνητικά. 
      Κυρίες και κύριοι συνάδελφοι, ο κ. Καραμανλής μπορεί να «τριπλάρει» και να αποφεύγει τις περιοδείες του στις αγροτικές περιοχές. Δεν μπορεί όμως να «τριπλάρει» και να αποφύγει την πραγματικότητα, αλλά και τις τεράστιες πολιτικές ευθύνες του. Είμαστε στο δεύτερο χρόνο της αποδέσμευσης των επιδοτήσεων και έχετε εγκαταλείψει τον αγροτικό κόσμο της χώρας στη μοίρα του. Η Κυβέρνησή σας δεν ανέλαβε ούτε μία πρωτοβουλία για την ανταγωνιστικότητα των αγροτικών μας προϊόντων, για την ενημέρωση που χρειάζονται οι αγρότες μας, εν όψει της νέας πραγματικότητας. 
      Και σας προκαλώ: Βρείτε μου έναν αγρότη, κύριοι συνάδελφοι, που να ξέρει τι έρχεται αύριο με τη νέα Κ.Α.Π. και τι πρέπει να κάνει. Δεν θα βρείτε κανέναν! Όμως, ποιος θα πληρώσει αυτά τα χαμένα τρία χρόνια; Δυστυχώς θα τα πληρώσει ο Έλληνας αγρότης. 
      Γι’ αυτό όμως πιστεύω πως ο Έλληνας αγρότης, έχοντας ιστορική μνήμη, θα είναι σκληρός, αλλά και δίκαιος στην κρίση του στις προσεχείς εκλογές. 
      Τελικά, κύριε Υπουργέ, τρία χρόνια μετά, η Κυβέρνησή σας τα κατάφερε. Αποκαλυφθήκατε! Θυμίσατε στον ελληνικό λαό και πάνω απ’ όλα δείξατε στη νέα γενιά της πατρίδας μας τι σημαίνει «δεξιά» διακυβέρνηση. Στον όμορφο μετεκλογικό «γαλάζιο» κόσμο σας, η «Ρηγίλλης» αναλαμβάνει εργολαβία τις προσλήψεις στο δημόσιο, η δημόσια περιουσία γίνεται «delivery» στα ξένα συμφέροντα, οι εκπαιδευτικοί λοιδορούνται, οι απεργοί λιντσάρονται, οι «ζαρντινιέρες» ξαφνικά ζωντανεύουν, το παρακράτος κάνει πάρτι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βεβαίως –τελειώνω, κύριε Πρόεδρε- κάπου εδώ πρέπει να τελειώσει ένα παραμύθι και πρέπει να πέσουν οι μάσκες του «μεσαίου χώρου». Και όλοι πιστεύω θα πάρουν το δρόμο τους, πρώτος απ’ όλους όμως ο ελληνικός λαός, που πολύ σύντομα θα πάρει το δικό του δρόμο πλάι στην επόμενη κυβέρνηση της χώρας, στην κυβέρνηση του ΠΑ.ΣΟ.Κ.. 
      Οπότε, κύριε Υπουργέ –και μ’ αυτό κλείνω, κύριε Πρόεδρε- ψηφίστε ό,τι έχετε να ψηφίσετε! Διεκπεραιώστε ό,τι έχετε να διεκπεραιώσετε! Εξυπηρετείστε όσους έχετε να εξυπηρετήσετε! Ό,τι προλάβετε, γιατί πολύ σύντομα ο ελληνικός λαός θα βάλει τέλος σ’ αυτήν την πολιτική τραγωδία. 
      Θα τερματίσει αυτήν τη «δεξιά» παρένθεση της αποσύνθεσης και της διάλυσης της χώρας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Κασαπίδης έχει το λόγο. 
      ΓΕΩΡΓΙΟΣ ΚΑΣΑΠΙΔΗΣ: Κύριε Πρόεδρε, κυρία και κύριοι συνάδελφοι, πολλές είναι οι κριτικές που ακούστηκαν τις μέρες αυτές σ’ αυτήν εδώ την Αίθουσα κατά τη διάρκεια της συζήτησης στη Βουλή για τον Προϋπολογισμό του 2007. Άλλες θετικές, άλλες αρνητικές, άλλες μηδενιστικές, άλλες ακραίες. 
      Οι τελευταίες, κατά κύριο λόγο, από τους αγαπητούς συναδέλφους της Αντιπολιτεύσεως από την πτέρυγα του ΠΑ.ΣΟ.Κ., οι οποίοι μάλλον, μέσα στην αγωνία τους να αποτινάξουν από πάνω τους τις ευθύνες που φέρουν βαρέως για τη βαριά κληρονομιά που κληροδότησαν στη νέα διακυβέρνηση και στους Έλληνες πολίτες, επιχειρούν να μηδενίσουν -χωρίς βέβαια να το καταφέρουν- ό,τι γίνεται σήμερα προς διόρθωση και ανάσχεση μιας πορείας της χώρας που δημιουργούσε προβλήματα και οδηγούσε την ελληνική κοινωνία σε αδιέξοδα. Προβλήματα στην οικονομία που απορρέουν από το δυσβάσταχτο εξωτερικό χρέος που κληροδότησαν στη χώρα ύψους 226.000.000.000 ευρώ, εξαιτίας των αλόγιστων δανείων κατά τις περιόδους των κυβερνήσεων του ΠΑ.ΣΟ.Κ., για να καλύψουν δαπάνες, κατά κύριο λόγο, στον υπερδιογκωμένο από τις πρακτικές του ΠΑ.ΣΟ.Κ. δημόσιο τομέα. 
      Όταν, κύριοι συνάδελφοι, τα καθαρά έσοδα της χώρας ανέρχονται στα 53.000.000.000 ευρώ, τι ικανότητες πρέπει να έχει ο Υπουργός των Οικονομικών, για να μπορέσει να καλύψει ανελαστικές δαπάνες συνολικού ύψους 88,1 δισεκατομμυρίων ευρώ, εκ των οποίων τα 34,1 δισεκατομμύρια ευρώ αφορούν τόκους και τοκοχρεολύσια δανείων του παρελθόντος; 
      Αυτά είναι στοιχεία τα οποία και γνωρίζουν οι Έλληνες πολίτες και δεν μπορούν να τα λησμονήσουν και γι’ αυτό δεν πείθουν τα λόγια και οι ακρότητες των συναδέλφων του ΠΑ.ΣΟ.Κ. και γι’ αυτό δεν πρόκειται να τους εμπιστευτούν, εάν δεν αλλάξουν όχι μόνο συμπεριφορά και πρακτική, αλλά και πρόσωπα που εκπροσωπούν το χώρο του ΠΑ.ΣΟ.Κ.. 
      Αντιλαμβάνεται κάποιος τη δυσκολία τη συγκεκριμένη που μπορεί να έχει ο εκάστοτε Υπουργός των Οικονομικών, για να διαχειριστεί ένα τόσο σύνθετο πρόβλημα, η οποία μάλιστα γίνεται ακόμη δυσκολότερη, όταν απαιτούνται παρεμβάσεις που πρέπει να γίνουν για την ενίσχυση των οικονομικά ασθενέστερων κοινωνικών ομάδων, αλλά και να βρεθούν οι κατάλληλοι και αποτελεσματικοί τρόποι για την ενίσχυση της επιχειρηματικότητας, η οποία με τη σειρά της θα αξιοποιήσει τις ευκαιρίες της αγοράς, για να δημιουργήσει θέσεις εργασίας και να παράξει πλούτο, ο οποίος θα αποφέρει, μέσω ενός μελετημένου φορολογικού συστήματος, έσοδα στο κράτος και οφέλη στην ελληνική κοινωνία. 
      Όλες αυτές οι αδυναμίες που προκαλούν παθογένεια στην ελληνική κοινωνία έχουν μπει προ πολλού στο στόχαστρο του Κώστα Καραμανλή και της νέας διακυβέρνησης. Συνεχίζοντας την πετυχημένη προσπάθεια της νέας διακυβέρνησης, που ξεκίνησε από το 2004 για το νοικοκύρεμα της χώρας και την ανόρθωση της οικονομίας, στο φετινό Προϋπολογισμό αποτυπώνεται η μείωση της φορολογίας των επιχειρήσεων, που ξεκίνησε το 2005 και ολοκληρώνεται το 2007, καθώς και η έναρξη της δεύτερης φορολογικής μεταρρύθμισης με τη φοροελάφρυνση των φυσικών προσώπων, η οποία θα συνεχιστεί μέχρι το 2009. 
      Παράλληλα, με την αύξηση του αφορολόγητου ποσού στις 12.000 ευρώ τριάμισι εκατομμύρια οικονομικά ενεργοί Έλληνες πολίτες δεν θα πληρώσουν καθόλου φόρο εισοδήματος για το 2007. Αν αυτό άραγε δεν είναι φιλολαϊκή πολιτική, τι μπορεί να είναι; Αντιλαϊκή πολιτική, για την οποία και μας εγκαλεί και μας κριτικάρει το ΠΑΣΟΚ; 
      Οι αυξήσεις στις συντάξεις των αγροτών και του Ε.Κ.Α.Σ., καθώς και η συνέχιση της επιστροφής των δόσεων του Λ.Α.Φ.Κ.Α. είναι ακόμη μια περίτρανη απόδειξη της συνέπειας και της ευαισθησίας του Πρωθυπουργού, αλλά και της νέας Κυβέρνησης προς τους Έλληνες πολίτες, ειδικά των οικονομικά ασθενέστερων. 
      Αγαπητοί συνάδελφοι, κάνουμε πολλά και είμαστε στο σωστό δρόμο και γι’ αυτό μας εμπιστεύονται και οι Έλληνες πολίτες. 
      Αυτό υποδηλώνει μεταξύ άλλων και ο σταθερός ρυθμός ανάπτυξης που παραμένει πάνω από το 4%, η αύξηση ρεκόρ των ελληνικών εξαγωγών, η για πρώτη φορά πτώση της ανεργίας μετά το 1994 σε ποσοστό κάτω του 9%, ο νέος αναπτυξιακός νόμος καθώς και επιδοτούμενα προγράμματα, που για πρώτη φορά καλύπτουν εμπορικές επιχειρήσεις στη χώρα. Όλα αυτά δημιουργούν ένα ευνοϊκό περιβάλλον για την ανάπτυξη της επιχειρηματικότητας που τόσα χρόνια στραγγαλίζονταν μέσα σε ένα διεφθαρμένο κράτος, μέσα σε μια δαιδαλώδη διαδικασία γραφειοκρατικών διατυπώσεων, που θα έπρεπε να αντεπεξέλθουν συν την εχθρική συμπεριφορά της φορολογικής πολιτικής των προηγούμενων κυβερνήσεων. Όλα αυτά δεν επέτρεψαν να αναδείξουν οι Έλληνες πολίτες τις υγιείς δυνάμεις και το ταλέντο τους για την ανάπτυξη των επιχειρηματικών δραστηριοτήτων, που θα έδιναν νέα πνοή στη χώρα, νέα πνοή στην ύπαιθρο. 
      Αυτή, λοιπόν, τη νέα πνοή επιχειρούμε να δώσουμε και στη δυτική Μακεδονία με την ανάπτυξη και τη σύνταξη ενός ολοκληρωμένου σχεδίου αξιοποίησης της γούνας και των γουνοφόρων ζώων, καθώς τόσα χρόνια δεν μπόρεσε να έχει μια σταθερή και εγγυημένη υποστήριξη από την ελληνική πολιτεία. Ουσιαστικά για πρώτη φορά ένα ολοκληρωμένο πρόγραμμα κατατίθεται σε δημόσια διαβούλευση μέχρι τις 15.1.2007 στις κοινωνίες των Νομών Κοζάνης και Καστοριάς. Αναμένεται να εγκριθεί μετά από κατάθεση στο επιχειρησιακό πρόγραμμα του Υπουργείου Ανάπτυξης, συνολικού προϋπολογισμού 200.000.000 ευρώ. Και είναι πολύ σημαντικό διότι την παρούσα χρονική στιγμή παρατηρείται μια ανάκαμψη του κλάδου της γουνοποιίας στις διεθνείς αγορές. Προς την κατεύθυνση αυτή γίνονται και συντονισμένες ενέργειες αναζήτησης συνεργασιών με χώρες όπως η Δανία και η Γαλλία, που κατέχουν πολύτιμη τεχνογνωσία στον τομέα αυτό. 
      Επίσης στην ενεργειακή πολιτική σημαντικό είναι το έργο που έχει να επιδείξει η παρούσα Κυβέρνηση. Με τη θέσπιση ειδικών κινήτρων για την εξοικονόμηση ενέργειας, με τη στήριξη του φυσικού αερίου, των ανανεώσιμων πηγών ενέργειας συμπεριλαμβανομένης και της τηλεθέρμανσης, που έχουμε και στο Νομό Κοζάνης, δημιουργούνται οι αναγκαίες προϋποθέσεις και απεξάρτηση της χώρας από το πετρέλαιο αλλά και αποτελεσματικότερης προστασίας του περιβάλλοντος. 
      Σημαντικές είναι και οι εξελίξεις στα ενεργειακά που λαμβάνουν χώρα και στο Νομό Κοζάνης, που αποτελεί και ενεργειακό κέντρο της χώρας. Έτσι, μεταξύ άλλων, εγκρίθηκε και η πρόταση της Περιφέρειας Δυτικής Μακεδονίας για τη δημιουργία του πρώτου ενεργειακού Πόλου Καινοτομίας στη χώρα, που θα αποτελέσει και σημείο αναφοράς στο μέλλον. Επίσης ολοκληρώθηκαν και οι προεργασίες για την ίδρυση του κέντρου ενεργειακών εξελίξεων στο Νομό Κοζάνης με έδρα την Πτολεμαΐδα, που θα αποτελεί ένα πεδίο που θα αναπτύσσονται κάτω από ευνοϊκές συνθήκες, η έρευνα και η καινοτομία σε θέματα ενεργειακών εξελίξεων, τα οποία στη συνέχεια  θα βρίσκουν πρακτική εφαρμογή με πρωτοβουλία των τοπικών επιχειρήσεων. Έτσι θα τονώσουν και την επιχειρηματικότητα στον ενεργειακό τομέα. 
      Πρωταρχικός στόχος βέβαια της πρωτοβουλίας για τη δημιουργία του κέντρου ενεργειακών εξελίξεων είναι η στήριξη του λιγνίτη μέσω της εφαρμογής από τη Δ.Ε.Η. στις νέες και παλαιές μονάδες της, της τεχνολογίας της καθαρής καύσης του άνθρακα, όπου θα έχουμε βελτίωση των βαθμών απόδοσης και προστασία του περιβάλλοντος.
      Στον τομέα της ελληνικής υπαίθρου με βασικούς άξονες τη γεωργία και την κτηνοτροφία με σειρά διατάξεων, δημιουργούνται οι ευνοϊκές συνθήκες για τη βελτίωση των συνθηκών εργασίας και παραγωγής των Ελλήνων γεωργών, αλλά και με μέτρα όπως η καθιέρωση του έτους 2006 ως έτος Ελιάς και Ελαιολάδου, όπως και με άλλα προγράμματα που βελτιώνουν την ανταγωνιστικότητα των διεθνών προϊόντων στις διεθνείς αγορές και τα προβάλλουν με συστηματικό και μεθοδικό τρόπο όπως η πρωτοβουλία από τον Οργανισμό Προώθησης Εξαγωγών μέσω της προβολής σε διεθνείς εκθέσεις της Πρωτοβουλίας «ΚΕΡΑΣΜΑ», γίνονται γνωστά συστηματικά και ολοκληρωμένα ελληνικά προϊόντα, περιζήτητα για την ποιότητά τους.  
      Μέσα σ’ αυτό το περιβάλλον διαμορφώνουμε και στη δυτική Μακεδονία το δίκτυο τυροκόμων δυτικής Μακεδονίας και φιλοδοξούμε να στηρίξουμε το βασικότερο ελληνικό γεωργικό προϊόν που είναι η ελληνική φέτα, που τόσα χρόνια δεν έτυχε της στήριξης που θα έπρεπε για να επιτελέσει το ρόλο του στις διεθνείς αγορές. Και φθάσαμε τώρα, το 2007, χρονιά που επιτρέπεται μόνο στη χώρα μας να παράγει και να εμπορεύεται φέτα σε ολόκληρη την Ευρώπη, να μην είμαστε έτοιμοι να καλύψουμε τις τεράστιες ανάγκες της ευρωπαϊκής αγοράς, γιατί ακριβώς δεν δημιουργήσαμε όλες αυτές τις υποδομές.
      Και μαζί με όλες αυτές τις προϋποθέσεις που διαμορφώνονται, κύριε Πρόεδρε, κυρίες και κύριοι συνάδελφοι, με το νέο Προϋπολογισμό και με τη σειρά των μέτρων και των διατάξεων που πέρασαν από το σύνολο των νομοσχεδίων της παρούσης Κυβερνήσεως, φαίνεται ότι ένας χρόνος κλείνει θετικά απολογιστικά για τη νέα Κυβέρνηση και προδιαγράφεται ένας ακόμη καλύτερος χρόνος μέσα από τον καινούργιο Προϋπολογισμό, γι’ αυτό και τον ψηφίζω.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Κασαπίδη.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητέ Πρόεδρε, τις ευχές μου. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητοί συνάδελφοι, κύριε Πρόεδρε, κύριε Υπουργέ, γνωρίζουμε ότι ο Προϋπολογισμός δεν είναι ουδέτερος, δεν είναι απλά ένα τεχνικό εργαλείο που παραθέτει αριθμούς, είναι το πλαίσιο, είναι η βάση, είναι ο πυρήνας της εφαρμοσμένης πολιτικής της Κυβέρνησης. Δείχνει με τον πιο ξεκάθαρο τρόπο ποιους ευνοεί, ποιους αδικεί, από πού τα παίρνει και πού τα δίνει. Άρα, μπορούμε αντικειμενικά να κρίνουμε στην ουσία την πολιτική σας. 
      Συζητάμε σήμερα έναν Προϋπολογισμό που όχι απλά, σεμνά και ταπεινά, αλλά εντελώς κυνικά τα παίρνει από τους πολλούς και τα δίνει στους λίγους. Τα παίρνει απ’ αυτούς που έχουν τα λιγότερα και τα δίνει στους «ημέτερους», στους έχοντες, κατέχοντες και πολλές φορές ικανούς και «πονηρούς». Είναι κοινωνικά άδικος, ταξικός, διαιρεί την κοινωνία και δεν την ενώνει, δεν δημιουργεί προοπτικές ανάπτυξης στη χώρα και στην περιφέρεια, περιορίζει την κοινωνική προστασία όπου στις ημέρες μας ένα μεγάλο μέρος της κοινωνίας μας οδηγείται με ταχύτητα στο κοινωνικό περιθώριο. Ταυτόχρονα δεν μοιράζετε, κύριε Υπουργέ, δίκαια το κοινωνικό πλεόνασμα, όπως δεν το μοιράσατε και πέρσι, δεν το μοιράσατε και πρόπερσι. Και το παράδοξο είναι ότι στηρίζεται μόνο σε δύο βάσεις: σε ό,τι αφορά τα έσοδά του, τους έμμεσους φόρους, που είναι και οι πιο άδικοι γιατί είναι καθολικοί και πληρώνουν οι πάντες το ίδιο, και ταυτόχρονα στη μισθωτή εργασία, λες και είναι έγκλημα  η μισθωτή εργασία και κυνηγιέται.
      Κύριοι συνάδελφοι, έχετε διανύσει τον τρίτο χρόνο της δεξιάς διακυβέρνησης, γιατί δεν είστε νέα διακυβέρνηση. Άλλα περίμενε ο ελληνικός λαός από εσάς και μόλις σε τρία χρόνια καταφέρατε, όπως έχετε καταφέρει και ιστορικά πάντα, να βάλετε τη χώρα και τον ελληνικό λαό σε μία περιπέτεια. Γυρίστε λίγο στην πρόσφατη περίοδο 1990-1993, που δεν θέλετε να τη θυμόσαστε. Αντίστοιχες πρακτικές, αντίστοιχη φιλοσοφία, νεοφιλελεύθερη πολιτική, ξεπούλημα του δημόσιου πλούτου, αδικία, αδιέξοδα στην κοινωνία. Και γι’ αυτό χάσατε την κυβέρνηση μόλις σε τρία χρόνια.
      Σήμερα η απαισιοδοξία, η ανασφάλεια και η αδικία κυριαρχούν παντού, κύριε Υπουργέ. Εσείς όμως ζείτε σε μια πλάνη, ζείτε μια εικονική πραγματικότητα. Όμως ο ελληνικός λαός βιώνει ακριβώς αντίθετα συναισθήματα. Παρουσιάζετε μόνο τους αριθμούς και τους διαφημίζετε πολύ καλά. Εγώ τουλάχιστον δεν ξαναθυμάμαι τέτοια διαφήμιση σε προϋπολογισμό. Γιατί αναγκαστήκατε να διαφημίσετε σε όλες τις εφημερίδες προχθές τον Προϋπολογισμό; Ξέρατε τι σας περιμένει και προσπαθήσατε μέσω των εφημερίδων να τον διαφημίσετε. Και η διαφήμιση, ξέρετε, είναι χρήματα του ελληνικού λαού. Οι Έλληνες όμως γνωρίζουν, κύριε Υπουργέ, ότι τα πραγματικά εισοδήματα των εργαζομένων έχουν μειωθεί. Η φοροδιαφυγή, η παραοικονομία και η αισχροκέρδεια οργιάζουν. Η ακρίβεια μαστίζει τα μικρά και μεσαία εισοδήματα. Οι δυσκολίες των νοικοκυριών, των μικρών και μεσαίων επιχειρήσεων πολλαπλασιάζονται. 
      Η ανταγωνιστικότητα της ελληνικής οικονομίας υποχωρεί συνεχώς και μειώνεται καθαρά και σε επικίνδυνα επίπεδα η παραγωγική βάση της χώρας και ιδίως στην περιφέρεια. Το τραπεζικό σύστημα αισχροκερδεί, παρουσιάζουν οι τράπεζες υπερκέρδη και ταυτόχρονα οι πολίτες νιώθουν μια θηλιά στο λαιμό τους. Περιουσίες θα χαθούν και ταυτόχρονα τα εισοδήματα του μέλλοντος θα χρωστούνται όλα στο τραπεζικό σύστημα.
      Κύριε Υπουργέ, γνωρίζουν οι πολίτες εδώ και τρία χρόνια με την επιλογή που έκαναν τι κέρδισαν, τι έχασαν και ταυτόχρονα οι προσδοκίες που εσείς τους δημιουργήσατε ότι έχουν πάει στις καλένδες. Γνωρίζουν και μπορούν να σας κρίνουν, ότι όταν μιλούσατε για επανίδρυση του κράτους, δεν εννοούσατε κάτι τέτοιο -διότι σήμερα διολισθαίνετε- όταν το ελέγξατε διοικητικά το κράτος. Τώρα διολισθαίνετε και στην ιδεολογική του κυριαρχία είναι πιο αυταρχικό, άδικο και χρησιμοποιεί βία. Δείτε τι γίνεται στο χώρο της Αστυνομίας, που ο Υπουργός έχει αναγκαστεί πάνω από πέντε φορές να αλλάξει ο ίδιος τις δηλώσεις του. Αλλά, όμως, ταυτόχρονα τους καλύπτει. 
      Εμείς και η ελληνική κοινωνία και η ελληνική οικονομία, ένα τέτοιο κράτος, κύριε Υπουργέ, δεν το χρειαζόμαστε. Είναι αναποτελεσματικό, αντιπαραγωγικό, αυταρχικό και μας οδηγεί στο χθες. Η κοινωνία θέλει ένα κράτος ευέλικτο και ικανό να αντιλαμβάνεται τις ανάγκες του αύριο. 
      Κύριε Υπουργέ, όταν λέγατε προεκλογικά ότι τώρα ήρθε η ώρα της υπαίθρου, δυστυχώς, πάλι παγιδεύατε τον ελληνικό λαό. Τρία Προγράμματα των Δημοσίων Επενδύσεων και τα τρία μειωμένα. Η πολιτική σας στην ύπαιθρο παρουσιάζει τη συνολική γύμνια της Κυβέρνησής σας. Καλά δεν ξέρατε τρία χρόνια ότι πρέπει να διαχειριστείτε τη νέα Κοινή Αγροτική Πολιτική; Δεν ξέρατε ότι πρέπει να διαμορφώσετε ένα νέο περιβάλλον για τον αγρότη και την περιφέρεια; Και έχετε φθάσει σήμερα στο επίπεδο να μην μπορείτε, ενώ είχατε τρία χρόνια μπροστά σας, ούτε να μοιράσετε ακόμη και τα ατομικά δικαιώματα, πόρους που ήταν εξασφαλισμένοι από τις κυβερνήσεις του ΠΑ.ΣΟ.Κ.. 
      Εμείς στην Αχαΐα βιώνουμε το αδιέξοδο της πολιτικής σας. Γνωρίζουμε ότι από τους πόρους που χάθηκαν από το Γ΄ Κοινοτικό Πλαίσιο Στήριξης, χάνουμε πάνω από τρία, τέσσερα έργα όπως: το λιμάνι, τον οδοντωτό, τη μικρή περιμετρική και ξέρουμε, επίσης, ότι τα μόνα έργα που υλοποιούνται είναι ό,τι σχεδιάστηκε ό,τι οραματίστηκε, μελετήθηκε και χρηματοδοτήθηκε επί ΠΑ.ΣΟ.Κ.. Κανένα παραπάνω έργο. 
      Εμείς, όμως, δεν θα επιτρέψουμε αυτήν την πολιτική να συνεχιστεί, γιατί δεν οδηγεί πουθενά. Θα μας βρείτε απέναντί σας μαζί με το λαό για όσο διάστημα θα είστε ακόμα στην Κυβέρνηση. Θα υπερασπιστούμε μαζί με το λαό και τους πολίτες τα δικαιώματα και τις κατακτήσεις του. Θα υπερασπιστούμε τα συμφέροντα των πολλών ενάντια στα βολέματα των λίγων. 
      Κύριε Υπουργέ, γνωρίζουμε τις δυσκολίες. Ξέρουμε τι σημαίνει σε παγκόσμιο επίπεδο η βαθειά κρίση που υπάρχει και στο ευρωπαϊκό, επίσης, επίπεδο. Έχουμε, όμως, την εμπειρία, έχουμε μία διαδρομή, έχουμε μία κατάθεση σ’ αυτήν τη χώρα. Γνωρίζουμε τις αδυναμίες και τις παραλείψεις μας, όπως επίσης γνωρίζουμε τις  δυνατότητες της χώρας και τις δυνατότητες του ελληνικού λαού. Και ακριβώς έχουμε μία πολιτική σε εντελώς διαφορετική κατεύθυνση. Εμείς έχουμε τη θέληση να αλλάξουμε τα πράγματα με πραγματικές μεταρρυθμίσεις που να είναι προς όφελος των εργαζόμενων και της ανάπτυξης, με σεβασμό στο περιβάλλον και τις ανθρώπινες ανάγκες. Δεν θα συμβιβαστούμε με τις εύκολες συντηρητικές  πολιτικές τις δικές σας, τις αδιέξοδες. Εμείς θέλουμε τον εργαζόμενο συμμέτοχο στην παραγωγική διαδικασία, δεν τον θέλουμε στη γωνία ταπεινωμένο, χωρίς δικαιώματα και με ελάχιστες αμοιβές. Γνωρίζουμε ότι υπάρχει άλλος δρόμος, ο δρόμος της ευθύνης, της συμμετοχής, της οικονομικής ανάπτυξης με κοινωνική συνοχή, ο δρόμος που οδηγεί με ασφάλεια και σιγουριά τους πολίτες σε μία δίκαιη κοινωνία, την κοινωνία των αξιών.
      Καταψηφίζουμε τον Προϋπολογισμό σας, όπως καταψηφίζουμε και το σύνολο της πολιτικής σας, αυτό που θα κάνει και ο ελληνικός λαός στις εκλογές που έρχονται.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Τατούλης έχει το λόγο.
      ΠΕΤΡΟΣ ΤΑΤΟΥΛΗΣ: Κύριε Πρόεδρε, νομίζω ότι είχε δίκιο ο κ. Κατσιφάρας λέγοντας στην ομιλία του ότι πράγματι υπάρχει ένα σημαντικό πρόβλημα στην ελληνική κοινωνία και καλά έκανε και διέκρινε το μεγάλο πρόβλημα με τις τράπεζες. Το ερώτημα όμως είναι απλό. Σαφέστατα όλοι αναγνωρίζουμε ότι υπάρχει μεγάλο πρόβλημα και μεγάλο χάσμα μεταξύ των επιτοκίων καταθέσεως και των επιτοκίων αναλήψεως. 
      Είστε διατεθειμένοι, κύριοι συνάδελφοι, να μεταρρυθμίσουμε το σύστημα; Το σύστημα πώς μεταρρυθμίζεται; Είναι απλό, πολύ απλό. Με την αποκρατικοποίηση και με την αύξηση του ανταγωνισμού. Εάν συμφωνείτε, πείτε το στην Κυβέρνηση ώστε να αναληφθεί η ανάλογη πρωτοβουλία. 
      Κυρίες και κύριοι συνάδελφοι, ολοκληρώνεται σε λίγες μέρες η εκτέλεση και του δεύτερου Προϋπολογισμού της Κυβέρνησης και σύμφωνα με όλα τα διαθέσιμα στοιχεία θα είναι εξαιρετικά επιτυχής. Η Κυβέρνηση με την εκτέλεση των δύο προϋπολογισμών του 2005 και του 2006 πετυχαίνει ουσιαστικά τους στόχους της, στόχους που έχουν δύο κατευθύνσεις. Η πρώτη κατεύθυνση είναι ο δημοσιονομικός στόχος και η δεύτερη κατεύθυνση είναι ο πολιτικός στόχος. 
      Μέσω του πρώτου στόχου επιτυγχάνοντας αφ’ ενός μεν να μειώσουμε το έλλειμμα στο 2,6% στο Ακαθάριστο Εγχώριο Προϊόν και από την άλλη μεριά μειώνοντας το δημόσιο χρέος στο ποσοστό του 104,3% πετυχαίνουμε αυτό που πράγματι είχαμε θέσει σα στόχο, τη δημοσιονομική εξυγίανση. Ο πολιτικός στόχος είναι ότι ακριβώς μέσα απ’ αυτήν την επίτευξη των στόχων ουσιαστικά δημιουργούμε όλες αυτές τις προϋποθέσεις για να εξέλθει η χώρα μας από τη διαδικασία της επιτήρησης στην οποία οδήγησαν τα υπερβολικά ελλείμματα της περιόδου 2000-2004. 
      Οι παραπάνω εξελίξεις στα βασικά μεγέθη του Προϋπολογισμού του τρέχοντος έτους δείχνουν ότι η δημοσιονομική προσαρμογή που συντελείται στηρίζεται στην αύξηση των εσόδων και τη συγκράτηση των καταναλωτικών δαπανών, ενώ οι επενδυτικές δαπάνες δεν περικόπτονται. 
      Με τον Προϋπολογισμό του 2007 εμπεδώνεται η δημοσιονομική πειθαρχία και προωθείται περαιτέρω η εξυγίανση των οικονομικών του κράτους. Έτσι δημιουργείται μία στέρεη βάση για ανάταξη της οικονομίας και ενίσχυση του αναπτυξιακού ρυθμού. Στο πλαίσιο αυτό η Κυβέρνηση λαμβάνει μέτρα και πρωτοβουλίες που τονώνουν την ανταγωνιστικότητα και βελτιώνουν την αξιοποίηση του παραγωγικού δυναμικού της οικονομίας. 
      Μεταξύ αυτών των μέτρων και πρωτοβουλιών περιλαμβάνονται μεταρρυθμίσεις στις αγορές προϊόντων και υπηρεσιών προς την κατεύθυνση της ενίσχυσης του ανταγωνισμού, επιλεγμένες αποκρατικοποιήσεις, μεταρρύθμιση του φορολογικού συστήματος προς την κατεύθυνση της ενίσχυσης της επιχειρηματικότητας, διαρθρωτικές αλλαγές στην αγορά εργασίας, μεταρρύθμιση του ασφαλιστικού συστήματος των τραπεζών, εξορθολογισμός της λειτουργίας των δημόσιων επιχειρήσεων και οργανισμών. 
      Κεντρικοί στόχοι του νέου Προϋπολογισμού είναι η περαιτέρω μείωση του δημόσιου ελλείμματος στο 2,4% του Ακαθάριστου Εγχώριου Προιόντος, η μείωση του δημόσιου χρέους κατά τέσσερις ποσοστιαίες μονάδες του Α.Ε.Π., η βελτίωση του διαθέσιμου εισοδήματος των οικονομικά ασθενέστερων κοινωνικών ομάδων, η ενίσχυση της ανάπτυξης με τόνωση των επενδύσεων και της ανταγωνιστικότητας, η αύξηση της απασχόλησης.
      Όπως και φέτος, η μείωση του ελλείμματος θα προέλθει κατά βάση από τη συγκράτηση των καταναλωτικών δαπανών, ενώ οι δημόσιες επενδυτικές δαπάνες θα συνεχίσουν να αυξάνονται με ρυθμό ανώτερο από το ρυθμό αύξησης του ονομαστικού Ακαθάριστου Εγχώριου Προϊόντος. Εξάλλου, αυξημένα θα είναι και τα έσοδα από την Ευρωπαϊκή Ένωση, ενώ τα φορολογικά έσοδα θα παραμείνουν σχεδόν αμετάβλητα ως ποσοστό του Α.Ε.Π.. Πιο συγκεκριμένα, οι δαπάνες του τακτικού Προϋπολογισμού προβλέπεται να αυξηθούν με ρυθμό σημαντικά μικρότερο από το ρυθμό αύξησης του ονομαστικού Α.Ε.Π., 5,8% έναντι 7,1%. Ειδικότερα, τα φορολογικά έσοδα προβλέπεται να αυξηθούν με ρυθμό 7,2%, παραμένοντας ουσιαστικά στάσιμα ως ποσοστό του Α.Ε.Π.. Τα έσοδα του Προγράμματος Δημοσίων Επενδύσεων προβλέπεται να αυξηθούν με ρυθμό 9,6%. Ειδικότερα τα έσοδα από την Ευρωπαϊκή Ένωση προβλέπεται να αυξηθούν με ρυθμό 10,3%, γεγονός που υποδηλώνει αυξημένη απορρόφηση των κοινοτικών πόρων, με ρυθμό ανώτερο του ρυθμού αύξησης του ονομαστικού Α.Ε.Π.. Προβλέπεται να αυξηθούν και οι δαπάνες του Προγράμματος Δημοσίων Επενδύσεων  8% έναντι 7,1%.
      Η μείωση των δημοσιονομικών ελλειμμάτων τα δυο τελευταία χρόνια δημιούργησε τις προϋποθέσεις ενίσχυσης των κοινωνικών δαπανών και του διαθέσιμου εισοδήματος των οικονομικά ασθενέστερων κοινωνικών ομάδων. Στο πλαίσιο αυτό αυξάνεται το επίδομα ανεργίας κατά 30%, αυξάνονται οι συντάξεις του Ο.Γ.Α. και το Ε.Κ.Α.Σ., αυξάνεται το αφορολόγητο για εισοδήματα μισθωτών και συνταξιούχων στα 12.000 ευρώ, αυξάνονται οι εκπτώσεις από το εισόδημα για άτομα με ειδικές ανάγκες και μειώνεται ο Φ.Π.Α. σε προϊόντα που χρησιμοποιούν για ικανοποίηση των ειδικών αναγκών τους. Απαλλάσσεται από το φόρο εισοδήματος το επίδομα της πολύτεκνης μητέρας, ενισχύονται οι συντάξεις στρατιωτικών και πολιτικών συνταξιούχων, επεκτείνονται οι παροχές προς τις πολύτεκνες οικογένειες και οικογένειες με τρίτο παιδί, ιδρύεται ταμείο κοινωνικής αλληλεγγύης για άνεργους μεγαλύτερης ηλικίας. Τα μέτρα αυτά κατατείνουν στη δημιουργία ενός δικτύου ασφάλειας και σιγουριάς για το σύνολο των πολιτών και ενισχύουν την κοινωνική συνοχή, που αποτελεί απαραίτητη προϋπόθεση για μια υγιή και βιώσιμη ανάπτυξη.
       Με στόχο την τόνωση της επιχειρηματικότητας και τη βελτίωση του επιχειρηματικού περιβάλλοντος δίνεται έμφαση στην ανάπτυξη των αναγκαίων υποδομών. Απλοποιούνται και επιταχύνονται οι διαδικασίες αδειοδότησης, μειώνεται σταδιακά η φορολογία νομικών προσώπων και παρέχονται οικονομικά κίνητρα στις επιχειρήσεις στο πλαίσιο του Γ΄ Κοινοτικού Πλαισίου Στήριξης, του ΕΣΠΑ και του αναθεωρημένου αναπτυξιακού νόμου.
      Θα πρέπει να τονιστεί ιδιαιτέρως στο σημείο αυτό ότι σε μια ελεύθερη οικονομία όπως η ελληνική, η ανάπτυξη της επιχειρηματικότητας και των επιχειρήσεων είναι ο βασικός μοχλός για υψηλότερα επίπεδα ευημερίας και κοινωνικής προστασίας. Είναι οι επιχειρήσεις που επενδύουν, που παράγουν τον εθνικό πλούτο, που διατηρούν και αυξάνουν την απασχόληση, που μειώνουν την ανεργία.
      Και μια επισήμανση για τους επικριτές της προωθούμενης μείωσης της φορολογίας εισοδήματος νομικών προσώπων. Αγνοούν οι επικριτές αυτοί ότι ζούμε σ’ έναν κόσμο όπου ο φορολογικός ανταγωνισμός είναι οξύτατος και οι δυνατότητες φοροαποφυγής και φοροδιαφυγής αυξημένες. Παραβλέπουν επίσης ότι η μειωμένη φορολογία τονώνει την επιχειρηματικότητα και την επενδυτική δραστηριότητα στη χώρα με θετικές επιπτώσεις στην ανάπτυξη, την απασχόληση και την παραγωγή πλούτου. Μόνο με ισχυρές και ακμάζουσες επιχειρήσεις μπορεί η ελληνική οικονομία να επιβιώσει στο σύγχρονο ανταγωνιστικό περιβάλλον και να παράγει πλούτο και ευημερία για τους Έλληνες. Δεν υπάρχει άλλος δρόμος. Ενδεχομένως βραχυπρόθεσμα τα φορολογικά μας έσοδα από την πηγή αυτή να μην αυξάνονται με τον επιθυμητό ρυθμό, όμως μεσομακροπρόθεσμα το μέρισμα για την ελληνική κοινωνία θα είναι μεγάλο.
      Προς την ίδια κατεύθυνση κινείται και η ορθολογικά σχεδιασμένη πολιτική αποκρατικοποίησης της Κυβέρνησης. Ειδικότερα, η πολιτική αυτή στοχεύει στη μείωση της συμμετοχής του κράτους, στην οικονομική δραστηριότητα, στο άνοιγμα των αγορών και την ενίσχυση του ανταγωνισμού, στην καλύτερη αξιοποίηση της δημόσιας περιουσίας και στη μείωση του δημοσίου χρέους.
      Έχω την πεποίθηση ότι η πιστή εκτέλεση του Προϋπολογισμού του 2007 και η αποτελεσματική υλοποίηση των σχεδιασμένων μέτρων πολιτικής θα συνεισφέρουν ουσιαστικά στην περαιτέρω εξυγίανση των οικονομικών του κράτους, με δραστική μείωση του δημόσιου χρέους το οποίο, αφού γιγαντώθηκε τη δεκαετία του ’80, συνεχίζει να επιβαρύνει τον Έλληνα φορολογούμενο με τεράστιες δαπάνες εξυπηρέτησης. 
      Θα βελτιώσουν ουσιαστικά το διαθέσιμο εισόδημα των οικονομικά ασθενέστερων ομάδων του πληθυσμού, θα τονώσουν την επενδυτική και επιχειρηματική δραστηριότητα με θετικές επιπτώσεις στην ανάπτυξη και την απασχόληση, θα δημιουργήσουν τις προϋποθέσεις για διάθεση περισσότερων πόρων σε κοινωνικά ευαίσθητους τομείς, όπως είναι η παιδεία, η υγεία, η πρόνοια, η άμυνα, ο πολιτισμός και το περιβάλλον. Θα δώσουν σιγουριά, προοπτική και ελπίδα στον Έλληνα πολίτη που αγωνίζεται για ένα καλύτερο αύριο. Για τους λόγους αυτούς εισηγούμαι την υπερψήφιση του συζητούμενου Προϋπολογισμού.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Παρασκευάς έχει το λόγο και μ’ αυτόν κλείνουμε τη συνεδρίαση.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, να σας ζήσει ο εγγονός. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Από την αριστερά πτέρυγα.
      ΠΡΟΕΔΡΕΥΩΝ (Ιωάννης Τραγάκης): Από όλες τις πτέρυγες. Ευχαριστώ ιδιαίτερα.
      ΙΩΑΝΝΗΣ ΠΑΡΑΣΚΕΥΑΣ: Θα πρέπει να είστε μακρόθυμος, πολυεύσπλαχνος και πολυέλεος σήμερα. 
      Κύριε Πρόεδρε, αγαπητοί συνάδελφοι, εθιμικά θεωρείται ότι αυτές οι ημέρες, η συζήτηση του Προϋπολογισμού στη Βουλή, είναι οι πλέον ενδιαφέρουσες και θεωρείται η κορυφαία διαδικασία του ημερολογιακού έτους. Θεωρητικά έτσι έπρεπε να είναι. Ο Προϋπολογισμός είναι η καταγραφή και περιγραφή της πολιτικής, που προτίθεται να υλοποιήσει η Κυβέρνηση τον επόμενο χρόνο. Γι’ αυτόν το λόγο και θεσμικά η υπερψήφισή του θεωρείται και ψήφος εμπιστοσύνης για την Κυβέρνηση. 
      Δυστυχώς η πραγματικότητα διαψεύδει τον υφιστάμενο μύθο, αφού στην πράξη είναι βέβαιο ότι ο Κρατικός Προϋπολογισμός που εν τέλει θα εφαρμοστεί το χρόνο που μας έρχεται θα είναι διάφορος απ’ αυτόν που οι Βουλευτές της Συμπολίτευσης θα ψηφίσουν αύριο το βράδυ. Οι πολλαπλές τροποποιήσεις που υφίσταται στην πορεία του χρόνου και τέλος αυτό που σήμερα αποδεχόμαστε, δεν θα έχει καμία σχέση μ’ αυτό που θα υλοποιηθεί. 
      Δεδομένων όλων αυτών, δεν θα μπορούσε παρά να χαρακτηριστεί ο Προϋπολογισμός ως κατάθεση προθέσεων από την Κυβέρνηση, χωρίς καμία ιδιαίτερη αξία, χωρίς καμία ιδιαίτερη βαρύτητα από τη στιγμή που δεν υπάρχουν ασφαλιστικές δικλίδες για την εφαρμογή του Προϋπολογισμού. 
      Δεν θα έπρεπε, αγαπητοί συνάδελφοι, να διερευνηθούν τουλάχιστον οι δυνατότητες ύπαρξης τέτοιου είδους ασφαλιστικών δικλίδων; Δεν θα έπρεπε, εκτός από την κατ’ ευφημισμόν πολιτική δέσμευση, να υπάρχει και κάτι άλλο πιο απτό και πιο μετρήσιμο; 
      Έχουμε κατανομή πιστώσεων σε τομείς και κωδικούς λίγο μικρότερες ή λίγο μεγαλύτερες από τις πιστώσεις του προηγούμενου χρόνου. Κρυφοί λογαριασμοί, εκατοντάδες ανεξέλεγκτα ποσά, χρησιμοποιούμενα με αδιαφανείς διαδικασίες. Το Υπουργείο Δημόσιας Τάξης, το Υπουργείο Δημόσιας Διοίκησης, το Υπουργείο Εξωτερικών, το Υπουργείο Άμυνας κατανέμουν, χαρίζουν χωρίς έλεγχο, τεράστια ποσά για την ικανοποίηση ρουσφετολογικών αιτημάτων.
      Κύριε Καραμανλή, κύριοι Υπουργοί, ποία η συνέπεια λόγων και έργων; Για διακόσιους εβδομήντα κρυφούς ειδικούς λογαριασμούς έκανε λόγο ο κύριος Πρωθυπουργός. Πόσους καταργήσατε; Κανέναν. Αντίθετα, έχουν υπερδιπλασιαστεί τα ποσά που διαχειρίζονται οι κύριοι Υπουργοί ανεξέλεγκτα. Από ποιους ελέγχεται η νομιμότητα των δαπανών και γιατί κάθε χρόνο παρατηρούνται υπερβάσεις αυτών των ειδικών λογαριασμών κατά 50%, 70% και 150%; Δεν είδα καμία διάψευση στις καταγγελίες που είδαν το φως της δημοσιότητας. 
      Είναι ένας δεύτερος μισός Προϋπολογισμός, αγαπητοί συνάδελφοι, ο οποίος αφήνεται σε μια εν κρυπτώ διαχείριση από τα εκάστοτε κυβερνητικά στελέχη. Εσείς δεν λέγατε προεκλογικά ότι θα καταργήσετε όλους αυτούς τους λογαριασμούς; Μήπως συμβαίνει αυτό και δεν το έχουμε πάρει είδηση; Αντ’ αυτού, όμως, έχουν εκτιναχθεί στα ύψη κρυφές ρουσφετολογικές δαπάνες. Η αδιαφάνεια, η διαμεσολάβηση, το πελατειακό κράτος είναι απόλυτα ταυτισμένα με τη γονιδιακή σύνθεση της παράταξής σας. 
      Είναι μόνιμη επωδός των κυβερνήσεων και ιδιαίτερα της Κυβέρνησης της Νέας Δημοκρατίας να ισχυρίζεται ότι καταθέτει τον πιο αξιόπιστο Προϋπολογισμό, τον πιο αναπτυξιακό, τον πιο δίκαιο, αλλά το μόνο που απομένει στο τέλος είναι η κυβερνητική αναξιοπιστία. Ποια σχέση έχουν αυτά που είχαν αποτυπωθεί στον προϋπολογισμό του περασμένου χρόνου με τα πραχθέντα, τα τεκταινόμενα και τις αποφάσεις της Κυβέρνησης;
      Σε ποια σημεία ταυτίζεται η πολιτική που ακολουθεί σήμερα η Κυβέρνηση της Νέας Δημοκρατίας μ’ αυτά που προέβλεπε ο περσινός προϋπολογισμός; 
      Κατανοώ απόλυτα τα κυβερνητικά στελέχη, τους κυρίους Υπουργούς και τους συναδέλφους της Συμπολίτευσης. Κάθε Υπουργός θεωρεί υποχρέωσή του να στηρίξει θεμιτά ή αθέμιτα τα πεπραγμένα του. Δυστυχώς, αγαπητοί συνάδελφοι της Συμπολίτευσης, η επίκληση των δεικτών δεν αναστρέφει την πραγματικότητα. Η πραγματικότητα είναι διαφορετική απ’ αυτήν που θέλετε να περιγράψετε. Έχω την αίσθηση ότι και εσείς οι ίδιοι, όταν περιδιαβαίνετε την περιφέρειά σας, αναγνωρίζετε και βλέπετε την ανασφάλεια, την ακρίβεια, το φόβο για το αύριο, τον πεσιμισμό, την ανεργία, την έλλειψη εμπιστοσύνης στο κράτος και τους θεσμούς του εκ μέρους του πολίτη. Αυτά είναι τα συναισθήματα που διακατέχουν τον πολίτη. Αυτό είναι το αποτέλεσμα της Κυβέρνησης τού «σεμνά και ταπεινά», αυτό είναι το αποτέλεσμα της Κυβέρνησης Καραμανλή και Αλογοσκούφη. 
      Επιτέλους, αγαπητοί συνάδελφοι, και περισσότερο, κύριοι Υπουργοί, φροντίστε όσο πιο γρήγορα γίνεται να δώσετε μια απάντηση. Ποιο τμήμα της παράταξής σας θα έχει το πάνω χέρι για την εφαρμογή αυτού του Προϋπολογισμού; Η λαϊκή Δεξιά του κ. Πολύδωρα, του κ. Παναγιωτόπουλου, του κ. Σιούφα ή η νεοφιλελεύθερη Δεξιά του κ. Αλογοσκούφη, του κ. Μητσοτάκη κ.λπ.; Η σύγχυση, αγαπητοί συνάδελφοι, βλάπτει σοβαρά την υγεία των πολιτών. 
      Αντί απάντησης στην αγωνία των πολιτών βυζαντινολογούμε σ’ αυτήν την Αίθουσα περί κράτους, ιδιωτικοποιήσεων, ελευθερία αγοράς και άλλων παρόμοιων, τη στιγμή που ο πολίτης μόνος του προσπαθεί εναγωνίως και με πολλούς τρόπους να συμπληρώσει το μεγάλο του πρόβλημα, το μηνιάτικο προϋπολογισμό. Η βίαιη αναδιανομή του εισοδήματος των τελευταίων χρόνων και τα αποτελέσματά της δεν είναι δυνατόν να καλυφθούν με τις υπερφίαλες δηλώσεις του κ. Αλογοσκούφη για τους δείκτες αύξησης του Α.Ε.Π. ή για τους δείκτες της οικονομικής ανάπτυξης. 
      Το αίσθημα ασφάλειας των πολιτών δεν εμβαθύνεται με το ξεπούλημα της δημόσιας περιουσίας, δεν αυξάνει, όταν αφήνεται στο έλεος της κερδοσκοπίας της αγοράς. Το κόστος διαβίωσης τραβά την ανηφόρα. Η φορολογική επιδρομή της Κυβέρνησης μειώνει όλο και περισσότερο τα έσοδα του μεγαλύτερου τμήματος της ελληνικής κοινωνίας. Ομοτράπεζοι της Κυβέρνησης, αγαπητοί συνάδελφοι, είναι οι λίγοι και εκλεκτοί. Συνδαιτυμόνες αυτών που χειρίζονται το δημόσιο χρήμα είναι οι «νταβατζήδες του Μπαϊρακτάρη». Χωρίς αιδώ, χωρίς συστολή αναδιανέμεται ο εθνικός πλούτος.
      (Χειροκροτήματα από την πτέρυγα του ΠΑ.ΣΟ.Κ. )
      Αγαπητοί συνάδελφοι της Συμπολίτευσης, η ιδεολογική επίκληση της θέσης και άποψης για λιγότερο κράτος, για απελευθέρωση της αγοράς, για ιδιωτικοποιήσεις είναι προπέτασμα καπνού για την εφαρμογή της πιο επικίνδυνης, της πιο αδιέξοδης, της πιο ανερμάτιστης μονεταριστικής πολιτικής. Δεν αντέχει σε καμιά περίπτωση σε σοβαρή κριτική η άποψη που επικαλείστε για το ξεπούλημα της δημόσιας περιουσίας και τη χαριστική μεταβίβαση του ελέγχου στρατηγικών τομέων της οικονομίας στους ιδιώτες. Για μας, για το ΠΑ.ΣΟ.Κ. είναι καθαρό. Στρατηγικοί τομείς της οικονομίας, παραμένουν στον έλεγχο του κράτους. Επικοινωνίες, ενέργεια, νερό δεν είναι δυνατόν να μεταβληθούν σε προϊόντα εκμετάλλευσης. 
      Ποια είναι η προστασία του καταναλωτή; Με ποιες μεθόδους και με ποια μέσα, όταν ολοκληρωθεί όλο αυτό το ξεπούλημα που προτείνετε, είναι δυνατή η παρέμβαση του κράτους; Δεν σας έχει προβληματίσει η ληστρική εκμετάλλευση του πολίτη, του καταναλωτή από τα καρτέλ των τραπεζών; Είναι ανιστόρητη και επικίνδυνη και αντέχει μόνο σε επιφανειακή κριτική η άποψη ότι δίνεται δήθεν η δυνατότητα εύκολης, γρήγορης, χαμηλότοκης σύναψης σύμβασης δανείων μετά τις αποκρατικοποιήσεις και το ξεπούλημα των τραπεζών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε δυο λεπτά, κύριε Πρόεδρε. 
      Υποθηκεύουμε το μέλλον της χώρας, διαρρηγνύουμε τον κοινωνικό ιστό, υπερχρεώνουμε τα νοικοκυριά και μεγιστοποιούμε τα κέρδη των τραπεζών και των τραπεζιτών. 
      Δεν είναι, κύριε Υπουργέ -και απευθύνομαι σε σας διότι ξέρω τις γνώσεις σας- η ευφυία και η διορατικότητα των ιδιωτών μάνατζερ, ο λόγος και η αιτία της επέκτασης του δικτύου των τραπεζών στη Βαλκανική. Η επέκταση έγινε γεγονός, γιατί υπήρχε ευνοϊκό επενδυτικό κλίμα και αγορές στα μέτρα και τις δυνατότητες των ελληνικών τραπεζών. 
      Γιατί, αγαπητοί συνάδελφοι, ο Ο.Τ.Ε. με κρατική διαχείριση έγινε ο μεγαλύτερος και εγκυρότερος παίκτης στην τηλεπικοινωνιακή αγορά στα Βαλκάνια; Για τους ίδιους λόγους, γιατί υπήρχε ευνοϊκό επενδυτικό κλίμα, γιατί υπήρχαν στοχεύσεις, γιατί υπήρχε πρόγραμμα. Ευαίσθητοι εθνικοί στρατηγικοί τομείς δεν παραδίδονται σε χέρια ανόμων, ανεξέλεγκτα, χωρίς αιδώ, χωρίς προσχήματα.
      Γιατί, κύριοι Υπουργοί της Κυβέρνησης δεν παρεμβαίνει η Τράπεζα της Ελλάδος και οι άλλοι ελεγκτικοί μηχανισμοί για το σταμάτημα της ληστρικής εκμετάλλευσης των καταναλωτών από τις τράπεζες; Ξεπουλήστε, κύριοι της Νέας Δημοκρατίας και τον Ο.Τ.Ε. και τη Δ.Ε.Η. και την Ε.Υ.Δ.Α.Π. και τα λιμάνια  και το Ταχυδρομείο και την Αγροτική Τράπεζα.
      Αλήθεια, κύριε Αλογοσκούφη, τα 2.000.000.000 από το ξεπούλημα του Ο.Τ.Ε. πού θα πάνε; Στη μαύρη τρύπα των πελατειακών εξυπηρετήσεων; Στην οικονομική ικανοποίηση των κάθε είδους συμβούλων και «ημετέρων» που έχετε προσλάβει; Στη χαριστική χρηματοδότηση των ολίγων και εκλεκτών φίλων σας; Καταθέστε επιτέλους μία πρόταση, πού θα επενδυθούν τα 2.000.000.000 που θα πάρετε από τον Ο.Τ.Ε.. Θα θέλαμε να το γνωρίζουμε. Δηλώστε υπεύθυνα με ποιους μηχανισμούς το κράτος θα μπορεί να παρεμβαίνει για την εξομάλυνση της αγοράς. Μήπως με τις ανεξάρτητες αρχές; Μήπως με την επιβολή προστίμων, τα οποία δεν εισπράττονται εάν δεν ολοκληρωθεί η όλη διαδικασία των ένδικων μέσων; Τρανό παράδειγμα το καρτέλ του γάλακτος.
      Σε ποια μορφή κοινωνίας θέλετε να οδηγήσετε τη χώρα, κύριοι συνάδελφοι; Έχετε χρέος να δηλώσετε ευθαρσώς και με παρρησία στον ελληνικό λαό: «Δεν θέλουμε καμία δυνατότητα κρατικής παρέμβασης για την προστασία του πολίτη». Είναι θέση σας. «Δεν θέλουμε, δεν επιθυμούμε θεσμούς με κύρος, με δημοκρατική λειτουργία στην υπηρεσία του πολίτη. Επιθυμούμε κατασταλτικούς μηχανισμούς ποδηγέτησης του πολίτη και περιορισμού των προσωπικών ελευθεριών». Εδώ μπορεί να αναφωνήσει κάποιος: Χαίρε, Καίσαρ Πολύδωρα, μαζί με τους πραιτοριανούς σου!
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό θα ήθελα να κλείσετε.
      ΙΩΑΝΝΗΣ ΠΑΡΑΣΚΕΥΑΣ: «Διαφωνούμε με τον έλεγχο από το κράτος των στρατηγικών τομέων της οικονομίας. Διαφωνούμε μ’ ένα ισχυρό κράτος-πρόνοιας. Διαφωνούμε με κάθε θεσμικό μέτρο προστασίας των εργαζομένων από την ασυδοσία του εργοδότη. Δεν επιθυμούμε ισχυρό ασφαλιστικό σύστημα, το οποίο αφήνουμε να αποβιώσει από μόνο του. Μέλημα και φροντίδα μας; Παιδεία, υγεία, πρόνοια, ασφάλεια να αφεθούν στο έλεος της κερδοσκοπίας».
      Αγαπητοί συνάδελφοι, στο καφενείο προχθές συζητώντας ανέφερα ότι αύριο το βράδυ θα ψηφιστεί ο Προϋπολογισμός. Ξέρετε ποια ήταν η απάντηση όλων των παρισταμένων; «Ε, και; Τι μας νοιάζει; Τι μας ενδιαφέρει; Μόνοι σας τα καταλαβαίνετε, μόνοι σας τα ψηφίζετε, μόνοι σας τα αλλάζετε. Εμείς είμαστε τελείως απ’ έξω». Αυτή είναι η άποψη του πολίτη για τη λειτουργία μας ως Βουλευτές. 
      Είναι η ώρα «…και πέντε». Ας αποφασίσουμε, αγαπητοί συνάδελφοι, την αλλαγή της λειτουργίας του Κοινοβουλίου με στόχο την αναβάθμιση της πολιτικής, την αναβάθμιση του ρόλου του Βουλευτή, την αναβάθμιση των διαδικασιών ελέγχου του κυβερνητικού έργου. Η Βουλή είναι ένας ζωντανός οργανισμός, δεν είναι μόνο εργοστάσιο παραγωγής νόμων. Είναι κοιτίδα της δημοκρατίας, είναι χώρος της ελεύθερης σκέψης, του ελεύθερου λόγου και του διαλόγου.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Είναι η τύχη του τελευταίου να μιλάει πιο πολύ.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 8 Δεκεμβρίου 2006 και της Δευτέρας 11 Δεκεμβρίου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Παρασκευής 8 Δεκεμβρίου 2006 και της Δευτέρας 11 Δεκεμβρίου 2006 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 01.53΄ λύεται η συνεδρίαση για σήμερα ημέρα Πέμπτη 21 Δεκεμβρίου 2006 και ώρα 10.00΄ με αντικείμενο εργασιών του Σώματος: νομοθετική εργασία, συνέχιση της συζήτησης και ψήφιση του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ						ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 20-12-2006	ΣΕΛ. 1

