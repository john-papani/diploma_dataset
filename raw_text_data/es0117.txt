Παρασκευή 17 Ιανουαρίου 2003
ΣΥΝΕΔΡΙΑΣΗ ΝΔ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση πρακτικών, σελ.
2. Άδεια απουσίας της Βουλευτού Π. Φουντουκίδου, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Λεχαινών Ηλείας και το Τεχνικό Επαγγελματικό Εκπαιδευτήριο Αγιάς Λαρίσης, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 20 Ιανουαρίου 2003, σελ.
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με τις προθέσεις να Κυβέρνησης να λειτουργήσουν πεντακόσια νέα Κέντρα Εξυπηρέτησης των Πολιτών κλπ., σελ.
β) Προς τον Υπουργό Γεωργίας: i) σχετικά με το καθορισμό των όρων και των κανόνων εν όψει της νέας καλλιεργητικής περιόδου για το βαμβάκι, σελ.
ii) σχετικά με την αντιμετώπιση του προβλήματος διάθεσης της φετινής παραγωγής πορτοκαλιών, κλπ., σελ.
iii) σχετικά με την πρόσφατη θανάτωση ζώων στον Εθνικό Κήπο, τη σύλληψη των δραστών κλπ., σελ.
γ) Προς την Υπουργό Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος καθίζησης τμήματος της Εγνατίας Οδού στο Δήμο Δωδώνης Ιωαννίνων, σελ.
5. Συζήτηση επερώτησης προς τον Υπουργό Ανάπτυξης, σχετικά με τις μικρομεσαίες επιχειρήσεις Μ.Μ.Ε., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Δημόσιας Τάξης και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών Υποθέσεων της Μάλτας σε θέματα αρμοδιότητάς τους", σελ.
β) Οι Υπουργοί Δικαιοσύνης και Εξωτερικών κατέθεσαν σχέδιο νόμου: "Κύρωση της Σύμβασης για το εφαρμοστέο δίκαιο στις υποχρεώσεις διατροφής", σελ.
2) Κατάθεση εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας: "Αναδιοργάνωση του Εθνικού Συστήματος Κοινωνικής Φροντίδας και άλλες διατάξεις", σελ.
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό.
ΚΟΥΒΕΛΑΣ Σ., σελ.
ΣΚΑΝΔΑΛΙΔΗΣ Κ., σελ.
β) Προς τους Υπουργούς.
ΑΚΡΙΒΑΚΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΣΤΡΙΦΤΑΡΗΣ Σ., σελ.
ΤΣΑΚΛΙΔΗΣ Ι., σελ.
ΧΑΤΖΗΜΙΧΑΛΗΣ Φ., σελ.
Β. Επί της επερώτησης.
ΚΟΥΒΕΛΗΣ Φ., σελ.
ΚΩΝΣΤΑΝΤΙΝΟΥ Φ., σελ.
ΚΩΝΣΤΑΝΤΟΠΟΥΛΟς Ν., σελ.
ΛΑΦΑΖΑΝΗΣ Π., σελ.
ΞΗΡΟΤΥΡΗ Α., σελ.
ΠΑΥΛΟΠΟΥΛΟΣ Π., σελ.
ΤΑΣΟΥΛΑΣ Κ., σελ.
ΤΣΟΧΑΤΖΟΠΟΥΛΟΣ Α., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
ΣΥΝΕΔΡΙΑΣΗ ΝΔ΄
Παρασκευή 17 Ιανουαρίου 2003

	Αθήνα, σήμερα στις 17 Ιανουαρίου 2003, ημέρα Παρασκευή και ώρα 10.47' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16/1/03 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΝΒ΄ συνεδριάσεώς του, της 15ης Ιανουαρίου 2003 σε ό,τι αφορά την ψήφιση στο σύνολο του σχεδίου νόμου "Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις")
Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Κωνσταντίνο Τασούλα, Βουλευτή Ιωαννίνων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια ΄Ενωση Αναπήρων και Θυμάτων Πολέμου ΄Αμαχου Πληθυσμού ζητεί την επαναχορήγηση στα μέλη της του Δελτίου Ελευθέρας Κυκλοφορίας και του επιδόματος Λουτροθεραπείας και Αεροθεραπείας.                                                                                 
2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Νικολάου Αικατερίνη, κάτοικος Δράμας ζητεί τη  χορήγηση επιδόματος από τον ΟΓΑ.
3) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο Δήμος Κυπαρισσίας Μεσσηνίας διαμαρτύρεται για την κατάργηση δρομολογίων του ΟΣΕ στη γραμμή Κυπαρισσίας- Αθήνα.
4) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Αγροτικός Συνεταιρισμός Πλατανοτόπου Καβάλας διαμαρτύρεται για τα αποτελέσματα των εκτιμήσεων του ΕΛΓΑ για τις ζημιές στους αμπελώνες λόγω θεομηνίας και ζητούν επανεξέταση.
5) Ο Βουλευτής  Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ  Ιστιαίας Εύβοιας ζητεί την ανέγερση νέου σύγχρονου κτιρίου για τη στέγαση του ΤΕΕ Ιστιαίας.
6) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Ιωαννίνων ζητεί να πραγματοποιηθεί η σύνοδος των Υπουργών Παιδείας της Ευρωπαϊκής ΄Ενωσης στην πόλη των Ιωαννίνων.
7) Ο Βουλευτής Αιτωλ/νίας κ. ΙΩΑΝΝΗΣ ΒΑϊΝΑΣ κατέθεσε αναφορά με την οποία ο Δήμος Κεκροπίας ζητεί την άμεση χρηματοδότηση της κατασκευής του αποχετευτικού έργου Παλαίρου Αιτωλ/νίας.
8) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Κίνηση Γονέων για τα Δικαιώματα του Αυτιστικού Παιδιού ζητεί επίλυση προβλημάτων των αυτιστικών ατόμων όπως τη χορήγηση δημόσιας και δωρεάν υγείας και πρόνοιας για τις βαριές αναπηρίες κ.λπ.
9) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Σχολική Επιτροπή του Δημοτικού Σχολείου Σεβαστιανών Σκύδρας Νομού Πέλλας ζητεί χορήγηση οικονομικής ενίσχυσης.
10) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία Κάτοικοι του Οικισμού  Μανούτσου Κερατέας ζητούν την ασφαλτόστρωση Κεντρικής Οδικής Αρτηρίας της περιοχής τους.
11) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Σωματείο Συμβασιούχων ΟΠΑΠ ΑΕ ζητεί την εργασιακή αποκατάσταση των ήδη συμβασιούχων εργαζομένων στον ΟΠΑΠ ΑΕ..
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2736/12-11-02 ερώτηση δόθηκε με το υπ΄αριθμ. 516/4-11-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη ερώτηση:
"Απαντώντας στην ερώτηση με αριθμό 2736/12-11-2002 που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με την καθυστέρηση έκδοσης συνταξιοδοτικής απόφασης από τον ΟΓΑ του κ. Σταύρου Κυριακίδη σας πληροφορούμε τα ακόλουθα:
Όπως μας γνώρισε ο Οργανισμός, για τον ανωτέρω ασφαλισμένο έχει εκδοθεί απόφαση για χορήγηση σύνταξης αναπηρίας, η οποία προωθήθηκε για μηχανογραφική επεξεργασία, προκειμένου ο κ. Κυριακίδης να πληρωθεί το πρώτο δεκαήμερο του μηνός Ιανουαρίου 2003, τη σύνταξη του μηνός αυτού καθώς και τις αναδρομικές του συντάξεις.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ"
2. Στην με αριθμό 2737/12-11-02 ερώτηση δόθηκε με το υπ΄αριθμ. 519/4-12-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη ερώτηση:
"Απαντώντας στην ερώτηση με αριθμό 2737/12-11-2002 που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με την καθυστέρηση έκδοσης συνταξιοδοτικής απόφασης από τον ΟΓΑ του κ. Γρηγορίου Γκελάκη σας πληροφορούμε τα ακόλουθα:
Όπως μας γνώρισε ο Οργανισμός, για τον ανωτέρω ασφαλισμένο, το τμήμα της σύνταξης αναπηρίας που αντιστοιχεί στο χρόνο ασφάλισής του στο ΙΚΑ θα του καταβληθεί μαζί με τη σύνταξη που ήδη λαμβάνει από τον ΟΓΑ το μήνα Δεκέμβριο του τρέχοντος έτους.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ"
3. Στην με αριθμό 2738/12-11-2002 ερώτηση δόθηκε με το υπ' αριθμ. 518/4-11-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση με αριθμό 2738/12-11-2002 που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με την καθυστέρηση έκδοσης συνταξιοδοτικής απόφασης από τον ΟΓΑ του κ. Χαράλαμπου Παναγιωτίδη, σας γνωρίζουμε τα ακόλουθα:
Όπως μας γνώρισε ο Οργανισμός, για τον ανωτέρω ασφαλισμένο έχει εκδοθεί απόφαση συνταξιοδότησης, η οποία προωθείται για μηχανογραφική επεξεργασία, προκειμένου ο κ. Παναγιωτίδης να πληρωθεί το πρώτο δεκαήμερο του μηνός Ιανουαρίου 2003.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ"
4. Στην με αριθμό 2739/12-11-2002 ερώτηση δόθηκε με το υπ' αριθμ. 520/4-11-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση με αριθμό 2739/12-11-2002 που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με την καθυστέρηση έκδοσης συνταξιοδοτικής απόφασης από τον ΟΓΑ της κ. Σταυρούλας Παναγιωτίδου, σας πληροφορούμε τα ακόλουθα:
Όπως μας γνώρισε ο Οργανισμός, για την ανωτέρω ασφαλισμένη έχει εκδοθεί απόφαση συνταξιοδότησης, η οποία προωθείται για μηχανογραφική επεξεργασία, προκειμένου η κα Παναγιωτίδου να πληρωθεί το πρώτο δεκαήμερο του μηνός Ιανουαρίου 2003.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ"
5. Στην με αριθμό 2734/12-11-02 ερώτηση δόθηκε με το υπ' αριθμ. 512/4-11-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση με αριθμό 2743/12-11-2002, που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με καθυστέρηση έκδοσης συνταξιοδότησης απόφασης από τον ΟΓΑ του κ. Χρυσοστόμου Καρπέτη σας πληροφορούμε τα ακόλουθα:
Όπως μας γνώρισε ο Οργανισμός, η αίτηση για σύνταξη λόγω αναπηρίας του ανωτέρω ασφαλισμένου περιήλθε στον ΟΓΑ στις 4/7/2002.
Ο συνταξιοδοτικός του φάκελος διαβιβάστηκε στην αρμόδια Α/θμια Υγειονομική Επιτροπή του ΙΚΑ Σερρών και ορίσθηκε ημερομηνία εξέτασης η 20ή/11/2002.
Κατόπιν ο φάκελός του θα επιστραφεί στην αρμοδία Υπηρεσία του Οργανισμού για την έκδοση της συνταξιοδοτικής απόφασης του ασφαλισμένου.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ"
6. Στην με αριθμό 2733/12-11-02 ερώτηση δόθηκε με το υπ' αριθμ. 514/4-11-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση με αριθμό 2733/12-11-2002, που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με καθυστέρηση έκδοσης συνταξιοδοτικής απόφασης από τον ΟΓΑ της κ. Ελένης Καραμιχαήλ, σας πληροφορούμε τα ακόλουθα:
Όπως μας γνώρισε ο Οργανισμός, από την Υπηρεσία του ΟΓΑ εκδόθηκε πράξη συνέχισης της συνταξιοδότησης λόγω αναπηρίας της ανωτέρω, η οποία προωθείται για μηχανογραφική επεξεργασία, προκειμένου η κ. Καραμιχαήλ να πληρωθεί το πρώτο δεκαήμερο του μηνός Φεβρουαρίου 2003.
Σημειώνουμε ότι, όσον αφορά τη γερμανική παροχή οι μέχρι τώρα υποβληθείσες αιτήσεις της απορρίφθηκαν από τον Γερμανικό Φορέα, λόγω ελλείπουσας σύμπραξης, δεδομένου ότι δεν προσκόμισε τα απαραίτητα δικαιολογητικά που της ζητήθηκαν.
Ο Υφυπουργός
Ροβέρτος Σπυρόπουλος")
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 20 Ιανουαρίου 2003.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 254/13.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Γεωργίας, σχετικώς με την αποζημίωση των πληγέντων από την έντονη κακοκαιρία πορτοκαλοπαραγωγών και ελαιοπαραγωγών του Νομού Λακωνίας.
2. Η με αριθμό 258/13.1.2003 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εργασίας και Κοινωνικών Ασφαλίσεων, σχετικώς με την ανάθεση σε ιδιωτική εταιρεία της έκδοσης συντάξεων του Ιδρύματος Κοινωνικών Ασφαλίσεων κλπ.
3. Η με αριθμό 262/14.1.2003 επίκαιρη  ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τη λήψη των αναγκαίων μέτρων διασφάλισης της εύρυθμης λειτουργίας του Δικτύου Θεραπευτικών Υπηρεσιών "ΓΕΦΥΡΑ", για την αντιμετώπιση των ναρκωτικών στο Νομό Αχαΐας.
4. Η με αριθμό 268/14.1.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Δικαιοσύνης, Υγείας και Πρόνοιας, σχετικώς με την αξιοποίηση του πορίσματος της ειδικής Επιστημονικής Επιτροπής για τα ναρκωτικά κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου  (Άρθρο 130 παρ. 4 Καν. Βουλής)
1. Η με αριθμό 244/13.1.2003 επίκαιρη ερώτηση του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Δημόσιας Τάξης, σχετικώς με τις προθέσεις του Υπουργείου, να κατασκευάσει χώρους για την προσωρινή φύλαξη και φιλοξενία, των υπό απέλαση αλλοδαπών στην περιοχή της Κοινότητας Μαλακάσας.
2. Η με αριθμό 270/14.1.2003 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Ταλιαδούρου προς τον Υπουργό Εθνικής Παιδείας και Θρησκευμάτων, σχετικώς με τις παρατυπίες στην κατάρτιση των πινάκων των αναπληρωτών καθηγητών μουσικής.
3. Η με αριθμό 263/14.1.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εμπορικής Ναυτιλίας, σχετικώς με τη μετεκπαίδευση των πρωτοετών σπουδαστών των Ακαδημιών του Εμπορικού Ναυτικού στα πλοία κλπ.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Κύριοι συνάδελφοι, δέχεστε να προηγηθεί η δεύτερη επίκαιρη ερώτηση του κ. Κούβελα γιατί έχει να ταξιδέψει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΑΛΕΞΑΝΔΡΟΣ ΑΚΡΙΒΑΚΗΣ: Είναι και αγαπητός ο κ. Κούβελας.
ΠΡΟΕΔΡΕΥΩΝ (Κωνσταντίνος Γείτονας): Εσείς μπορείτε να πάτε και οδικώς στη Βοιωτία, κύριε Ακριβάκη. Ο κ. Καρατζαφέρης είναι εδώ στην Αθήνα και επικοινωνεί με το σταθμό του με όλους.  Ο κ. Κούβελας πρέπει να πάρει το αεροπλάνο, για να ανταποκριθεί στις υποχρεώσεις του στη Θεσσαλονίκη. 
 Συνεπώς θα συζητηθεί η δεύτερη με αριθμό 261/13-1-2003 επίκαιρη ερώτηση του Βουλευτή της Νέας Δημοκρατίας κ. Σωτηρίου Κούβελα προς τον Πρωθυπουργό, σχετικώς με τις προθέσεις της Κυβέρνησης να λειτουργήσουν πεντακόσια νέα Κέντρα Εξυπηρέτησης των Πολιτών κλπ.
(Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης, άρθρο 129 παρ. 3)
Η επίκαιρη ερώτηση του κυρίου συναδέλφου έχει ως εξής:
"Εν όψει των εκλογών η Κυβέρνηση στήνει πεντακόσια Κέντρα διαφήμισης του έργου της σε όλη τη χώρα.
Συγκεκριμένα: 1) Ενοικιάζουν πεντακόσια κτίρια για στέγαση των νέων "Κέντρα Εξυπηρέτησης των Πολιτών".
2) Διορίζουν, δεκάδες, χιλιάδες υπαλλήλους διαφόρων ειδικοτήτων.
3) Πραγματοποιούν προμήθειες δισεκατομμυρίων για εξοπλισμό, κομπιούτερ, προγράμματα, τηλεπικοινωνιακό υλικό, έπιπλα, αυτοκίνητα κτλ που θα "εξυπηρετούν τα Κέντρα Εξυπηρέτησης".
4) Υπόσχονται ότι οι νέες αυτές υπηρεσίες θα κάνουν "θαύματα", ότι μέχρι τέλους του 2003 θα είναι σε θέση να αντιμετωπίζουν συνολικά χίλιες διαφορετικές πράξεις και διαδικασίες που σχετίζονται με τη Δημόσια Διοίκηση:
Να διεκπεραιώνουν αλληλογραφία, να δέχονται πληρωμές λογαριασμών           ΔΕΗ, ΟΤΕ, νερού. 
Να καταβάλλουν συντάξεις, επιδοτήσεις, επιδόματα, οικονομικές ενισχύσεις. 
Να διεκπεραιώνουν επενδυτικά προγράμματα και οικοδομικές άδειες. Να τακτοποιούν υποθέσεις των αποδήμων Ελλήνων. 
Να εξυπηρετούν τους αγρότες σε τριακόσιες περιπτώσεις για θέματα σχετικά με ΟΓΑ ΕΛΓΑ ΟΠΕΚΕΠΕ, Αγροτικής Τράπεζας.
Να τελειώνουν πενήντα διαδικασίες του Υπουργείου Δικαιοσύνης , τριάντα έξι του Υπουργείου Υγείας, σαράντα του ΟΑΕΔ, ογδόντα πέντε του ΔΙΚΑΤΣΑ κτλ.
5) Δηλώνουν ότι αν στα κέντρα αυτά δεν εξυπηρετηθούν οι πολίτες, θα αποζημιώνονται με 200.000 δραχ, σε κάθε περίπτωση. 
Πώς όμως θα πετύχουν τα νέα κέντρα εκεί που αποτυγχάνουν οι αρμόδιες υπηρεσίες; Θα τα εξοπλίσουν με το "κοκαλάκι της νυχτερίδας;"
Τι εξηγήσεις δίνει ο κύριος Πρωθυπουργός για όλα τα παραπάνω;".
Ο Υπουργός Εσωτερικών, Δημόσιας Διοίκησης και Αποκέντρωσης κ. Σκανδαλίδης, έχει το λόγο. 
Ορίστε, κύριε Υπουργέ, να απαντήσετε για το "κοκαλάκι".
        ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Είμαι βέβαιος ότι ο κ. Κούβελας παρ΄ ότι είναι ένας έμπειρος πολιτικός και με ιδιαίτερη διαδρομή στα θέματα δημόσιας διοίκησης, δεν παρακολούθησε από κοντά τις εξελίξεις των τελευταίων χρόνων που αφορούν αυτήν τη μεγάλη αλλαγή και πιστεύω ότι αδικεί την Κυβέρνηση λέγοντας, ότι στήνει τα πεντακόσια Κέντρα Εξυπηρέτησης Πολιτών για διαφήμιση του έργου της. 
	Είναι πεντακόσια Κέντρα Εξυπηρέτησης Πολιτών για τα οποία η Κυβέρνηση νιώθει περήφανη. Είναι ένα έργο πολύ παραγωγικό και ουσιαστικό, μια πραγματική επανάσταση στη Δημόσια Διοίκηση. Το λέω αυτό, κύριε Πρόεδρε, διότι τα τέσσερα κέντρα που έγιναν τετρακόσια μέσα σ΄ ένα χρόνο προκάλεσαν τέτοια δυναμική εξαιτίας της επιτυχημένης λειτουργίας τους, ώστε ανάγκασαν όλους τους δημάρχους της χώρας, να τρέχουν ο ένας πίσω από τον άλλο για να ζητάνε να φτιάξουν Κέντρα Εξυπηρέτησης Πολιτών στην περιοχή τους και την κ. Μπακογιάννη να δηλώνει βασικά προεκλογικά στο Δήμο Αθηναίων ότι θα καλύψει τα επτά διαμερίσματα ως άμεση προτεραιότητα με Κέντρα Εξυπηρέτησης Πολιτών. 
	Αυτό πιστεύω ότι δείχνει ότι η λειτουργία αυτών των κέντρων δεν είναι ευκαιριακή, αλλά είναι μια πραγματική επανάσταση στη Δημόσια Διοίκηση, γι' αυτό η Κυβέρνηση ξοδεύει σοβαρούς πόρους γι' αυτό. 
	Μέσα από το πρόγραμμα "ΑΡΙΑΝΔΗ" το οποίο ξεπερνά τα 20.000.000.000 συνιστάται και λειτουργεί όλο αυτό το σύστημα. Το έργο "ΣΥΖΕΥΞΗ" μετά από τη έγκριση από τη διακομματική επιτροπή που προκηρύχθηκε τώρα, έχει προϋπολογισμό 75.000.000 ευρώ, δηλαδή περίπου 25.000.000.000 δραχμές, με στόχο  να δημιουργήσει -για να απαντήσω σε αυτό που λέει ο κ. Κούβελας- ενιαίο δίκτυο δημόσιας ανταλλαγής πληροφοριών διασύνδεσης χιλίων οκτακοσίων δημοσίων υπηρεσιών. 
	Η υποδομή του "ΣΥΖΕΥΞΗ" θα αξιοποιηθεί από τα πληροφοριακά συστήματα που γίνονται παράλληλα των νομαρχιών από τις πολεοδομίες, τη βιομηχανία, τα νοσοκομεία και τα κέντρα υγείας, τους ΟΤΑ, τα ΚΕΠ κλπ.. Θα υπάρξει όλο αυτό το σύστημα της ηλεκτρονικής διακυβέρνησης ως ένα πρότυπο σύστημα σε ευρωπαϊκό επίπεδο. 
	Μάλιστα, η Κυβέρνηση φιλοδοξεί μέσα στον Ιούνιο και στο άτυπο Συμβούλιο Υπουργών Δημόσιας Διοίκησης που θα γίνει στη Ρόδο, να παρουσιάσει ως βέλτιστη πρακτική τη λειτουργία των Κέντρων Εξυπηρέτησης Πολιτών. 
	Θα ήθελα να σας πληροφορήσω ότι σήμερα λειτουργούν παραγωγικά τετρακόσια πενήντα κέντρα. Ως τον Ιούλιο του 2003 θα έχουμε υπερβεί τα επτακόσια. Οι αποφάσεις βρίσκονται σε εξέλιξη. Στο τέλος του έτους θα προσεγγίσουμε τα χίλια. Μέχρι σήμερα, έχουν πιστοποιηθεί τετρακόσιες σαράντα διοικητικές διαδικασίες από τις χίλιες περίπου και μέχρι τον Ιούλιο θα έχουν πιστοποιηθεί μέσα από τα κέντρα επτακόσιες διαδικασίες. Ο ρυθμός είναι τόσο επιταχυνόμενος, ώστε ο στόχος των χιλίων διαδικασιών δεν θα αποτελεί θαύμα. Θα επιτευχθεί μέσα στο 2003. 
	Δρομολογούμε ήδη τις διαδικασίες για την υποβολή από τα ΚΕΠ της ηλεκτρονικής δήλωσης ΦΠΑ και εισοδήματος και αυτήν τη στιγμή διερευνούμε τη δυνατότητα στα ακραία σημεία της χώρας ο πολίτης να μπορεί να κάνει συναλλαγή ακόμα και με την Αγροτική Τράπεζα μέσω των ΚΕΠ, ώστε να επιταχύνει τις διαδικασίες των συντάξεων και όλα αυτά να συνιστούν μία πολυδύναμη διοικητική υπηρεσία. 
	Τέλος, κύριε Πρόεδρε, όσον αφορά το θέμα της αποζημίωσης, δεν υπάρχει το στοιχείο των 200.000. Ούτε είναι λογικό, αλλά ούτε και εφικτό. Αλλά είναι σαφές ότι στην ολοκληρωμένη λειτουργία των Κέντρων, από τη στιγμή που θα διασυνδεθούν και οι 1000 πράξεις, το κράτος θα μπορεί επιτέλους να εγγυηθεί ότι θα διενεργεί έγκαιρα τις πράξεις του. Αν τότε δεν τις πραγματοποιεί έγκαιρα, θα μπορεί να αποζημιώνει, όπως γίνεται στα σύγχρονα κράτη, τους πολίτες. 
	ΠΡΟΕΔΡΕΥΩΝ (Κωνσταντίνος Γείτονας): Σας ευχαριστούμε, κύριε Υπουργέ. 
	Το λόγο έχει ο κ. Κούβελας. 
	ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, άλλο πράγμα  είναι Κέντρο Παροχής Πληροφοριών και άλλο πράγμα είναι αυτό το οποίο προβάλλει τουλάχιστον ο κύριος Υπουργός Δημόσιας Διοίκησης και Αποκέντρωσης σε μια συνέντευξή του στην Εφημερίδα "ΑΓΓΕΛΙΟΦΟΡΟΣ", η οποία μου έδωσε και εμένα την αφορμή για να υποβάλω την ερώτηση. 
Δηλαδή εκεί που απέτυχαν οι δημόσιες υπηρεσίες, θα στήσετε εσείς έναν άλλο μηχανισμό και θα επιτύχει;. Λέτε: Τα Κέντρα αυτά θα δέχονται αλληλογραφία, εκεί θα πληρώνονται οι λογαριασμοί ΔΕΗ ΟΤΕ Νερού..., θα εξυπηρετούν τους μετανάστες στις υποθέσεις τους, θα εκδίδουν συντάξεις, αποζημιώσεις και όλα τα σχετικά τα οποία αναζητούν οι πολίτες στη Δημόσια Διοίκηση. Λέει ότι "θα προωθούν ογδόντα πέντε υποθέσεις του ΔΙΚΑΤΣΑ". Θα ήθελα να σημειώσω ότι στο ΔΙΚΑΤΣΑ ο πολίτης χρειάζεται τρία χρόνια για να πάρει απάντηση. Αυτά τα κέντρα θα ολοκληρώνουν τις διαδικασίες στο άψε σβήσε; Δηλαδή, από εδώ και πέρα δεν θα διαμαρτύρονται οι αγρότες ότι αργούν οι επιδοτήσεις, οι αποζημιώσεις; 
Λέει ότι θα εκδίδουν πολεοδομικές άδειες. Αν είναι δυνατόν! Χθες, είχαμε μία καταγγελία ότι στην περιοχή του Αγίου Όρους οργιάζει η αυθαίρετη δόμηση σε περιοχές ιστορικού και αρχαιολογικού χαρακτήρα και ότι ο Υπουργός Μακεδονίας και Θράκης έχει στείλει τρεις φορές εντολή σ΄ ένα πολεοδομικό γραφείο για μία παράνομη άδεια και το πολεοδομικό γραφείο δεν δίνει καμία σημασία. Δηλαδή από εδώ και πέρα θα πάψει να υπάρχει η αυθαίρετη δόμηση. 
Αναρωτιέμαι αν οι εφορίες θα διεκπεραιώνουν γρήγορα τις δουλειές και τους ελέγχους. Σήμερα, οι συντάξεις απαιτούν από ένα χρόνο έως επτά χρόνια στο Ταμείο Μετάλλου. Τα Κέντρα Εξυπηρέτησης θα βγάζουν αυτές τις συντάξεις στο άψε σβήσε; 
Τα δικαστήρια για να σου προσδιορίσουν μία υπόθεση χρειάζονται δύο, τρία χρόνια. Για να συζητηθεί και να εκδοθεί η απόφαση απαιτούνται άλλα τρία ή τέσσερα χρόνια. Για να καθαρογραφεί αυτή η απόφαση απαιτούνται άλλα δύο χρόνια. Τι θα κάνουν δηλαδή τα Κέντρα Εξυπηρέτησης; Θα τα λύσουν αυτά τα προβλήματα; Διότι, αν δεν τα λύσουν αυτά τα προβλήματα, απλά θα μπερδέψουν τον κόσμο. Ο πολίτης αντί να πάει στην αρμόδια υπηρεσία να τελειώσει τη δουλειά του, θα πηγαίνει στο Κέντρο Εξυπηρέτησης το οποίο ή θα τον στέλνει στην αρμόδια υπηρεσία ή θα του λέει "μην στενοχωριέσαι, κάνε μία αίτηση σε μένα και εγώ θα φροντίσω". 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Κύριε Κούβελα, γίνατε κατανοητός. Ολοκληρώστε, σας παρακαλώ. 
ΣΩΤΗΡΙΟΣ ΚΟΥΒΕΛΑΣ: Αυτό το κομφούζιο θα δημιουργηθεί, κύριε Πρόεδρε, και θα έχουμε ένα ανάλογο φαινόμενο με εκείνο που αντιμετωπίσαμε στην Νομαρχιακή Αυτοδιοίκηση όπου πάρθηκαν αποφάσεις πρόχειρα και χωρίς προετοιμασία και επί οκτώ χρόνια ταλανίζεται η Τοπική Αυτοδιοίκηση και οι πολίτες. 
Αλίμονο αν σπείρουμε το ίδιο σπέρμα διάλυσης και δυαρχίας στη Δημόσια Διοίκηση! Αυτό είναι το θέμα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός για δευτερολογία. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Νομίζω ότι ο κ. Κούβελας έκανε μια παρανόηση. Δεν ζητεί κανείς να καταργήσει το κράτος με τα Κέντρα Εξυπηρέτησης Πολιτών. Ούτε θα αντικαταστήσουν το κράτος σε όλες του τις εκφάνσεις! Αυτό δεν γίνεται. Είναι φανερό. Θα ήταν αφελής όποιος το πίστευε. 
Όμως, θα φέρω δύο παραδείγματα για να γίνει αυτό κατανοητό: Ο Ο.Γ.Α. προχωρεί τώρα σε μια σύμβαση με τα Κέντρα Εξυπηρέτησης Πολιτών σε συγκεκριμένα σημεία -σε διακόσια σημεία της χώρας- για να προετοιμάζουν συντάξεις εκ των προτέρων -ένα χρόνο πριν- ούτως ώστε να επιταχυνθεί η διαδικασία μετά. Η εσωτερική λειτουργία των υπηρεσιών θα γίνεται με ηλεκτρονικό τρόπο -όπου, βέβαια, αυτό μπορεί να γίνει- και έτσι θα επιταχύνονται οι διαδικασίες. Ταυτόχρονα γίνεται μια ολόκληρη διαδικασία μέσα από το πρόγραμμα "ΠΟΛΙΤΕΙΑ". Απλοποιούνται δηλαδή οι διαδικασίες. Αυτήν τη στιγμή έχουμε κάνει ανασχεδιασμούς και με ηλεκτρονικό τρόπο πάμε στα μισά δικαιολογητικά απ' αυτά που χρειάζονταν μέχρι τώρα. Είναι μια ευρύτερη αλλαγή στη Δημόσια Διοίκηση που οδηγεί στα Κέντρα Εξυπηρέτησης Πολιτών. 
Ασφαλώς τα Κέντρα Εξυπηρέτησης Πολιτών δεν θα λειτουργούν δι' αλληλογραφίας. Όμως, αντί να παρατάει ο ταχυδρόμος τα γράμματα στο καφενείο, όταν πηγαίνει σ΄ ένα ορεινό χωριό, με μια σύμβαση των ΕΛ.ΤΑ. με τα Κέντρα Εξυπηρέτησης Πολιτών αυτό θα γίνεται υπεύθυνα μέσω αυτών. Υπάρχουν δηλαδή χίλια δυο πράγματα που μπορούν να γίνουν μέσα από τα Κ.Ε.Π.. Αυτά τα επιτρέπει η ηλεκτρονική διακυβέρνηση και η φοβερή τεχνολογική εξέλιξη. 
Το πρόγραμμα της κοινωνίας της πληροφορίας θα αλλάξει τη μορφή της Δημόσιας Διοίκησης και θα βελτιώσει ποιοτικά την εσωτερική λειτουργία των υπηρεσιών. Είναι μια πολύ μεγάλη αλλαγή που γίνεται αυτήν την εποχή. Ο προβληματισμός είναι κοινός σε όλη την Ευρώπη. Παντού γίνονται τέτοιες προσπάθειες. Μακριά από εμάς η ιδέα ότι έτσι θα καταργήσουμε το κράτος και ότι σ΄ ένα ορεινό χωριό μόνο του το κέντρο θα βγάζει τη σύνταξη. Από εκεί θα κινείται όλη η εσωτερική διαδικασία και αυτό θα χτυπήσει -αν θέλετε να σας πω, κύριε Κούβελα- και τη διαφθορά. Διότι, όταν σήμερα ο πολίτης χρειάζεται να πηγαίνει σε δέκα υπηρεσίες  για να βγάλει δέκα χαρτιά, ενώ η διοίκηση, εσωτερικά, μπορεί να τα βγάλει μόνη της, αρκεί να πάει ο πολίτης μόνο σε μία μόνο υπηρεσία και με την εξουσιοδοτημένη ηλεκτρονική του υπογραφή να πάρει το χαρτί που θέλει, είναι φανερό ότι αυτό είναι μία επανάσταση κατά της διαφθοράς. 
Είναι ένας θεσμός επιτυχημένος -ήδη στα πρώτα του βήματα- παρά τις δυσκολίες που εμφανίζει. Αυτό είναι φανερό. Αν μάλιστα ολοκληρωθούν τα συστήματα της Κοινωνίας της Πληροφορίας, θα είναι άλλη μια Δημόσια Διοίκηση και θα καλυτερεύσει ο κορμός της Δημόσιας Διοίκησης μέσα απ' αυτήν την αποκέντρωση των υπηρεσιών. Στο κάτω-κάτω της γραφής να αναλάβουν και οι δήμοι την ευθύνη της επαφής με τον πολίτη και της εξυπηρέτησής του. Είναι δική της αρμοδιότητα και δική τους επιλογή. Έτσι θα κρίνει και ο πολίτης αν γίνεται καλά η δουλειά. 
ΣΩΤΗΡΙΟΣ ΚΟΥΒΕΛΑΣ: Ο καθένας έχει την ευθύνη του. Δεν μπορείτε να μετατοπίζετε αλλού την ευθύνη. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κούβελα. Αν δεν σας ικανοποιεί η απάντηση του κυρίου Υπουργού, να επανέλθετε. Δεν υπάρχει άλλη διαδικασία. 
Επιστρέφουμε στη συζήτηση της πρώτης επίκαιρης ερώτησης, που είναι η με αριθμό 269/14-1-2003 του Βουλευτή του Πανελλήνιου Σοσιαλιστικού Κινήματος κ. Αλεξάνδρου Ακριβάκη προς τον Υπουργό Γεωργίας, σχετικώς με τον καθορισμό των όρων και των κανόνων εν όψει της νέας καλλιεργητικής περιόδου για το βαμβάκι. 
Η επίκαιρη ερώτηση του κ. Ακριβάκη έχει ως εξής: 
"Με το τέλος της εκκοκκιστικής περιόδου για το βαμβάκι και πριν αρχίσουν οι προετοιμασίες για τη νέα καλλιεργητική περίοδο, είναι ανάγκη να αποσαφηνιστούν πλήρως όλα τα θέματα που αφορούν τη νέα περίοδο, να διατυπωθούν με καθαρότητα οι κανόνες του παιγνιδιού και να ενημερωθούν για όλα αυτά έγκαιρα, από τώρα, οι βαμβακοπαραγωγοί. 
Η εμπειρία των μέτρων που ελήφθησαν και των προσπαθειών που έγιναν τα τελευταία χρόνια, με τα θετικά και τα αρνητικά τους, μπορούν να μας βοηθήσουν να ξεκαθαρίσουμε καλύτερα το πεδίο και να εφαρμόσουμε πιο απλά και πιο αποτελεσματικά μέτρα στη νέα περίοδο. 
Τα βασικά ζητήματα που πρέπει να ξεκαθαριστούν είναι: 
Πρώτον: Ποιος δικαιούται να καλλιεργήσει βαμβάκι, πόσα στρέμματα και σε τι ποσότητα; Να συγκροτηθούν άμεσα οι πίνακες και να αναρτηθούν στα δημοτικά διαμερίσματα για να ενημερωθούν όλοι οι παραγωγοί. Με άλλα λόγια να συγκροτηθεί άμεσα το Μητρώο Βαμβακοπαραγωγών, για να ξέρουμε ποιος καλλιεργεί και πόσα καλλιεργεί. 
Δεύτερον: Πώς και με ποια μέτρα θα γίνει πιο απλός αλλά και πιο αποτελεσματικός ο έλεγχος στις εκκοκκιστικές επιχειρήσεις, για να μη φορτώνεται η παραγωγή με πλασματικές ποσότητες και ο παραγωγός με ποινές συνυπευθυνότητας; 
Τρίτον: Πώς και με ποια μέτρα θα διασφαλιστεί η λειτουργία του υγιούς ανταγωνισμού στην αγορά του βαμβακιού, για να μην είναι οι βαμβακοπαραγωγοί σε ομηρία, των εκκοκκιστικών επιχειρήσεων, με τις συμφωνίες που κάνουν μεταξύ τους και με τις διαδικασίες των "ανοιχτών" τιμών και των "ανοιχτών" τιμολογίων; 
Ερωτάται ο κύριος Υπουργός τι σκοπεύει να κάνει, για να ξεκαθαρίσει τους όρους και τους κανόνες για τη νέα καλλιεργητική περίοδο;"
Θα απαντήσει ο Υφυπουργός Γεωργίας κ. Χατζημιχάλης. 
Ορίστε, κύριε Υφυπουργέ. Έχετε το λόγο. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριοι συνάδελφοι, γνωρίζετε πολύ καλά ότι τα τελευταία χρόνια στη χώρα μας η καλλιέργεια του βαμβακιού βρέθηκε στο επίκεντρο του ενδιαφέροντος, αλλά και της αντιπαράθεσης. Η εξέλιξη που είχαμε μέχρι σήμερα έδειξε ότι η προσπάθεια της Κυβέρνησης να οργανώσει το σύστημα της παραγωγής στον τομέα του βάμβακος -που το θεωρούμε και είναι πράγματι εθνικό προϊόν- απέδωσε συγκεκριμένα αποτελέσματα και μάλιστα θετικά αποτελέσματα. Ο χώρος φαίνεται ότι άρχισε να εξυγιαίνεται. Οι παραγωγοί διαμόρφωσαν σταδιακά τα τελευταία χρόνια μια διαφορετική συνείδηση από τη συνείδηση που υπήρχε μέχρι τώρα. Αντιλαμβάνονται ότι θα πρέπει να οργανώσουμε σωστά την παραγωγή μας, ώστε να έχουμε τη δυνατότητα απορρόφησης όλων των εισροών από την Ευρωπαϊκή Ένωση και να έχουμε τη δυνατότητα μεγιστοποίησης του εισοδήματος των παραγωγών, πράγμα που είναι σκοπός της Κυβέρνησης και του Υπουργείου Γεωργίας. 
Ταυτόχρονα, οι ελεγκτικοί μηχανισμοί μπορώ να πω ότι κι αυτοί εξυγιάνθηκαν, εκσυγχρονίστηκαν, έγιναν πιο αποτελεσματικοί. Το αποτέλεσμα ήταν φέτος η περίοδος για το βαμβάκι να είναι μια καλή περίοδος, οι τιμές να είναι καλές τιμές, ο ανταγωνισμός λειτούργησε σε σχετικά ικανοποιητικά επίπεδα.
Οι παραγωγοί πρέπει να είναι ενημερωμένοι για το τι πρόκειται να συμβεί κάθε περίοδο. Το σύστημα που εφαρμόζουμε πλέον είναι ένα σταθερό σύστημα. Πέρασε από κάποιες διακυμάνσεις τα τελευταία δύο χρόνια, οριστικοποιήθηκε, όμως, σταθεροποιήθηκε και τώρα ο παραγωγός γνωρίζει τι πρόκειται να συμβεί, επειδή έχει τη δυνατότητα να ενημερώνεται και από το Υπουργείο Γεωργίας εγκαίρως. 
Αυτό που θα συμβεί φέτος είναι το ίδιο περίπου σύστημα που ίσχυσε και πέρσι. Η  ελληνική Κυβέρνηση, το Υπουργείο Γεωργίας, δεν μπορεί να κάνει τίποτε άλλο παρά να εφαρμόζει τους κανονισμούς που υπάρχουν. Οι παραγωγοί έχουν δικαίωμα να καλλιεργήσουν τις ίδιες εκτάσεις εντός του Ολοκληρωμένου Συστήματος Διαχείρισης των Ενισχύσεων, του ΟΣΔΕ, που καλλιέργησαν και την περίοδο 2002. Υπάρχει μία εξαίρεση, ένας περιορισμός, ο περιορισμός που αγγίζει το 20%, στους ετεροεπαγγελματίες αγρότες οι οποίοι καλλιεργούν πάνω από πενήντα στρέμματα. Υπήρχε ο περιορισμός του 15%, έγινε 20%, δηλαδή θα υπάρχει αυτή η συμπληρωματική διαφορά, για τους ετεροεπαγγελματίες μόνον, της μείωσης του 5%. Φθάνουν δηλαδή όλοι, από τα πενήντα στρέμματα και πάνω, σε μία μείωση καλλιεργούμενης έκτασης βάμβακος κατά 20%. Αναφέρομαι στους ετεροεπαγγελματίες. Οι κατά κύριο επάγγελμα αγρότες καλλιεργούν ό,τι καλλιέργησαν και την προηγούμενη περίοδο. Έχουν αυτό το δικαίωμα, αυτήν τη δυνατότητα.
Είναι γνωστό ότι το Υπουργείο Γεωργίας δεν μπορεί να παρεμβαίνει στην αγορά. Μπορεί, όμως, για να λειτουργήσει καλύτερα ο ανταγωνισμός και για να διασφαλιστεί το εισόδημα των βαμβακοπαραγωγών, να υπάρξουν ομάδες παραγωγών. Αυτό είναι μια μεγάλη πρόκληση για τους ίδιους τους βαμβακοπαραγωγούς, γιατί με αυτόν τον τρόπο θα διασφαλίσουν καλύτερα τα συμφέροντά τους, θα διαπραγματευθούν καλύτερα με τους μεταποιητές, θα μπορέσουν να διαθέσουν με καλύτερες τιμές τα προϊόντα τους, θα μπορέσουν στο τέλος να ελέγξουν όλο το κύκλωμα της παραγωγής βάμβακος, να το οργανώσουν και να μεγιστοποιήσουν τα οφέλη από τη συγκεκριμένη παραγωγή. 
Αυτός είναι ο στόχος μας και για τη φετινή χρονιά και πιστεύω ότι θα τον καταφέρουμε.
ΠΡΟΕΔΡΕΥΩΝ (Κωνσταντίνος Γείτονας): Περισσότερα θα πείτε στη δευτερολογία σας.
Ο κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Υπουργέ, πιστεύω ότι δεν αισθάνεσθε ιδιαίτερα ευτυχής από την οργάνωση της λειτουργίας της παραγωγής του βαμβακιού τα τελευταία χρόνια. Υπήρξαν ασάφειες, υπήρξαν αλληλοαναιρούμενες αποφάσεις που δημιούργησαν σύγχυση στους παραγωγούς και ενίοτε και πανικό και μια εξαιρετική αβεβαιότητα ως προς την τύχη του προϊόντος τους. Αυτό, θα μου επιτρέψετε να πω ότι είναι δεδομένο. 
Και βεβαίως δεν στοχεύει η ερώτησή μου στο να ασκηθεί κάποια κριτική προς εσάς ή την Κυβέρνηση. Στοχεύει στο να βοηθήσουμε να βάλουμε τις βάσεις για μια καλύτερη περίοδο φέτος και τα επόμενα χρόνια.
Πιστεύω ότι για να διασφαλιστεί μια καλύτερη περίοδος πρέπει να γίνουν σαφείς και καθαροί οι κανόνες που θα ισχύουν για τους παραγωγούς. Και συγκεκριμένα: τι έχει δικαίωμα να καλλιεργήσει κάποιος, πόσα στρέμματα και ποιοι και ποιες ποσότητες έχουν τη δυνατότητα να παραδώσουν.
Αυτά πρέπει να καθοριστούν και να ανακοινωθούν όχι έτσι αόριστα από το Υπουργείο Γεωργίας, αλλά με πίνακες στα δημοτικά διαμερίσματα.
Το δεύτερο θέμα που κατά την άποψή μου πρέπει να προσεχθεί είναι να διασφαλιστεί ένας νέος αποτελεσματικός τρόπος ελέγχου των εκκοκκιστικών επιχειρήσεων, ούτως ώστε να μην φορτώνεται η παραγωγή με πλασματικές ποσότητες, οι οποίες σε τελευταία ανάλυση καταλήγουν σε ποινές συνυπευθυνότητας των αγροτών.
Έρχομαι στο θέμα του ελεύθερου ανταγωνισμού, για τον οποίο βεβαίως δεν ευθύνεται το Υπουργείο Γεωργίας ή η Κυβέρνηση, αλλά πρέπει να υπάρξουν κάποιοι κανόνες, ούτως ώστε οι παραγωγοί να μην είναι όμηροι των εκκοκκιστών. Γιατί αυτό ακριβώς συμβαίνει με την τραγική πράγματι κατάσταση που επικρατεί με τα ανοικτά τιμολόγια και τις ανοικτές τιμές, που σε τελευταία ανάλυση ο αγρότης ελπίζει ότι θα πάρει μια καλύτερη τιμή. Και τελικώς γίνεται όμηρος και έρμαιο των εκκοκκιστών και παίρνει πάντα τη χαμηλότερη τιμή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΑΛΕΞΑΝΔΡΟΣ ΑΚΡΙΒΑΚΗΣ: Εάν κατά την άποψή μου μπορέσει το Υπουργείο να διασφαλίσει αυτούς τους κανόνες στα τρία κεφάλαια, που ανέφερα, τότε πιστεύω ότι θα μπούμε σε μια καλύτερη περίοδο στη διαδικασία οργάνωσης της παραγωγής του βαμβακιού.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, θέλω να τονίσω ότι στην πρωτολογία μου δεν πρόλαβα να απαντήσω στο θέμα του μητρώου που θέσατε. 
Μητρώο Βαμβακοπαραγωγών υπάρχει. Θα έλεγα ότι ίσως είναι το πιο πλήρες, το πιο αναλυτικό εργαλείο που έχουμε στα χέριά μας για την προσπάθεια που κάνουμε για την οργάνωση της παραγωγής βάμβακος. Με βάση αυτό το μητρώο κινούμαστε. Με βάση αυτό παίρνουμε μέτρα, γιατί με βάση αυτό το μητρώο προσδιορίζουμε ποιοι είναι οι κατά κύριο επάγγελμα αγρότες, ποιοι είναι οι ετεροεπαγγελματίες, πόσα στρέμματα έχουν καλλιεργήσει, πόσα έχουν δηλώσει μέσα στο ΟΣΔΕ. Επομένως με βάση αυτό το μητρώο προσδιορίσαμε και το τι μπορεί σε έκταση να καλλιεργήσει ο κάθε βαμβακοπαραγωγός.
Όπως γνωρίζετε, ως Υπουργείο Γεωργίας δεν μπορούμε να προσδιορίσουμε ποσότητες, που ο καθένας δικαιούται να παραδώσει. Δεν μπορούμε να το κάνουμε, γιατί αυτό δεν το προβλέπει ο κανονισμός και, όπως δήλωσα, η Κυβέρνηση οφείλει να σεβαστεί τον υπάρχοντα κανονισμό της Ευρωπαϊκής Ένωσης, ο οποίος αναφέρεται στην οργάνωση και στη λειτουργία της παραγωγής βάμβακος.
Για να μπορέσουν οι παραγωγοί πράγματι να αποφύγουν την απώλεια εσόδων λόγω της πολιτικής των εκκοκκιστικών επιχειρήσεων, για να μπορέσουν να διαμορφώσουν και οι ίδιοι με την παρέμβασή τους τις τιμές, θα πρέπει να έχουν τη δυνατότητα να διαπραγματευθούν από θέση -θα έλεγα- ισχύος. Δεν μπορεί ο κάθε βαμβακοπαραγωγός ή ο καθένας από τους ογδόντα πέντε-ογδόντα επτά χιλιάδες βαμβακοπαραγωγούς να διαπραγματεύεται από θέση ισχύος με τον εκκοκκιστή. Όμως μπορούν να το κάνουν, εάν συνεργαστούν κι εάν οδηγηθούν σε νέα σχήματα.
Γι' αυτό η πρόταση του Υπουργείου Γεωργίας, αλλά και η πρόκληση προς τους βαμβακοπαραγωγούς, είναι να οργανώσουν και να συγκροτήσουν ομάδες παραγωγών και μέσα απ' αυτές να διεκδικήσουν τα δικαιώματά τους. 
Κύριε Ακριβάκη, πρέπει να σας πω ότι σήμερα στην Ελλάδα δεν υπάρχει κανένας αυθεντικός εκπρόσωπος των βαμβακοπαραγωγών, γιατί δεν υπάρχει καμία οργάνωση βαμβακοπαραγωγών. Πολλές φορές έχουμε τα φαινόμενα -και στα πλαίσια των πρόσφατων κινητοποιήσεων- εκφραστές των βαμβακοπαραγωγών να είναι κατά καιρούς πρόεδροι ενώσεων, οι οποίοι έχουν και εκκοκκιστικές επιχειρήσεις.
Εδώ, λοιπόν, υπάρχει μια αντίφαση. Τι θα εξυπηρετήσουν; Την εκκοκκιστική επιχείρηση και τον ισολογισμό τους, έστω κι εάν είναι πρόεδροι της ένωσης ή τα συμφέροντα των βαμβακοπαραγωγών; Πολύ περισσότερο δε, όταν ως πρόεδροι της ένωσης δεν εκφράζουν μόνο τους βαμβακοπαραγωγούς. 
Θέλω, λοιπόν, να πω ότι όταν δεν υπάρχει συγκεκριμένος φορέας που να μπορεί να στηρίξει και να εκφράσει αυθεντικά τους ίδιους τους παραγωγούς, τότε η δύναμη των βαμβακοπαραγωγών έναντι των εκκοκκιστικών επιχειρήσεων στη διάρκεια των διαπραγματεύσεων για την τιμή είναι πολύ μικρή και αποδυναμωμένη. Επομένως, είναι μια πρόκληση που πρέπει κι αυτή να την αντιμετωπίσουν.
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 265/14-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Εξωτερικών, σχετικώς με δημοσιεύματα του Τύπου αναφερόμενα στην εμπλοκή της χώρας μας στον πόλεμο του Ιράκ κλπ λόγω κωλύματος του κύριου Υπουργού δεν  θα συζητηθεί.
Συνεπώς η επίκαιρη ερώτηση διαγράφεται.
Προχωρούμε στις επίκαιρες ερωτήσεις δεύτερου κύκλου:
Πρώτη είναι η με αριθμό 267/14.1.2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τασούλα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αντιμετώπιση του προβλήματος καθίζησης τμήματος της Εγνατίας Οδού στο Δήμο Δωδώνης Ιωαννίνων.
Η επίκαιρη ερώτηση του κυρίου συναδέλφου έχει ως εξής:
"Για μια ακόμη φορά οι προβλέψεις και οι αντιρρήσεις της Τοπικής Αυτοδιοικήσεως και των τοπικών φορέων για την ακαταλληλότητα εδαφών τμημάτων της Εγνατίας Οδού επαληθεύτηκαν και σήμερα έχει δημιουργηθεί σοβαρότατο πρόβλημα από την καθίζηση και μετατόπιση εκατοντάδων μέτρων στον οδικό αυτό άξονα μεταξύ των Δημοτικών Διαμερισμάτων Δραμεσιών και Αγίας Αναστασίας του Δήμου Δωδώνης Ιωαννίνων.
Το γεγονός της ακαταλληλότητας των εδαφών στο συγκεκριμένο σημείο είχε επισημανθεί εδώ και πολλά χρόνια και κατ' επανάληψη από την Κοινότητα Δραμεσιών από το Δήμο Δωδώνης και από την Αδελφότητα Δραμεσιών Αθηνών με διαβήματα και παραστάσεις τους προς το ΥΠΕΧΩΔΕ χωρίς όμως να υπάρξει ανταπόκριση.
Σήμερα οι ζημιές είναι τεράστιες, ένα χωριό η Αγία Αναστασία βρίσκεται σε διαρκή κίνδυνο αποκλεισμού και το κόστος αποκαταστάσεως των ζημιών είναι απίστευτα πολλαπλάσιο από εκείνο που θα χρειαζόταν εάν είχαν αρχικά ληφθεί υπόψη τα πασίδηλα γεωλογικά δεδομένα της περιοχής.
Κατόπιν αυτών ερωτάται η κυρία Υπουργός ΠΕΧΩΔΕ: 
Για τις ενέργειες και για τις λύσεις που πρόκειται να δρομολογηθούν προκειμένου να αντιμετωπιστεί άμεσα και αποτελεσματικά αυτό το σοβαρότατο πρόβλημα της καθίζησης στο τμήμα Αγία Αναστασία -Δραμεσιοί της Εγνατίας Οδού;".
Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης, έχει το λόγο.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι γνωστό ότι η περιοχή της Δυτικής Μακεδονίας και κυρίως της Ηπείρου παρουσιάζει έντονα χαρακτηριστικά σε ό,τι αφορά το ανάγλυφο του εδάφους και επίσης έχει κακής ποιότητας εδαφικούς σχηματισμούς. 
Υπάρχουν προβλήματα τα οποία καθιστούν πολύ δύσκολο το έργο κατασκευής της Εγνατίας Οδού. "Η Εγνατία Οδός Α.Ε." η οποία εποπτεύεται από το Υπουργείο ΠΕΧΩΔΕ λαμβάνει όλα τα μέτρα, κάνει όλες τις προπαρασκευαστικές μελέτες -γεωλογικές, γεωτεχνικές- και πιστεύω ότι δίνει τις βέλτιστες τεχνικές λύσεις. Γι' αυτό και στην περιοχή της Ηπείρου κάναμε πολλά χιλιόμετρα σηράγγων, κοιλαδογεφυρών και χρησιμοποιούμε ειδικές μεθόδους αντιστήριξης των πρανών, επενδύσεων κλπ.
Πράγματι στην περιοχή αυτή στην οποία αναφέρεται ο κύριος συνάδελφος στις αρχές του χρόνου και σ΄ ένα τμήμα της Εγνατίας Οδού μήκους 140 περίπου μέτρων είχαμε κάποια φαινόμενα κατολίσθησης. Οι επιστήμονες μέχρι τώρα εξηγούν το φαινόμενο και λένε ότι οφείλεται στις έντονες βροχοπτώσεις και τα πλημμυρικά φαινόμενα, πέρα βεβαίως των πάγιων προβλημάτων που υπάρχουν. Ανατέθηκε στις υπηρεσίες και σε ειδικούς επιστήμονες με κατεπείγουσα εντολή από το Υπουργείο να εξετάσουν το φαινόμενο, αλλά δεν έχουμε καταλήξει ακόμα στην μελέτη παρέμβασης. Θα γίνει πιστεύω πολύ γρήγορα και θα γίνει με τον καλύτερο τρόπο, ώστε να υπάρχει ασφάλεια στη συγκεκριμένη περιοχή.
Τώρα, κύριε συνάδελφε, επελέγη αυτή η χάραξη. Πράγματι, ήταν υπόψη του Υπουργείου τα υπομνήματα και του δήμου και των κατοίκων, τα οποία μάλιστα με θετική εισήγηση εστάλησαν, το 1999 νομίζω, από την ηγεσία του Υπουργείου στην "Εγνατία Οδό Α.Ε." και σε υπηρεσιακούς παράγοντες. Αλλά δεν είναι ο Υπουργός αυτός που αποφασίζει για την χάραξη, είναι οι επιστήμονες, είναι οι υπηρεσίες που λαμβάνουν υπόψη πολλά κριτήρια για να καταλήξουν σε μια συγκεκριμένη χάραξη. Στη συγκεκριμένη περιοχή επελέγη η χάραξη αυτή, έγιναν κάποιες βελτιώσεις, αλλά όπως γνωρίζετε, υπήρχαν και κάποια τμήματα τα οποία είχαν ήδη κατασκευαστεί και επηρέαζαν την επιλογή της τελικής λύσης. Η άποψη των υπηρεσιών ήταν ότι αυτή η λύση που επελέγη είχε τα καλύτερα γεωμετρικά χαρακτηριστικά από άποψη μορφολογίας εδάφους και εν πάση περιπτώσει νομίζω ότι οι κάτοικοι της Κοινότητας Αγίας Αναστασίας δεν θα έχουν πρόβλημα πρόσβασης στον επαρχιακό δρόμο, γιατί το παρακολουθούμε το φαινόμενο. Βέβαια ο δρόμος κατασκευάζεται σε εκείνο το σημείο και υπάρχουν μηχανήματα. Η εντολή, όμως, είναι να εξασφαλίζεται πάντα απρόσκοπτη διέλευση και η τελική λύση θα είναι να υπάρχει υπόγεια διάβαση ώστε όταν κατασκευαστεί το έργο, να εξυπηρετούνται μόνιμα οι κάτοικοι της κοινότητας αυτής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, έπρεπε το Υπουργείο να λάβει υπόψη του ότι η περιοχή της Δωδώνης έχει καλή παράδοση στις προβλέψεις. Γι' αυτό, εξάλλου, βρισκόταν εκεί το περίφημο μαντείο, το οποίο συνήθιζε να "πέφτει μέσα" στις προβλέψεις. 
Δυστυχώς, έτσι και οι σύγχρονες προβλέψεις που εκστομίστηκαν από τους Δωδωνοχωρίτες για τη σαθρότητα των εδαφών της περιοχής μεταξύ των άλλοτε κοινοτήτων Δραμεσιών και Αγίας Αναστασίας "έπεσαν μέσα", όχι επειδή είχαμε πρόσφατες βροχοπτώσεις, αλλά γιατί είναι γνωστό ότι εκείνη η περιοχή "περπατάει", όπως λένε οι ντόπιοι. 
Είναι, λοιπόν, μία περιοχή, η οποία έχει υπόγεια νερά. Αυτό είχε επισημανθεί με κάθε τόνο και με κάθε ευπρέπεια από τους συλλόγους της περιοχής, από το Δήμο Δωδώνης, από τις αδελφότητες των Δραμεσών Αθηνών. Ακόμα και ο Νίκολας Χάμοντ, ο περίφημος ιστορικός επιστράτευσε το κύρος του, για να πιέσει το Υπουργείο να μετατοπίσει τη χάραξη στο σημείο εκείνο.
Ενώ, λοιπόν, η Δωδώνη φημιζόταν για τις παραστάσεις του περίφημου έργου του Αισχύλου "Προμηθεύς", σήμερα το ΥΠΕΧΩΔΕ έχει ανεβάσει το έργο "Επιμηθεύς". Αναρωτιέται, μάλιστα, κανείς τι περισσότερο έπρεπε να έχει γίνει πριν από τέσσερα, πέντε, έξι χρόνια, για να αλλάξει η χάραξη. Τα γινόμενα, βέβαια, δεν "απογίγνονται". Παρακαλώ πάρα πολύ, κύριε Υπουργέ, αυτά που είπατε να τα επιμεληθείτε, ώστε να γίνει το καλύτερο δυνατόν.
Χθες, απ' ό,τι διάβασα, εγκαινιάσατε, κύριε Υπουργέ, τη Μαλακάσα, η οποία με τις αποστραγγίξεις στοίχισε περί τα είκοσι εκατομμύρια ευρώ. Χρειάζονται και τέτοια έργα στην περιοχή της Δωδώνης στο σημείο εκείνο. Υπάρχει μεγάλη αναστάτωση στην περιοχή από την εκκρεμότητα του ότι η Εγνατία δεν τελειώνει, ο επαρχιακός άξονας Πεδινής Δωδώνης έχει κατακλυσθεί από τα φορτηγά και είναι ο πιο επικίνδυνος δρόμος σήμερα στο Νομό Ιωαννίνων. 
Παράλληλα, οι κάτοικοι περιμένουν να τελειώσει το έργο γρήγορα και ασφαλώς και να μη επαναληφθούν αυτά τα φαινόμενα, τα οποία οφείλονται στην απρονοησία του Υπουργείου που δεν έλαβε υπόψη του αυτά, τα οποία -για την ιστορία και για τη δικαίωση αυτών των ανθρώπων- θα καταθέσω σήμερα στα Πρακτικά της Βουλής.
(Στο σημείο αυτό ο Βουλευτής κ. Κωνσταντίνος Τασούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, άκουσα με προσοχή τον κύριο συνάδελφο και θα ήθελα να το διαβεβαιώσω ότι θα κάνουμε ό,τι είναι δυνατόν από την πλευρά μας, προκειμένου να παρακολουθούμε την εξέλιξη και να γίνεται η καλύτερη δυνατή παρέμβαση, ώστε και σύντομα να αποκατασταθεί η ζημιά που έχει γίνει και να υπάρχει ασφαλής δρόμος.
Από εκεί και πέρα, είπα στην πρωτολογία μου ότι όλα αυτά τα υπομνήματα ελήφθησαν υπόψη. Έχω και εγώ επιστολές του τότε Υπουργού και του Υφυπουργού ΠΕΧΩΔΕ που εστάλησαν στην Εγνατία, προκειμένου να ληφθούν σοβαρά υπ' όψη. Ήταν θετική η αντιμετώπιση από την πλευρά της ηγεσίας, αλλά γνωρίζετε πολύ καλά ότι υπάρχουν επιστήμονες, οι οποίοι αποφασίζουν και λαμβάνουν υπ' όψη όλα τα δεδομένα. Σας είπα, μάλιστα, ποια δεδομένα ελήφθησαν υπ' όψη, ώστε να επιλεγεί τελικά αυτή η χάραξη. 
Αυτήν τη στιγμή, αυτό που έχει σημασία -το είπατε και εσείς- είναι ότι πρέπει να υπάρξει η καλύτερη δυνατή αντιμετώπιση σ' αυτήν τη φάση που βρισκόμαστε και αυτό σας το βεβαιώνω.
ΓΕΩΡΓΙΟΣ ΚΑΡΑΤΖΑΦΕΡΗΣ: Εφαρμόσατε μεθόδους Μαλακάσας και στη Δωδώνη!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε μη διακόπτετε!
Δεύτερη είναι η με αριθμό 264/14-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την αντιμετώπιση του προβλήματος διάθεσης της φετινής παραγωγής πορτοκαλιών, κλπ.
Η επίκαιρη ερώτηση του κυρίου συναδέλφου έχει ως εξής: 
"Αδιάθετοι παραμένουν εκατοντάδες χιλιάδες τόνοι πορτοκαλιών, στους Νομούς Αργολίδας, Άρτας, Αιτωλοακαρνανίας. Ούτε το 25% της παραγωγής και των χυμοποιήσιμων και των επιτραπέζιων δεν έχει διατεθεί στην αγορά.
Ο κίνδυνος να σαπίσει η παραγωγή στο χωράφι είναι προφανής, όχι μόνο λόγω υπερωρίμανσης αλλά και των καιρικών συνθηκών.
Ερωτάται ο κύριος Υπουργός: Τι μέτρα θα πάρει η Κυβέρνηση για τη στήριξη του εισοδήματος χιλιάδων μικροπαραγωγών πορτοκαλιών μιας και η διάθεση στην αγορά είναι πλέον ανέφικτη;"
Θα απαντήσει ο Υφυπουργός Γεωργίας ο κ. Χατζημιχάλης.
Ορίστε, κύριε Υφυπουργέ, έχετε το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, γνωρίζετε πολύ καλά ότι υπήρξαν και υπάρχουν -όπως αναφέρθηκε στην ερώτησή σας- σημαντικά προβλήματα στο συγκεκριμένο τομέα, στους συγκεκριμένους παραγωγούς και στις περιοχές που αναφέρετε. Γνωρίζετε, επίσης, πολύ καλά ότι η Κυβέρνηση -η όποια κυβέρνηση- δεν μπορεί να παρεμβαίνει στο μηχανισμό λειτουργίας της αγοράς, δεν μπορεί να αναλαμβάνει την αγορά, την εμπορία και τη διακίνηση προϊόντων.
Όμως, υπάρχουν κάποιοι κανονισμοί που πρέπει να τηρούνται -και τηρούνται- και κάποιες δυνατότητες που επίσης αξιοποιεί η ελληνική Κυβέρνηση, για να μπορεί να διασφαλίζει τα συμφέροντα των Ελλήνων παραγωγών, το εισόδημά τους και να τους διευκολύνει σε περιόδους που αντιμετωπίζουν σοβαρά προβλήματα, όπως στη συγκεκριμένη περίπτωση.
Για τη φετινή χρονιά προβλέπεται ένα ποσοστό απόσυρσης 5% σε συνεργασία με τις οργανώσεις παραγωγών, που οφείλουν αυτό να το αξιοποιήσουν. Βεβαίως, φαντάζομαι ότι και εσείς θα συμφωνήσετε μαζί μου ότι δεν είναι αυτό ένα ποσοστό, το οποίο μπορεί να αντιμετωπίσει το πρόβλημα. 
Επίσης υπάρχει η δυνατότητα -και αυτή η διαδικασία εξελίσσεται και θα σας δώσω κάποια στοιχεία- χυμοποίησης προϊόντων. Με βάση τα στοιχεία που έχουμε και την επιδότηση, που γνωρίζετε πάρα πολύ καλά, των 11,27 ευρώ ανά εκατό κιλά οι διαδικασίες χυμοποίησης, που έχουμε αρχίσει, προχωρούν με πολύ εντατικούς ρυθμούς. Υπάρχουν υπογεγραμμένα συμβόλαια μεταξύ των ομάδων παραγωγών και των μεταποιητικών βιομηχανιών και με βάση αυτά τα στοιχεία, που έχουμε, προβλέπουμε ότι στη χυμοποίηση θα οδηγηθούν συνολικά τριακόσιες χιλιάδες τόνοι πορτοκαλιών για τη συγκεκριμένη περίοδο.
Πιθανόν δεν μπορεί ούτε αυτό να αντιμετωπίσει το πρόβλημα, όπως επίσης και αυτό που αναφέρατε εσείς, αλλά δεν μπορώ να επιβεβαιώσω τα στοιχεία, ότι μόνο το 25% διατίθεται στην αγορά. Βέβαια, το αποδέχομαι για τη συζήτηση. Και αυτό λοιπόν δεν μπορεί να αντιμετωπίσει το πρόβλημα. 
Εφόσον τεκμηριώνεται ότι υπάρχει ζημία, με βάση τους κανονισμούς της Ευρωπαϊκής Ένωσης, ότι υπάρχουν ποσοστά ζημιάς συγκεκριμένα που καλύπτονται από τους κανονισμούς και τις οδηγίες της Ευρωπαϊκής Ένωσης, θέλω να σας γνωρίσω ότι υπάρχει συμφωνία ανάμεσα στον Υπουργό Γεωργίας και τις οργανώσεις και τους φορείς των παραγωγών να προχωρήσουμε στη διαδικασία αίτησης στην Επιτροπή Ανταγωνισμού για τη χορήγηση οικονομικών ενισχύσεων στους συγκεκριμένους παραγωγούς, ώστε να μπορέσουν να αποζημιωθούν για την παραγωγή τους που με τόσο κόπο φυσικά προσπάθησαν να παράξουν, αλλά βλέπουν ότι οδηγείται στην καταστροφή.
Για το λόγο αυτό έχουν δοθεί εντολές να κινηθούν γρήγορα οι διαδικασίες. Ήδη από τις 15 του μήνα συγκροτούνται τριμελείς επιτροπές, για να μπορέσουν να ολοκληρώσουν την αποτύπωση της κατάστασης, την καταγραφή της ζημιάς και να οδηγήσουν στη συνέχεια στην υποβολή των αιτήσεων. Οι τριμελείς αυτές επιτροπές αποτελούνται από έναν εκπρόσωπο της νομαρχίας, από έναν εκπρόσωπο του ΕΛΓΑ και από έναν εκπρόσωπο των ίδιων των παραγωγών, ώστε με τον καλύτερο δυνατό τρόπο να μπορέσουν από κοινού να αντιμετωπίσουν το πρόβλημα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Καταρχάς θα ήθελα να πω ότι έχω στοιχεία μόνον από τρεις νομούς και δεν έχω στοιχεία για άλλους νομούς. Τα στοιχεία είναι αυτά ακριβώς που αναφέρω, κύριε Υφυπουργέ, και τα έχω πάρει από τις Διευθύνσεις Γεωργίας και από τις Νομαρχιακές Διευθύνσεις. 
Όμως, αυτό που θέλω να πω είναι ότι, ακόμα και αν πάνε τριακόσιες χιλιάδες τόνοι για χυμοποίηση, θα είναι, όπως και εσείς είπατε, μία ποσότητα μικρή που δεν καλύπτει το πρόβλημα. 
θέλω να πω ακόμα ότι οι διαδικασίες που θα ακολουθηθούν, σύμφωνα με αυτά που είπατε, θα φθάσουμε του χρόνου τέτοιον καιρό για να πάρουν κάποιες αποζημιώσεις οι παραγωγοί. Μέχρι τότε, όμως, οι τράπεζες οι άλλοι από τους οποίους οι παραγωγοί εφοδιάζονται λιπάσματα, φάρμακα θα ζητούν τα λεφτά τους. Οι παραγωγοί τι θα κάνουν; Δεν είναι καλύτερο να δώσετε μία προκαταβολή, για να μπορούν να κάνουν κάτι;
Επειδή είστε της ελεύθερης αγοράς, εγώ θα σας έλεγα να παρέμβετε και στην Αγροτική Τράπεζα, για να μην υπολογίζει ούτε υπερημερίες ούτε τόκους, αφού δεν είναι η υπαιτιότητα των παραγωγών για χρήματα που δεν εισέπραξαν. Είναι η αγορά, όπως την έχετε φτιάξει, και ας βγάλουν αυτοί τα συμπεράσματά τους. Δεν φταίτε εσείς για αυτό, όσο φταίνε αυτοί που σας αναγνωρίζουν αυτό το δικαίωμα, να έχετε ασύδοτη την αγορά.
Εσείς μπορείτε να κάνετε δύο πράγματα. Το πρώτο είναι να μην περιμένετε πότε και αν θα εγκρίνει η Ευρωπαϊκή Ένωση να δοθούν ορισμένες αποζημιώσεις στους παραγωγούς, γιατί, όπως σας είπα, θα περάσει ένας και πλέον χρόνος, όπως άλλωστε πέρασε και για τις άλλες ζημιές που μπήκαν σε αυτήν τη διαδικασία.
Δεύτερον μπορείτε να παρέμβετε στην Αγροτική Τράπεζα ή να εγγυηθείτε ότι αυτοί οι άνθρωποι δεν φταίνε, γιατί δεν μπορούν να δώσουν το Φλεβάρη ή το Μάρτη τη δόση, που οφείλουν να δώσουν, γιατί δεν μπόρεσαν να πουλήσουν τα προϊόντα τους και ήρθε από πάνω και η κακοκαιρία.
Δεν ξέρω αν με τις αποζημιώσεις από τον ΕΛΓΑ θα μπορούσατε να βοηθήσετε και προς αυτήν την κατεύθυνση, γιατί και από την κακοκαιρία έχουν πάθει ζημιά και ένας λόγος εκ των οποίων σαπίζουν τα πορτοκάλια είναι και η  κακοκαιρία.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, κανείς δεν είπε ότι η ελληνική Κυβέρνηση είναι υπέρ της ασυδοσίας της αγοράς. Είναι υπέρ της λειτουργίας μιας αποτελεσματικά ελεγχόμενης αγοράς. Θα μπορούσαμε να είμαστε και υπέρ της λειτουργίας των κολχόζ, αν φαινόταν ότι έχουν αποτελεσματική λειτουργία, αλλά αποδεικνύεται ότι δεν έχουν αποτελεσματική λειτουργία.
Επομένως, θα κινηθούμε με βάση τους νόμους, τους κανόνες και τις διαδικασίες που υπάρχουν και θα προσπαθήσουμε όσο το δυνατόν περισσότερο -και το αποδεικνύουμε αυτό καθημερινά- να καλύψουμε με ασφάλεια, με ευαισθησία και με αλληλεγγύη τους Έλληνες παραγωγούς. Δεν νομίζω ότι προτείνετε να επαναλάβουμε αυτό που έγινε με τις καταστροφικές πυρκαγιές του 2000 με τους παραγωγούς της Κορίνθου που πήραν τις προκαταβολές πριν την έγκριση του προγράμματος από τη Ευρωπαϊκή Ένωση και τώρα δεν μπορούν να πάρουν τα υπόλοιπα λεφτά τους. Και καθυστερούν οι πληρωμές στους παραγωγούς της Κορίνθου, αλλά και σε άλλους παραγωγούς σε ολόκληρη την Ελλάδα, επειδή δόθηκαν οι προκαταβολές, ενώ έπρεπε πρώτα να υπάρχει η έγκριση. 
Το λέω αυτό επειδή θα μπορούσατε να πείτε πολύ εύκολα, ανώδυνα και ανέξοδα, δώστε και τα υπόλοιπα στους παραγωγούς, μην περιμένετε την έγκριση της Ευρωπαϊκής Ένωσης. Και αυτό θα μπορούσε να γίνει. Μόνο που γνωρίζετε πολύ καλά ότι εάν δοθούν λεφτά του ελληνικού κράτους, του κρατικού προϋπολογισμού -δεν τα περιμένουμε από την Ευρωπαϊκή Ένωση- έξω από την απόφαση και την έγκριση της Επιτροπής Ανταγωνισμού της Ευρωπαϊκής Ένωσης,  πριν πάρουμε την έγκριση, τότε αυτομάτως υπάρχει ένα πρόστιμο στη χώρα μας, που ξεκινά από το 100% και φθάνει στο 300% των χρημάτων που καταβλήθηκαν. Αναφερόμαστε σε αρκετά δισεκατομμύρια δραχμές και φαντάζομαι ότι και εσείς δεν επιθυμείτε -και σίγουρα δεν επιθυμεί η ελληνική Κυβέρνηση- να πληρώσουμε τέτοια πρόστιμα στην Ευρωπαϊκή Ένωση, επειδή δεν θα τηρήσουμε κάποιες διαδικασίες. Και δεν το επιθυμείτε και εσείς και εμείς, γιατί τα λεφτά αυτά που διαχειριζόμαστε, κύριε συνάδελφε, δεν είναι δικά μας και δεν έχουμε την αίσθηση ότι είναι δικά μας λεφτά. Είναι λεφτά των Ελλήνων φορολογουμένων του ελληνικού λαού και των ίδιων των παραγωγών και δεν μπορούμε να τα αξιοποιούμε ή να τα διαχειριζόμαστε με έναν τέτοιο τρόπο.
Εκείνο που μπορούμε να κάνουμε και κάνουμε είναι να επιταχύνουμε τις διαδικασίες και οι διαδικασίες επιταχύνονται. Συγκροτήθηκαν ειδικά συνεργεία, θα τεκμηριωθεί η ζημιά και η παραγωγή με βάση τις συγκεκριμένες διαδικασίες και θα αποζημιωθούν. Από τη στιγμή που τεκμηριώνεται η ζημιά υπάρχουν και άλλες διαδικασίες πολύ γνωστές σε σας, κύριε Στριφτάρη, που δίνουν οδηγίες και στην Αγροτική Τράπεζα, πέραν του δεδομένου ότι με τις τελευταίες αποφάσεις που ανακοίνωσε ο Υπουργός Οικονομίας κ. Χριστοδουλάκης, οι διευκολύνσεις της Αγροτικής Τράπεζας, σε σχέση με τα ανοιχτά δάνεια που υπάρχουν, καλύπτουν ή μπορούν να καλύπτουν τις ανάγκες των παραγωγών και εφόσον υπάρξουν επιπλέον ειδικά προβλήματα, θα αντιμετωπισθούν και αυτά. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 266/14-1-2003 επίκαιρη ερώτηση του ανεξάρτητου Βουλευτή κ. Γεωργίου Καρατζαφέρη προς τους Υπουργούς Πολιτισμού, Γεωργίας, σχετικώς με την πρόσφατη θανάτωση ζώων στον Εθνικό Κήπο, τη σύλληψη των δραστών κλπ.
Η επίκαιρη ερώτηση του κυρίου συναδέλφου έχει ως εξής:
"Στην "Αθηνά του Πολιτισμού" (Ζάππειο-Εθν. Κήπος) και σε μερικές μόλις δεκάδες μέτρα από την έδρα της Ελληνικής Προεδρίας, τις παραμονές μάλιστα της ανάληψης της Προεδρίας της ΕΟΚ από τη χώρα μας (30-31/12/2002), καταμετρήθηκαν τα πτώματα από σαράντα γάτες και δεκαοκτώ σκύλους, που οι ειδικοί  επιστήμονες βεβαίωσαν ότι ο θάνατός τους προέρχεται από δηλητήριο.
Το δηλητήριο βρέθηκε (και συλλέχθηκε από φιλοζωικά σωματεία), μέσα σε δοχεία που ήταν τοποθετημένα σε εμφανή σημεία των παραπάνω δημοσίων χώρων, θέτοντας σε κίνδυνο ακόμα και τη ζωή μικρών παιδιών εφόσον είχαν εύκολα πρόσβαση σε αυτά.
Αξίζει να τονιστεί ότι όλες αυτές οι (αδέσποτες) γάτες, ζώα αγαπητά και φιλικά προς τους ανθρώπους, Έλληνες και ξένους, ήσαν ζώα στειρωμένα και εμβολιασμένα από τα φιλοζωϊκά σωματεία, που εδώ και χρόνια, υποκαθιστώντας τις υποχρεώσεις της πολιτείας, τα φροντίζει καθημερινώς, σε συνεργασία με τους Αθηναίους πολίτες. Η δε ύπαρξη στους χώρους αυτούς, οφείλεται κυρίως στην εγκατάλειψη τους από τους πρώην ιδιοκτήτες τους, εξαιτίας της έλλειψης κατάλληλης παιδείας και νομοθεσίας εκ μέρους της πολιτείας.
Επειδή η θανάτωση και ο παντός είδους βασανισμός ζώων τιμωρείται από το νόμο.
Επειδή τέτοιου είδους πράξεις κατά ανυπεράσπιστων ζώων εκθέτουν την υπόληψή μας ως Ελλήνων, διεθνώς.
Επειδή είναι αδιανόητο, εκείνοι που έχουν φυσική κλίση προς το έγκλημα να κυκλοφορούν ανάμεσά μας...
Επειδή η σιωπή δημιουργεί τέρατα.
Ερωτώνται οι κύριοι Υπουργοί:
Αν έχει γίνει έρευνα για να αποκαλυφθούν οι δράστες.
Αν η "εκτέλεση" των ζώων έγινε με εντολή της Κυβέρνησης.
Αν στις προϋποθέσεις της Κυβέρνησης είναι πέρα από την φορολόγηση των "υιοθετημένων" σκύλων και η προστασία των αδέσποτων."
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι, γνωρίζετε πολύ καλά από τις παρεμβάσεις που έχουν γίνει μέχρι τώρα από το Υπουργείο Γεωργίας και από τα δελτία τύπου -σας γνωρίζω επισήμως και στο Κοινοβούλιο- ότι η ελληνική Κυβέρνηση και το Υπουργείο Γεωργίας έχει καταδικάσει απερίφραστα αυτήν τη βάρβαρη και εγκληματική ενέργεια που έγινε με τη δηλητηρίαση αδέσποτων ζώων στο χώρο του Ζαππείου.
Το δεύτερο που θέλω να πω και να καταδικάσω απερίφραστα είναι όσους διαχέουν φημολογίες για την εμπλοκή κρατικών υπηρεσιών. Το Υπουργείο Γεωργίας δεν εμπλέκεται καθόλου στο χώρο, δεν ελέγχει το χώρο, είναι ένας ελεύθερος χώρος και είναι χώρος στον οποίο μπορεί ο καθένας να πάρει τέτοιες πρωτοβουλίες. Και βεβαίως το Υπουργείο Γεωργίας έδωσε αυστηρότατες εντολές αμέσως να διενεργηθεί έρευνα, η οποία διενεργείται, για να διαπιστωθεί  αν ενέχεται κάποιος από τους υπηρεσιακούς παράγοντες όπως  κάποιοι διασπείρουν τη φημολογία που ανέφερα και να επιβληθούν οι αυστηρότερες των ποινών.
Δεν πρόκειται να χαριστούμε σε κανένα, κύριοι συνάδελφοι, όταν διαπιστώνουμε ότι προβαίνει σε τέτοιες απαράδεκτες ενέργειες. Βέβαια, γνωρίζετε πολύ καλά ότι για την αντιμετώπιση του προβλήματος των αδέσποτων που είναι ένα πρόβλημα στη χώρα μας που πρέπει να αντιμετωπιστεί με ευαισθησία, πολύ σύντομα στη Βουλή θα κατατεθεί σχέδιο νόμου που προβλέπει συγκεκριμένες διατάξεις για το θέμα αυτό. Είναι ένα σχέδιο νόμου σύγχρονο, που έχει λάβει υπόψη του όλες τις προτάσεις των ενδιαφερομένων φορέων και όλων των ζωοφιλικών οργανώσεων. Έχει δοθεί στη δημοσιότητα για να γίνει αυτός ο διάλογος, έχει δοθεί σε όλα τα κόμματα, στο Σύλλογο των Πανελληνίων Κτηνιάτρων, στην ΄Ενωση Δήμων και Κοινοτήτων και συγκεντρώνουμε τις προτάσεις όλων αυτών των εμπλεκόμενων φορέων για να το βελτιώσουμε ακόμη περισσότερο πριν κατατεθεί στη Βουλή. 
Μέσα σ' αυτό το σχέδιο νόμου προβλέπονται αυστηρότατες ποινές για όσους προκαλούν πόνο, αγωνία, για όσους βασανίζουν και όσους θανατώνουν ζώα, ιδιαίτερα αδέσποτα και μάλιστα μ' αυτόν τον τρόπο. Γνωρίζετε ότι έχουν εμφανιστεί αρκετά τέτοια φαινόμενα σε διάφορες περιοχές της Ελλάδας και γνωρίζετε επίσης ότι όπου συνελήφθη κάποιος ο οποίος προχωρά σ' αυτήν την εγκληματική ενέργεια τιμωρείται αυστηρά. Και με το νέο νομοσχέδιο οι ποινές θα είναι ακόμα αυστηρότερες.
Νομίζω, λοιπόν, ότι αφού καταδικάσουμε όλοι αυτήν την ενέργεια, θα πρέπει να συνεργαστούμε, ώστε από κοινού να αντιμετωπίσουμε αυτό το πρόβλημα που είναι πρόβλημα και για τους πολίτες αλλά και για τα ζώα.
ΠΡΟΕΔΡΕΥΩΝ (Κωνσταντίνος Γείτονας): ΄Εχω την τιμή να ανακοινώσω στο Σώμα ότι οι Υπουργοί Δημόσιας Τάξης και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών Υποθέσεων της Μάλτας σε θέματα αρμοδιότητάς τους". 
Επίσης, οι Υπουργοί Δικαιοσύνης και Εξωτερικών κατέθεσαν σχέδιο νόμου: "Κύρωση της Σύμβασης για το εφαρμοστέο δίκαιο στις υποχρεώσεις διατροφής".
Παραπέμπονται στην αρμόδια Διαρκή Επιτροπή.
Το λόγο έχει ο κ. Καρατζαφέρης.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δεν έχω λόγους να αμφισβητήσω τις προθέσεις του κυρίου Υπουργού.  Μπορώ όμως να αμφισβητήσω εντόνως την αποτελεσματικότητά σας, κύριε Υπουργέ.
 ΄Εχουμε εξήντα περίπου δηλητηριασμένα ζώα στο Ζάππειο, στο κεντρικότερο σημείο της Αθήνας.
Μας είπατε ότι δεν μπορείτε να ελέγξετε ένα χώρο που είναι ανοιχτός. Εδώ έχουμε ένα συντονισμένο σχέδιο, τενεκεδάκια ομοιόμορφα, σε συγκεκριμένα σημεία της περιοχής, με δηλητήριο μέσα. Δεν είναι κάποιος τρελός που αποφάσισε κάποια στιγμή να σκοτώσει ένα ή δύο ζώα.
 Πρέπει, κύριε Υπουργέ, να δείτε ποιος το έκανε. Είναι από οργανωμένο φορέα. Και βεβαίως αυτό το οποίο είπατε "ποιος διαχέει τη φημολογία" νομίζω ότι προσβάλλετε κάποιος ανθρώπους. Είναι τριάντα τρία σωματεία τα οποία υπογράφουν την καταγγελία.
Είναι τριάντα τρία σωματεία τα οποία ασχολούνται με τα ζώα και τα οποία δεν τα δεχθήκατε, τα οποία έκαναν μια μεγάλη διαδήλωση και στην οποία δεν είχαν καμία ανταπόκριση και συμπαράσταση από κανένα. 
Καταλαβαίνω και κατανοώ αυτά που είπατε εδώ μέσα, διότι οι φιλόζωοι σας έκαναν Κυβέρνηση και δεν εννοώ τίποτα παραπάνω. Είναι προοδευτικοί άνθρωποι και κάποια στιγμή πίστεψαν σε κάποια οράματα τα οποία εκπέμψατε! Έρχεστε δε τώρα συμπληρωματικώς και λέτε ότι ύστερα από είκοσι τρία χρόνια που είσαστε στην εξουσία από το 1981, τώρα το 2003 θυμηθήκατε να φέρετε ένα νόμο πολιτισμού. Και δεν πρόκειται για τίποτε άλλο. Νόμος πολιτισμού είναι να μη θανατώνουμε τα ζώα στο δρόμο. 
Πρέπει, λοιπόν, να το δούμε το θέμα, να το δούμε σε συνάρτηση και με τους Ολυμπιακούς Αγώνες, να υπάρξει πράγματι μια διαφορετική εικόνα. Δεν είναι λύση αυτή ότι βάζουμε τους υπαλλήλους ή ανεχόμαστε τους υπαλλήλους να δηλητηριάζουν τα ζώα. Και βεβαίως αυτό το οποίο προσπαθείτε να πείτε ότι τυχαία κάποιος πήγε και δολοφόνησε εξήντα ζώα, δεν στέκει.
Θα έλεγα, λοιπόν, να ελέγξετε καλύτερα ποια υπηρεσία μπλέκεται. Δεν μας ενδιαφέρει το δικό σας Υπουργείο ή κάποιο άλλο Υπουργείο. Εσείς σήμερα εκπροσωπείτε στην Αίθουσα αυτή την πολιτεία. Να ελέγξετε ποιος φορέας είναι αυτός που έδωσε αυτήν την εντολή και ποιοι εξετέλεσαν τα ζώα. Είναι επιτέλους θέμα πολιτισμού. Και το να μεταφέρουμε, ξέρω γω, τις ευθύνες σε κάποιους τρίτους τους οποίους δεν κατονομάζετε, δεν νομίζω ότι ήταν το πιο ευτυχές σημείο της επιχειρηματολογίας σας, κύριε Υφυπουργέ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Γεωργίας, κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, πρέπει να πω ότι στο συγκεκριμένο χώρο τενεκεδάκια επειδή φτάνουμε σε αυτό το σημείο της επιχειρηματολογίας βάζουν και οι φιλόζωοι για να ταΐζουν τα συγκεκριμένα ζώα που υπάρχουν εκεί. 
ΓΕΩΡΓΙΟΣ ΚΑΡΑΤΖΑΦΕΡΗΣ: Δηλαδή δολοφόνησαν οι φιλόζωοι τα ζώα!
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Καρατζαφέρη.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Βλέπετε λοιπόν, κύριε συνάδελφε, πόσο μια διάθεση πολιτικής αντιπαράθεσης ή μικροκομματικής εκμετάλλευσης ενός θέματος, μπορεί να δημιουργεί τόσες παρεξηγήσεις; 
ΓΕΩΡΓΙΟΣ ΚΑΡΑΤΖΑΦΕΡΗΣ: Επειδή οι γάτες δεν ψηφίζουν, θα πρέπει να τις θανατώνουμε;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είπα εγώ ότι επειδή δεν ψηφίζουν οι γάτες δεν πρέπει να τις θανατώνουμε. Αυτό όμως δεν σημαίνει ότι οι θανατωμένες γάτες θα σας δίνουν το άλλοθι να κατηγορείτε ανεξέλεγκτα έτσι ελαφρά τη καρδία και εσείς αλλά και όποιες φιλοζωϊκές οργανώσεις λέτε ότι καταγγέλλουν κρατικές υπηρεσίες. Εγώ θα απαιτούσα, από τη στιγμή που υπάρχουν τέτοιες καταγγελίες, να είναι επώνυμες, συγκεκριμένες και να διαβιβαστούν στον εισαγγελέα είτε από τις ίδιες τις οργανώσεις είτε από εμένα προσωπικά που δεσμεύομαι στη Βουλή των Ελλήνων, διότι από την αρχή είπα ότι αυτή η ενέργεια ήταν απαράδεκτη. Επειδή ήταν απαράδεκτη αυτή η ενέργεια, εκπρόσωπος του Υπουργείου Γεωργίας συμμετείχε στην εκδήλωση διαμαρτυρίας, κύριε Καρατζαφέρη. Αυτό, γιατί είπατε ότι έγινε μια κινητοποίηση χωρίς καμία στήριξη. Υπήρχε εκπρόσωπος του Υπουργείου Γεωργίας, εκπρόσωπός μου σ΄ αυτήν τη συγκέντρωση διαδηλώνοντας και ο ίδιος αλλά και μοιράζοντας την καταγγελία του Υπουργείου Γεωργίας. Αυτό όμως δεν σημαίνει ότι θα βρίσκουμε άλλοθι είτε εμείς για να καλύπτουμε αδυναμίες, όπως είπατε είτε κάποιοι άλλοι για να εκμεταλλεύονται πολιτικά ένα θέμα που προσβάλει τον πολιτισμό και τη χώρα μας. Δεν είναι θέμα τέτοιας αντιπαράθεσης και νομίζω ότι δεν θα πρέπει να το αφήσουμε σ΄ αυτό το σημείο. Θα πρέπει να κάνουμε κάτι άλλο. Θα πρέπει να αντιμετωπίσουμε το πρόβλημα.
Είπα προηγουμένως ότι είναι πρόβλημα και των ζώων που κυκλοφορούν στους δρόμους αλλά και των ανθρώπων. Υπάρχουν συμπολίτες μας οι οποίοι έχουν διαφορετική οπτική απ΄ αυτήν που αναφέρετε εδώ, αλλά θα πρέπει να διαμορφώσουμε και μια διαφορετική συνείδηση.
Προβλήματα τέτοιου είδους δεν λύνονται μόνο με ελεγκτικούς μηχανισμούς. Προβλήματα τέτοιου είδους λύνονται με συναίνεση, με μια διαφορετική συνείδηση και με ένα θεσμικό πλαίσιο σύγχρονο στο οποίο πιστεύω ότι θα συμφωνήσουν όλοι, ώστε να μπορέσουμε να βαδίσουμε σε μια διαφορετική πορεία αντιμετωπίζοντας και αυτό το πρόβλημα, που επαναλαμβάνω είναι και θέμα πολιτισμού.
ΓΕΩΡΓΙΟΣ ΚΑΡΑΤΖΑΦΕΡΗΣ: Αν θέλετε, κύριε Πρόεδρε, εκτός διαδικασίας.
Κύριε Υφυπουργέ, θέλετε να φέρω τα προεδρεία των εκπροσώπων για να υπάρξει κάποια συζήτηση επί αυτού του θέματος;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Έχω κάνει μέχρι τώρα πολλές συναντήσεις.
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, περισσεύει στην Αίθουσα εδώ η αντιπαράθεση για τις φιλολαϊκές μας προθέσεις, τα αισθήματα και τα προγράμματα! Μην επεκτείνουμε την αντιπαράθεση και όσον αφορά τα φιλοζωϊκά μας αισθήματα! Δεν προσφέρει.
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
θα συζητηθεί η με αριθμό 30/6.12.2002 επερώτηση των Βουλευτών του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη, κυρίων Παναγιώτη Λαφαζάνη, Φώτη Κουβέλη και του Προέδρου του Συνασπισμού  Νικολάου Κωνσταντόπουλου προς τους Υπουργούς Ανάπτυξης, Οικονομίας κα Οικονομικών, σχετικώς με τις μικρομεσαίες επιχειρήσεις Μ.Μ.Ε. 
Η κ. Ξηροτύρη έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κυρίες και κύριοι συνάδελφοι, όπως έχει σαφώς καταγραφεί, παρά τους σχετικά καλούς ρυθμούς ανάπτυξης, τα αποτελέσματα στο πεδίο του παραγωγικού μετασχηματισμού της οικονομίας, της διεθνούς ανταγωνιστικότητας και σε εκείνο της εξασφάλισης της απασχόλησης και της μείωσης της ανεργίας στον τόπο μας είναι πενιχρά. 
Η οικονομία μας δεν έγινε διεθνώς ανταγωνιστική. Η στρατηγική στήριξης των κυρίαρχων επιχειρήσεων στη χώρα μας δεν οδήγησε σε εξωστρεφείς διεθνώς ανταγωνιστικές επιχειρήσεις, όπως ήταν ο στόχος της Κυβέρνησης, αλλά αναλώθηκε σε ένα πλέγμα διαπλοκής και σε έναν αγώνα διανομής και μονοπωλιακού ελέγχου της εγχώριας αγοράς και των αναπτυξιακών δυνατοτήτων της χώρας. 
Οι ευνοϊκές δυνατότητες κατανοήθηκαν περισσότερο ως δυνατότητες ευκολίας και βολέματος των ήδη βολεμένων, η δε παγκοσμιοποίηση κατανοήθηκε ως ευκολία εισαγωγών και διεύρυνσης των εναλλακτικών καταναλωτικών επιλογών. 
Στο νέο περιβάλλον που δημιουργεί η συμμετοχή στην ΟΝΕ και υπό το βάρος νέων καταστάσεων διεθνούς ύφεσης, των αυξημένων ανταγωνιστικών απαιτήσεων και των νέων κοινωνικών αναγκών τίθεται το κεντρικό δίλημμα: Θα αντιμετωπιστεί επιτέλους η απειλούμενη κρίση με όρους παραγωγικού συστήματος σύγχρονων τεχνολογικών απαιτήσεων, αλλά και κοινωνικών αναγκών ή θα συνεχιστεί η γνωστή συνταγή των επιλογών ευκαιρίας και των λύσεων ευκολίας, όπως η λογική των άκρατων ιδιωτικοποιήσεων με την εκποίηση της δημόσιας περιουσίας προς όφελος των μεγάλων οργανωμένων συμφερόντων και επιχειρήσεων; 
Με επαπειλούμενη μάλιστα την επίθεση των ΗΠΑ στο Ιράκ και τις αλυσιδωτές αντιδράσεις που θα έχει στη διεθνή οικονομία, με την εύθραυστη κατάσταση στις διεθνείς χρηματαγορές, την περιθωριοποίηση κοινωνικών στρωμάτων, τα έντονα προβλήματα στο περιβάλλον προβάλλουν πιο επιτακτική την ανάγκη στην εφαρμογή ενός προτύπου ανάπτυξης που να έχει μέλλον, να εξασφαλίζει τη σταθερότητα της οικονομίας μας που να δημιουργεί και απασχόληση και περιφερειακή σύγκληση, μιας ανάπτυξης κοινωνικής και διεθνώς ανταγωνιστικής, με αύξηση των εξαγωγών, αλλά παράλληλα και μιας ανάπτυξης με φροντίδα για το περιβάλλον. 
Τα τελευταία δέκα χρόνια οι οργανώσεις που εκπροσωπούν τους μικρομεσαίους επιχειρηματίες θέτουν συνεχώς το ζήτημα της εγκατάλειψής τους από το κράτος, της συρρίκνωσής τους, της έλλειψης μέτρων και κλαδικών πολιτικών που θα ενίσχυαν τις επιχειρήσεις αυτές, οι οποίες ενώ αποτελούν την ψυχή της εθνικής οικονομίας, καθημερινά αντιμετωπίζουν προβλήματα επιβίωσης. 
Τα αιτήματά τους είναι εύλογα και δίκαια. Δυστυχώς η κατάσταση στην οποία έχουν περιέλθει είναι αποτέλεσμα, όπως προανέφερα, της πολιτικής που εφαρμόζεται και η οποία βοηθά στη συγκέντρωση του κεφαλαίου και τη δημιουργία ολιγοπωλίων, όπως εισροή ξανά των διαφυγόντων κεφαλαίων με κίνητρο τις φοροαπαλλαγές, απελευθέρωση του ωραρίου καταστημάτων, ισχυροποίηση των ολίγων μεγάλων κατασκευαστικών ομίλων, άρα εξ αντικειμένου αποδυναμώνει και εξαφανίζει τις μικρές επιχειρήσεις, καθώς επίσης το άδικο και ελλειπές φορολογικό σύστημα επιδεινώνει την κατάστασή τους. 
Η συρρίκνωση των μισθών μέσω των εισοδηματικών πολιτικών λιτότητας περιορίζει δραστικά τη ζήτηση, πράγμα που έχει άμεσο αρνητικό αντίκτυπο στις μικρομεσαίες επιχειρήσεις. Συνεπώς χρειάζεται συνολικά μια διαφορετική οικονομική πολιτική και γενναία μέτρα προκειμένου να ενισχυθούν πραγματικά και όχι στα λόγια και στις παχιές διακηρύξεις οι μικρομεσαίες επιχειρήσεις. 
Οι μικρομεσαίες επιχειρήσεις συμβάλλουν αποφασιστικά στην οικονομική ανάπτυξη, στην παραγωγή, στην απασχόληση, στην αποκέντρωση και στην κοινωνική συνοχή κάθε χώρας. Όπως αναφέρει η ΟΚΕ της Ευρωπαϊκής Ένωσης, "όλες οι παρεμβάσεις που δεν έλαβαν υπόψη την ιδιαιτερότητα των μικρομεσαίων επιχειρήσεων, ενδέχεται να αποβούν πραγματικό εμπόδιο στην οικονομική ανάπτυξη και στη δημιουργία θέσεων απασχόλησης". 
Το παράδειγμα στη χώρα μας είναι άκρως αποκαλυπτικό. Στην ευρύτερη περιοχή της Nοτιανατολικής Ευρώπης δραστηριοποιούνται περισσότερες από τετρακόσιες ελληνικές επιχειρήσεις ένδυσης, οι οποίες μετακόμισαν εκεί κυρίως από τη βόρεια Ελλάδα προσφέροντας εργασία σε περίπου σαρανταπέντε χιλιάδες εργαζόμενους στις χώρες αυτές. Εξαιτίας αυτής της μεταφοράς των επιχειρήσεων χάθηκαν την τελευταία μόνο πενταετία σ' αυτόν τον κλάδο περισσότερες από τριάντα χιλιάδες θέσεις εργασίας στην Ελλάδα κυρίως στις περιοχές της κεντρικής και ανατολικής Μακεδονίας και στη Θεσσαλία. 
Πώς, λοιπόν, να λύσεις το πρόβλημα της ανεργίας στη χώρα σου, όταν οι επιχειρήσεις μετακομίζουν στο εξωτερικό; Πώς να ενισχύσεις την εθνική οικονομία, όταν μειώνονται οι ελληνικές εξαγωγές και όταν το ελληνικό εξωτερικό εμπόριο παρουσιάζει διαχρονική διεύρυνση του ελλείμματος του εμπορικού ισοζυγίου; 
Το έλλειμμα αυτό σύμφωνα με την πρώτη έρευνα του ΙΟΒΕ τις δύο τελευταίες δεκαετίες αυξήθηκε κατά 230%. Την τελευταία πενταετία δυστυχώς αποτελούμε τη μοναδική χώρα στην Ευρωπαϊκή Ένωση που μείωσε την αξία των εξαγωγών της, ενώ η Ισπανία σημείωσε αύξηση κατά 90%, η Δανία κατά 47% κ.ο.κ.  Σύμφωνα με την ίδια έρευνα το 52% των ελληνικών μικρομεσαίων επιχειρήσεων παρουσίασε σημαντική μείωση των πωλήσεων τα τελευταία τρία χρόνια, ενώ στο ίδιο διάστημα το αντίστοιχο ποσοστό στην Ιρλανδία, στην Ιταλία, στην Πορτογαλία, στην Ισπανία και στη Βρετανία ανήλθε στο 30,4% των επιχειρήσεων. 
Το τελευταίο μάλιστα στοιχείο επιβεβαιώνει το γεγονός ότι η Ευρωπαϊκή Ένωση σε αντίθεση με τη χώρα μας και παρά τα όσα διαφορετικά ισχυρίζεται η Κυβέρνηση ασκεί πολιτική ενίσχυσης των μικρομεσαίων επιχειρήσεων. Στη λογική αυτή η Ισπανία εξήγγειλε φέτος τετραετές πρόγραμμα προωθητικών ενεργειών για τον κλάδο της ένδυσης αξίας 46.000.000.000 ευρώ. Η κυβέρνηση της Γαλλίας αποφάσισε την  απαλλαγή για δύο χρόνια των εργοδοτών στον κλάδο της ένδυσης-κλωστοϋφαντουργίας από τις εργοδοτικές εφαρμογές στα ασφαλιστικά ταμεία τις οποίες κατέβαλε το κράτος. Η Πορτογαλία εξασφάλισε τον εκσυγχρονισμό του ίδιου κλάδου από ειδικό κλαδικό πρόγραμμα της Κοινότητας την περίοδο 1995-1999, ενώ η χώρα μας δεν έχει επιτύχει τίποτα ανάλογο. Από πληροφορίες μας στα προϊόντα ένδυσης τα λευκά είδη που απαιτούνται για τους Ολυμπιακούς Αγώνες η χώρα μας θα τα εισάγει από την Ιταλία εγκαταλείποντας ακόμη περισσότερο την κλωστοϋφαντουργία και την ένδυση που είναι βασικές πηγές για την οικονομία μας και τις μικρομεσαίες επιχειρήσεις.
Αυτό γιατί γίνεται στην Ευρωπαϊκή Ένωση και δεν μπορούμε εμείς να το πετύχουμε; Όλοι κατανοούν ότι οι επιχειρήσεις αυτές, ειδικά σήμερα, στις νέες συνθήκες παγκοσμιοποίησης και του οξυνόμενου ανταγωνισμού, έχουν ανάγκη ιδιαίτερης στήριξης. Στη χώρα μας ο ΕΟΜΕΧ που ιδρύθηκε το 1997 αποτέλεσε το επίσημο όργανο εφαρμογής της κρατικής πολιτικής ανάπτυξης των μικρομεσαίων επιχειρήσεων για τις τελευταίες δεκαετίες. Δυστυχώς όμως και αυτός ο φορέας, παρά το σημαντικό έργο που είχε να επιτελέσει, λειτούργησε στα πλαίσια της γνωστής κομματικής συνταγής με ό,τι αυτό συνεπάγεται σε κακοδιαχείριση και αναποτελεσματικότητα. 
Η ίδρυση διαφόρων κέντρων ανάπτυξης επιχειρήσεων δεν μπόρεσε να καλύψει το κενό μιας ουσιαστικής στήριξης που είχαν ανάγκη οι μικρομεσαίες επιχειρήσεις. Πέρα απ' αυτό, δεν υπάρχει σήμερα ένας κεντρικός φορέας υποστήριξης που θα υλοποιεί την πολιτική της πολιτείας, όταν αυτή περνάει -και πρέπει να περνάει- μέσα από περιφερειακές και νομαρχιακές δομές. Έτσι, τα αποτελέσματα όλης αυτής της στήριξης είναι πενιχρά.
Το σημαντικότερο πρόβλημα, όπως αναφέρουμε στην επερώτησή μας, που αντιμετωπίζουν σήμερα οι μικρομεσαίες επιχειρήσεις στη χώρα μας είναι η χρηματοδότησή τους. Ο βαθμός πρόσβασης στον τραπεζικό δανεισμό για τις πολύ μικρές επιχειρήσεις στη χώρα μας είναι ο μικρότερος στην Ευρωπαϊκή Ένωση. Δεν έχουν πρόσβαση στα κεφάλαια του χρηματιστηρίου και δεν μπορούν να αξιοποιήσουν τα νέα χρηματοδοτικά προϊόντα. Αποκλείονται εμμέσως από τα αναπτυξιακά κίνητρα του ν. 2601. Δεν έγινε εφικτή η χρηματοδότησή τους με τις συνεταιριστικές τράπεζες, παρ' όλο που ιδρύθηκαν δεκατέσσερις.
Πρόσφατη θεσμοθέτηση του Ταμείου Εγγυοδοσίας μικρών και πολύ μικρών επιχειρήσεων, που είναι κατ' αρχήν ένα θετικό γεγονός, έχει πολλά κενά και παραπομπές σημαντικών ζητημάτων σε κοινές υπουργικές αποφάσεις. Επιπλέον με τα κριτήρια που θα λειτουργήσει, θα μεταφέρει το κόστος των εγγυήσεων και καταπτώσεων στους δανειολήπτες, χωρίς να προβλέπει ευνοϊκότερα κριτήρια χρηματοδότησης και κόστους για όσες μικρομεσαίες επιχειρήσεις έχουν την εγγύηση.
Ακόμη και η χρηματοδότησή τους μέσω του Γ΄ Κοινοτικό Πλαίσιο Στήριξης είναι προβληματική, αφού μόνο το 3,7% από αυτό, δηλαδή περίπου 600 δισεκατομμύρια δραχμές για έξι χρόνια αφορά αμιγώς και δράσεις για τις μικρομεσαίες επιχειρήσεις. Σύμφωνα μάλιστα με τις προϋποθέσεις συμμετοχής στα ΠΕΠ, όρια τζίρων και αριθμού εργαζομένων ανά επιχείρηση, αποκλείονται, κύριοι συνάδελφοι, απ' αυτά εξ ορισμού, εξήντα τρεις χιλιάδες σε σύνολο εβδομήντα χιλιάδων μεταποιητικών επιχειρήσεων στην Αττική και τη Θεσσαλονίκη και σε σημαντικό ποσοστό και στις άλλες περιοχές.
Τα σημερινά στοιχεία, σήμερα που λήγει η υποβολή των αιτήσεων, επιβεβαιώνουν τραγικά τις παραπάνω προβλέψεις μας, όπως τις είχαμε επισημάνει με ερώτησή μας, που καταθέσαμε στις 6.12.2002. Μόλις διακόσιες είκοσι πέντε αιτήσεις κατατέθηκαν μέχρι χθες στην Εθνική Τράπεζα και υποθέτω πολύ λιγότερες στις άλλες τράπεζες. Από ένα δημοσίευμα σήμερα, μιλάμε για αριθμούς της τάξεως είκοσι έως τριάντα στις υπόλοιπες τράπεζες. Δεν είναι τυχαία η δήλωση, άλλωστε, του κ. Πάχτα, ότι τα κεφάλαια που δεν θα διατεθούν, θα μεταφερθούν σε ένα δεύτερο κύκλο, τον οποίο το Υπουργείο προσανατολίζεται να ξεκινήσει αρκετά νωρίτερα, αφού πρώτα βελτιωθούν οι προϋποθέσεις συμμετοχής των ενδιαφερομένων στο πρόγραμμα. Πρόκειται για δημόσια δήλωση αποδοχής των προβλημάτων, που είχαν οι όροι και οι προϋποθέσεις, για συμμετοχή των μικρομεσαίων επιχειρήσεων στα ΠΕΠ. Έγκαιρα βέβαια τα είχε επισημάνει η ΓΕΣΕΒΕ. Προτείνουμε, λοιπόν, στο δεύτερο κύκλο η Κυβέρνηση να πάρει υπόψη της τις προτάσεις. Και εδώ θα ήθελα να τονίσω ότι το μικρό ουσιαστικά ενδιαφέρον της Κυβέρνησης για τους μικρομεσαίους, φαίνεται και από το γεγονός ότι ελάχιστα συνομιλεί με τους επίσημους εκπροσώπους τους και μάλιστα στην πολυμελή Επιτροπή Παρακολούθησης, η οποία καθορίζει και τους όρους εφαρμογής αυτών των προγραμμάτων, συμμετέχει μόνο ένας εκπρόσωπος στη ΓΕΣΕΒΕ. 
Αυτές που μένουν, λοιπόν, να χρηματοδοτηθούν, αξιοποιώντας τους πόρους του Γ΄ Κοινοτικό Πλαίσιο Στήριξης είναι κατά βάση οι μεγάλες επιχειρήσεις. Μεγάλα προβλήματα συναντούν οι μικρομεσαίες επιχειρήσεις με τη φορολόγησή τους. Επί σειρά ετών, με εξωλογιστικά συστήματα και επαχθείς ρυθμίσεις, που αύξησαν υπέρογκα τους φόρους, ιδίως των πολύ μικρών επιχειρήσεων, που απαγόρευαν την ύπαρξη ζημιών. Σήμερα δε ακόμη και η φορολογική μεταρρύθμιση, που προωθεί το λογιστικό προσδιορισμό των κερδών, υπονομεύεται ευθέως από τη διατήρηση του εξωλογιστικού προσδιορισμού του ΦΠΑ και των κερδών ανά τριετία, η λεγόμενη συνάφεια. Υπάρχει έλλειψη σχεδιασμού και εφαρμογής ειδικών κλαδικών αναπτυξιακών πολιτικών.  Η ραγδαία εξάπλωση και χωρίς έλεγχο των πολυκαταστημάτων έχει οδυνηρές συνέπειες στις χιλιάδες μικρομεσαίες επιχειρήσεις. Οι μικρομεσαίες επιχειρήσεις πρέπει να προστατευτούν από τον αθέμιτο ανταγωνισμό και τις πρακτικές του, όπως πωλήσεις κάτω από το κόστος, τα είδη-κράχτες, οι επιβαρύνσεις για πρόσβαση στο ράφι και άλλα, καθώς και οι καταναλωτές από τις δήθεν προσφορές και εκπτώσεις σε αμφιβόλου ποιότητας προϊόντα.
Ιδιαίτερο πρόβλημα δημιουργεί για τις μικρομεσαίες επιχειρήσεις, αν ισχύσει ο κανονισμός που προωθείται στην Ευρωπαϊκή Ένωση, που προβλέπει ότι τα κράτη-μέλη δεν θα επιβάλουν περιορισμούς και απαγορεύσεις στις πρακτικές προώθησης πωλήσεων, όπως φαίνεται και από τις αντιδράσεις φορέων και άλλων κρατών της Ευρωπαϊκής Ένωσης και του ίδιου του Ευρωκοινοβουλίου.
Χωροταξικά προβλήματα, που εντοπίζονται σε έλλειψη βιομηχανικών πάρκων και βιοτεχνικών ζωνών, με τις ανάλογες υποδομές, παρ' όλο που εξαγγέλθηκαν από το 1980. Ειδικότερα για τα πολεοδομικά συγκροτήματα Αθήνας, Θεσσαλονίκης και Πάτρας, επείγει η δημιουργία τους. 
Περιβαλλοντικά ζητήματα, όπως οι δυνατότητες στήριξης των κανόνων προστασίας του περιβάλλοντος, αλλά και η καθυστέρηση στην έκδοση των σχετικών υπουργικών αποφάσεων επιδεινώνει ακόμα περισσότερο την κατάσταση.
Υπάρχουν πολλά άλλα προβλήματα που θα αναφέρω στη δευτερολογία μου. Μέσα σ' αυτά θα πρέπει να προσθέσουμε τις αδυναμίες πρόσβασης των μικρομεσαίων επιχειρήσεων στις κρατικές προμήθειες, στις δυσκολίες στη διαδοχή ή μεταβίβαση των επιχειρήσεων, στην ελλιπή σύνδεση επαγγελματικής κατάρτισης και αγοράς εργασίας, στη διευθέτηση των προβλημάτων τήρησης τεχνικού ασφαλείας, στις επαγγελματικές μισθώσεις και άλλα.
Τέλος, βασική πρόταση της ΟΚΕ, που έχει υιοθετήσει και το Βιοτεχνικό Επιμελητήριο της Ελλάδος, είναι ότι πρέπει να διατυπωθεί ένας εθνικός ορισμός για το χαρακτηρισμό των μικρομεσαίων επιχειρήσεων σε συνδυασμό με τον ορισμό της Ευρωπαϊκής Επιτροπής. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω, κύριε Πρόεδρε.
Ο ορισμός αυτός θα μπορούσε να διατηρήσει τις κατηγορίες, αυτοαπασχολούμενοι, μικρές επιχειρήσεις, πολύ μικρές επιχειρήσεις, μεσαίες επιχειρήσεις, αλλά και να προσδιορίζει το ύψος του τζίρου στα ελληνικά δεδομένα.
Τελειώνοντας, κύριοι συνάδελφοι, κύριε Πρόεδρε, κύριε Υπουργέ, θέλω να επαναλάβω ότι το ζητούμενο για μία ακόμη φορά για μας είναι μία ανάπτυξη που θα δημιουργεί απασχόληση και περιφερειακή σύγκλιση. Θα εξασφαλίζει κοινωνική συνοχή και θα είναι διεθνώς ανταγωνιστική, ενώ παράλληλα θα προστατεύει το περιβάλλον.
Απασχόληση, ανταγωνιστικότητα, περιβάλλον είναι είτε αλληλοαποκλειόμενοι πόλοι από ορισμένες πολιτικές ή κοινές αλληλένδετες ανάγκες της κοινωνίας μας. εμείς λέμε ότι είναι το δεύτερο και αγωνιζόμαστε αυτό να γίνει εφικτό.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας: "Αναδιοργάνωση του Εθνικού Συστήματος Κοινωνικής Φροντίδας και άλλες διατάξεις".
Επίσης, να σας ανακοινώσω ότι η συνάδελφος Βουλευτής Πέλλας κ. Παρθένα Φουντουκίδου ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια.
Το λόγο έχει ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
Κύριε Υπουργέ, το θέμα που θίγουμε σήμερα είναι ένα από τα πιο κεντρικά, τα πιο σοβαρά προβλήματα της ελληνικής οικονομίας. Διότι εδώ και πάρα πολλά χρόνια, θα έλεγα από τις αρχές της δεκαετίας του 1990, έχει εγκαταλειφθεί στην ουσία κάθε πολιτική στήριξης των μικρομεσαίων επιχειρήσεων τουλάχιστον με ουσιαστικό τρόπο. Εδώ αυτό που βλέπουμε είναι να λαμβάνονται σπασμωδικά και ασύνδετα μέτρα, τα οποία όμως και αυτά ακόμα δεν εφαρμόζονται στην πράξη. Μένουν κενό γράμμα. Δεν φτάνουν τα μέτρα αυτά που εξαγγέλλετε στον απλό βιοτέχνη, το μικρομεσαίο, τον επαγγελματία, τον έμπορο. Δεν τον αγγίζουν. Γυρίζουν πάνω στις κορυφές, στα επιτελεία, στις τράπεζες και στα διασυνδεδεμένα περιφερειακά όργανα, αλλά δεν φτάνουν στο μικρομεσαίο επιχειρηματία.
Και ξέρετε πολύ καλά ότι χωρίς μικρομεσαίες επιχειρήσεις με στήριξη και με προοπτική δεν υπάρχει ούτε απασχόληση ούτε εξαγωγές ούτε ισοζύγιο εξωτερικών συναλλαγών. Και αυτό το βλέπουμε με τη μεγέθυνση της ανεργίας. Και μας λέει η Κυβέρνησή σας ότι πέφτει η ανεργία στη χώρα μας, ότι η ανεργία ως ποσοστό μειώνεται. 
Δεν υπάρχει μεγαλύτερη παραπλάνηση, κύριε Υπουργέ, απ' αυτά τα στοιχεία της ΕΣΥΕ διότι στηρίζονται σ' ένα λανθασμένο υπολογισμό. Δεν βλέπουν δηλαδή ότι μειώνεται το εργατικό δυναμικό της χώρας μας. Αν το εργατικό δυναμικό της χώρας μας ήταν στα ίδια επίπεδα με τα μέσα της δεκαετίας του 1990, τότε η ανεργία ως ποσοστό θα ξεπερνούσε το 12%. Δηλαδή στην ουσία έχουμε αύξηση της ανεργίας και όχι μείωσή της. Έχουμε στην ουσία δηλαδή μία "ανάπτυξη", η οποία δεν προσφέρει απασχόληση. Και ένας από τους κύριους λόγους γι' αυτήν την τάση, γι' αυτήν την οδυνηρή εξέλιξη είναι ότι οι μικρομεσαίες επιχειρήσεις δεν αυξάνουν την απασχόληση διότι είναι οι μόνες που μπορεί να προσφέρουν απασχόληση σ' αυτήν τη φάση και σ' αυτήν τη συγκυρία ιδιαίτερα.
Επίσης, η κατάρρευση του εμπορικού ισοζυγίου, που είναι ένα από τα τραγικότερα προβλήματα της χώρας μας, οφείλεται εν πολλοίς και στην αδυναμία των μικρομεσαίων επιχειρήσεων, διότι οι μικρομεσαίες επιχειρήσεις έχουν πάψει πλέον να εξάγουν, ενώ χάνουν όλο και μεγαλύτερο μερίδιο στην εσωτερική αγορά έναντι των ξένων προϊόντων. Αυτά οφείλονται στην πολιτική μη στήριξής τους.
Θα ήθελα να σας πω δυο λόγια, παρ' όλο που δεν είναι η άμεση αρμοδιότητά σας, κύριε Υπουργέ, για το θέμα της φορολογίας των μικρομεσαίων επιχειρήσεων. Θα πρέπει να γνωρίζετε ότι και πέρυσι και φέτος και του χρόνου διεξάγεται από την πλευρά της Κυβέρνησης μια φορολογική επιδρομή σε βάρος της μικρομεσαίας επιχείρησης. Η Κυβέρνηση έχει μαύρες τρύπες στον προϋπολογισμό. Και πώς πάει να τις καλύψει; Πάει να τις καλύψει μ' αυτήν την επιδρομή στις μικρομεσαίες επιχειρήσεις.
Εδώ τα στοιχεία είναι αμείλικτα, κύριε Υπουργέ. Από τους φόρους παρελθόντων ετών εισπράξατε το 2002, σύμφωνα με τον προϋπολογισμό, 2.000.000.000 ευρώ, ενώ προϋπολογίζατε 1.000.000.000 ευρώ. Η συνάφεια και η περαίωση έχουν προσθέσει στον προϋπολογισμό μόνο για το 2002 πάνω από 1.000.000.000 ευρώ, το οποίο έχει παρθεί από τις μικρομεσαίες επιχειρήσεις, που φορολογήθηκαν με αντικειμενικά κριτήρια. 
Το ίδιο συμβαίνει και για το 2003. Προβλέπετε ένα ασύλληπτο ποσό για τους φόρους παρελθόντων οικονομικών ετών πάνω από 2.000.000.000 ευρώ. Αυτό σημαίνει ότι θα συνεχίσετε αυτού του είδους τη φορολογική επιδρομή. Πού θα πάει αυτή η κατάσταση;
Θα προσέθετα, επίσης, ότι εδώ δεν ευνοείτε και τους συνεταιρισμούς στις μικρομεσαίες επιχειρήσεις. Γνωρίζετε πολύ καλά, κύριε Υπουργέ, ότι ο φορολογικός συντελεστής για τους συνεταιρισμούς είναι 35%. Είναι δυνατόν; Όσο, δηλαδή, στην ανώνυμη επιχείρηση; Πώς θα ευνοήσετε τη συνεταιριστική δραστηριότητα στις μικρομεσαίες επιχειρήσεις για να στηριχθούν, να αναπτυχθούν και να έχουν προοπτική μ' αυτό το φορολογικό συντελεστή; Αυτό είναι αντικίνητρο για τους συνεταιρισμούς.
Το εφάρμοσε αυτό το μέτρο η Νέα Δημοκρατία και το είχατε καταγγείλει. Τώρα συνεχίζετε να το διατηρείτε και να το εφαρμόζετε και έχω ακούσει και να το εκθειάζουν ορισμένοι εκ των επιτελών της Κυβέρνησης.
Και ερωτώ το εξής απλό: Προτίθεστε να εισηγηθείτε για το συντελεστή αυτό τουλάχιστον στο 25%, όπως δηλαδή και οι άλλες μικρομεσαίες επιχειρήσεις; Δεν είναι δυνατόν να λειτουργεί αυτό το αντικίνητρο!
Τέλος, κύριε Υπουργέ, δεν υπάρχει περίπτωση να στηριχθεί μικρομεσαία δραστηριότητα στην Ελλάδα εάν δεν βρίσκει πρόσβαση στην αγορά. Πρόσβαση, όμως, στην αγορά μικρομεσαία παραγωγική δραστηριότητα δεν μπορεί να βρει με τίποτα στη σημερινή κατάσταση. Είναι κλεισμένη η υπόθεση αυτή από τα πολυκαταστήματα και τις πολυεθνικές αλυσίδες. Οποιοσδήποτε μικρομεσαίος παραγωγός, βιοτέχνης, ένας αγροτικός συνεταιρισμός δεν μπαίνει στο σούπερ μάρκετ, στην πολυεθνική αλυσίδα, διότι χρειάζεται διαφήμιση, χρειάζεται πολιτική ραφιού, χρειάζεται πολιτική εκπτώσεων. Εάν δεν αλλάξει αυτό το καθεστώς με τα πολυκαταστήματα τα οποία απομυζούν κυριολεκτικά κάθε ίχνος παραγωγικής δραστηριότητας, δεν υπάρχει δυνατότητα να στήσει ο άλλος μικρομεσαία επιχείρηση, διότι δεν μπορεί να πουλήσει. Η αγορά είναι εντελώς κλειστή για τη μικρομεσαία επιχείρηση. 
Πρέπει, λοιπόν, να λάβετε μέτρα κατά της ασυδοσίας των πολυεθνικών επιχειρήσεων, πολύ περισσότερο δε από τη στιγμή που πνίγουν τις τοπικές αγορές και τις τοπικές κοινωνίες. Κανένα μέτρο δεν υπάρχει απέναντι σε όλες αυτές τις επιχειρήσεις, οι περισσότερες εκ των οποίων είναι ξένες πολυεθνικές παγκόσμιες αλυσίδες.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Υπουργέ, πρέπει η Κυβέρνηση να επιλέξει: Θέλει τις μικρομεσαίες επιχειρήσεις ή δεν τις θέλει; Εάν τις θέλει -και οφείλει να τις θέλει ως δυναμικό μέγεθος της αγοράς και της οικονομίας- πρέπει να λάβει καίρια μέτρα, αποτελεσματικά, συστηματικά και άμεσα.
Ο Συνασπισμός της Αριστεράς και της Προόδου διεκδικεί αυτή η οικονομία και αυτή η αγορά να έχει σε προέχουσα θέση τις μικρομεσαίες επιχειρήσεις για τον εξής απλό λόγο: Απασχολούν το 74% του εργατικού δυναμικού. Παράγουν το 30% έως 40% του ΑΕΠ. Δημιουργούν επτά στις δέκα θέσεις εργασίας.
Κατά συνέπεια, οι αποσπασματικές ρυθμίσεις για τη στήριξη της μικρομεσαίας επιχείρησης αποδεικνύονται αναντίστοιχες προς τη σπουδαιότητα που αυτές έχουν μέσα στη συνολική ελληνική οικονομία και ειδικότερα στην ελληνική αλλά και την ευρωπαϊκή αγορά.
Εγώ, κύριε Υπουργέ, επιλέγω να αναφερθώ σε συγκεκριμένα θέματα. 
Ακούσατε λίγο πριν ότι η μικρομεσαία επιχείρηση στενάζει, εξαφανίζεται ή ακριβέστερα απειλείται με εξαφάνιση κάθε ημέρα και περισσότερο από την παρουσία των μεγάλων super markets, των πολυκαταστημάτων, αλλά και τη δυναστεία που αυτά ασκούν μέσα στην ελληνική αγορά.
Είμαι βέβαιος ότι δεν σας διαφεύγει ότι σε απόσταση τριών και τεσσάρων χιλιομέτρων δεν μπορεί να σταθεί μικρομεσαία επιχείρηση, όταν στην απόσταση αυτή βρίσκεται ένα πολυκατάστημα. Και βεβαίως μη σπεύσετε να μου πείτε ότι δηλώνουμε εχθροί του ελεύθερου ανταγωνισμού. Κάθε άλλο. Γνωρίζουμε τις παραμέτρους, γνωρίζουμε την κατάσταση της αγοράς, γνωρίζουμε την ύπαρξη συγκεκριμένης νομοθεσίας για τον ελεύθερο ανταγωνισμό. 
Αλλά σπεύδω, κύριε Υπουργέ, να σας πω ότι δεν ενεργοποιείται όπως οφείλει η Ανεξάρτητη Αρχή Ανταγωνισμού, η οποία θα μπορούσε να ελέγχει εάν ήταν κατάλληλα στελεχωμένη, εάν είχε την αναγκαία υλικοτεχνική υποδομή, κύριε Πρόεδρε. Θα μπορούσε να ελέγχει συμπράξεις, συγχωνεύσεις οι οποίες μένουν ανεξέλεγκτες, με αποτέλεσμα να διαμορφώνουν ολιγοπωλιακές και πάρα πολλές φορές μονοπωλιακές συμπεριφορές μέσα στην αγορά. Δεν έχουν ελεγχθεί οι μεγάλες συμπράξεις. Αυτές, κύριε Πρόεδρε, οι οποίες δεν επιτρέπουν την ανάπτυξη του ελεύθερου ανταγωνισμού. Και αυτό είναι ένα πάρα πολύ μεγάλο ζήτημα. Είναι ένα ζήτημα διότι έχει σχέση με την αδυναμία πια της μικρομεσαίας επιχείρησης να σταθεί μέσα στην αγορά και να ανταγωνιστεί αυτές τις συμπράξεις που εκ των πραγμάτων δημιουργούνται και οι οποίες δεν επιτρέπουν στη μικρομεσαία επιχείρηση να αναπτυχθεί.
Κύριε Υπουργέ, οφείλω να σας πω ότι ενόψει της σημερινής επερωτήσεως του Συνασπισμού προσπάθησα να δω μερικά στατιστικά στοιχεία για την κατάσταση των μικρομεσαίων επιχειρήσεων, αναφορικά με μία έκφανση συγκεκριμένη, κύριε Πρόεδρε, που αναφέρεται στις ακάλυπτες επιταγές και στις πτωχεύσεις μικρομεσαίων επιχειρήσεων.
Κύριε Πρόεδρε, θέλω να σας βεβαιώσω ότι κάθε χρονιά οι ακάλυπτες επιταγές που έχουν εκδοθεί από μικρομεσαίες επιχειρήσεις είναι πολλαπλάσιες εκείνων του προηγουμένου έτους και ότι πια οι πτωχεύσεις μικρομεσαίων επιχειρήσεων και όπως το σχετικό μέγεθος καταγράφεται στο Πρωτοδικείο Αθηνών, δεν είναι ένα παρεμπίπτον ζήτημα. Είναι εκατοντάδες οι πτωχεύσεις οι οποίες καταγράφονται και αφορούν μικρομεσαίες επιχειρήσεις.
Ολοκληρώνοντας, κύριε Πρόεδρε, και στο πλαίσιο πάντοτε του χρόνου, ήθελα, απευθυνόμενος στον κύριο Υπουργό, να θέσω ένα εξαιρετικά ευαίσθητο όσο και σημαντικό ζήτημα. Κύριε Υπουργέ, σας λέμε στην επερώτηση ότι μεγάλης σημασίας είναι και τα προβλήματα που αναφέρονται στις μικρομεσαίες επιχειρήσεις, και που έχουν σχέση με την αδυναμία τους, την αδυναμία των μικρομεσαίων επιχειρήσεων να εξασφαλίζουν πρόσβαση στις κρατικές προμήθειες.
Κύριε Υπουργέ, προσέξτε το ζήτημα. Δεν είναι μόνο ζήτημα διαφάνειας. Δεν είναι μόνο ζήτημα αντιμετώπισης της διαπλοκής. Αλλά είμαι βέβαιος ότι θα συμφωνήσετε πως η μικρομεσαία επιχείρηση δεν μπορεί να πλησιάσει την κρατική προμήθεια διότι οι σχετικές προκηρύξεις και με τους όρους που αυτές περιέχουν είναι κομμένες και ραμμένες στις προδιαγραφές των προϊόντων των πολύ μεγάλων οικονομικών οντοτήτων, των πολύ μεγάλων επιχειρήσεων. Και βεβαίως, έχουμε φτάσει στο σημείο αυτές οι μεγάλες, οι ολιγοπωλιακές επιχειρήσεις, αυτές που διαμορφώνουν το ολιγοπώλιο ή και το μονοπώλιο να μην αφήνουν, κύριε Πρόεδρε, το μικρομεσαίο να έχει πρόσβαση ούτε σε διαγωνισμό προμήθειας 4 εκατομμυρίων δραχμών, για να μιλήσω με το παλαιό μας νόμισμα.
Πώς θα σταθεί η μικρομεσαία επιχείρηση και πώς θα θεωρήσουμε ότι είναι γνήσια η επιλογή της Κυβέρνησης, η οποία λέει ότι θέλει τη μικρομεσαία επιχείρηση, όταν σε κανέναν τομέα δεν έχουμε συγκεκριμένες παρεμβάσεις, όχι για την αλλοίωση της ελεύθερης αγοράς, όχι για την αλλοίωση του ελεύθερου ανταγωνισμού, αλλά για τη διασφάλιση εκείνων των όρων που θα επιτρέπουν στη μικρομεσαία επιχείρηση, αυτή που απασχολεί το 74% του εργατικού δυναμικού, να έχει την παρουσία της.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τσοχατζόπουλος. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε. 
Κύριε Πρόεδρε, κυρίες και κύριοι συνάδελφοι, θα ήθελα να επισημάνω στους συναδέλφους του Συνασπισμού, οι οποίοι έκαναν αυτή τη σημαντική, θα έλεγα, επερώτηση για το ρόλο, το χαρακτήρα και τη δυναμική των μικρομεσαίων επιχειρήσεων στη σύγχρονη πορεία ανάπτυξης της ελληνικής κοινωνίας και οικονομίας, ότι και η κοινωνία και η οικονομία στο πλαίσιο των τελευταίων παγκόσμιων εξελίξεων, και ιδιαίτερα τα τελευταία δύο χρόνια, βαθμιαία αλλά σταθερά, αποδεσμεύονται από τις συνθήκες της παγκοσμιοποιημένης χρηματιστηριακής καπιταλιστικής εξέλιξης. 
Αυτό συνέβη λόγω και των αποτυχιών που υπήρξαν στο παγκοσμιοποιημένο σύστημα με τις περίφημες φούσκες των χρηματιστηρίων και με τη διαπίστωση ότι η παγκοσμιοποιημένη οικονομία στο επίπεδο της χρηματιστηριακής αγοράς αδυνατεί πλέον να κατακτήσει τα υπέρογκα κέρδη που διασφάλιζε την τελευταία δεκαετία και έτσι τώρα το ενδιαφέρον στρέφεται στο εσωτερικό των χωρών, στις εσωτερικές αγορές, στην εσωτερική ζήτηση, στις εθνικές αγορές, αναδεικνύοντας το ρόλο των παραγωγικών δυνάμεων ως βασικό συντελεστή για την ανάπτυξη μιας χώρας στη σύγχρονη εποχή, στον 21ο αιώνα. 
Επανερχόμαστε, δηλαδή, σε μία περίοδο όπου το ζητούμενο είναι η ανταγωνιστική και παραγωγική λειτουργία συνολικά της οικονομίας και της κοινωνίας μας. Αυτό βέβαια έχει ιδιαίτερη σημασία μια και μιλάμε για τις μικρομεσαίες επιχειρήσεις τόσο στο χώρο της παραγωγής όσο και στο της μεταποίησης, του εμπορίου, του τουρισμού, των υπηρεσιών, δηλαδή τομείς που για την ελληνική οικονομία ήταν, είναι και θα είναι καθοριστικοί για να εξασφαλίσουμε την ανάπτυξή μας. 
Κυρία Ξηροτύρη, συμφωνώ και μαζί σας, και βέβαια με την ευρωπαϊκή ΟΚΕ, η οποία λέει ότι η αγνόηση των μικρομεσαίων επιχειρήσεων για όλες τις ευρωπαϊκές οικονομίες, και όχι μόνο για την ελληνική, οδηγεί σε αποτυχία. Αυτός άλλωστε είναι ο λόγος που εμείς κατευθύναμε τις προσπάθειές μας για ανάπτυξη, έχοντας ως βασική, πρώτη και μεγάλη προτεραιότητα τη στήριξη των μικρομεσαίων επιχειρήσεων.
Την ίδια στιγμή, καταθέτοντας στο Ευρωπαϊκό Κοινοβούλιο τις θέσεις μας για την Ευρωπαϊκή Προεδρία, μεταξύ των δύο άλλων στρατηγικών στόχων ανάπτυξης συνολικά των ευρωπαϊκών λαών, που ήταν η νέα δομή της Ευρώπης και η διεύρυνσή της, όπως επίσης η διασφάλιση της Κοινής Εξωτερικής Πολιτικής Ασφάλειας και Άμυνας, έτσι ώστε να υπάρχει ασφάλεια για όλους τους πολίτες, προσδιορίσαμε ως τρίτη συνισταμένη, ως τρίτο πυλώνα της στρατηγικής μας για την ανάπτυξη των ευρωπαϊκών λαών στη διάρκεια του 2003, την αναζωογόνηση και την ενδυνάμωση της ευρωπαϊκής οικονομίας και κοινωνίας. 
Σ' αυτήν την κατεύθυνση, κυρίες και κύριοι συνάδελφοι, δεσμευτήκαμε να αναδείξουμε την ανταγωνιστικότητα των ευρωπαϊκών επιχειρήσεων σε συνδυασμό με την αξιοποίηση της τεχνολογίας, την εισαγωγή στην εποχή της κοινωνίας και της οικονομίας της γνώσης, την ορθολογική οργάνωση και πρόσβαση των επιχειρήσεων γενικά στις χρηματοδοτικές και ασφαλιστικές αγορές, όπως επίσης και τη δυνατότητα να υπάρξει υποστήριξη του ανθρώπινου δυναμικού, περαιτέρω εξειδίκευση των ικανοτήτων του, ώστε να μπορέσουμε να στηρίξουμε πράγματι τις ικανότητες του ανθρώπινου δυναμικού. Και αυτό, διότι ζητούμε μία ανάπτυξη η οποία να περιλαμβάνει την πλήρη απασχόληση, την προστασία του περιβάλλοντος, την κοινωνική αλληλεγγύη, αλλά συγχρόνως και την οικονομική μεγέθυνση, προσδιορίζοντας αυτό το περιεχόμενο της ανάπτυξης ως τη σύγχρονη βιώσιμη ανάπτυξη του 21ου αιώνα, την οποία έχουμε ανάγκη να υλοποιήσουμε και σε ευρωπαϊκό και σε εθνικό επίπεδο.
Βλέπουμε, λοιπόν, κυρίες και κύριοι συνάδελφοι, ότι αυτήν την περίοδο συμβαδίζουν οι ευρωπαϊκές χώρες, τόσο σε ευρωπαϊκό όσο και σε εθνικό επίπεδο. Πρώτη προτεραιότητά τους είναι η ολοκληρωμένη υψηλών ρυθμών οικονομική, κοινωνική και ποιοτική περιβαλλοντική ανάπτυξη. Αυτή είναι η κατεύθυνση στην οποία δεσμευόμαστε να προχωρήσουμε. 
Βέβαια, σ' αυτήν την κατεύθυνση χρειαζόμαστε εφόδια. Τα εφόδια προσδιορίζονται ειδικά με την αναγόρευση των μικρομεσαίων επιχειρήσεων ως τον καθοριστικό παράγοντα που θα οδηγήσει στη βιώσιμη ανάπτυξη. Να την εξειδικεύσουμε, δηλαδή, εκεί που σήμερα χρειάζεται το μεγαλύτερό της εφόδιο. Ποιο είναι αυτό; Η ανταγωνιστικότητα, η νέα παραγωγικότητα, η ικανότητα αξιοποίησης της τεχνολογίας και  γνώσης, η εκπαίδευση του ανθρώπινου δυναμικού, η επιδότηση και υποστήριξη τόσο της προσπάθειας των μικρομεσαίων επιχειρήσεων όσο και των εργαζομένων, των πολιτών, είτε είναι μικρομεσαίοι επιχειρηματίες οι ίδιοι είτε είναι εργαζόμενοι είτε είναι ο Έλληνας ή ο Ευρωπαίος καταναλωτής, ο Ευρωπαίος πολίτης που αποκτά παράλληλα με το πλαίσιο αυτής της στρατηγικής βιώσιμης ανάπτυξης το δικαίωμα να αναδειχθεί ο δικός του ρόλος καθοριστικός για την επίτευξη αυτής της μορφής ανάπτυξης.
Προς αυτήν την κατεύθυνση, κυρίες και κύριοι συνάδελφοι, πρέπει να συνειδητοποιήσουμε ότι η προώθηση από την Ελληνική Προεδρία, στις 13 και 14 Φεβρουαρίου στη Θεσσαλονίκη, μιας Ευρωπαϊκής Συνόδου για τις μικρομεσαίες επιχειρήσεις και η πραγματοποιούμενη την επόμενη ημέρα Σύνοδος των Υπουργών Ανάπτυξης, Βιομηχανίας και Εμπορίου και Οικονομικών, έχει σκοπό να προσδιορίσει -ενόψει του Συμβουλίου Κορυφής- την εξειδίκευση των πολιτικών ανάπτυξης για τη βιομηχανία, το εμπόριο, τη μεταποίηση, τις υπηρεσίες, τον τουρισμό με μία λέξη, για να μπορέσουν οι μικρομεσαίες επιχειρήσεις να γίνουν πραγματικά παραγωγικότερες, να γίνουν ανταγωνιστικότερες και να αποκτήσουν νέες δυνατότητες. Διότι, πως αλλιώς, θα συμβάλλουμε, ώστε συνολικά η ελληνική και η ευρωπαϊκή οικονομία να μπορέσει να γίνει παραγωγικότερη και ανταγωνιστικότερη;
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Ακολουθώντας, λοιπόν, αυτή την πολιτική, κυρίες και κύριοι συνάδελφοι, και στο εσωτερικό της χώρας τα τελευταία χρόνια προωθήσαμε μία σειρά από πολιτικές, οι οποίες αναδεικνύουν το ρόλο των μικρομεσαίων επιχειρήσεων ως καθοριστικό παράγοντα, για την αντιμετώπιση της πρόκλησης της νέας ανάπτυξης στην οποία έχουμε στραφεί και με την οποία πρέπει να εξοικειωθούμε.
Είναι δεδομένο ότι, η ελληνική οικονομία διευρύνεται σταθερά τα τελευταία χρόνια με σταθερούς ρυθμούς οικονομικής μεγέθυνσης, δύο και δυόμισι φορές πάνω από τον μέσο ευρωπαϊκό όρο. Είναι δεδομένο ότι, βελτιώνεται η παραγωγικότητα της ελληνικής οικονομίας, η παραγωγικότητα της εργασίας με 3% - 3,5% καθαρά τα τελευταία χρόνια. Είναι δεδομένο ότι, αυξάνεται η ικανότητα πρόσβασης στις νέες τεχνολογίες των μικρομεσαίων επιχειρήσεων. 
Βεβαίως, δεν είμαστε ικανοποιημένοι από το ρυθμό που έχουμε πετύχει. Όπως ξέρετε, είμαστε μαζί με την Πορτογαλία και την Ισπανία στην τελευταία θέση της επίδοσης, όσον αφορά το βαθμό συμμετοχής στις νέες τεχνολογίες, την πληροφορική, τις τηλεπικοινωνίες, την ηλεκτρονική. Ενώ σήμερα, παραδείγματος χάρη, στις μικρομεσαίες επιχειρήσεις της Ελλάδος μία έρευνα έδειξε ότι, μόνο 35% των ελληνικών επιχειρήσεων χρησιμοποιούν υπολογιστές και μόνο 15% το διαδίκτυο, εντούτοις, πρέπει να πω ότι, τα τελευταία χρόνια βρισκόμαστε σε μία αυξητική δυναμική. Μέσα σε τρία χρόνια αυξήσαμε σταθερά το ρυθμό επενδύσεων στην έρευνα και στην τεχνολογία. Αυτήν την περίοδο είμαστε στους ρυθμούς ανάπτυξης -σε ετήσια βάση- μετά τη Φιλανδία, στη δεύτερη θέση, δηλαδή. Αυτό σημαίνει ότι ενώ είμαστε πολύ κάτω στη συνολική σειρά, όσον αφορά την ικανότητα χρήσης πληροφορικής και διαδικτύου, ο ρυθμός ανάπτυξης που ακολουθούμε, μας δίνει την αισιοδοξία ότι, θα πετύχουμε τους στόχους που έχουμε θέσει. Μέσα στη δεκαετία, να συγκροτήσουμε αυτό το μεγάλο νέο σύγχρονο οικονομικό και κοινωνικό μοντέλο ευρωπαϊκής οικονομίας για όλους τους ευρωπαϊκούς λαούς και να μπορέσουμε να πετύχουμε το στόχο μας. 
Ποιός είναι αυτός; Στόχος μας είναι, όπως και στις άλλες χώρες, το 3% του ΑΕΠ, να φθάσουμε να χρησιμοποιείται για την αξιοποίηση της τεχνολογίας, της πληροφορικής, των ηλεκτρονικών μέσων και των τηλεπικοινωνιών.
Βέβαια, πρέπει να πω ότι, στη χρήση των κινητών τηλεφώνων είμαστε σε μία από τις τρεις  πρώτες θέσεις. Πραγματικά εδώ έχουμε σπάσει ρεκόρ, αλλά βλέπετε δεν σημαίνει ότι το ίδιο επίτευγμα έχουμε και στις μικρομεσαίες επιχειρήσεις, όσον αφορά την πληροφορική και την τεχνολογία, κάτι όμως το οποίο έχουμε θέσει ως σταθερό στόχο. Σήμερα έχουμε 0,7% του ΑΕΠ που επενδύουμε για έρευνα και τεχνολογία και έχουμε σκοπό αυτό να γίνει 1,5%, δηλαδή, να διπλασιάσουμε το ποσοστό μας, όπου όμως το 40% θα προέρχεται από τις επιχειρήσεις. Διότι το κλειδί, κυρίες και κύριοι συνάδελφοι, είναι για τις μικρομεσαίες επιχειρήσεις να συμπαρασύρουμε την ιδιωτική δραστηριότητα και την ιδιωτική πρωτοβουλία στο να αξιοποιήσουν την πληροφορική, τα ηλεκτρονικά, την τηλεπικοινωνία ως μέσο για τη βελτίωση της παραγωγικότητας, της οικονομικής τους λειτουργίας και της δραστηριότητας.
Βέβαια εδώ, δεν θέλω να αποσιωπήσω το γεγονός ότι αυτά είναι για τις μικρομεσαίες και τις ονομαστικές επιχειρήσεις, οι οποίες ορθώς είπατε ότι είναι περίπου το 74%. Υπάρχει, βέβαια, και το ποσοστό των μεγάλων επιχειρήσεων οι οποίες είναι σε πολύ καλύτερη κατάσταση, διότι βλέπουμε ότι το 71% εξ αυτών χρησιμοποιούν υπολογιστές και το 69% συνδέεται με το διαδίκτυο. Άρα, σημαίνει ότι υπάρχει ένα σημαντικό δυναμικό της χώρας μέσα από τις μεγάλες επιχειρήσεις, αυτές που έχουν πάνω από εκατόν πενήντα άτομα εργαζομένους, οι οποίοι είναι ενταγμένοι αποφασιστικά μέσα στο νέο επίπεδο της τεχνολογικής ανέλιξης στην Ευρώπη, γεγονός, βέβαια, αναγκαστικό και αναγκαίο, διότι πως αλλιώς θα σταθείς στο πλαίσιο του ευρύτερου ευρωπαϊκού ανταγωνισμού με τον οποίο έχουν να παλέψουν; 
Και εδώ, κυρίες και κύριοι συνάδελφοι, πρέπει να πω ότι προβάλλεται για την ελληνική οικονομία και τις μικρομεσαίες επιχειρήσεις μία ευκαιρία να αξιοποιήσουν αυτό το ευνοϊκό περιβάλλον, στο οποίο αναφέρθηκα προηγουμένως, και το οποίο δίνει πράγματι δυνατότητα αξιοποίησης σημαντικών προγραμμάτων. Υπάρχει κι η ανάγκη μίας άλλης στρατηγικής, της στρατηγικής σύνδεσης με τον ενιαίο οικονομικό εξωτερικό μας περίγυρο. Πρέπει να συνδεθούμε με τις χώρες της Ανατολικής Ευρώπης, πρέπει να συνδεθούμε με τις χώρες των Βαλκανίων. Η επιχειρηματική δραστηριότητα οδηγεί αναγκαστικά τις μικρομεσαίες επιχειρήσεις σε μία πλήρη συνεργασία με τις αγορές αυτές. Γιατί, για τα χαρακτηριστικά των ελληνικών δεδομένων είναι ευνοϊκό το επίπεδο ανάπτυξης, τόσο για τις χώρες της Ανατολικής Ευρώπης -όπου μάλιστα μπορούμε να έχουμε πλεονασματικό εμπορικό ισοζύγιο με τις χώρες αυτές- όσο και με τις βαλκανικές χώρες. Και επομένως, αυτό το πλεονέκτημα καλούμαστε να το πετύχουμε πως; Με την προώθηση, κυρίες και κύριοι συνάδελφοι, της παραγωγικότερης και ανταγωνιστικότερης λειτουργίας των επιχειρήσεων. Αυτός είναι ο μονόδρομος. Δεν υπάρχει άλλος τρόπος. Σε αυτήν την κατεύθυνση πρέπει να κινηθούμε. Μόνο έτσι μπαίνουμε στην καρδιά των προβλημάτων στα οποία, βεβαίως, αναφερθήκατε. Θέλω, όμως, να τονίσω ότι, χρειάζεται προσπάθεια να γίνουμε παραγωγικότεροι,  να αξιοποιήσουμε προσωπικό το οποίο έχει εξειδικευμένη γνώση και να αξιοποιήσουμε τις νέες τεχνολογίες, τη νέα μορφή οργάνωσης και τη νέα μορφή ένταξης στο χρηματοπιστωτικό σύστημα, το οποίο δίνει τεράστιες δυνατότητες.
Θέλω να απαντήσω ευθέως και αμέσως στην πρόκληση την οποία μας απευθύνατε προηγουμένως, λέγοντας ότι ουδέποτε είχε τέτοιες δυνατότητες πρόσβασης η μικρομεσαία επιχείρηση στην κεφαλαιαγορά και στο χρηματοπιστωτικό σύστημα.
Με την ευκαιρία αυτή, θέλω να ανακοινώσω -παρά την καθυστέρηση με την οποία έσπευσε να μας απαντήσει ο Σύνδεσμος των Μικρομεσαίων Επιχειρήσεων- βγήκε το διοικητικό συμβούλιο χθες του Φορέα Μεσεγγύησης των Μικρομεσαίων Επιχειρήσεων που, όπως ξέρετε, είναι ένα νέο εργαλείο εγγυοδοτικής ικανότητας για τις μικρομεσαίες επιχειρήσεις- ώστε να αυξηθεί η πιστοληπτική τους ικανότητα στις τράπεζες, για να μπορέσουν να στηριχθούν και αυτό ισχύει για τις πολύ μικρές και τις μικρές επιχειρήσεις. Και επειδή, υπήρξαν ορισμένες παρατηρήσεις και κριτικές, αν τελικά καταφέρνουμε, πράγματι, να βοηθήσουμε τους μικρούς, σας δηλώνω κατηγορηματικά ότι αλλάξανε οι διατάξεις για τον Φορέα Μεσεγγύησης. Κάθε μικρομεσαία επιχείρηση από ένας έως εκατόν εβδομήντα νομίζω -δεν θυμάμαι- αριθμό εργαζομένων, θα μπορεί να λάβει πρόσβαση και χρήση μέσα σε αυτήν την επιχείρηση, όπως επίσης, να συμμετάσχει στην αναδιάρθρωση του Γ΄ Κοινοτικού Πλαισίου Στήριξης, στο ΕΠΑΝ, τουλάχιστον. Το ΕΠΑΝ, όπως ξέρετε, μέσω του Υπουργείου Ανάπτυξης προβλέπει προγράμματα στήριξης των μικρομεσαίων επιχειρήσεων και, μάλιστα με συμμετοχή. Διότι είναι από τα λίγα προγράμματα που προβλέπουν σε υψηλό βαθμό τη συμμετοχή των ιδιωτικών επενδύσεων πάνω από 40 και 45% και, επομένως, εξασφαλίζουμε για όλες τις επιχειρήσεις, άνευ περιορισμών πλέον, την αναδιάρθρωση που γίνεται τώρα το 2003, διότι στο πρώτο εξάμηνο γίνεται η απογραφή των αποτελεσμάτων του Γ' Κοινοτικού Πλαισίου Στήριξης, και μέχρι τον Ιούνιο προχωρούμε στην αναδιάρθρωσή του, στην αναδιάταξη, έτσι ώστε το υπόλοιπο 40% περίπου που μένει να υλοποιηθεί, να ενταχθεί και με διαφορετικούς όρους πιο προσαρμοσμένους στις σημερινές ανάγκες, βοηθώντας τις μικρομεσαίες επιχειρήσεις, να έχουν αμεσότερη πρόσβαση σε αυτά τα προγράμματα. 
Έτσι, λοιπόν, κυρίες και κύριοι συνάδελφοι, θα έλεγα ότι, βεβαίως, και υπάρχει διευρυμένη πρόσβαση στο χώρο της χρηματοπιστωτικής υποστήριξης, στα τραπεζικά ιδρύματα και στις αγορές, ανεξάρτητα με τις δυσκολίες που αναφέρατε, που βρίσκουν στην υλοποίηση της συμμετοχής τα προγράμματα των ΠΕΠ, δηλαδή, των περιφερειακών προγραμμάτων. Αυτά, όπως ξέρετε, ακολουθούν μία διαφορετική διαδικασία για την υλοποίηση των προγραμμάτων, χρησιμοποιώντας και τις τράπεζες στη θέση των ενδιάμεσων φορέων διαχείρισης. 
Ήδη, βλέπω μία συνεργασία των τραπεζών σε περιφερειακό επίπεδο με τους ενδιάμεσους φορείς διαχείρισης, τους οποίους -όπως ξέρετε- έχει σταθερά διατηρήσει το Υπουργείο Ανάπτυξης ως μόνιμους συνομιλητές μας, ως μόνιμους -αν θέλετε- φορείς συνεργασίας εκ μέρους όλων των επιχειρήσεων -βιομηχανιών και μικρομεσαίων- οικονομικής δραστηριότητας σε επίπεδο περιφέρειας. 
Οι ενδιάμεσοι φορείς διαχείρισης των προγραμμάτων είναι επτά με τους οποίους συνεργαζόμαστε και προωθούμε με ικανοποιητικό τρόπο πλέον το Γ' Κοινοτικό Πλαίσιο Στήριξης, το πρόγραμμα ανταγωνιστικότητας, αυτό το οποίο -όπως σας έχω ξαναπεί- βρίσκεται πλέον σε ένα ικανοποιητικό ρυθμό απορρόφησης, μετά τις αρχικές δυσκολίες της προηγούμενης διετίας. Αυτές οι δυσκολίες πράγματι οφείλονται και σε μία, αν θέλετε, υπερβολική και γραφειοκρατική δόμηση των διαδικασιών έγκρισης. Όμως, από την άλλη μεριά, ήδη φθάσαμε σε μία φάση ικανοποιητικής απορρόφησης, έτσι ώστε να μπορούμε να απαντήσουμε.
Έτσι, λοιπόν, όσον αφορά τα προγράμματα για την ανταγωνιστικότητα και το πρόγραμμα της Κοινωνίας της Πληροφορίας είναι δύο σημαντικοί κλάδοι, για τους οποίους διαθέτουμε περίπου δυόμισι τρισεκατομμύρια δραχμές, όπως γνωρίζετε, για υποστήριξη ακριβώς και ανανέωση της παραγωγικής οικονομικής δραστηριότητας. Βασικά αφορά τις μικρομεσαίες επιχειρήσεις...
ΦΛΩΡΟΣ ΚΩΝΣΤΑΝΤΙΝΟΥ: Δυόμισι τρισεκατομμύρια ευρώ; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δυόμισι τρισεκατομμύρια δραχμές! ΄Ητοι 6 δισεκατομμύρια ευρώ, έτσι για να ξέρουμε τι λέμε.
Μόνο η ενέργεια απορροφά 1 δισεκατομμύριο δραχμές. Οι μικρομεσαίες επιχειρήσεις απορροφούν 800 δισεκατομμύρια δραχμές. Με συγχωρείτε που ακόμα χρησιμοποιώ δραχμές. Εάν πολλαπλασιάσουμε επί τρία, θα βρούμε το αντίστοιχο ποσό σε ευρώ. Είναι πολύ απλό έτσι, για να μην μπερδευόμαστε. 
Από εκεί και πέρα, όμως αυτό που έχει σημασία είναι, να ξέρουμε τα εξής: Πρόγραμμα "Δικτυωθείτε", εκπαιδευτική στήριξη για το "Δικτυωθείτε", ενώ συγχρόνως επιχειρείται ηλεκτρονικά το e-marketing, η ψηφιακή επιχειρηματικότητα και ανάπτυξη. Πρόκειται για προγράμματα, τα οποία δίνουν τη δυνατότητα με σημαντικά ποσά, να καλυφθούν οι ανάγκες των μικρομεσαίων επιχειρήσεων, όσον αφορά το πρόγραμμα της Κοινωνίας της Πληροφορίας, όπου αναφερθήκατε προηγουμένως.
Επιτρέψτε μου, όμως, κύριοι συνάδελφοι, να δώσω και κάποια στοιχεία σε σχέση με την ερώτηση που καταθέσατε και για τον τρόπο φορολόγησης των μικρομεσαίων επιχειρήσεων. Νομίζω ο κ. Λαφαζάνης έκανε αναφορά σ' αυτό. 
Κοιτάξτε, ο καθένας μπορεί να έχει την άποψή του. Όμως πιστεύω ότι, από τη στιγμή που προχωρούμε σε μία λογιστική πραγματική αποτίμηση των δεδομένων -καταργείται, δηλαδή, το ισχύον σύστημα φορολογίας που τηρούνται βιβλία στοιχείων β΄ κατηγορίας- το καθαρό εισόδημα προσδιορίζεται λογιστικά και εξωλογιστικά και φορολογείται το μεγαλύτερο, δηλαδή, ό,τι γινόταν μέχρι σήμερα. Ορίζεται, λοιπόν, ο προσδιορισμός του καθαρού εισοδήματος που τηρούν επαρκή και ακριβή βιβλία και στοιχεία β΄ κατηγορίας να γίνεται λογιστικά.
Άρα, λοιπόν, μ' αυτόν τον τρόπο επιδιώκεται η φορολόγηση των πραγματικών κερδών. Νομίζω ότι, για το πραγματικό εισόδημα εάν τα αποτελέσματα είναι αρνητικά, όπως ξέρετε με το νέο σύστημα, μπορεί να μεταφερθούν πίσω για μία τριετία. Επίσης, με την παρακολούθηση των ακαθαρίστων εσόδων των επιχειρήσεων ανά τριετία ουσιαστικά καθιερώνεται μία διαδικασία αυτοελέγχου των επιχειρήσεων και εκπλήρωση των υποχρεώσεών τους χωρίς τον καταλογισμό είτε κυρώσεων είτε άλλων προσαυξήσεων. Εν πάση περιπτώσει, σε καμία περίπτωση δεν γίνεται δυσμενέστερη η υποχρέωση του φορολογουμένου απ' αυτό που ίσχυε μέχρι σήμερα.
Να, λοιπόν, γιατί πιστεύω ότι η διαδικασία της νέας φορολόγησης είναι καθαρή, είναι αντικειμενική, πηγαίνει με τα πραγματικά δεδομένα και καταργεί την υποκειμενικότητά του οποιουδήποτε, η οποία στο παρελθόν κατηγορήθηκε πολλαπλώς. Γι' αυτόν ακριβώς το λόγο νομίζω ότι, είναι μία θεσμική μεταρρύθμιση, η οποία δίνει τη δυνατότητα να στηρίξουμε τις μικρομεσαίες επιχειρήσεις.
Αλλά επιτρέψτε μου να πω ότι παίρνουμε μία σειρά από μέτρα για να στηρίξουμε τις μικρομεσαίες επιχειρήσεις αυτήν την περίοδο. Διότι και στο ασφαλιστικό σύστημα στο οποίο αναφερθήκατε, κύριοι συνάδελφοι, για το αν υπάρχει έλλειμμα ή όχι, όπως ξέρετε, η Κυβέρνηση έχει μία σταθερή γραμμή, μία καθαρή πολιτική εξυγίανσης του ασφαλιστικού συστήματος. Η ασφάλεια των εργαζομένων, των πολιτών γενικά είναι για μας πρώτη προτεραιότητα.
Όπως σας είπα προηγουμένως, από τη στιγμή που στρέφεται πλέον το ενδιαφέρον για ανάπτυξη της εσωτερικής αγοράς, μας ενδιαφέρει να κρατηθεί η ζήτηση σε υψηλό επίπεδο. Άρα, πρέπει να υπάρχουν κέρδη στις επιχειρήσεις και πρέπει να υπάρχει ανακατανομή πλούτου και εισοδήματος προς όφελος των εργαζομένων. Πως αλλιώς θα στηρίζεις διαρκώς μία εσωτερική αγορά με υψηλή ζήτηση; Αυτή είναι η κατεύθυνση προς την οποία κινούμαστε. 
Η κατεύθυνση, όμως, αυτή πρέπει να συμπληρωθεί με πλήρη εξασφάλιση στο κοινωνικό σύστημα. Γι' αυτό ακριβώς στο ΙΚΑ, εξασφαλίσαμε τη λύση του ασφαλιστικού ζητήματος με μία διαδικασία η οποία εγγυάται ότι τα επόμενα εικοσιπέντε χρόνια, θα είναι σε υγιή βάση. Παραμένει, όμως, το θέμα του ΤΕΒΕ. Είμαι έτοιμος να παραδεχτώ ότι, εμείς εδώ την εποχή που συγκλίναμε στην ΟΝΕ, δεν καλύψαμε τις υποχρεώσεις μας, βάσει του ισχύοντος νόμου. Ήταν νόμος της Νέας Δημοκρατίας, αν θυμάμαι καλά, του 1992. Ήμασταν υποχρεωμένοι ως κράτος από την 1.1.1993 να καταβάλουμε το ένα τρίτο της ασφαλιστικής εισφοράς. Αυτό το αποδεχόμαστε. 
Στο ΤΕΒΕ όμως, παράλληλα με αυτή τη ρύθμιση, διαπιστώνεται το ύψος του χρέους το οποίο υπάρχει και αναλαμβάνουμε την υποχρέωση να καταβληθεί, όπως καταβλήθηκε και στο ΙΚΑ, για να υπάρξει εξυγίανση και αυτού του ταμείου σε συνδυασμό με το νέο ασφαλιστικό νομοσχέδιο. 
Βέβαια, τα 126 δισεκατομμύρια δραχμές που λέτε, κύριοι συνάδελφοι, δεν ανταποκρίνονται στην πραγματικότητα. Είναι αυθαίρετος υπολογισμός, ο οποίος γίνεται πιθανώς με τις θεωρητικές εκτιμήσεις για τις απαιτήσεις του ασφαλιστικού Οργανισμού. Το Υπουργείο Κοινωνικών Υπηρεσιών, το δημόσιο υπολογίζει τα πράγματα και πολύ γρήγορα θα είναι σε θέση να έλθει σε μία διαπραγμάτευση, για να λύσει αυτό το θέμα.
Από την άλλη μεριά, βοηθάει τους μικρομεσαίους επιχειρηματίες και τον απλό πολίτη το γεγονός ότι, αποκτά ευκολότερη πρόσβαση στη δημιουργία περιουσίας, διότι καταργείται η μέχρι σήμερα ισχύουσα φορολόγηση του 10% για τα τοκομερίδια και, βέβαια, υπάρχει καλύτερη πρόσβαση στα ελληνικά ομόλογα, τα οποία εκδίδονται τις επόμενες εβδομάδες. Θα είναι σταθερά ανοικτά για τη λιανική αγορά. Ο κάθε πολίτης πλέον, θα μπορεί να έχει πρόσβαση με την τιμή βελτιωμένη έναντι των χρηματοπιστωτικών συστημάτων μέχρι 10.000 ευρώ και θα μπορεί να διατίθεται μέχρι το 20%. Η διαδικασία αυτή θα γίνεται τρεις φορές το χρόνο. Αρχίζει το Φεβρουάριο, μετά θα γίνει τον Ιούνιο και το φθινόπωρο και θα δίνει τη δυνατότητα για μία αποταμιευτική προοπτική στο μικρομεσαίο επιχειρηματία και στον Έλληνα πολίτη με ευνοϊκούς όρους, κάτι το οποίο δείχνει, ακριβώς, την πολιτική την οποία ακολουθούμε σε αυτό το σημείο.
Επιτρέψτε μου να πω ότι, στις μικρομεσαίες επιχειρήσεις του τουρισμού -επειδή χθες κάναμε μία σχετική κουβέντα- υπάρχουν συγκεκριμένα μέτρα.
Εκσυγχρονισμός μικρών καταλυμάτων με επιχορήγηση 800.000 δραχμές ανά κλίνη. Το πρόγραμμα αυτό θα μπορεί να φθάνει συνολικά στα 25 εκατομμύρια δραχμές για κάθε έναν ενδιαφερόμενο. Τώρα έχει γίνει το πρόγραμμα "Μέτρο 2 -Πράξη 3". 
Η ενίσχυση των μικρομεσαίων επιχειρήσεων "Μέτρο 2-Πράξη 3" προωθείται, επίσης, με την επιχορήγηση της ανταγωνιστικότητας των μικρομεσαίων επιχειρήσεων. Ο προϋπολογισμός της επένδυσης δεν μπορεί να υπερβαίνει συνολικά τα 10 εκατομμύρια δραχμές για κάθε μία επένδυση.  Το κράτος βάζει 40% και ο δικαιούχος βάζει 60%. Και αυτό το πρόγραμμα το οποίο είναι σημαντικό, υλοποιείται μέσω ενδιάμεσου φορέα διαχείρισης.
Επίσης, πολύ σημαντικό είναι το γεγονός ότι, για την καθιέρωση της ελληνικής κουζίνας προβλέπεται ειδικό πρόγραμμα επιδότησης. Θέλουμε να κατοχυρώσουμε την ελληνική κουζίνα σημαντικό και αναγνωρίσιμο στοιχείο του ελληνικού τουρισμού.
 ΄Αρα, έχουμε επενδυτικό πρόγραμμα ύψους μέχρι 5 εκατομμύρια δραχμές για κάθε μονάδα εστίασης. Η δημόσια επιχορήγηση είναι πάλι 40% και 60% είναι από τον επιχειρηματία. 
Κύριοι συνάδελφοι, βλέπετε ότι οι μικρομεσαίες επιχειρήσεις υποστηρίζονται στον τομέα της τουριστικής δραστηριότητας την οποία θεωρούμε ως μία βασική οικονομική δραστηριότητα.
Αυτός είναι και ο λόγος που προβλέψαμε την αξιοποίηση της τουριστικής αγοράς, η οποία είναι κατ' εξοχήν χώρος δραστηριότητας και μεγάλων διεθνών πολυεθνικών επιχειρήσεων - αλυσίδων, αλλά και μικρομεσαίων επιχειρήσεων. 
Γι' αυτό ακριβώς, μέσα από τη δυνατότητα αξιοποίησης του δικαιώματος εκμετάλλευσης της περιουσίας του ΕΟΤ και του ακινήτου από την ΕΤΑ, δίνουμε τη δυνατότητα να υπάρξει επιχειρηματική συμμετοχή του ιδιωτικού τομέα, ώστε να μπορέσει να αξιοποιηθεί πράγματι όλη αυτή η τουριστική υποδομή, η οποία κείται αναξιοποίητη όλα αυτά τα χρόνια. 
Βέβαια, θέλω για άλλη μία φορά να επαναλάβω -επειδή άκουσα και διάβασα σήμερα από τις εφημερίδες ότι υπάρχουν ακόμα αντιφάσεις- ότι ουδεμία δυνατότητα εκποίησης ακίνητης περιουσίας του δημοσίου, η οποία υπάγεται είτε στο δημόσιο είτε στον ΕΟΤ, υπάρχει μέσα από αυτήν την αναπτυγμένη επιχειρηματική δραστηριότητα της ΕΤΑ. Η ΕΤΑ, εισαγόμενη στο χρηματιστήριο, γίνεται -αν θέλετε- μία πολυμετοχική εταιρεία. 
Η συμμετοχή στην ιδιοκτησία δεν σημαίνει ότι αποκτά κανένας ιδιοκτησία επί της γης, η οποία προσφέρεται προς αξιοποίηση. Η γη προσφέρεται προς αξιοποίηση σε επιχειρήσεις -διεθνείς, ντόπιες, μικρομεσαίες- για ένα ορισμένο χρονικό διάστημα με διεθνείς διαγωνισμούς και διαφάνεια, έτσι όπως παντού σε όλον τον κόσμο αναπτύσσεται τουρισμός. Δεν πιστεύω κανείς από εσάς, να πιστεύει ότι ο τουρισμός αναπτύσσεται μέσα από δημόσιους οργανισμούς είτε από το δημόσιο είτε από τον ΕΟΤ είτε από την ίδια την ΕΤΑ. 
Γι' αυτόν ακριβώς το λόγο, προωθούμε μία ολοκληρωμένη πολιτική, η οποία δίνει τη δυνατότητα πράγματι να ανακάμψει η τουριστική αγορά και να υπάρξει ποιοτικής εμβέλειας τουριστικό προϊόν. Προπαντός, όμως, μέσα από τη νομοθετική ρύθμιση που κατοχυρώσαμε χθες στο Κοινοβούλιο όλοι μαζί, κύριοι συνάδελφοι, διασφαλίζουμε ρητώς ότι, το ποσοστό των περιοχών φυσικού κάλλους ιδιοκτησίας του δημοσίου -ακίνητη φυσική περιουσία- παραμένει είτε στο δημόσιο είτε στην Τοπική Αυτοδιοίκηση με σαφή και συγκεκριμένη υποχρέωση της ΕΤΑ που προβλέπεται μέσα στο νομοσχέδιο, να μετακινήσει ακριβώς αυτό το ποσό -που δεν είναι επιχειρηματικής μορφής και ανήκει γενικά στην περιουσία της- στα χέρια του δημοσίου, στα χέρια της Τοπικής Αυτοδιοίκησης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Τελειώνω, κύριε Πρόεδρε.
Έτσι αναδεικνύεται, ακριβώς, ότι ο δημόσιος τομέας στη δική μας εποχή, κυρίες και κύριοι συνάδελφοι, έχει σαφή συναίσθηση του δημόσιου και του κοινωνικού συμφέροντος. Γι' αυτόν ακριβώς το λόγο και μόνο με αυτά τα κριτήρια, προωθούμε συνεργασία με τον ιδιωτικό τομέα. Είμαστε μακράν της λογικής του "ξεπουλήματος", του "ξεριζώματος" και της "κατεδάφισης". 
Απεναντίας, είμαστε υπέρ της δημιουργίας της προοπτικής της συμμετοχής όλων των κοινωνικών ομάδων, διότι πρέπει να παραδεχθείτε και να συμφωνήσετε μαζί μου, κυρίες και κύριοι συνάδελφοι, ότι στην εποχή που ζούμε, αν δεν αναγνωρίσουμε τη νέα βιοποικιλότητα, η οποία έχει διαμορφωθεί στις κοινωνικές ομάδες ως αποτέλεσμα των συνεπειών της παγκοσμιοποιημένης εξέλιξης της οικονομίας -και η οποία οδήγησε σε αποσάθρωση των παραδοσιακών σχέσεων μέσα στην κοινωνία-, δεν θα μπορέσουμε να συγκροτήσουμε τη νέα κοινωνική συμμαχία. Μόνο μέσα απ' αυτή μπορεί να υπάρξει οικονομική μεγέθυνση και οικονομικό αποτέλεσμα, πρόοδος, εξέλιξη και συμμετοχή στον τρόπο ανάπτυξης της Ευρωπαϊκής Ένωσης, όπου φιλοδοξούμε να είμαστε βασικός συντελεστής. 
Θα ήθελα να τονίσω ότι, δεν είμαστε ουραγοί, αλλά συμμετέχουμε καθοριστικά συνδιαμορφώνοντας το αύριο της Ευρώπης και σε αυτή την κατεύθυνση υλοποιούμε μία συγκεκριμένη εθνική στρατηγική βάση, μέσα από την οποία δίνουμε λύσεις σε όποια προβλήματα παρουσιάζονται. 
Ευχαριστώ, κύριε Πρόεδρε. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ο κ. Νικόλαος Κωνσταντόπουλος, ο Πρόεδρος του Συνασπισμού της Αριστεράς και της Προόδου, έχει το λόγο για δέκα πέντε λεπτά. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρία και κύριοι συνάδελφοι, είναι επικίνδυνο πολιτικό σύμπτωμα να φθάνει η όποια Κυβέρνηση στο σημείο, να χειροκροτεί τον εαυτό της και να μην ακούει τη βοή των πραγμάτων, την κοινή βοή που μιλάει για εντελώς αντίθετες συνθήκες, που υπάρχουν στο δημόσιο βίο της χώρας. 
Μονάχα η Κυβέρνηση βλέπει παντού ευτυχισμένους Έλληνες: Χαρούμενοι οι αγρότες, αισιόδοξοι οι μισθωτοί, ενθουσιασμένοι οι μικροί και μεσαίοι επιχειρηματίες, ευγνώμονες οι συνταξιούχοι, καταϋποχρεωμένοι και περιχαρείς οι νέοι και -πάνω από όλα- ακόμα πιο ευτυχείς και περήφανοι οι Υπουργοί της Κυβέρνησης. 
Αυτή η στάση της Κυβέρνησης είναι που εμφανίζει έλλειμμα ειλικρίνειας, αξιοπιστίας και κοινωνικής ευθύνης. Εμφανίζει περίσσευμα δημαγωγίας, υποκρισίας και αλαζονείας. Δεν ξέρω, αν για την Κυβέρνηση, ο Έλληνας μισθωτός, ο Έλληνας εργαζόμενος έχει γιαπωνέζικη παραγωγή.
Εκείνο, όμως, που ξέρω είναι ότι, ο Έλληνας πολίτης υφίσταται από την πολιτική της Κυβέρνησης, κινέζικο μαρτύριο.
Δεν ξέρω αν για τον κύριο Πρωθυπουργό, η Ελλάδα είναι ισχυρή μεταξύ των πρώτων, ξέρω όμως ότι, όσο και αν τρέχει ο ελληνικός λαός, όσο και αν φορτώνεται βάρη και πληρώνει θυσίες, η Ελλάδα είναι ουραγός, είναι τελευταία. 
Πρέπει να πω στον κύριο Υπουργό ότι, ο εκσυγχρονισμός της Κυβέρνησης κατάντησε ανέκδοτο. Δεν παράγει καινούργιες ιδέες, δεν υποδεικνύει διαφορετικό τρόπο άσκησης της πολιτικής. Αντίθετα, παράγει καθημερινές γελοιογραφίες και παραπολιτική ανεκδοτολογία. 
Κάνετε πελατειακές σχέσεις με προεξόφληση ομολόγων του μέλλοντος, αλλά σας έμαθαν πια και στην Ευρώπη. Γι' αυτό και η Ευρωπαϊκή Ένωση σας τα χρέωσε στο δημόσιο χρέος, όλα αυτά τα κόλπα.
 Προεξόφληση διαπλεκομένων επιταγών είναι η πολιτική σας, σε βάρος της οικονομίας και των μελλοντικών γενεών. 
Στο όνομα αυτού του ψευδώνυμου εκσυγχρονισμού, στην Ελλάδα έχει δημιουργηθεί και βασιλεύει, η πιο κρατικοδίαιτη διαπλοκή. Έχουμε ή δεν έχουμε τα πιο ακριβότερα δημόσια έργα; Πωλείται η δεν πωλείται δημόσια γη με ευτελές τίμημα; Δίδεται ή δεν δίδεται χάρισμα το Στάδιο Καραϊσκάκη; Εκχωρείται ή δεν εκχωρείται διαρκώς ο ΟΤΕ στους προμηθευτές; Σχεδιάζετε ή δε σχεδιάζετε να δοθεί χάρισμα στο κτίριο του ΟΤΕ; Πωλείται ή δεν πωλείται η Πάρνηθα, κάτω από το κόστος, και μάλιστα με αποκλεισμό άλλης δημόσιας προσφοράς, η οποία είναι 55 εκατομμύρια ευρώ παραπάνω, απ' αυτήν η οποία έγινε αποδεκτή; Αυτή είναι η πραγματικότητα. 
Ναι, κύριε Υπουργέ, μεταβιβάζετε με την πολιτική σας εθνικό και δημόσιο πλούτο, για να αγοράσετε πολιτικό χρόνο και για να αγοράσετε, επίσης, επικοινωνιακή, πολιτική και οικονομική στήριξη. Ο νόμος που ψηφίστηκε χθες εδώ για την επιχειρηματική δραστηριότητα της εταιρίας "Τουριστικά Ακίνητα", φοβάμαι ότι είναι ο τύπος που οδηγεί στη διαπλοκή στο τετράγωνο, αν όχι στον κύβο.
Οι αρχές της δημοκρατικής νομιμότητας και της δημοκρατικής διαφάνειας υποχωρούν παντού: στα Μέσα Μαζικής Ενημέρωσης, στις προμήθειες, στα έργα, στη Δημόσια Διοίκηση, στην υγεία, στο σωφρονιστικό σύστημα, στο χρηματιστήριο, στους κοινοτικούς πόρους, στο Γ΄ Κοινοτικό Πλαίσιο Στήριξης. 
Στις δημοκρατίες μιλάμε για το νόμο, για την κοινωνική και ηθική καταξίωση και επικύρωση. Στις συναλλασσόμενες δημοκρατίες, δεν μιλάμε για το νόμο, αλλά για το "νονό" σε κάθε τομέα, ο οποίος επιβάλλει την πολιτική και οικονομική του επιρροή.
Τα λέω αυτά, με αφορμή όσα συντελούνται γύρω μας και μπροστά στα μάτια μας αυτές τις μέρες, στο δημόσιο βίο της χώρας μας. Ο δημόσιος βίος της χώρας έχει κατακλυστεί από το βούρκο. Οι οχετοί και όχι οι θεσμοί έχουν την πρωτοκαθεδρία, σε αυτόν το δημόσιο βίο της χώρας. Φούσκες- βρωμιάς, μηχανισμοί ανομίας και ξεσκολισμένοι τυχοδιώκτες είναι εκείνοι, οι οποίοι εγκαθιστούν ένα στρώμα βυθού επί της κοινωνικής και πολιτικής πραγματικότητας της χώρας μας. 
Το λέω αυτό, γιατί η Κυβέρνηση πρέπει να καταλάβει ότι δεν είναι έξω από αυτά, που συντελούνται σήμερα στην πολιτική πραγματικότητα. Η Κυβέρνηση πρέπει να καταλάβει ότι και η δικιά της πολιτική συντελεί, στο να αναδειχθεί αυτό το στρώμα βυθού, για να επιβληθεί στο δημόσιο βίο της χώρας.
Με αφορμή την ερώτηση, για τις μικρές και μεσαίες επιχειρήσεις, επαναλήφθηκε η ίδια αυτάρεσκη στάση της Κυβέρνησης, όπου όλα έχουν καλώς και όλα βαίνουν στο δρόμο της αισιοδοξίας.
 Η οικονομική πολιτική της Κυβέρνησης, κύριε Υπουργέ, δεν ευνοεί τις μικρές και μεσαίες επιχειρήσεις. Απεναντίας, καταστρέφει τις μικρές και μεσαίες επιχειρήσεις. 
Θα σας πω δύο χαρακτηριστικά παραδείγματα. Μετά από εννιά χρόνια συνεχούς μεγέθυνσης της οικονομίας, κατά το επιχείρημα της δικής σας διακυβέρνησης, οι μικρές και μεσαίες επιχειρήσεις δεν αυξάνονται. Δεν έχουμε αριθμητική αύξηση. Η μεγέθυνση του Ακαθάριστου Εγχώριου Προϊόντος, δεν βασίζεται στην αυτοτροφοδοτούμενη ανάπτυξη, αλλά στους κοινοτικούς πόρους και στα έργα, που, όμως, δεν αγγίζουν τις μικρές και μεσαίες επιχειρήσεις, αλλά μόνο τα μεγάλα συγκροτήματα των επιχειρηματικών δραστηριοτήτων.
Δεύτερο παράδειγμα. Οι συνεχείς εκκλήσεις της Κυβέρνησης και του οικονομικού επιτελείου ειδικότερα, για την ενδυνάμωση της επιχειρηματικότητας, για ανάληψη της επιχειρηματικής δραστηριότητας και διεύρυνση του επιχειρείν από νέους, για επενδύσεις και άλλες συναφείς δραστηριότητες, μένουν χωρίς ανταπόκριση. Κανείς νέος ή άλλος δεν μπορεί να επιδοθεί σε τέτοιες δραστηριότητες. Αυτά τα δύο παραδείγματα είναι που αποτελούν την τραγική απόδειξη της κατάστασης, που σήμερα υπάρχει στην ελληνική οικονομία, κατάσταση η οποία δεν ευνοεί τις μικρές και μεσαίες επιχειρήσεις.
Το συνολικό πλαίσιο της οικονομικής λειτουργίας είναι αρνητικό σήμερα για τις μικρές και μεσαίες επιχειρήσεις. Η μικρομεσαία επιχείρηση πλήττεται και βάλλεται από παντού και, κυρίως, από την οικονομική πολιτική της Κυβέρνησης, από την κυριαρχία των μεγάλων μονοπωλιακών και πολυεθνικών επιχειρήσεων. Από την έλλειψη πλαισίων ελέγχων και προστασίας του υγιούς ανταγωνισμού. Από την επιδρομή στις μικρές και μεσαίες επιχειρήσεις όλων. Της εφορίας, του ΙΚΑ, της πολεοδομίας, των δήμων, των ΔΕΚΟ, της Τροχαίας, γιατί στις μικρές και μεσαίες βρίσκουν την αγελάδα για το άρμεγμα, επειδή είναι ο πλέον απροστάτευτος κλάδος.
Ποιό είναι το προφίλ του μικρού και μεσαίου επιχειρηματία σήμερα, όπως κυριαρχεί με τη δική σας πολιτική; Ο μικρός και μεσαίος επιχειρηματίας, σήμερα, είναι από εκείνους τους οικονομικά δραστήριους πολίτες, που δεν έχει σχεδόν δικαιώματα. Δουλεύει δώδεκα ώρες και περισσότερο το εικοσιτετράωρο, επί επτά σχεδόν μέρες, δεν δικαιούται αδείας -μπορεί να λείψει μόλις επτά με δέκα μέρες το χρόνο- και είναι ο συνήθης κατηγορούμενος για φοροκλοπή και φοροδιαφυγή. Είναι ο συνήθης ύποπτος για εισφοροδιαφυγή και εισφοροκλοπή. Είναι το μόνιμο θύμα των τραπεζών και της τοκογλυφίας, είναι το εξιλαστήριο θύμα του ΙΚΑ, έχει τη μικρότερη σύνταξη, χαμηλότερη και από αυτήν του ΙΚΑ. Είναι το μόνιμο θύμα των μέτρων αστυνόμευσης και της Τροχαίας. Είναι, επίσης, στο στόχο της πολεοδομίας από την απουσία χωροταξικού σχεδιασμού. Είναι σταθερός στόχος των διαφόρων υπηρεσιών, από την Πυροσβεστική και άλλες υπηρεσίες.
Σε μηνιαία βάση ο μικρός και μεσαίος επιχειρηματίας δέχεται την επίσκεψη του δήμου, της Εφορίας, του ΙΚΑ, του ΤΕΒΕ, της Πυροσβεστικής, της Πολεοδομίας, που σ' αυτόν εξαντλούν την αυστηρότητά τους, των ΔΕΚΟ και όλων των συναφών υπηρεσιών. Μέσα σε αυτές τις συνθήκες, που κανείς δε γνωρίζει τι ισχύει, από ποιον εφαρμόζονται και ποιος ελέγχει τις σχετικές διαδικασίες, η μικρή και μεσαία επιχείρηση δεν μπορεί να αναπτυχθεί και να επιβιώσει. Η μικρή και μεσαία επιχείρηση είναι η μόνη, που δεν μπορεί να κάνει κανένα προγραμματισμό. Κανένα στοιχείο του κόστους της δεν εξαρτάται από αυτήν. Η εφορία δύο ή τρεις φορές το χρόνο αναπροσαρμόζει απαιτήσεις, ελέγχους, ποσοστά. Οι ΔΕΚΟ αυξάνουν τα τιμολόγιά τους, το πετρέλαιο και η ενέργεια είναι ανεξέλεγκτα, το ΙΚΑ και το ΤΕΒΕ αυξάνουν τις εισφορές, επίσης, τα δημοτικά τέλη αυξάνονται αλόγιστα, οι τράπεζες αποτελούν το μόνιμο βραχνά, εξαιτίας του ανατοκισμού, που αποτελεί και την πηγή, το αίτιο της τοκογλυφίας. 
Αυτό είναι το περιβάλλον, στο οποίο καλείται να δραστηριοποιηθεί και να λειτουργήσει η μικρή και μεσαία επιχείρηση, χωρίς να έχει εξασφαλίσει τίποτα το σταθερό. Μόνιμοι αιφνιδιασμοί από όλους, συνεχείς αλλαγές και συνεχείς πρόσθετες απαιτήσεις.
Στα λόγια, βεβαίως, η μικρή και μεσαία επιχείρηση είναι η ραχοκοκκαλιά της οικονομίας. Κυρίως σε προεκλογικές περιόδους, το τι έχουν ακούσει οι μικροί και μεσαίοι επιχειρηματίες, δεν λέγεται. Αλλά στην πράξη, η μικρή και μεσαία επιχείρηση είναι το υποζύγιο της οικονομίας, το πειραματόζωο των κυβερνητικών αποφάσεων.
Κάτω από αυτές τις συνθήκες, κάτω από έναν αδυσώπητο και ανεξέλεγκτο ανταγωνισμό, χωρίς αρχές, όρια και πλαίσια, η μικρή και μεσαία επιχείρηση, ως οικονομική κατηγορία, δεν άντεξε και σήμερα καταρρέει. Δεν ανθεί, δεν ευδοκιμεί, γι' αυτό και κανείς δεν αναλαμβάνει το ρίσκο της δημιουργίας νέας επιχείρησης. Γι' αυτό η επιχειρηματικότητα υποχωρεί. Η επιχειρηματικότητα τροφοδοτείται και δημιουργείται από τις μικρές και μεσαίες επιχειρήσεις. Αυτές γεννούν και δημιουργούν πλούτο, προϊόν, αγαθά και υπηρεσίες.
Αυτές δημιουργούν κίνητρα για δημιουργία και δημιουργικότητα. Όταν, όμως, το συνολικό πλαίσιο είναι αρνητικό, .όταν τα αντικίνητρα πολλαπλασιάζονται, εκμηδενίζεται κάθε κίνητρο και κάθε δυναμισμός χάνεται, τότε καταστρέφεται και η επιχειρηματικότητα.
Κύριε Υπουργέ, το ΠΑΣΟΚ ήλθε στην κυβέρνηση και την εξουσία ως  κόμμα των μη προνομιούχων, ως κόμμα των μικρών και μεσαίων. Σήμερα, για να κρατηθεί στην εξουσία,  συνεταιρίζεται τις μεγάλες  επιχειρήσεις και καταστρέφει τις μικρές και μεσαίες, καταστρέφοντας  έτσι όπως συνέβη και με τους αγρότες , την κοινωνική βάση που ανέδειξε την κυβέρνησή σας  σε κόμμα εξουσίας.
Γνωρίζετε ποιά είναι τα  μεγάλα προβλήματα των  μικρών και μεσαίων επιχειρήσεων. Είναι η φορολογική επιδρομή  της κυβερνητικής πολιτικής. Η συνάφεια για το κλείσιμο της εξαετίας οδήγησε  στην αφαίμαξη των επιχειρήσεων αυτών και  πάνω από τα 2.000.000.000 ευρώ μέσα σε ενάμιση χρόνο, έφυγαν από το εισόδημα και, όχι από τα κέρδη τους. Αυτά τα ποσά, έφυγαν στην ουσία από την αγορά, από τους επιτηδευματίες και επαγγελματίες και πέρασαν στη δημόσια οικονομία για να κλείσουν τρύπες. 
Το εισόδημα αυτών, που εν δυνάμει αποτελεί δυναμικό στοιχείο νέας επένδυσης εκσυγχρονισμού, για προσλήψεις, αλλά και για ενίσχυση της ορθής λειτουργίας της αγοράς, το στερήθηκε η αγορά και η οικονομία. Κατατέθηκε ως θυσία στο δημόσιο σύστημα των οικονομικών σας και έγινε βασική αιτία που στέγνωσε την αγορά από χρήμα. 
Βοά σήμερα η πραγματικότητα ότι, η αγορά δεν έχει ρευστότητα. Οι τράπεζες είναι απλησίαστες, για τις μικρές και μεσαίες επιχειρήσεις. Και έτσι περιορίζεται, ακόμα περισσότερο, όλη η κίνηση της αγοράς. Απόδειξη αυτής της κατάστασης είναι οι δείκτες ασφυξίας, οι ακάλυπτες επιταγές που εκτινάχθηκαν από το Σεπτέμβρη του 2002 και μέχρι σήμερα είναι συνεχώς αυξανόμενες. Απόδειξη πρόσθετη, όπως επισημαίνεται, είναι η έκρηξη των πτωχεύσεων. Και αυτή είναι η υπαρκτή αρνητική πλευρά.
Οι πόροι από το Β΄ Κοινοτικό Πλαίσιο Στήριξης και το Γ΄ Κοινοτικό Πλαίσιο Στήριξης, δεν φθάνουν  στις μικρές και μεσαίες επιχειρήσεις. Τρία χρόνια μετά την έναρξη του Β΄ Κοινοτικού Πλαισίου Στήριξης ούτε ένα ευρώ δεν έχει φθάσει στις επιχειρήσεις αυτές. Σήμερα λήγουν οι αιτήσεις για ένταξη στα προγράμματα του Γ΄ Κοινοτικού Πλαισίου Στήριξης, για τις μικρές και μεσαίες επιχειρήσεις. Όλο το πρώτο εξάμηνο του 2003, ελάχιστες επιχειρήσεις μικρές και μεσαίες θα ενταχθούν στο πρόγραμμα ανταγωνιστικότητας και θα μπορέσουν να αρχίσουν να εκταμιεύουν. Ούτε, επίσης, τα προγράμματα απασχόλησης και ενίσχυσης νέων θέσεων εργασίας, πρόσληψης μακροχρόνιων ανέργων και πρόσληψης νέων, στις μικρές και μεσαίες επιχειρήσεις, έχουν αξιοποιηθεί, γιατί δεν έχουν καν ξεκινήσει. Γιατί ο ΟΑΕΔ δεν μπορεί να ανταποκριθεί στις λειτουργικές του ευθύνες και στην αποστολή του.
Τελειώνω, κύριε Πρόεδρε, με μία συνοπτική παρατήρηση. Δεν γνωρίζετε ότι ο βραχνάς των μικρών και μεσαίων επιχειρήσεων είναι η λειτουργία του τραπεζικού συστήματος; Δεν γνωρίζετε ότι τραπεζικό σύστημα σήμερα αντιμετωπίζει τις επιχειρήσεις αυτές, όπως πριν από έναν αιώνα; Η εξίσωση είναι: δάνειο- ενέχυρο- υποθήκη- εγγύηση και επιστροφή. Πάνω από πενήντα τράπεζες δραστηριοποιούνται στην αγορά και καμία δεν είναι εξειδικευμένη στη μικρή και μεσαία επιχείρηση. Και οι συνθήκες που επικρατούν έχουν υποσκάψει την ανταγωνιστικότητα. Οι ανατοκισμοί που ακολούθησαν, οδήγησαν μαζί με τα υψηλά επιτόκια στην καταστροφή και στην τοκογλυφία.
Απαλλάξτε τις μικρές και μεσαίες επιχειρήσεις οριστικά από το βραχνά των ανατοκισμών και των πλειστηριασμών. Μόνο έτσι θα μπει τέλος στους τοκογλύφους, που απομυζούν τις μικρές και μεσαίες επιχειρήσεις. Περιορίστε το περιθώριο επιτοκίων των τραπεζών, που δανείζουν σήμερα τις μικρές και μεσαίες επιχειρήσεις με 7%-10% επιτόκιο, το μεγαλύτερο επιτόκιο της Ευρωπαϊκής Ένωσης, για τις μικρές και μεσαίες επιχειρήσεις. 
Ωραίο είναι να κάνουμε επί χάρτου ασκήσεις ευτυχίας για τους μικρομεσαίους. Ακόμη, όμως, πιο χρήσιμο και ωφέλιμο θα ήταν, εάν αναγνωρίζατε ότι με την πολιτική σας οι μικροί και μεσαίοι δεν αισιοδοξούν δεν μπορούν να σταθούν στα πόδια τους, οι μικροί και μεσαίοι δεν μπορούν να συνεισφέρουν αυτό που όλοι γνωρίζουμε ότι συνεισφέρουν στην εθνική οικονομία. Και, αν προσθέσετε, κύριε Υπουργέ, κοντά στους αγρότες, τους μικρούς και μεσαίους, κοντά στους αγρότες και τους μικρούς και μεσαίους, τους μισθωτούς, τότε αναρωτιέμαι ποια κοινωνική και παραγωγική τάξη είναι εκείνη, η οποία σας νομιμοποιεί για να εφαρμόζετε αυτή την πολιτική.
ΠΡΟΕΔΡΕΥΩΝ (Παναγιώτης Σγουρίδης): Τον λόγο έχει ο κ. Παυλόπουλος.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, αν επιτρέπετε να κάνω μία μικρή παρέμβαση.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, προηγούνται οι Κοινοβουλευτικοί Εκπρόσωποι και οι δευτερολογίες των κυρίων συναδέφλων.
Ορίστε κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, πρώτα από όλα, θα ήθελα να πω ότι είναι μία σημαντική ευκαιρία να συζητήσουμε για τις μικρομεσαίες επιχειρήσεις, όταν μάλιστα αυτή η ευκαιρία δίνεται με μία τόσο εμπεριστατωμένη και τεκμηριωμένη επερώτηση, όπως αυτή που έχει καταθέσει ο Συνασπισμός της Αριστεράς και της Προόδου. Και αυτό οφείλει κανείς στην Αίθουσα να το αναγνωρίσει.
Σε ό,τι αφορά το ζήτημα των μικρομεσαίων επιχειρήσεων, όλοι γνωρίζουμε την τεράστια σημασία του θεσμού. Τεράστια σημασία για δύο, κυρίως, λόγους, ιδίως, σε ό,τι αφορά την ελληνική οικονομία.
Είναι γνωστό ότι εξαιτίας της δομής, της λειτουργίας και της ιδιομορφίας των μικρομεσαίων επιχειρήσεων, αλλά και της όλης οικονομίας στην Ελλάδα, η μικρομεσαία επιχείρηση συνιστά τη σπονδυλική στήλη της ελληνικής οικονομίας. Και μόνο αυτό θ' αρκούσε για να δώσει κανείς τη σημασία που πρέπει στη μικρομεσαία επιχείρηση. Αλλά είναι και ένα δεύτερο στοιχείο που καθιστά τις μικρομεσαίες επιχειρήσεις το κέντρο βάρους της οικονομικής πολιτικής, το οποίο σχετίζεται με τη σημερινή συγκυρία.
Είναι γνωστό ότι, μία από τις μεγαλύτερες πληγές της κοινωνικής και οικονομικής πραγματικότητας στην Ελλάδα, είναι η ανεργία. Και είναι, επίσης γνωστό, όπως αποδεικνύει η παγκόσμια εμπειρία ότι, το ζήτημα της ανεργίας μπορεί να λυθεί και μέσω των μικρομεσαίων. Πραγματικά σε παγκόσμια κλίμακα το 70% των θέσεων εργασίας μπορεί να δημιουργεί από μικρομεσαίες επιχειρήσεις. Επτά στις δέκα νέες θέσεις εργασίας μπορεί να δημιουργούνται από μικρομεσαίες επιχειρήσεις. Στην Ελλάδα θα μπορούσε να φτάσει το εννέα προς δέκα. Αντιλαμβάνεται, λοιπόν, κανείς ότι μόνο και με την ενίσχυση των μικρομεσαίων επιχειρήσεων θα μπορούσε να είχε λυθεί οριστικά ή τουλάχιστον, να έχει αρχίσει μία ραγδαία μείωση του φαινομένου, που λέγεται ανεργία στην Ελλάδα.
Ενώ, λοιπόν, αυτή είναι η τεράστια σημασία των μικρομεσαίων επιχειρήσεων και σε ό,τι αφορά την εθνική οικονομία και σε ό,τι αφορά το μεγάλο ζήτημα της μείωσης και της πάταξης της ανεργίας, απουσιάζει παντελώς η κυβερνητική πολιτική, σχετικά με τις μικρομεσαίες επιχειρήσεις. Απουσιάζει παντελώς, όπως φαίνεται από τα στοιχεία που στη συνέχεια, θα παραθέσω πολύ συνοπτικά στο λίγο χρόνο που έχω. Διότι φαίνεται ότι η Κυβέρνηση έκανε λάθος. Της ζήτησαν να κάνει πολιτική για τις μικρομεσαίες επιχειρήσεις και εκείνη κάνει μικρομεσαία επιχειρηματική πολιτική. Άλλο το ένα, άλλο το άλλο. Άντε, όμως, να το καταλάβει κανείς τους, όταν έρχονται και παρέρχονται οι Υπουργοί, χωρίς βεβαίως να έχει κανείς ένα σταθερό πρόγραμμα.Τρία στοιχεία αποδεικνύουν την πλήρη έλλειψη οιασδήποτε προοπτικής πολιτικής για τις μικρομεσαίες επιχειρήσεις. 
Το πρώτο, η φορολογική πολιτική, που είναι η ναυαρχίδα της πολιτικής σε ό,τι αφορά τα ζητήματα των μικρομεσαίων επιχειρήσεων. Ποια φορολογική πολιτική; Ας δούμε τα πράγματα. Υποτίθεται ότι θεσπίστηκαν τελευταία ορισμένες φοροελαφρύνσεις για τις μικρομεσαίες επιχειρήσεις. Λάθος. Στην πράξη θα δείτε, πως λειτουργεί το όλο σύστημα.
Εάν πάρετε, κυρίες και κύριοι συνάδελφοι, τη φορολογική πραγματικότητα, θα δείτε ότι, όχι μόνο δεν υπάρχουν φοροαπαλλαγές, αλλά η εφαρμογή αυτού του συστήματος, όπως θεσπίστηκε στρεβλά και χωρίς προοπτική, οδηγεί στο ότι ιδίως στις μικρομεσαίες επιχειρήσεις που έχουν ένα εισόδημα από 20.000 έως 30.000 ευρώ, και είναι πάμπολλες αυτές είναι η βάση για να μπορέσουν να αναπτυχθούν. Η αύξηση της φορολογικής επιβάρυνσης του εισοδήματός τους ξεκινάει από 15% για να φτάσει σε ορισμένες περιπτώσεις το 200%! Γιατί; Διότι με τον τρόπο με τον οποίο αφαιρείται η φοροελάφρυνση από το φόρο και με την κατάργηση των φοροαπαλλαγών μέσω αποδείξεων, στην πραγματικότητα έχουμε αύξηση του φόρου.
Δεύτερον, καταργήθηκαν, υποτίθεται οι εξωλογιστικοί προσδιορισμοί. Λάθος. Διατηρούνται οι εξωλογιστικοί προσδιορισμοί ανά τριετία και για το εισόδημα και σε ό,τι αφορά το ΦΠΑ, όπως επίσης και οι συνοπτικοί έλεγχοι. Από τη στιγμή που διατηρούνται, τι μπορεί να πει κανείς; 
Τρίτον, σε ό,τι αφορά τη μεταβίβαση, είναι γνωστό ότι ο συντελεστής σε ό,τι αφορά την υπεραξία στη μεταβίβαση, σε καμία περίπτωση δεν μειώθηκε, εκτός από τη μεταβίβαση σε συγγενείς α΄ και β΄ βαθμούς συγγενείας. Σε όλες τις άλλες περιπτώσεις, τι κίνητρο υπάρχει; Αντιθέτως, σε άλλες επιχειρήσεις πολύ μεγαλύτερες, υπάρχουν κίνητρα, όχι όμως για τις μικρομεσαίες. 
Τέλος, υπάρχει ένα άλλο μεγάλο ζήτημα. Πού είναι τα κίνητρα τα φορολογικά για τις μικρομεσαίες επιχειρήσεις σε περίπτωση δημιουργίας συνθηκών απασχόλησης. Σ' αυτό, αν προσθέσουμε και το στραγγαλισμό των μικρομεσαίων επιχειρήσεων από τα πανωτόκια, καταλαβαίνει κανένας ότι, σε καμία περίπτωση δεν είναι δυνατόν να μιλάμε για φορολογική ελάφρυνση, σε ό,τι αφορά τις μικρομεσαίες επιχειρήσεις.
Ένα άλλο στοιχείο που δείχνει την απουσία κυβερνητικής πολιτικής ή την άγνοια της Κυβέρνησης σε ό,τι αφορά τις ανάγκες αυτών των επιχειρήσεων, είναι το ΤΕΒΕ. Φέτος στον προϋπολογισμό υπάρχει μία ονομαστική αύξηση της ενίσχυσής του μόνο κατά 4,1%. Δηλαδή, στα όρια του πληθωρισμού.  Πέρα από αυτό, θέλω να σας πω ότι, ομολογήσατε και μας είπατε την αμαρτία της Κυβέρνησης για το γεγονός ότι από το 1992 δεν δίνει, στο πλαίσιο της τριμερούς χρηματοδότησης, την εισφορά για τις συντάξεις στο ΤΕΒΕ. Είπατε ότι το ποσό αυτό δεν είναι όσο λέγεται. Το ποσό αυτό είναι 380 εκατ. Ευρώ, δηλαδή, 130 δισεκατομμύρια, δραχμές και με το να μας ομολογείτε εδώ την αμαρτία της Κυβέρνησης, δεν σημαίνει τίποτα. Σας το έχω πει και πάλι και το ξαναλέω και δεν θα κουράζομαι να το λέω, γιατί έχετε μπερδέψει το μυστήριο της μετανοίας. Είναι καλό για τη σωτηρία της ψυχής, δεν είναι καλό, όμως, για να κάνετε πολιτική. Με το να εξομολογείστε τις αμαρτίες σας, δεν βγαίνει τίποτα. Με το να μας λέτε ότι δεν καταβάλλετε, ως κοινοί μπαταξήδες, εκείνα που οφείλετε στο ΤΕΒΕ -με συγχωρείτε πολύ- αυτό δεν ωφελεί την αξιοπιστία της Κυβέρνησης. Δεν είναι αξιοπιστία κυβερνητική να λες "ναι οφείλω, τι να κάνω, αλλά δεν πρόκειται να τα καταβάλω ή θα δούμε, πως θα τα καταβάλω"!
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν είπαμε αυτό. Είπαμε θα πληρώσουμε. 
ΠΡΟΚΟΠΗΣ ΠΑΥΛΟΠΟΥΛΟΣ:  Μα πότε και με ποιο τρόπο. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα το προσδιορίσουμε. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, σας είπα προηγουμένως ότι η εξομολόγηση πολλές φορές συνίσταται στο ότι λέμε ποιές είναι οι αμαρτίες μας, για να μπορούμε να κάνουμε άλλες μεγαλύτερες στο μέλλον. Δεν κάνει για την πολιτική αυτό το μυστήριο.
Υπάρχει ένα, ακόμα τρίτο στοιχείο το οποίο σχετίζεται με την πολιτική της Κυβέρνησης για τις μικρομεσαίες επιχειρήσεις. Αφορά το Γ΄ Κοινοτικό Πλαίσιο Στήριξης. Ξέρετε ποιο είναι το ποσοστό του Γ΄ Κοινοτικού Πλαισίου Στήριξης που πάει στην πολιτική και στις μικρομεσαίες επιχειρήσεις;  Είναι 3,7%. Είναι δυνατόν ποτέ με ένα τόσο μικρό ποσοστό να μιλάμε για προοπτική μικρομεσαίων επιχειρήσεων. Ξέρουμε πολύ καλά ότι αυτό είναι το τελευταίο οργανωμένο, τουλάχιστον, πλαίσιο στήριξης και από αυτό, που είναι όλο το μέλλον ανόρθωσης της ελληνικής οικονομίας, σε ένα τόσο σημαντικό κομμάτι, όπως είναι οι μικρομεσαίες επιχειρήσεις, μόνο το 3,7% πηγαίνει. Είναι κυβερνητική πολιτική αυτή; 
Άρα, λοιπόν, και το σύστημα που σχετίζεται με τις φοροαπαλλαγές και αυτό που σχετίζεται με τις οφειλές προς το ΤΕΒΕ και το θέμα του Κοινοτικού Πλαισίου Στήριξης, αποδεικνύει την έλλειψη κυβερνητικής πολιτικής για τις μικρομεσαίες επιχειρήσεις. 
Σε ό,τι αφορά τη Νέα Δημοκρατία εμείς το ξεκαθαρίζουμε. Σαν Κυβέρνηση και επειδή αποτελεί τη σπονδυλική στήλη της πολιτικής μας, η πολιτική για τις μικρομεσαίες επιχειρήσεις, πρώτα - πρώτα το ζήτημα των πανωτοκίων, θα λυθεί οριστικά με βάση την πρόταση νόμου που έχουμε κάνει και όχι με βάση τη δική σας πρόταση. Γιατί δεν είναι πρόταση η δική σας, δεν εφαρμόζεται καν στην πράξη. Και, δεύτερον, θα καταβληθούν στο ΤΕΒΕ αμέσως εκείνα τα οποία οφείλονται.
Πέραν αυτού, θα υπάρξουν γενναίες φοροαπαλλαγές και σε ό,τι αφορά το εισόδημα και σε ό,τι αφορά τη μεταβίβαση των επιχειρήσεων και σε ό,τι αφορά τα θέματα που σχετίζονται με τις ενισχύσεις για την αύξηση της απασχόλησης. Πέρα από αυτό, θα καταργηθεί πλήρως ο εξωλογιστικός προσδιορισμός. Θα γίνει μόνο λογιστικός προσδιορισμός.
Τέλος, αυτό που η Νέα Δημοκρατία έχει ξεκαθαρίσει είναι ότι θα υπάρξουν τεχνολογικά πάρκα σε τρεις τουλάχιστον περιπτώσεις, όπως Θράκη, Αχαία και Κρήτη, για να μπορέσουν να ενισχυθούν οι μικρομεσαίες επιχειρήσεις.
Καταλήγω, λέγοντας, κύριε Υπουργέ, ότι και μόνο το γεγονός, πως αισθανθήκατε σε μία επερώτηση για τις μικρομεσαίες επιχειρήσεις να απολογηθείτε γι' αυτά που έγιναν όλες τις ημέρες ως προς για το θέμα της τουριστικής πολιτικής της Κυβέρνησης και των Ελληνικών Τουριστικών Ακινήτων, αποδεικνύει το ναυάγιο της πολιτικής σας. Πρώτα - πρώτα για το νομοσχέδιο που καταθέσατε: Εδώ πρέπει να σας πω ότι, κάθε Υπουργός που έρχεται -και αλλάζετε συχνά Υπουργούς- έχει τη δική του πολιτική. Καμία σχέση δεν έχει με την κυβερνητική πολιτική, που δεν υπάρχει.
Όταν σας στέλνουν εκεί, κύριε Υπουργέ, κάποιος έπρεπε να σας πει ότι γίνεστε Υπουργοί, για να εφαρμόσετε πολιτική τουρισμού, όχι για να κάνετε πολιτικό τουρισμό. Γιατί περί αυτού πρόκειται σε τελική ανάλυση. Και πέραν τούτου, θα ήθελα να τονίσω τούτο: Δεν διδαχθήκατε τίποτε από τις παρατηρήσεις που σας έκαναν ακόμα και συνάδελφοι από το χώρο του ΠΑΣΟΚ, για όλη αυτήν τη ιστορία των Ελληνικών Τουριστικών Ακινήτων; 
Είπατε ότι, δεν υπάρχει ξεπούλημα. Μα, και τα αρχικά ακόμα τα αλλάξατε. Ελληνικά δεν είναι, γιατί περνούν σε αλλοδαπά χέρια, χωρίς να ξέρετε πως. Τουριστικά δεν είναι, γιατί όπως σας είπα προηγουμένως, με την έλλειψη πολιτικής τουρισμού, φουτουριστικά μπορεί να είναι. Και ακίνητα δεν είναι, γιατί έγιναν κινητά και μάλιστα έγιναν και άφαντα. 
Είναι δυνατόν μετά από όλα αυτά, να λέτε μέσα σ' αυτή την Αίθουσα ότι και στο χώρο της πολιτικής τουρισμού έχετε οποιαδήποτε διάρκεια; Πρώτα-πρώτα, ποιός είχε δίκιο; Οι προκάτοχοί σας ή εσείς; Γιατί αισθάνεται κάθε Υπουργός του ΠΑΣΟΚ σε όλους τους τομείς, αλλά, ιδίως, σ' αυτό τον τομέα που λέγεται ανάπτυξη και τουρισμός, να φέρνει το δικό του νομοσχέδιο; Και εκεί σαν την παιδεία, τη δική σας επανάσταση θα κάνετε ο καθένας; Απλά το μόνο που καταφέρνετε, είναι να κατεδαφίζετε τα των προηγουμένων και, εν πάση περιπτώσει, να μη γίνεται τίποτα. Αλλά πολιτική με τα μπάζα των προηγούμενων δε γίνεται, ούτε βεβαίως στο χώρο της ανάπτυξης, ούτε στο χώρο του τουρισμού. Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, εβδομήντα πέντε μαθητές και μαθήτριες και έξι συνοδοί -καθηγητές από το Γυμνάσιο Λεχαινών του Νομού Ηλείας.
Η Βουλή τους  καλωσορίζει.
(Χειροκροτήματα από όλες τις πτέρυγες της Βουλής)
Έχουμε κοινοβουλευτικό έλεγχο και γι' αυτό ακριβώς στην Αίθουσα βρίσκονται οι Βουλευτές που ερωτούν και ο Υπουργός, ο οποίος απαντά.
Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, δεν θα είχα καμιά δυσκολία, το αντίθετο επιβάλλεται, να αναγνωρίσω και πρέπει να το κάνουμε σ΄ αυτήν την Αίθουσα, το ενδιαφέρον και την πληρότητα που έδειξαν οι συνάδελφοι του Συνασπισμού, που ανέπτυξαν αυτήν την επερώτηση σήμερα για τις μικρομεσαίες επιχειρήσεις. 
Όμως επίσης και εξίσου θα πρέπει, τουλάχιστον σε ό,τι με αφορά, να αρνηθώ να παρακολουθήσω τους βαρύτατους χαρακτηρισμούς, που έκανε πέραν της επερώτησης ο Πρόεδρος του Συνασπισμού κ. Κωνσταντόπουλος και να σημειώσω με αφορμή αυτό και όχι μόνο γι΄ αυτό, ότι όταν κάνουμε επερωτήσεις για θέματα τόσο σημαντικά, όπως οι μικρομεσαίες επιχειρήσεις, η Νέα Δημοκρατία αντί να παραμένει στις καταγγελίες, καλό θα ήταν να αναλαμβάνει κάποιες δεσμεύσεις, να παρουσιάζει κάποιες σκέψεις πώς πρέπει να αντιμετωπιστούν τέτοια θέματα και όταν αφειδώς παρέχουν πόρους, καλό θα ήταν να εξηγήσουν στη Βουλή και σε όλους τους Έλληνες πολίτες, από πού θα βρουν αυτούς τους πόρους, που είτε θα δώσουν είτε θα χαρίσουν μη εισπράττοντας.
Επειδή και εγώ είμαι από τους Βουλευτές, όπως πάρα πάρα πολλοί, που δεν είμαστε χαρούμενοι για την πορεία της χώρας, αλλά αναγνωρίζουμε ότι τα θετικά βήματα γίνονται με δυσκολία, πολλές φορές τα βήματα αυτά είναι μικρά, πολλές φορές πολλές κοινωνικές ομάδες ή κοινωνικές τάξεις δεν μένουν ικανοποιημένες από τα βήματα αυτά, που γίνονται υπέρ των συμφερόντων τους, θέλω να πω ότι ούτε χαρούμενος μπορεί να είναι κανείς, αλλά ούτε και απαισιόδοξος. Αντίθετα, πρέπει να βλέπει, να εκτιμά τα μέτρα που παίρνονται, να τα εκτιμά μέσα στο γενικότερο πλαίσιο των δυσκολιών που υπάρχουν και να βλέπει αν αυτά τα βήματα δίνουν προοπτική καλύτερη για τις κοινωνικές ομάδες, για τις οποίες παίρνονται αυτά τα μέτρα.
Θα ήθελα να θυμίσω π.χ. ότι το περασμένο καλοκαίρι ψηφίσαμε νόμο, ώστε να συντμήσουμε τις διαδικασίες, να περισσέψει δηλαδή χρόνος, με άλλα λόγια μέσω των επιμελητηρίων, οι μικρομεσαίες επιχειρήσεις, αλλά και οι ανώνυμες εταιρείες σε πολύ λιγότερο χρόνο να δημιουργούνται με πολύ μικρότερη ταλαιπωρία του επενδυτή, με πολύ λιγότερο κόστος να δημιουργούνται στα πλαίσια του νόμου, επαναλαμβάνω, που ψηφίσαμε το καλοκαίρι.
Ένα δεύτερο μέτρο, στο οποίο αναφέρθηκε και ο κύριος Υπουργός, αλλά θέλω να ξαναναφερθώ, γιατί ο κ. Παυλόπουλος φαίνεται ότι είτε δεν γνωρίζει είτε σκοπίμως αφήνει αιχμές εκεί που δεν υπάρχουν, είναι το πρόσφατο φορολογικό σύστημα για τις μικρομεσαίες επιχειρήσεις, που ψηφίστηκε πριν από δυόμισι περίπου μήνες.
Η αλήθεια και η ακρίβεια των πραγμάτων -και για όποιον αμφιβάλλει τον παραπέμπω στα οικεία άρθρα του νόμου- είναι η εξής: Η φορολόγηση των μικρομεσαίων επιχειρήσεων γίνεται από 1.1.2003 μόνο λογιστικά. 
ΠΑΝΑΓΙΩΤΗΣ ΛΑΦΑΖΑΝΗΣ: Στην τριετία ...
ΦΛΩΡΟΣ ΚΩΝΣΤΑΝΤΙΝΟΥ: Βλέπω τον κ. Λαφαζάνη να διαμαρτύρεται. Αφήστε, κύριε συνάδελφε, να σας πω. Δυνατότητα προσφυγής σε προηγούμενα χρόνια υπάρχει μόνο, αν διαπιστωθεί παραβίαση του Κώδικα Βιβλίων και Στοιχείων  και αν υπάρξουν περιπτώσεις μη πληρωμής Φ.Π.Α. Αλλιώς ο καθορισμός της φορολογητέας ύλης γίνεται μόνο λογιστικά για τις μικρομεσαίες επιχειρήσεις. Επίσης υπάρχει η δυνατότητα με το νέο φορολογικό νόμο η ζημιά που έχει ο μικρομεσαίος επιχειρηματίας να συνυπολογίζεται στην επόμενη τριετία, ενώ εξαιρείται από το τεκμήριο η δαπάνη εξοπλισμού μέχρι 10.000 ευρώ. 
Σε ό,τι αφορά τις μεταβιβάσεις εκεί θέλω να επαναλάβω -και λυπούμαι που δεν είναι εδώ ο κ. Παυλόπουλος, για να το θυμηθεί- υπάρχει ευνοϊκότερη μεταχείριση από 1.1.2003, ώστε να μην αναγκάζονται πολλές φορές μικρομεσαίοι επιχειρηματίες να πουλήσουν την επιχείρηση, διότι πρακτικά μέχρι τώρα τουλάχιστον ήταν πάρα πολύ δύσκολο να κάνουν μεταβίβαση της περιουσίας στο διάδοχό τους. 
Το τρίτο στοιχείο που νομίζω ότι πρέπει να τονιστεί είναι το εξής: Ορθώς είναι εδώ ο Υπουργός Ανάπτυξης και απαντά στην επερώτηση για τις μικρομεσαίες επιχειρήσεις, αλλά τα μέτρα που αφορούν τους μικρομεσαίους επιχειρηματίες δεν αφορούν μόνο το Υπουργείο Ανάπτυξης. Γνωρίζετε ότι υπάρχουν και άλλα κλαδικά προγράμματα δηλαδή και του Υπουργείου Οικονομικών και του Υπουργείου Εργασίας μέσω του ΟΑΕΔ και υπάρχουν και τα Περιφερειακά Επιχειρησιακά Προγράμματα, τα οποία βοηθούν τις μικρομεσαίες επιχειρήσεις.
 Άρα, κύριοι συνάδελφοι, νομίζω ότι η καλόπιστη κριτική είναι πάντα καλοδεχούμενη και κάνει καλό, αλλά η αποσιώπηση μέτρων που λαμβάνονται νομίζω ότι δεν προσθέτει, δεν μας κάνει αξιόπιστους και δεν κάνει αξιόπιστους αυτούς που ασκούν απορριπτική και καταγγελτική πολιτική πρακτική.
Παρ' όλα τα θετικά βήματα, κύριε Πρόεδρε, παρ' όλη την προσπάθεια που φαίνεται ότι καταβάλλεται από την Κυβέρνηση θα ήθελα να υπενθυμίσω ότι υπάρχουν δύο - τρία στοιχεία που νομίζω ότι η Κυβέρνηση πρέπει να προχωρήσει με πιο ταχείς ρυθμούς για τους μικρομεσαίους επιχειρηματίες. Ανέφερε ο κ. Κουβέλης το θέμα των κρατικών προμηθειών. Δεν νομίζω ότι θα πρέπει να το αφήσουμε. Πράγματι οι μικρομεσαίες επιχειρήσεις -και έχω εμπειρία από το Νομό Δράμας- δεν έχουν δυνατότητα πρόσβασης στις κρατικές προμήθειες και σ' αυτό, κύριε Υπουργέ, προστίθεται κάτι που κάνει την κατάσταση ακόμη πιο δύσκολη, δηλαδή η απόφαση της Λισσαβόνας, η οποία δίνει τη δυνατότητα να δημιουργηθούν συνθήκες πολύ δυσκολότερες στις προσβάσεις αυτές. 
Επίσης, είναι το θέμα των πανωτοκίων, το οποίο δύο φορές ρυθμίστηκε και τελικά οι μικρομεσαίοι δεν μπορούν να λύσουν το πρόβλημα που έχουν με τις τράπεζες. 
Θα ήθελα να προσθέσω και μια πρακτική που δεν νομίζω ότι είναι σωστή και αφορά το θέμα των πολυκαταστημάτων. Δεν νομίζω ότι ο νόμος δίνει τη δυνατότητα να ανοίγουν τέτοια πολυκαταστήματα ασχέτως πληθυσμού στα κέντρα των πόλεων. Αυτό που πρέπει να γίνεται είναι να ανοίγουν στην περιφέρεια των πόλεων. Επίσης, πρέπει να προχωρήσουν τα μέτρα που αποφασίστηκαν και οι τεράστιοι πόροι που διατίθενται από το Γ΄ Κοινοτικό Πλαίσιο Στήριξης για τις μικρομεσαίες επιχειρήσεις.
Τέλος, σε ό,τι αφορά στο θέμα που έθεσε ο Κοινοβουλευτικός Εκπρόσωπος της Νέας Δημοκρατίας για τη χθεσινή συζήτηση και ψηφοφορία για τη συνταγματικότητα του άρθρου 39. Αναφέρομαι στην ΕΤΑ, κύριε Πρόεδρε, που ψηφίσαμε χθες. 
Αν πράγματι αυτά που λέει σήμερα ο κ. Παυλόπουλος τα εννοεί, θα ήθελα να παρατηρήσω προς τη Νέα Δημοκρατία ότι αν τα πράγματα είναι τόσο άσχημα όσο ισχυρίζεται σήμερα, είναι λογικό κάποιος να αναρωτηθεί: Καλά, η Επιστημονική Υπηρεσία της Βουλής, που εξετάζει συνταγματικότητα νόμων, δεν αντελήφθη αυτά που λέει η Νέα Δημοκρατία; Αλλά κι αν ακόμη δεχόμουν ότι αυτό έτσι είναι, ότι δηλαδή δεν το αντελήφθη η Επιστημονική Υπηρεσία της Βουλής, η Νέα Δημοκρατία δεν έπρεπε να καταθέσει συγκεκριμένη αντισυνταγματικότητα του άρθρου 39 ή του οποιουδήποτε άλλου άρθρου χθες κατά τη συζήτηση και την ψηφοφορία; Και είναι δυνατόν να ισχυρίζεται ένα κόμμα που θέλει να λέει ότι θα γίνει κυβέρνηση και αύριο να ζητήσει στη Βουλή να ψηφιστεί αντισυνταγματικότητα άρθρου του νόμου που δήθεν αντιβαίνει συνολικά στο Σύνταγμα;
Αυτή ήταν η θέση που υποστήριξε η Νέα Δημοκρατία προχθές στην Αίθουσα αυτήν. Και από αυτό αποδεικνύεται ότι η θέση της Νέας Δημοκρατίας έχει ένα και μόνο στόχο: Αντιπολίτευση για την αντιπολίτευση, καταγγελία  για την καταγγελία, μηδενισμός της προσπάθειας και των έργων που γίνονται.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ Ξηροτύρη. Έχετε οκτώ λεπτά να δευτερολογήσετε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Ακούσαμε από τον κύριο Υπουργό ότι πραγματικά διατίθενται πολλά κονδύλια για την ενίσχυση των μικρομεσαίων επιχειρήσεων. Εμείς λέμε ότι δεν είναι πολλά και μάλιστα για μερικές κατηγορίες είναι ελάχιστα. Και κατά κύριο λόγο βέβαια αυτό που τονίζουμε ότι δεν προωθούνται αυτά τα κονδύλια, κινδυνεύουν να μην απορροφηθούν, αφού αυτήν τη στιγμή οι δείκτες απορρόφησης ή προόδου των σχετικών προγραμμάτων είναι πάρα πολύ μικροί. Παραδείγματος χάρη, για τα Περιφερειακά Επιχειρησιακά Προγράμματα το ύψος των 144 εκατομμυρίων ευρώ ξέρετε σε τι αντιστοιχεί με το δεδομένο ότι μέσω αυτών περιμένουν να χρηματοδοτηθούν 3,5 χιλιάδες μικρομεσαίες επιχειρήσεις; Σε ένα ελάχιστο ποσό.
Και σ' αυτό τώρα δεν μας απαντήσατε, κύριε Υπουργέ. Αποτύχατε στον τρόπο με τον οποίον καθορίσατε τους όρους και τις προϋποθέσεις, αλλά ακόμη και την ημερομηνία λήξης της συμμετοχής, της εκδήλωσης ενδιαφέροντος των μικρομεσαίων επιχειρήσεων, πέραν του ότι έχετε αποκλείσει το 90% των πολύ μικρών και μικρών επιχειρήσεων, με αυτό το όριο των οκτώ απασχολούμενων και το σχετικό τζίρο των 50 εκατομμυρίων.
Με ποια στοιχεία, κύριε Υπουργέ, ορίσατε αυτά τα όρια; Και τώρα έρχεστε να δείτε πράγματι ότι αυτό δεν ήταν σωστό και θα το πάρετε πίσω. Πείτε μας όμως εδώ, ποια υπηρεσία και με ποια στοιχεία αποτίμησε έτσι τα δεδομένα που υπάρχουν; Στοχεύατε σε μία εκδήλωση ενδιαφέροντος 15 χιλιάδων ενδιαφερομένων μικρομεσαίων επιχειρήσεων και αυτήν τη στιγμή, όπως σας είπα -σήμερα πήρα τα στοιχεία- στην Εθνική Τράπεζα έχουν κατατεθεί διακόσιες είκοσι πέντε αιτήσεις. Και από ό,τι στοιχεία δημοσιεύουν οι χθεσινές εφημερίδες για τις υπόλοιπες τράπεζες, δεν μαζεύονται ούτε εκατό αιτήσεις ακόμη, δηλαδή λιγότερο από πεντακόσιες αιτήσεις, όταν έχει λήξει ήδη η ημερομηνία εκδήλωσης ενδιαφέροντος.
Αυτό είναι το περιβόητο πρόγραμμα-αποκλεισμός δηλαδή των περισσοτέρων. Και αυτοί που απέμειναν στο χρόνο τους ζητήσατε να εκδηλώσουν ενδιαφέρον, σ' ένα χρόνο που οι άνθρωποι προσπαθούν να κλείσουν τα βιβλία τους και να μπορέσουν να δουν τι τους έχει απομείνει για να επιχειρήσουν να μπουν σ' αυτό το πρόγραμμα με μειωμένη συγχρηματοδότηση από το δημόσιο, 35%, που εμείς λέμε να αυξηθεί.
Μας μιλήσατε για τα υπόλοιπα προγράμματα, τα οποία έχει το Υπουργείο Ανάπτυξης.
Έχω στοιχεία για προγράμματα που είχαν υπάρξει και στο προηγούμενο Κοινοτικό Πλαίσιο Στήριξης. Με το πρόγραμμα της επιχειρηματικότητας των νέων είστε ευχαριστημένος; Εμείς έχουμε στοιχεία ότι δεν έχει αποδώσει σχεδόν καθόλου. Δεν σχεδιάστηκε σωστά στο προηγούμενο Κοινοτικό Πλαίσιο Στήριξης και δεν φαίνεται να το έχετε σχεδιάσει σωστά και αυτήν την περίοδο, γιατί δεν υπάρχει καμία εξέλιξη σε αυτό το πρόγραμμα. Για το πρόγραμμα της επιχειρηματικότητας των γυναικών έχουμε τα ίδια στοιχεία. Το πρόγραμμα "Πιστοποιηθείτε" κινδυνεύει να αποσυρθεί και να ακυρωθεί. Στο πρόγραμμα "Δικτυωθείτε" ή στο πρόγραμμα "Επιχειρείτε ηλεκτρονικά" είναι πάρα πολλά τα προβλήματα, μικρή η απόδοση και ελάχιστοι οι διατιθέμενοι πόροι αναλογικά με τις ανάγκες.
Το πρόγραμμα της κοινωνίας της πληροφορικής για πολύ σημαντικούς άξονες δεν έχει απορρόφηση ούτε 2% ή 3%, θα αργήσει πάρα πολύ και δεν ξέρω και εάν θα επιτευχθούν οι στόχοι του. Το μεγάλο όντως πρόγραμμα της κοινωνίας της πληροφορίας βρίσκεται πάρα πολύ πίσω. Αυτό δεν το λέμε μόνο εμείς. Τα ίδια λένε και οι ίδιοι οι αρμόδιοι του Υπουργείου για την εξέλιξη αυτού του προγράμματος, το οποίο έχει ανάγκη τόσο η κοινωνία μας σε όλα τα επίπεδα όσο και οι μικρομεσαίες επιχειρήσεις.
Με τη συμμετοχή των τραπεζών εμείς διαφωνούμε, γιατί δεν θεωρούμε ενδιάμεσους φορείς διαχείρισης κοινοτικών αναπτυξιακών προγραμμάτων τις τράπεζες. Οι ενδιάμεσοι φορείς διαχείρισης είναι εκείνοι οι οποίοι συμμετέχουν στο δημοκρατικό προγραμματισμό -τον όποιο δημοκρατικό προγραμματισμό- έχει η χώρα. Δεν είναι δυνατόν αυτόν τον προγραμματισμό να τον καθορίζουν οι τράπεζες. Παρ' όλα αυτά θεωρήσατε ότι είναι ένα εργαλείο. Ποιο είναι το εργαλείο; Σας λένε οι ίδιες οι τράπεζες ότι δεν υπάρχει ενδιαφέρον και ότι οι όροι και οι προϋποθέσεις που βάζετε δεν προχωρούν αυτό το πρόγραμμα, το οποίο πρέπει να αναθεωρήσετε το γρηγορότερο.
Ο Υφυπουργός κ. Πάχτας δήλωσε, βλέποντας τα αδιέξοδα, ότι από το Φεβρουάριο θα ξεκινήσει ένα καινούριο πρόγραμμα. Ακούστε τουλάχιστον τις προτάσεις της Γενικής Συνομοσπονδίας, ούτως ώστε να μπορέσετε να επιτύχετε κάτι καλύτερο. Από την αρχή σας έλεγε και για τον αριθμό των οκτώ εργαζομένων ότι δεν θα πετύχετε τίποτα, μιας και θα βάλετε ελάχιστες επιχειρήσεις μέσα και για τον ανώτατο τζίρο, τα 50 εκατομμύρια. Όλα αυτά τα προβλήματα σας τα είχε επισημάνει η ΓΣΕΒΕΕ. Βέβαια με ερωτήσεις μας σας τα είχαμε επισημάνει και εμείς, έχοντας αυτά τα στοιχεία.
Εξακολουθείτε να μη διαθέτετε στατιστικά στοιχεία για τις μικρομεσαίες επιχειρήσεις που απασχολούν κάτω από δέκα άτομα. Εσείς αυτό δεν το βλέπετε, παρά λέτε ότι έχετε πολύ μεγάλο ενδιαφέρον για τις μικρομεσαίες επιχειρήσεις. Δεν έχετε στοιχεία για αυτές. Κάνετε ρυθμίσεις και θέτετε όρους και προϋποθέσεις, που καθόλου δεν προωθούν την απορροφητικότητα των κονδυλίων, την ανάπτυξη των επιχειρήσεων από τους πόρους του Γ΄ Κοινοτικού Πλαισίου Στήριξης.
Εμείς είχαμε κάνει παλαιά την πρόταση για ένα Υφυπουργείο των μικρομεσαίων επιχειρήσεων ή τουλάχιστον μια γενική γραμματεία στο Υπουργείο Ανάπτυξης. Αυτήν την πρόταση και η ΓΣΕΒΕΕ την έχει υιοθετήσει. Νομίζω ότι θα πρέπει να σκεφτείτε λίγο καλύτερα, ούτως ώστε να υπάρξει μια άλλη στρατηγική για την τόνωση των μικρομεσαίων επιχειρήσεων και να μη μείνουμε στα μεγάλα λόγια.
Το μεγάλο πρόβλημα της ασφάλισης των μικρομεσαίων επιχειρήσεων δεχθήκατε και εσείς ότι υπάρχει. Τα στοιχεία που έχουμε, λένε ότι είναι 142 τα δισεκατομμύρια προς το ΤΕΒΕ. Εσείς λέτε ότι είναι λιγότερα, αλλά πείτε μας εάν θα τα δώσετε. Πότε θα τα δώσετε; Πότε θα λήξει αυτό το θέμα με ότι εσείς που υπολογίζετε ότι είναι το χρέος του ταμείου και θα συμβάλετε, ούτως ώστε να αλλάξει αυτή η κατάσταση;
Μεγάλα είναι τα προβλήματα των συνεταιρισμών και των κοινοπραξιών.
Δεν ευνοούνται σε καμία περίπτωση μορφές συνένωσης, όπως έγινε για τους μεγάλους ομίλους των επιχειρήσεων, κατασκευαστικών και άλλων που εκτόπισαν παντελώς πλέον τις μικρομεσαίες επιχειρήσεις. 
Πάρτε να δείτε στον κατασκευαστικό κλάδο των μικρομεσαίων επιχειρήσεων ποιες έμειναν. Σχεδόν τίποτα, όταν τα έργα συμμαζεύονται στα μεγάλα έργα, όταν τα έργα συμμαζεύονται στο λεκανοπέδιο της Αττικής λόγω των Ολυμπιακών Αγώνων. Και δέστε το SOS το οποίο σας εκπέμπουν οι μικρομεσαίες επιχειρήσεις του κατασκευαστικού κλάδου. Τα πράγματα είναι πάρα πολύ δύσκολα. Δεν μπορούν να ανακάμψουν και μαζί μ' αυτές δεν ανακάμπτει η περιφερειακή ανάπτυξη και η σύγκλιση της χώρας μας από τους σημαντικούς πόρους του Γ΄ Κοινοτικού Πλαισίου Στήριξης. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο για τρία λεπτά να δευτερολογήσει. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν θα αναφερθώ κύριε Υπουργέ σε όσα είπατε για την ΕΤΑ Α.Ε. διότι δεν νομίζω ότι χωράει τότε να κάνουμε συζήτηση. Θα παρεξηγηθούμε αγρίως. 
Ένα θα σας πω μόνο. Λέτε ότι δεν περνάει η κυριότητα στην ΕΤΑ Α.Ε. Τι έγινε στο καζίνο Πάρνηθας, κύριε Υπουργέ; Πέρασε η κυριότητα ή δεν πέρασε; Κάνατε πράξη Υπουργικού Συμβουλίου, περνάτε την κυριότητα των 115 στρεμμάτων στην ΕΤΑ Α.Ε. και στη συνέχεια η ΕΤΑ Α.Ε. τη δίνει στον περίφημο καζινάρχη, ο οποίος θα πάρει το καζίνο της Πάρνηθας και δεν ξέρω, θα πάρει ίσως και μια άλλη άδεια που τη βλέπω εκεί σε συνεταιρισμό με την ΕΤΑ Α.Ε. στο Λεκανοπέδιο, στα συμπληρωματικά τεύχη δεύτερης φάσης  του διαγωνισμού. Εν πάση περιπτώσει δεν είναι το θέμα μας η ΕΤΑ. Το ανέφερα γιατί κάναμε διεξοδική συζήτηση. 
Όσον αφορά τη φορολογία των  μικρομεσαίων επιχειρήσεων, κύριε Υπουργέ, βεβαίως δεν είναι το αντικείμενό σας, αλλά δε νομίζω ότι είσαστε πειστικού σ' αυτά που μας είπατε. Εγώ θα σας μιλήσω με αριθμούς. Ίσως να μην τους γνωρίζετε, γιατί δεν είναι η αρμοδιότητά σας, αλλά ακούστε τους. 
Το 2001 από φόρους παρελθόντων οικονομικών ετών μάζεψε το δημόσιο περίπου 1 δισεκατομμύριο ευρώ, με τα επίσημα στοιχεία των προϋπολογισμών. Το 2002 ξέρετε πόσα μάζεψε το Υπουργείο Οικονομικών από τους αντίστοιχους φόρους; Μάζεψε 2 και πλέον δισεκατομμύρια ευρώ. Από πού προήλθαν αυτοί οι πρόσθετοι φόροι, οι οποίοι μάλιστα δεν είχαν προβλεφθεί στο σχετικό  προϋπολογισμό; Προήλθαν από τις μικρομεσαίες επιχειρήσεις, από τη συνάφεια και την περαίωση. 
Τριακόσια και πλέον δισεκατομμύρια δραχμές μαζεύτηκαν μέσα στο 2002 από τη μικρομεσαία επιχείρηση. Έτσι έκλεισε ο προϋπολογισμός και έτσι πάει να κλείσει και του χρόνου με άλλα τόσα λεφτά. Ρωτήστε και το σύμβουλό σας που είναι δίπλα σας, θα σας το επιβεβαιώσει, διότι οι αριθμοί δεν διαψεύδονται. 
Δεν είπατε τίποτε για τους συνεταιρισμούς, για το 35% που φορολογούνται οι συνεταιρισμοί. Είναι υπεράδικο και παράλογο. Σκοπεύετε να εισηγηθείτε κάτι επ' αυτού, ώστε να βοηθήσετε τη σύμπτυξη των μικρομεσαίων επιχειρήσεων να σταθούν στη σημερινή συγκυρία; 
Τέλος, είπατε ότι ψηφίστηκε ο εξωλογιστικός προσδιορισμός. Μην το ξαναπείτε αυτό, δεν είναι σωστό. Διότι ενώ λέει ότι θα γίνει  εξωλογιστικά ο προσδιορισμός και η φορολόγηση των μικρομεσαίων επιχειρήσεων, επανέρχεται και διατηρεί στην τριετία τον έλεγχο με βάση το ΦΠΑ. Επομένως για ποιο εξωλογιστικό προσδιορισμό της φορολόγησης των μικρομεσαίων επιχειρήσεων μπορεί να γίνεται λόγος; 
Κύριε Υπουργέ, πάρτε μέτρα για τις πολυεθνικές αλυσίδες και τα πολυκαταστήματα. Και εδώ τα μέτρα που πρέπει να πάρετε είναι σε δύο κατευθύνσεις. Πρώτον, δεν μπορεί ως μανιτάρια να φυτρώνουν τεράστιοι όγκοι πολυκαταστημάτων και πολυεθνικών αλυσίδων, όπου θέλουν, όποτε θέλουν και εσείς να δίνετε άδειες.
Δεύτερον, τι θα γίνει με την πρόσβαση της μικρομεσαίας επιχείρησης στο ράφι των πολυκαταστημάτων και των πολυεθνικών αλυσίδων; Δεν μπορούν να κάνουν ό,τι θέλουν τα super market! Τα προϊόντα που προσφέρονται στον καταναλωτή πρέπει να βρίσκουν φιλοξενία και στα ράφια των πολυκαταστημάτων. Δεν μπορεί να πηγαίνει ο καταναλωτής και να βλέπει δύο τρεις μεγάλες εταιρείες να πωλούν προϊόντα και τα προϊόντα συνεταιρισμών και βιοτεχνιών να μην υπάρχουν καν στις πολυεθνικές αλυσίδες και τα πολυκαταστήματα. Με τον τρόπο αυτό δεν μπορεί να υπάρξει πρόσβαση. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)  
Αν δεν πάρετε αυτά τα δύο μέτρα, δεν μπορούμε να μιλάμε για προοπτική στη μικρομεσαία παραγωγική επιχείρηση, διότι δεν έχει πρόσβαση στην αγορά, διότι δεν μπορεί να σταθεί στην τοπική αγορά. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υπουργός Ανάπτυξης, κ. Τσοχατζόπουλος. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, θα ήθελα να είμαι πολύ συγκεκριμένος. 
Ακούσαμε μία κριτική, η οποία βεβαίως είναι καθήκον της Αντιπολίτευσης να την πραγματοποιήσει, αλλά αυτή η κριτική είναι αποδεκτή μόνο εάν στηρίζεται σε πραγματικά δεδομένα και όχι σε αφορισμούς και καταστροφολογία μακράν των πραγματικών δεδομένων. 
Συγκεκριμένα, μας έγινε κριτική για το ότι δεν υπάρχουν επαρκείς πόροι για τις μικρομεσαίες επιχειρήσεις. Θα ήθελα να επαναλάβω ότι από το Πρόγραμμα Ανταγωνιστικότητας του Υπουργείου Ανάπτυξης προβλέπεται ότι οι μικρομεσαίες και οι πολύ μικρές επιχειρήσεις θα εκτελέσουν έργα συνολικού προϋπολογισμού 2,3 δισεκατομμυρίων ευρώ, δηλαδή 800 δισεκατομμυρίων δραχμών, όπως σας είπα και προηγουμένως. 
Όμως, πρέπει να προσθέσω, γιατί ήμουν πολύ μετριόφρων προηγουμένως, ότι δεν πρέπει να αγνοήσετε αυτά στα οποία κάνατε κριτική. Τα κονδύλια των ΠΕΠ είναι πολύ σημαντικά. Τα Περιφερειακά Προγράμματα είναι 300 και όχι 180. Πρόκειται, δηλαδή, για 386 δισεκατομμύρια δραχμές κατανεμημένα στις 13 περιφέρειες της χώρας. 
Βεβαίως, γίνεται η υλοποίηση, αντί μέσω των ενδιάμεσων φορέων τους οποίους χρησιμοποιούμε εμείς για τα τομεακά μας εθνικά προγράμματα, μέσω των τραπεζών, οι οποίες τράπεζες τελικά -μπορώ να σας το διαβεβαιώσω- ότι προωθούν τη συνεργασία με τους ενδιάμεσους φορείς ανά περιφέρεια για να μπορέσουν να είναι αποτελεσματικοί και γρήγοροι στην αξιοποίηση των αιτήσεων τους.
Αν τώρα, όπως λέτε, υπάρχει μικρός αριθμός αιτήσεων, διότι δεν προβλέπεται επαρκές εύρος ένταξης στα προγράμματα, επιτρέψτε μου να πω ότι υπάρχουν προγράμματα για μικρομεσαίες επιχειρήσεις οι οποίες απασχολούν από έναν έως πενήντα εργαζόμενους. Βεβαίως, υπάρχουν και προγράμματα για επιχειρήσεις από οκτώ ή δέκα έως εκατόν πενήντα ή εκατόν εβδομήντα εργαζόμενους-αν θυμάμαι καλά- γιατί έπρεπε να διαμορφώσουμε διαφορετικά προγράμματα που θα έχουν ως κέντρο βάρους διαφορετικές κατηγορίες μικρομεσαίων. Όμως, το μεγάλο ποσοστό των μικρομεσαίων, που όπως ξέρετε απασχολούν μέχρι εννέα ή δέκα εργαζόμενους, είναι πάντοτε μέσα σ' αυτά τα προγράμματα. 
Τώρα, όσον αφορά τους αριθμούς δεν έχω στοιχεία για τα ΠΕΠ. Τα χειρίζεται το Υπουργείο Εθνικής Οικονομίας. Θα φροντίσουμε να τα γνωστοποιήσουμε σύντομα. 
Πέρα όμως από τα ΠΕΠ, επιτρέψτε μου να πω, κύριοι συνάδελφοι, ότι υπάρχουν σημαντικές χρηματοδοτήσεις. Η κοινοτική πρωτοβουλία του προγράμματος "LEADER" του Υπουργείου Γεωργίας έρχεται να προστεθεί σ' αυτά τα προγράμματα. Είναι η αγροτική ανάπτυξη και η αλιεία του Υπουργείου Γεωργίας. Επίσης υπάρχει η πρωτοβουλία "EQUAL" του Υπουργείου Εργασίας. Η Κοινωνία της Πληροφορίας, όπως ξέρετε, με 0,3 δισεκατομμύρια ευρώ, δηλαδή 300 δισεκατομμύρια δραχμές. 
Επομένως βλέπετε ότι ήμουν μετριοπαθής γι' αυτά τα 800 δισεκατομμύρια για τα οποία μίλησα προηγουμένως. Συμπληρώνονται με αυτά τα ποσά. Άρα, υπάρχουν ποσά, πιστώσεις και δυνατότητες που ουδέποτε υπήρξαν στο παρελθόν για τις μικρομεσαίες επιχειρήσεις. 
Όσον αφορά τώρα τα αποτελέσματα, υπάρχει το Πρόγραμμα Ενίσχυσης Ανταγωνιστικότητας Μικρομεσαίων Επιχειρήσεων. Εξακόσιες είκοσι επιχειρήσεις ενισχύονται με 132 εκατομμύρια ευρώ, ενώ έχουμε ήδη προκηρύξει το δεύτερο κύκλο. Στο "ΠΙΣΤΟΠΟΙΗΘΕΙΤΕ" έχουμε οκτακόσιες πενήντα επιχειρήσεις με προϋπολογισμό 23 εκατομμύρια ευρώ. Σύντομα θα προκηρύξουμε και το δεύτερο κύκλο.
Στη ΝΕΑΝΙΚΗ ΕΠΙΧΕΙΡΗΜΑΤΙΚΟΤΗΤΑ στον α΄ κύκλο είχαμε εξακόσιες εβδομήντα επιχειρήσεις με προϋπολογισμό 29 εκατομμύρια ευρώ. 
Στο ΕΝΙΣΧΥΣΗ ΓΥΝΑΙΚΕΙΑΣ ΕΠΙΧΕΙΡΗΜΑΤΙΚΟΤΗΤΑΣ ενισχύθηκαν τριακόσιες πέντε επιχειρήσεις με προϋπολογισμό 27 εκατομμύρια ευρώ. 
Στο πρόγραμμα ΔΙΚΤΥΩΘΕΙΤΕ έχουν ενταχθεί 19.600 επιχειρήσεις με παράλληλη εκπαιδευτική στήριξη από το πρόγραμμα ΕΚΠΑΙΔΕΥΘΕΙΤΕ ΓΙΑ ΝΑ ΔΙΚΤΥΩΘΕΙΤΕ, στο οποίο συμμετέχουν πάνω από 8 χιλιάδες επιχειρήσεις. 
Σε εξέλιξη βρίσκονται τα προγράμματα ΕΠΙΧΕΙΡΕΙΤΕ ΗΛΕΚΤΡΟΝΙΚΑ. Βέβαια εδώ δημιουργούνται 47 κέντρα υποδοχής. Τα κέντρα υποδοχής επενδύσεων ανά νομό είναι τα ΚΕΤΑ, τα Κέντρα Επιχειρηματικής Τεχνολογίας και Στήριξης, τα οποία τώρα γύρισαν από το Ελεγκτικό Συνέδριο και θα ξεκινήσουν φέτος τη λειτουργία τους, ώστε σε κάθε περιφέρεια να υπάρχει μια ολοκληρωμένη υποδομή στήριξης των μικρομεσαίων επιχειρήσεων με το κατάλληλο προσωπικό. 
Υπάρχει, βέβαια, και το Εθνικό Παρατηρητήριο για τις μικρομεσαίες επιχειρήσεις, το οποίο δημιουργείται τώρα με καθοριστικό το ρόλο του ΕΟΜΜΕΧ. Αυτό θα στηρίζει αποκλειστικά τις μικρομεσαίες επιχειρήσεις. Είναι, επίσης, σε εξέλιξη το Ινστιτούτο Οικονομίας Επιχειρήσεων, με σκοπό τη στήριξη των μικρομεσαίων επιχειρήσεων.
Πέραν αυτών, επιτρέψτε μου να πω ότι οι μικρομεσαίες επιχειρήσεις, κυρίες και κύριοι συνάδελφοι, έχουν πολύ μεγάλη υποστήριξη αυτήν τη χρονιά, διότι υποστηρίζονται με σημαντικές φορολογικές μειώσεις. Άκουσα προηγουμένως μια συνεχή αμφισβήτηση σε αυτά που σας είπα. Μπορεί να μην είναι δική μου αρμοδιότητα. Όμως, αυτά έχουν δημοσιοποιηθεί. Θα σας πω καθαρά: Καταργήθηκε ο εξωλογιστικός προσδιορισμός των καθαρών κερδών των επιχειρήσεων με βιβλία δεύτερης κατηγορίας. Ο προσδιορισμός των καθαρών κερδών γίνεται με λογιστικό τρόπο -άρα αντικειμενικό- και η ζημία μεταφέρεται για συμψηφισμό στα επόμενα τρία χρόνια. 
Επίσης καταργήθηκε ο εξωλογιστικός προσδιορισμός του εισοδήματος των ελευθέρων επαγγελματιών. Περιορίστηκε η φορολογική μνήμη των επιχειρήσεων. Ο έλεγχος διενεργείται μόνο για τα τρία τελευταία χρόνια και όχι, όπως γινόταν στο παρελθόν, όποτε ήθελε ο εφοριακός και για όσο διάστημα. Αναμορφώθηκε και έγινε αντικειμενικό το νομοθετικό πλαίσιο, γιατί απορρίπτονται τα βιβλία των επιχειρηματιών. Όχι στην κρίση των επιχειρηματιών. Αυτό είναι πολύ σημαντικό. 
Περιορίστηκε δραστικά η φορολογία κατά τη μεταβίβαση. Το είπε προηγουμένως και οι Κοινοβουλευτικός Εκπρόσωπος. Αντί για το 20% που ίσχυε μέχρι σήμερα στη μεταβίβαση επιχείρησης, τώρα, όταν μεταβιβάζεται η επιχείρηση σε γονείς ή παιδιά, η πραγματική αξία θα υπολογίζεται με συντελεστή 1,2% ή 2%. 
Επιπλέον, καταργήθηκαν τα τέλη χαρτοσήμου σε εξοφλήσεις κάθε είδους αποδοχών, στις βεβαιώσεις που χορηγούνται από τις ΔΟΥ για υποβολή δήλωσης έναρξης ή μεταβολής εργασιών. Καταργήθηκε το χαρτόσημο της υπεύθυνης δήλωσης και, βέβαια, υιοθετήθηκε ο εθελοντικός αυτοέλεγχος για τις μικρομεσαίες επιχειρήσεις ανά τριετία χωρίς πρόστιμα και προσαυξήσεις. 
Τέλος, βασικό είναι ότι απαλλάσσονται από το φόρο οι εταιρείες ακινήτων, όταν υπάγονται σε έναν ιδιοκτήτη ή όταν συγχωνεύονται. Να το πιο βασικό κίνητρο! Μέχρι σήμερα οι εταιρείες που συγχωνεύονταν πλήρωναν φόρο μεταβίβασης για τα εισφερόμενα ακίνητα και, βέβαια, κίνητρα για τη συγχώνευση. Φορολογούνται για τα κέρδη τους με μειωμένο κατά δέκα ποσοστιαίες μονάδες από τον ισχύοντα συντελεστή φόρου, αν συγχωνευθούν. Αυτό ισχύει για την πρώτη περίοδο. Για τη δεύτερη περίοδο αντί για δέκα φορολογούνται μόνο με πέντε ποσοστιαίες μονάδες. Και βέβαια, μειώθηκαν οι συντελεστές φορολογίας των επιχειρήσεων για τη χρήση 2002 από 1%-2,5%, εφόσον έχουν αύξηση των θέσεων εργασίας πάνω από 5%. 
Νομίζω ότι με αυτά τα στοιχεία, κυρίες και κύριοι συνάδελφοι, γίνεται σαφές ότι υπάρχει μια σειρά από πολιτικές που στοχεύουν να στηρίξουν τις μικρομεσαίες επιχειρήσεις. Βέβαια, στην έρευνα και την τεχνολογία αναφέρθηκα προηγουμένως. Σας είπα γιατί προωθούμε ειδικά προγράμματα. Θέλω, όμως, να τονίσω ότι από τη Γενική Γραμματεία Έρευνας και Τεχνολογίας υπάρχουν τα προγράμματα ΕΛΕΥΘΩ του μέτρου 4.2, τα οποία προωθούν τις θερμοκοιτίδες των νέων επιχειρήσεων, έντασης γνώσης επιστημονικών και τεχνολογικών πάρκων και ερευνητικών κέντρων. 
Γνωρίζετε -σας το έχω ξαναπεί σε αυτήν την Αίθουσα- ότι διαμορφώνουμε το περιφερειακό δίκτυο καινοτομίας, με σκοπό τη δημιουργία τεχνοπόλεων και σχετικών τεχνολογικών πάρκων σε εννέα πόλεις της Ελλάδας -Θεσσαλονίκη, Αλεξανδρούπολη, Γιάννενα, Πάτρα, Βόλος, Ηράκλειο, Αθήνα κ.τ.λ.- έτσι ώστε διαδικτυωμένα  αυτά τα τεχνολογικά πάρκα να αποτελέσουν πράγματι βάση της τεχνολογικής καινοτομίας για τις μικρομεσαίες επιχειρήσεις. 
Υπάρχει επίσης το πρόγραμμα "ΠΡΑΞΕ", το οποίο επίσης υποστηρίζει τις ερευνητικές μονάδες για τυποποίηση εμπορικής εκμετάλλευσης ερευνητικών αποτελεσμάτων. Υπάρχει το πρόγραμμα "ΠΑΔΕΤ" για την ανάπτυξη της βιομηχανικής έρευνας και τεχνολογίας για τις επιχειρήσεις. Δηλαδή γίνεται μια συστηματική προσπάθεια -αυτό πρέπει να σας ενδιαφέρει να το πληροφορηθείτε- ώστε η καινοτομία, η τεχνολογία να έλθει να γίνει συνδετικός κρίκος επιχειρήσεων, ερευνητικών κέντρων και ΑΕΙ. Είναι μια κατεύθυνση η οποία νομίζω ότι έχει μεγάλη σημασία.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, θα ήθελα ένα λεπτό ακόμη, γιατί θέλω να πω κάτι πολύ σημαντικό.
Κυρίες και κύριοι συνάδελφοι, επειδή άκουσα μια πολιτική κριτική στην αρχή από τον αξιότιμο Αρχηγό του Συνασπισμού, θα ήθελα να πω -σας το είπα και προηγουμένως- ότι η δική μας αντίληψη και η πολιτική την οποία προωθούμε ως σοσιαλιστές στην Ελλάδα είναι -μετά τη μείωση της σημασίας της παγκοσμιοποιημένης εξέλιξης της οικονομίας και την ανάδειξη του ρόλου της οικονομίας και της κοινωνίας- ότι πρέπει να προτάξουμε τους κοινωνικούς στόχους στις εσωτερικές αγορές καθεμιάς χώρας. Έτσι θα μπορέσουμε να αναδείξουμε -όπως σας είπα και προηγουμένως- τη συνολική αλληλεγγύη σε εθνικό, σε περιφερειακό και σε ευρωπαϊκό επίπεδο απέναντι στα προβλήματα τα οποία δημιουργεί η μορφή εξέλιξης των σύγχρονων κοινωνιών.
Είμαστε υπέρ μιας στρατηγικής συνεργασίας μεταξύ των εργαζομένων, μεταξύ του κράτους και των επιχειρήσεων, με σκοπό να διαμορφώσουμε πράγματι υψηλούς ρυθμούς ανάπτυξης, ποιοτική ανάπτυξη, ανάπτυξη με σεβασμό στο περιβάλλον, πολλές θέσεις εργασίας, πλήρη απασχόληση. Διότι, σε τελική ανάλυση, είναι η μόνη στρατηγική με την οποία μπορούμε να απαντήσουμε στα σημερινά δεδομένα. Και αυτήν την εθνική στρατηγική ανάπτυξης, κύριοι συνάδελφοι, την προωθούμε σε εθνικό επίπεδο αναδεικνύοντας τη σημασία του Έλληνα πολίτη, των δικών του δυνατοτήτων, χωρίς να υπονομεύουμε το συλλογικό χαρακτήρα και τους δεσμούς με τους παραδοσιακούς θεσμούς εκπροσώπησης της κοινωνίας. Απεναντίας, σε αυτήν τη φάση ένταξης στην εσωτερική εθνική αγορά καθεμιάς χώρας μόνον οι δεσμοί με τους παραδοσιακούς φορείς, με τα συνδικαλιστικά κινήματα, με το συνεταιριστικό κίνημα, με γενικότερους φορείς συλλογικής προσπάθειας, κατοχυρώνουν την προοδευτικότητα μιας πολιτικής ανάπτυξης. 
Γι' αυτό πιστεύω ότι σ' αυτόν τον τομέα πρέπει να βρούμε μια βάση συνεργασίας. Δεν είναι δυνατόν να προσπαθούμε να αιτιολογήσουμε αντιπολιτευτικά, αν θέλετε, μια κριτική απέναντι στην Κυβέρνηση, όταν η προσπάθειά μας είναι να στηρίξουμε ακριβώς το κίνημα των καταναλωτών, το κίνημα των πολιτών, τα δικαιώματά τους. Διότι, σε τελική ανάλυση, μόνο με την ανάδειξη και την κατοχύρωση του ρόλου αυτών των κοινωνικών κινημάτων, των συνδικαλιστικών οργανώσεων, των κοινωνικών φορέων, μπορούμε να συγκροτήσουμε μια δημοκρατική, ολοκληρωμένη, προοδευτική εξέλιξη σ' αυτή τη χώρα. 
Γι' αυτό ακριβώς πιστεύω ότι έχει μεγάλη σημασία σε επίπεδο Ευρωπαϊκής Ένωσης αυτήν την περίοδο να ξεκαθαρίσουμε τα πράγματα. Διότι υπάρχουν με πολύ μεγάλη ένταση οι απόψεις εκείνων που πιστεύουν ακόμη στις συνέπειες της παγκοσμιοποιημένης αγοράς, πιστεύουν ότι οι συνέπειες της παγκοσμιοποιημένης αγοράς δεν έχουν αποσαρθρώσει τις κοινωνίες εσωτερικά και συνεχίζουν ακόμη να έχουν το όραμα και επενδύουν στο τι θα προκύψει από την παγκοσμιοποιημένη οικονομία, αδυνατώντας να κατανοήσουν ότι είναι ξεπερασμένα, αν θέλετε, οράματα, άνευ αντικειμένου και ότι η πραγματικότητα σήμερα στη ζωή μας επιβάλλει να ασχοληθούμε με πολύ συγκεκριμένα θέματα. 
Θα υπάρξει βιομηχανική πολιτική, κυρίες και κύριοι συνάδελφοι; Είστε έτοιμοι να συζητήσουμε το περιεχόμενο μιας σύγχρονης βιομηχανικής πολιτικής για τη χώρα, έστω κι αν εκείνοι που υποστηρίζουν ότι μπήκαμε στη μεταμοντέρνα εποχή, θεωρούν ως ξεπερασμένες πλέον είτε τη βιομηχανική είτε την εμπορική είτε, αν θέλετε, την οποιαδήποτε άλλη εσωτερική πολιτική; 
Γι' αυτόν ακριβώς το λόγο -και ευχαριστώ γιατί μου δώσατε το χρόνο να ολοκληρώσω- πιστεύω ότι ο διάλογος είναι χρήσιμος, ιδιαίτερα όταν προέρχεται από μία πλευρά που θέλει να αναδείξει με τη συμβολή της στο διάλογο την προοδευτικότητα των απόψεων, της κατεύθυνσης και της προοπτικής. Και εμείς γι' αυτήν την προοδευτικότητα της προοπτικής, στην οποία εργαζόμαστε, θα εμμείνουμε σταθερά, κυρίες και κύριοι συνάδελφοι. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κύριο Πρόεδρο να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, σαράντα εννέα μαθητές και μαθήτριες και τρεις συνοδοί -καθηγητές του Τεχνικού Επαγγελματικού Εκπαιδευτηρίου Αγιάς του Νομού Λαρίσης. 
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος, έχει το λόγο. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα ήθελα να δώσω δύο οφειλόμενες απαντήσεις. 
Η πρώτη είναι στο Κοινοβουλευτικό Εκπρόσωπο του ΠΑΣΟΚ, τον κ. Κωνσταντίνου. Δεν έκανα χαρακτηρισμούς. Απαρίθμησα εικόνες, εικόνες που βιώνουν όλοι καθημερινά, εικόνες οι οποίες χλευάζουν κάθε μέρα τη νομιμότητα, εικόνες οι οποίες εμπαίζουν την καθημερινή αγωνία του πολίτη να τα φέρει βόλτα μέσα σε δύσκολες οικονομικές συνθήκες και -αν θέλετε- γρονθοκοπούν και την αισθητική και το δημόσιο συμφέρον και την ηθική της πολιτικής. 
Το τι συμβαίνει στο δημόσιο βίο της χώρας δεν μπορεί να μην απασχολεί τη Βουλή! Δεν είναι έξω από τι σκέφτεται και τι πράττει η Κυβέρνηση! Κανείς δεν μπορεί να είναι θεατής και ακροατής όλου αυτού του πανηγυριού της ευτέλειας, που συντελείται κάθε μέρα! 
Δεύτερη παρατήρηση-απάντηση οφειλόμενη σε αυτό, το οποίο είπε ο κύριος Υπουργός. Καλός ο διάλογος, καλή  η κριτική. Πρώτον, ο διάλογος να μην είναι μεταξύ κωφών. Δηλαδή η Κυβέρνηση να μην εμμένει διαρκώς σε αυτή την επικίνδυνη κατάσταση πολιτικής αυτοϊκανοποίησης. Δεύτερον, ο διάλογος -βεβαίως και η κριτική- να στηρίζεται στην πραγματικότητα και να μη γίνεται αυτό το παιχνίδι, δηλαδή η Κυβέρνηση να καταλογίζει στην Αντιπολίτευση ότι είναι εκτός πραγματικότητας και η Αντιπολίτευση να εγκαλεί την Κυβέρνηση ότι αυτή είναι εκτός πραγματικότητας. 
Κύριε Υπουργέ, δεν ξέρω ποια είναι η δική σας πραγματικότητα και ποια είναι η δική μου πραγματικότητα. Θέλετε να ακούσουμε την πραγματικότητα των μικρών και μεσαίων, έτσι όπως διατυπώνεται από τις αποφάσεις τους στα επιμελητήρια; Ε, λοιπόν, η πραγματικότητα, που βιώνουν οι μικροί και οι μεσαίοι επιχειρηματίες, δεν έχει σχέση μ' αυτήν τη χαλκομανία ευτυχίας, την οποία ζωγραφίζει η Κυβέρνηση!
Είναι μια πραγματικότητα δύσκολη! Ο μικρός και ο μεσαίος εξουθενώνεται! Δεν μπορεί να αντιμετωπίσει τις πιέσεις του αδυσώπητου ανταγωνισμού, της έλλειψης κινήτρων, της προώθησης αντικινήτρων και της απουσίας των μικρών και μεσαίων από την αξιοποίηση των πόρων του Γ΄ Κοινοτικού Πλαισίου Στήριξης. Και η κ. Ξηροτύρη και ο κ. Λαφαζάνης και ο κ. Κουβέλης σας είπαν με τεκμηριωμένες παρατηρήσεις ότι με την πολιτική σας, οι μικροί και μεσαίο εξουθενώνονται. Εσείς λέτε ότι ευτυχούν! Εμείς είμαστε αποδέκτες αυτών των φωνών διαμαρτυρίας, οι οποίες καταγράφονται ολοένα και πιο έντονες. 
Σας μιλήσαμε πολύ συγκεκριμένα. Είσαστε ως Κυβέρνηση αποφασισμένοι να προχωρήσετε σε μια σχεδιασμένη, ολοκληρωμένη και δημοκρατική μεταρρύθμιση της φορολογικής πολιτικής και του φορολογικού συστήματος; Κάντε το, επιτέλους! Στην Ελλάδα του 2003 δεν μπορεί στον τομέα της φορολογικής και δημοσιονομικής πολιτικής, να συντελείται αυτό το "ράβε-ξήλωνε" της κάθε κυβέρνησης και του κάθε Υπουργού. 
Η δημοκρατική μεταρρύθμιση του φορολογικού συστήματος με αναδιανεμητικές πολιτικές, για να αντισταθμιστούν οι απώλειες και οι ματαιώσεις των μικρών και μεσαίων, των αδύναμων, των μη προνομιούχων, είναι βασικό στοιχείο κοινωνικής συνοχής και ισόρροπης ανάπτυξης. Όσο επιμένετε σε ημίμετρα και σε εισπρακτικής λογικής επιλογές τόσο θα επιβαρύνετε την οικονομική και κοινωνική πραγματικότητα των μικρών και μεσαίων.
Η δεύτερη παρατήρηση που θα ήθελα να κάνω είναι η εξής: Είσαστε αποφασισμένοι ως Κυβέρνηση -και μάλιστα αυτοδύναμη- να εξυγιάνετε τον τρόπο λειτουργίας του τραπεζικού συστήματος, έτσι ώστε αυτό να μην κερδοσκοπεί σε βάρος των μικρών και μεσαίων, σε βάρος των μικροκαταθετών ή των αποταμιευτών; Είσαστε διατεθειμένοι να εφαρμόσετε το νόμο για τα πανωτόκια; 
Είσαστε διατεθειμένοι να βάλετε τάξη γενικά στον τρόπο με τον οποίο το τραπεζικό σύστημα παρεμβαίνει και μεσιτεύει την ανάπτυξη σε βάρος των κοινωνικών στρωμάτων, εισπράττοντας υπέρμετρα διόδια ως υπερέσοδα και κέρδη;
Δεν το κάνετε! Όσο δεν το κάνετε, παραδίδετε τη μικρή και μεσαία επιχείρηση στην ομηρία και στην εκμετάλλευση του τραπεζικού συστήματος. Γνωρίζετε ότι τα πανωτόκια, τα υψηλά επιτόκια και οι ανατοκισμοί -και όλος ο τρόπος συμπεριφοράς του τραπεζικού συστήματος- είναι μία από τις αιτίες που δημιουργεί την τοκογλυφία και μία από τις αιτίες που οδηγεί τη μικρή και μεσαία επιχείρηση στην πτώχευση και στο λουκέτο. 
Η τρίτη παρατήρηση που θα ήθελα να κάνω: Είσαστε διατεθειμένοι ως Κυβέρνηση να υιοθετήσετε αυτό, που ισχύει σε όλη την Ευρωπαϊκή Ένωση, να καταστήσετε δηλαδή τους φορείς των μικρών και μεσαίων επιχειρήσεων και τα επιμελητήρια αυτόνομους και ουσιαστικούς παράγοντες στην αξιοποίηση των κονδυλίων του Γ΄ Κοινοτικού Πλαισίου Στήριξης; Γιατί τους παραδώσατε στις τράπεζες; Γιατί υπήρξε αυτή η επινόηση των ενδιάμεσων διαχειριστικών αρχών, που πολλαπλασίασε τη γραφειοκρατία, διόγκωσε το συγκεντρωτισμό και οδήγησε στη μη ορθολογική και έγκαιρη αξιοποίηση των κοινοτικών πόρων; 
Οι μικρές και μεσαίες επιχειρήσεις δεν παίρνουν τίποτα από το Γ΄ Κοινοτικό Πλαίσιο Στήριξης. Παίρνουν ελάχιστα όσοι θα προλάβουν. Η καθυστέρηση δεν βαρύνει τους μικρούς και μεσαίους, αλλά την Κυβέρνηση. Η μη αποτελεσματική διαδικασία για τη διαχείριση, δεν βαρύνει τους μικρούς και μεσαίους, αλλά την Κυβέρνηση. Η γραφειοκρατική διαδικασία, δεν βαρύνει τους μικρομεσαίους, αλλά την Κυβέρνηση. 
Είσαστε διατεθειμένοι -έστω και την τελευταία στιγμή- να αντιληφθείτε ότι, όπως έγινε και με το Β΄ Κοινοτικό Πλαίσιο Στήριξης, έτσι και με το Γ΄ Κοινοτικό Πλαίσιο Στήριξης, οι μικροί και μεσαίοι είναι στο περιθώριο; 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Δεν θέλω να αναφερθώ σε άλλα, γιατί σέβομαι και το χρόνο. Νομίζω ότι είναι εξαντλημένη πια η επιχειρηματολογία μας. Δεν έχει σημασία στη Βουλή το αν αναγνωρίζετε ότι η επερώτηση του Συνασπισμού είναι τεκμηριωμένη και το ότι οι συνάδελφοι Βουλευτές του Συνασπισμού είναι μελετημένοι και υπεύθυνοι στη διατύπωση των απόψεών τους. Εδώ δεν κάνουμε συζήτηση για το πόσους νόμους έχουμε ή για το πόσα σχέδια έχουν δρομολογηθεί ή για το πόσες μελέτες έχουν ακριβοπληρωθεί. Το πρόβλημα είναι τι υλοποιείται σήμερα ως πολιτική για τους μικρομεσαίους. 
Η πολιτική, λοιπόν, για τους μικρομεσαίους που υλοποιείται σήμερα, δεν έχει αυτά τα αισιόδοξα και ωραία χρώματα που περιέγραψε ο κύριος Υπουργός. Εμείς δεν είμαστε οι μηδενιστές και οι απαισιόδοξοι. Εμείς ξέρουμε ότι ακριβώς γι' αυτό το λόγο επιβάλλεται να προσπαθήσουμε παραπάνω, ώστε να έλθει σε προτεραιότητα το θέμα των μικρομεσαίων, να επιδιωχθεί η διόρθωση και η αλλαγή της πολιτικής, γι' αυτούς και να εξασφαλιστεί η στήριξη αυτής της μεγάλης κοινωνικής ομάδας, που κονιορτοποιείται, συνθλίβεται και πολτοποιείται, από τον αδυσώπητο ανταγωνισμό, από τα πολυκαταστήματα, από τις πολυεθνικές αλυσίδες, από εκείνους που έχουν εξασφαλίσει δεσπόζουσα θέση στην αγορά και κάνουν κατάχρηση αυτής της θέσης τους, χωρίς να υπάρχει ως αντίβαρο μία σωστή λειτουργία της Επιτροπής Ανταγωνισμού, ακριβώς διότι αυτή δεν μπορεί να λειτουργήσει, επειδή δεν έχει την αντίστοιχη στελέχωση. 
Κύριε Υπουργέ, το ξέρετε καλύτερα ότι η υπόθεση στήριξης των μικρών και μεσαίων είναι υπόθεση προτεραιότητας για την κοινωνική συνοχή, για την ανάπτυξη και για την εξασφάλιση νέων θέσεων εργασίας.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, πιστεύω ότι μπορούμε να σταθούμε απέναντι στην ευτέλεια και την υποβάθμιση του δημόσιου βίου, μόνο με την ενίσχυση των δημοκρατικών θεσμών και την ανάδειξη της πολιτικής ως προτεραιότητας στην καθημερινή μας ζωή. Πρέπει να θέσουμε ως προτεραιότητες τα ζητήματα της δημοκρατίας, του πολιτικού συστήματος, των ατομικών δικαιωμάτων και των ανθρωπίνων ελευθεριών, για να αντιμετωπίσουμε αυτά τα προβλήματα.
Ανεξάρτητα από τα όποια αρνητικά φαινόμενα εμφανίζονται στο δημόσιο βίο, ουδείς διαθέτει το μαγικό ραβδί για να πετύχει την ακύρωση αυτών των φαινομένων, παρά μόνο μέσα από μία συνεπή, ολοκληρωμένη, δημοκρατική λειτουργία σε όλα τα επίπεδα, προωθώντας τους κοινωνικούς στόχους. Διότι πιστεύω ακράδαντα, κυρίες και κύριοι συνάδελφοι, ότι μόνο εφόσον υπάρχει μία εθνική στρατηγική προώθησης κοινωνικών στόχων στη βάση ολοκληρωμένης δημοκρατικής λειτουργίας του πολιτεύματος και των θεσμών μας μπορούμε να αντιμετωπίσουμε την κατάσταση, είτε αυτή εντοπίζεται στις δυσκολίες προσαρμογής στο νέο οικονομικό και κοινωνικό περιβάλλον της καινούριας Ευρώπης που συγκροτείται είτε έχει να κάνει με την υποχρέωσή μας να βελτιώσουμε την παραγωγικότητα, την ανταγωνιστικότητα, την αποτελεσματικότητα -αν θέλετε- συνολικά της λειτουργίας του δημόσιου, του κοινωνικού και του ιδιωτικού τομέα, συνολικά της ικανότητας του λαού και του τόπου μας.
Γι' αυτόν ακριβώς το λόγο πιστεύω ότι αυτά τα οποία προωθούνται έχουν σκοπό να στηρίξουν τις μικρομεσαίες επιχειρήσεις, διότι διαπιστώνουμε τη δυσκολία στην οποία βρίσκονται. Ουδείς υποστηρίζει ότι είναι ιδανικό το περιβάλλον ή οι συνθήκες οι οποίες υπάρχουν σήμερα. Ουδείς μπορεί να αγνοήσει το γεγονός ότι είμαστε μεταξύ των ευρωπαϊκών χωρών, αν θέλετε όπως είπα προηγουμένως με την Πορτογαλία και την Ισπανία, όσον αφορά την παραγωγικότητα στις τελευταίες θέσεις. Όμως από την άλλη πλευρά πρέπει να δούμε ότι προωθούμε υψηλούς ρυθμούς βελτίωσης της παραγωγικότητας σε ετήσια βάση και βέβαια η ανταγωνιστικότητά μας για να μπορέσει να σταθεί χρειάζεται αυτή τη σχεδιασμένη συλλογική προσπάθεια.
Δεν υπάρχουν μαγικές συνταγές. Δεν αρκούν να υπάρξουν πόροι ή προγράμματα. Μέσα από το Εθνικό Συμβούλιο Ανταγωνιστικότητας και Ανάπτυξης το οποίο ευτυχώς πλέον λειτουργεί στη διάρκεια των τελευταίων δέκα μηνών με ένα πιο συστηματικό τρόπο και με τη δημιουργία του Ινστιτούτου Οικονομίας Επιχειρήσεως και Ανταγωνιστικότητας της αγοράς διαμορφώνουμε δύο βασικά εργαλεία όπου εκφράζεται συλλογικά η συμμετοχή των φορέων.
Με βάση, λοιπόν, αυτό το εργαλείο που δίνει τη δυνατότητα να αξιολογήσει τα αποτελέσματα μιας αναπτυξιακής στρατηγικής την οποία προωθείς, με βάση το γεγονός ότι εδώ μας ενδιαφέρει να συνειδητοποιήσουν και οι ίδιοι οι φορείς ότι αλλάζουν τα δεδομένα, είναι διαφορετικό το περιβάλλον για τη μικρομεσαία επιχείρηση στο πλαίσιο της ευρωπαϊκής αγοράς απ' ό,τι ήταν προηγουμένως μέσα στον τοπικό επαρχιακό ή περιφερειακό επίπεδο.
Όμως δίνουμε το βάρος της προσπάθειάς μας στην περιφέρεια να μπορέσει πραγματικά το δημιουργικό δυναμικό της ελληνικής περιφέρειας να ενταχθεί αξιοποιώντας αυτά τα προγράμματα στο πλαίσιο αυτής της περιφερειακής εθνικής στρατηγικής σε μια αναπτυξιακή κατεύθυνση που θα τη φέρει να είναι ανταγωνιστική και ισότιμη με τις αντίστοιχες προσπάθειες που γίνονται σε όλες τις ευρωπαϊκές χώρες.
Βεβαίως καλούνται και οι επιχειρήσεις και οι πολίτες να συνειδητοποιήσουν ότι αλλάζει αυτό το περιβάλλον και ότι για εκείνους απαιτούνται επίσης προσπάθειες, οι οποίες μας οδηγούν να φέρουμε σαν βασικό εφόδιο πλέον για τη συμμετοχή μας στην οικονομική παραγωγική δραστηριότητα για να έχουμε βελτιωμένη επιχειρηματικότητα χρειαζόμαστε τη γνώση, την εξειδίκευση, την τεχνολογία. Χρειαζόμαστε νέα αντίληψη επιχειρηματικότητας για να μπορέσει να υπάρξει μια επιτυχής συμμετοχή στην οικονομική δραστηριότητα. Είναι θέματα ανάπτυξης, θα έλεγα, περιφερειακής και αφορούν συνολικά την κοινωνία. Δεν έχει σημασία αν κάποιος είναι στο χώρο της δημιουργίας της παραγωγής της εργασίας ή απλά ως καταναλωτής διεκδικεί το καλύτερο με τη μικρότερη τιμή και την αναγκαία επάρκεια για να λειτουργήσει συνολικά η κοινωνία μας. Το γεγονός είναι ένα ότι είμαστε σε μια φάση που απαιτεί περισσότερα απ' όλους μας. Αυτό είναι το κρίσιμο θέμα και σε αυτήν την κατεύθυνση η ευθύνη της Κυβέρνησης, η ευθύνη κάθε δημοκρατικού θεσμού είτε πολιτικός είτε κοινωνικός φορέας είναι αυτός, είναι να συμβάλει, να στηρίξει τον πολίτη σε αυτή την πορεία προσαρμογής.
Είμαστε σε μία πορεία δυναμική, δημοκρατική, θα έλεγα, και κοινωνικά ευαίσθητη και η ευθύνη των πολιτικών κομμάτων είναι να αναδειχτούν ως έμπρακτοι υποστηρικτές με συγκεκριμένες πολιτικές θέσεις, με προγράμματα, με δεσμεύσεις και βέβαια με τη διεκδίκηση της αλήθειας της άποψής τους. Αυτό το δέχομαι και είναι βασικό. Γι' αυτόν το λόγο άλλωστε έχει και νόημα η συζήτησή μας, ότι την αλήθεια μας την ξέρει ο καθένας για τον εαυτό του. Γι' αυτήν την αλήθεια παλεύουμε και ευχαριστώ πάρα πολύ, διότι μέσα από τη συζήτηση δίνετε τη δυνατότητα να ενημερώσουμε το κοινό, τον πολίτη και το Κοινοβούλιο για το πώς αντιλαμβάνεται ο καθένας την προσπάθεια, την οποία έχουμε να κάνουμε.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της υπ΄ αριθμόν 30/6-12-2002 επερώτησης Βουλευτών του Συνασπισμού προς τους Υπουργούς Ανάπτυξης, Οικονομίας και Οικονομικών, σχετικώς με τις μικρομεσαίες επιχειρήσεις Μ.Μ.Ε.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 14.05΄, λύεται η συνεδρίαση για τη Δευτέρα 20 Ιανουαρίου 2003 και ώρα 18.00΄, με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που έχει διανεμηθεί, αρμοδιότητας του Υπουργείου Εθνικής Άμυνας, σχετικώς με τη συστηματική παραβίαση των όρων διαφάνειας και νομιμότητας κατά την υλοποίηση των εξοπλιστικών προγραμμάτων.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 17/1/03                 ΣΕΛ. 1

