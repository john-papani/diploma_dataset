      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΝΣΤ΄
      Πέμπτη, 8 Ιανουαρίου 2004
      ΘΕΜΑΤΑ
      A. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Ανακοίνωση του δελτίου επικαίρων ερωτήσεων της Παρασκευής 9ης Ιανουαρίου 2004, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών «Μέτρα αναπτυξιακής και κοινωνικής πολιτικής-αντικειμενικοποίηση του φορολογικού ελέγχου και άλλες διατάξεις», σελ.
      2. Κατάθεση εκθέσεων Διαρκών Επιτροπών:
      η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεση της σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Η 27η Ιανουαρίου καθιερώνεται ως ημέρα μνήμης των Ελλήνων Εβραίων μαρτύρων και ηρώων του Ολοκαυτώματος», σελ.
      η Διαρκής Επιτροπή Κοινωνικών Υποθέσεων καταθέτει τις εκθέσεις της σα σχέδια νόμων του Υπουργείου Μεταφορών και Επικοινωνιών:
      Α. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Γιουγκοσλαβίας για διεθνείς οδικές μεταφορές επιβατών και εμπορευμάτων», σελ.
      Β. «Κύρωση της Συμφωνίας μεταξύ της Ελληνικής Δημοκρατίας και της Κυβέρνησης της Δημοκρατίας του Καζακστάν επί των Διεθνών Οδικών Μεταφορών Επιβατών και Εμπορευμάτων», σελ.
      Γ. «Κύρωση των τροποποιήσεων του Καταστατικού Χάρτη και της Σύμβασης της Διεθνούς Ένωσης Τηλεποικοινωνιών-Μινεάπολη», σελ.
      3. Αίτηση ονομαστικής ψηφοφορίας Βουλευτών της Νέας Δημοκρατίας, Συνασπισμού και Κ.Κ.Ε. για το άρθρο 49 του σχεδίου νόμου του Υπουργείου Οικονομίας και Οικονομικών: «Μέτρα αναπτυξιακής και κοινωνικής πολιτικής - αντικειμενικκοποίηση του φορολογικού ελέγχου και άλλες διατάξεις», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών
      ΑΛΟΓΟΣΚΟΥΦΗΣ Γ.
      ΒΛΑΧΟΠΟΥΛΟΣ Η., σελ.
      ΓΙΚΟΝΟΓΛΟΥ Μ., σελ.
      ΔΑΪΛΑΚΗΣ Στ., σελ.
      ΚΕΔΙΚΟΓΛΟΥ Β., σελ.
      ΚΩΝΣΤΑΝΤΙΝΟΥ Φ., σελ.
      ΛΑΦΑΖΑΝΗΣ Π., σελ.
      ΜΗΤΣΟΤΑΚΗΣ Κ., σελ.
      ΝΙΚΟΛΟΠΟΥΛΟΣ Ν., σελ.
      ΞΗΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΠΑΠΑΔΟΠΟΥΛΟΣ Στ., σελ.
      ΠΑΠΠΑΣ Β., σελ.
      ΠΑΧΤΑΣ Χ., σελ.
      ΣΑΛΑΓΚΟΥΔΗΣ Γ., σελ.
      ΣΠΥΡΙΟΥΝΗΣ Κ., σελ.
      ΤΖΕΚΗΣ .Α., σελ.
      ΦΛΩΡΙΝΑΣ Αθ., σελ.
      ΦΩΤΙΑΔΗΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΝΣΤ΄
Πέμπτη 8 Ιανουαρίου 2004

	Αθήνα, σήμερα στις 8 Ιανουαρίου 2004, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης):  Κυρίες και κύριοι συνάδελφοι, αρχίζει η συνεδρίαση.
       Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Ηλία Βλαχόπουλο, Βουλευτή Κοζάνης,  τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποζημίωση των παραγωγών του Δήμου Σούρπης Μαγνησίας για τις ζημιές που υπέστη η παραγωγή χειμερινών σιτηρών, εξαιτίας των δυσμενών καιρικών συνθηκών.
      2) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων ζητεί την καταψήφιση νομοσχεδίου με το οποίο επιχειρείται η αντικατάσταση των διατάξεων της παρ. 3 του άρθρου 8 του Ν. 2335/95.
      3) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο Σύνδεσμος Εργολάβων Ηλεκτρολόγων Ν. Χαλκιδικής ζητεί την ενεργοποίηση του Ν. 4483/1965 άρθρο 7 και της Υπουργικής Απόφασης 41392/13189/20-22/7/76.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Χρήστος Καπονικολός ζητεί την ικανοποίηση αιτήματος σχετικά με το ζήτημα προσλήψεων στο Δημόσιο.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Τζάβλας, αναπληρωτής καθηγητής στο ΕΕΕΕΚ Ιεράπετρας, ζητεί τη μονιμοποίησή του.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στο αίτημα στελέχωσης της ΔΕΗ στο Νομό Λασιθίου.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην αναγκαιότητα απόδοσης κτιρίου του ΟΑΕΔ στο ΤΕΙ Ιεράπετρας.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στα προβλήματα στην περιοχή Γούδουρα από τη δημιουργία του εργοστασίου της ΔΕΗ στον Αθερινόλακκο.
      9) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύνδεσμος Εγκαταστατών Υδραυλικών, Θερμικών και Κλιματιστικών Έργων Νομού Πιερίας ζητεί στις προϋποθέσεις σύνδεσης των νέων οικοδομών με τα δίκτυα Κοινής Ωφέλειας, να συμπεριληφθεί και η προβλεπόμενη από το άρθρο 4 του Π.Δ./γματος 38/91, Υ.Δ. αδειούχου υδραυλικού.
      10) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην κατάργηση των μειωμένων εισιτηρίων στην ακτοπλοΐα.
      11) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά περικοπή της επιδότησης ελαιολάδου σε κατηγορία αγροτών.
      12) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας διαμαρτύρεται για το περιεχόμενο του Π.Δ./γματος περί Μητρώου Κατασκευαστών Ιδιωτικών Έργων και ζητεί την απόσυρσή του.
      13) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ομοσπονδία  Βιοτεχνικών Σωματείων Αθήνας ζητεί την ανατροπή της αντιλαϊκής πολιτικής της Κυβέρνησης και της Ε.Ε. για τις μικρομεσαίες επιχειρήσεις.
      14) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Προοδευτική Κίνηση Γυναικών Σάμου διαμαρτύρεται για την παραπληροφόρηση και τον αποπροσανατολισμό που επικρατούν στα ηλεκτρονικά Μέσα Ενημέρωσης.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην απώλεια των ενισχύσεων προς τους ΤΟΕΒ Λασιθίου.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την επίλυση προβλημάτων από την εντατικοποίηση των εργασιών του ΑΗΣ στον Αθερινόλακκο.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Ιεράπετρας ζητεί την επίλυση προβλημάτων απασχόλησης και λειτουργίας Δημοπρατηρίων Αγροτικών Προϊόντων.
      18) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμος Βούλας ζητεί την προστασία δασικής έκτασης στο Πανόραμα Βούλας.
      19) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμος Καλυβίων Θορικού Αττικής διαμαρτύρεται για την εκμίσθωση της παραλίας του Δήμου, στον Όμιλο Π. Μαντωνανάκη.
      20) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσιεύματα εφημερίδας που αφορούν στην κατάργηση παροχών στους πολύτεκνους.
      21) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την επίλυση προβλήματος μετάταξης στρατιώτη διαβιβάσεων, μέλος του Συλλόγου.
      22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Ελληνορθόδοξο Κίνημα Σωτηρίας, διαμαρτύρεται για την ανέγερση μουσουλμανικού τεμένους στην Παιανία Αττικής.
      23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γεώργιος Αντώνογλου, κάτοικος Δράμας, ζητεί να επανελεγχτεί το ποσόν της σύνταξής του από το ΙΚΑ.
      24)  Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε δημοσίευμα εφημερίδας που αφορά στο εργασιακό πρόβλημα των σχολικών φυλάκων.
      25) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Γονέων – Κηδεμόνων των Νοσηλευομένων Παιδιών στο Θεραπευτήριο Χρονίων Παθήσεων Παιδιών Αθηνών – Σκαραμαγκά, «ΟΙ ΟΡΙΖΟΝΤΕΣ», ζητεί τη λήψη μέτρων για την αναβάθμιση της παρεχόμενης περίθαλψης και την εύρυθμη λειτουργία του Θεραπευτηρίου.
      26) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Χρήστος Χατζής, κάτοικος Αγίων Αναργύρων Αττικής διαμαρτύρεται για το ισχύον καθεστώς εκπαίδευσης και επιδότησης των τυφλών παιδιών.
      27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ένωση Αγροτικών Συνεταιρισμών Επαρχίας Αλμυρού ζητεί τη ρύθμιση οφειλών προς την ΑΤΕ, των ελαιοπαραγωγών της Επαρχίας Αλμυρού.
      28) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Ενώσεις και Σύλλογοι Καλαμάτας και Μεσσηνίας ζητούν την επίλυση του προβλήματος της διαχείρισης των απορριμμάτων του Δήμου Καλαμάτας.
      29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη θέσπιση ειδικών αναπτυξιακών πολιτικών υπέρ των νησιών.
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Εργαζόμενοι του Κτηματολογίου Αγίου Νικολάου Λασιθίου ζητούν την εργασιακή εξασφάλιση των εργαζομένων στα Κτηματολογικά Γραφεία της Χώρας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 342/2-7-2003 ερώτηση του Βουλευτή κ. Αθανασίου Δαβάκη δόθηκε με το υπ’ αριθμ. 44/25-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Πελοποννήσου τα εξής
      Οι εργολαβίες με τις οποίες κατασκευάστηκε το τμήμα του δρόμου της Ε.Ο. Τρίπολης-Σπάρτης, από το Μνημείο των 118 έως τη θέση «Λογγάκι» , μήκους περίπου 8 χλμ. έχουν τελειώσει από τις 28.2.2001 (η τελευταία εξ αυτών).
      Στα συμβατικά τεύχη κατασκευής των έργων αυτών δεν περιλαμβάνονταν εργασίες περιβαλλοντικής αποκατάστασης, όπως αυτή περιγράφεται στην εγκεκριμένη περιβαλλοντική μελέτη.
      Τα «απρόβλεπτα» των έργων αυτών αναλώθηκαν για την αντιμετώπιση των γνωστών προβλημάτων (γεωλογικά) καταπτώσεων στην περιοχή.
      Από το ΠΕΠ Πελοποννήσου προβλέπεται μέχρι το τέλος του 2003, να δημοπρατηθεί έργο προϋπολογισμού 45.500.000 Ευρώ για την κατασκευή του τμήματος «Σελλασία-Γέφυρα Κελεφίνας», όπου θα περιλαμβάνει και την περιβαλλοντική ,αποκατάσταση του ήδη κατασκευασθέντος τμήματος.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      2. Στην με αριθμό 348/3-7-2003 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. έγγραφο 45/25-7-03 από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της εταιρείας «ΑΤΤΙΚΟ ΜΕΤΡΟ Α.Ε.» τα εξής:
      1. Η αναθεώρηση του υπάρχοντος σχεδιασμού που αφορά στην επέκταση του Μετρό από το Σταυρό (Δουκίσσης Πλακεντίας) προς το Αεροδρόμιο «Ελευθέριος Βενιζέλος» και στην πρόβλεψη στάσεων του Μετρό σε Κορωπί, Κάντζα και Παλλήνη αποτέλεσε κατά το παρελθόν αντικείμενο διερεύνησης και διαβουλεύσεων μεταξύ των εμπλεκομένων φορέων, προκειμένου να εξετασθεί η δυνατότητα και η τεχνική εφικτότητα χρήσης της σιδηροδρομικής υποδομής του Προαστιακού Σιδηροδρόμου από το Μετρό στον οδικό άξονα της Αττικής Οδού και δημιουργίας κοινών σταθμών των δύο σιδηροδρομικών μέσων στις προαναφερθείσες περιοχές και στο νέο αεροδρόμιο.
      2. Από τη διερεύνηση της τεχνικής εφικτότητας κατά τα ανωτέρω προέκυψε ότι υπό ορισμένες προϋποθέσεις είναι εφικτή η κοινή χρήση της σιδηροδρομικής υποδομής των δύο μέσων και η υλοποίηση κοινού σταθμού στο νέο αεροδρόμιο, παρά το γεγονός ότι τα τεχνικά χαρακτηριστικά των συρμών του ΜΕΤΡΟ διαφέρουν σημαντικά από τα αντίστοιχα του προαστιακού. Για παράδειγμα, οι συρμοί του Μετρό απαιτούν το ύψος της αποβάθρας για την ασφαλή έξοδο των επιβατών να είναι σημαντικά υψηλότερο από το αντίστοιχο των συρμών του προαστιακού. Η απαίτηση αυτή ήταν δυνατόν να εξασφαλισθεί στο νέο αεροδρόμιο με την κατασκευή ξεχωριστών αποβαθρών, δεδομένου ότι στην περίπτωση αυτή υπήρχε εντός του αεροδρομίου ικανός χώρος για τη δημιουργία της υποδομής αυτής. Αντίθετα, στους ενδιάμεσους σταθμούς του προαστιακού σιδηροδρόμου στο Κορωπί, Κάντζα και Παλλήνη που χωροθετούνται στην κεντρική νησίδα της Αττικής Οδού δεν υπήρχε αντίστοιχη δυνατότητα, γεγονός που θα οδηγούσε σε λύσεις με σημαντικά προβλήματα λειτουργίας των σταθμών, εξυπηρέτησης και ασφάλειας των επιβατών, αδυναμίας εξυπηρέτησης των ατόμων με ειδικές ανάγκες ή σε λύσεις υψηλού κόστους, όπως είναι για παράδειγμα η δημιουργία ξεχωριστών γραμμών και αποβαθρών των δύο μέσων που προϋποθέτει την επανακατασκευή της Αττικής οδού στην περιοχή των σταθμών.
      3. Πέραν των ανωτέρω, θα πρέπει να σημειωθεί ότι η λειτουργία δύο διαφορετικών σιδηροδρομικών μέσων στον ίδιο σιδηροδρομικό άξονα προϋποθέτει ορισμένους περιοριστικούς όρους, τόσο από την άποψη της ασφαλούς λειτουργίας, όσο και από την άποψη διασφάλισης της αξιοπιστίας των δρομολογίων, καθώς και απαιτήσεις μαθηματικής ακρίβειας στο συντονισμό των δρομολογίων και των στάσεων των δύο μέσων για την αποτροπή καθυστερήσεων που θα είχαν σοβαρές συνέπειες στην ομαλή λειτουργία όλου του δικτύου τόσο του Μετρό, όσο και του Προαστιακού.
      Τα προαναφερθέντα για τις δρομολογήσεις είναι οριακώς επιτεύξιμα στην περίπτωση λειτουργίας των δύο μέσων σε ένα κοινό σιδηροδρομικό άξονα ιδιαίτερα μεγάλου μήκους (περίπου 21 χλμ.) και με κοινό σταθμό μόνο στο νέο αεροδρόμιο, ενώ η περίπτωση ύπαρξης ενδιαμέσων στάσεων του Μετρό χωρίς την κατάλληλη υποδομή (ξεχωριστές αποβάθρες, κλπ) εκτιμάται ότι θα οδηγούσε αναπόφευκτα σε συχνά προβλήματα δυσλειτουργίας και καθυστερήσεων στο δίκτυο γραμμών των δύο μέσων.
      4. Πέραν όμως των τεχνικών και λειτουργικών παραμέτρων που αφορούν στη διερεύνηση της σιδηροδρομικής λειτουργίας των δύο μέσων, είναι εξ' ίσου σημαντικό να επισημανθούν τα εξής:
      - Το Μετρό είναι ένα κατ' εξοχήν αστικό μεταφορικό μέσο για την εξυπηρέτηση των πυκνοδομημένων αστικών συγκεντρώσεων εντός της μητροπολιτικής περιοχής. Για τον λόγο αυτό, άλλωστε, κρίθηκε αναγκαία η δημιουργία του Προαστιακού Σιδηροδρόμου, ώστε να διαθέτουν ικανοποιητική συγκοινωνιακή εξυπηρέτηση οι περιοχές της Αττικής εκτός του Πολεοδομικού Συγκροτήματος της Πρωτεύουσας.
      - Η συγκοινωνιακή κάλυψη με σιδηροδρομικά μέσα (Τραμ, Μετρό, Προαστιακός) του Ν. Αττικής επιβάλλεται για πολλούς λόγους να γίνεται με τη μορφή δικτύων και με σταθμούς ανταπόκρισης - μετεπιβίβασης μεταξύ των μέσων αυτών, ή και μεταξύ γραμμών του ιδίου μέσου, όπως ισχύει διεθνώς σε παρόμοιες περιπτώσεις. Αντίθετα η κοινή χρήση ενός σιδηροδρομικού διαδρόμου για την εξυπηρέτηση των ιδίων περιοχών από διαφορετικά μέσα επιλέγεται σπανίως και υπό ιδιαίτερες προϋποθέσεις.
      - Η συγκοινωνιακή εξυπηρέτηση του νέου αεροδρομίου από τα δύο σιδηροδρομικά μέσα αποτελεί μια ιδιάζουσα περίπτωση, η σκοπιμότητα της οποίας προκύπτει από το γεγονός ότι οι επιβάτες των αεροδρομίων μετακινούνται συνήθως με βαριές αποσκευές και αυτό δημιουργεί γενικότερα προβλήματα στη μετεπιβίβαση αυτών μεταξύ διαφορετικών μέσων.
      - Τα ανωτέρω δεν ισχύουν στην περίπτωση εξυπηρέτησης των υπολοίπων περιοχών που βρίσκονται εκτός του Πολεοδομικού Συγκροτήματος, καθώς οι περιοχές αυτές προβλέπεται να εξυπηρετηθούν ικανοποιητικά από τον Προαστιακό Σιδηρόδρομο, με επαρκή αριθμό δρομολογίων και με δυνατότητα εύκολης ανταπόκρισης - μετεπιβίβασης στο Μετρό, στους Σταθμούς «Δ.Πλακεντίας» (Γραμμή 3), «Ειρήνη» (Γραμμή 1 των ΗΣΑΠ), «Λάρισα» (Γραμμή 2) και μελλοντικά στο Σταθμό πλησίον του ΟΤΕ στην επέκταση Μετρό της Λ. Κηφισίας, λαμβανομένου υπόψη και του επιπέδου της προβλεπόμενης ζήτησης για σιδηροδρομική εξυπηρέτηση των περιοχών αυτών, όπως προκύπτει από τη μελέτη και τις σχετικές αναλύσεις που έγιναν από την ΑΤΤΙΚΟ ΜΕΤΡΟ Α.Ε. στα πλαίσια της συγκοινωνιακής μελέτης στρατηγικού σχεδιασμού όλων των μεταφορικών συστημάτων του Ν. Αττικής (Μελέτη Ανάπτυξης του Μετρό).
      Από τα ανωτέρω συνάγεται ότι η στάση του Μετρό στους ενδιάμεσους σταθμούς Παλλήνης, Κάντζας και Κορωπίου του Προαστιακού Σιδηροδρόμου δεν είναι ένα απλό ζήτημα, όπως κατ' αρχήν εμφανίζεται, αλλά προϋποθέτει την κατασκευή υποδομής υψηλού κόστους προκειμένου να λειτουργήσουν τα δύο σιδηροδρομικά μέσα χωρίς προβλήματα στην εξυπηρέτηση των επιβατών όλου του δικτύου τους, ενώ από σχετικές αναλύσεις δεν τεκμηριώνεται η σκοπιμότητα υλοποίησης της υποδομής αυτής εντός των επόμενων ετών.
      Στο μέλλον φυσικά και ανάλογα με τους ρυθμούς ανάπτυξης και αστικοποίησης της ευρύτερης περιοχής των Μεσογείων και διαμόρφωσης νέων επιπέδων ζήτησης, το θέμα αυτό θα επανεξετασθεί, προκειμένου να αντιμετωπιστούν με το καλύτερο δυνατό τρόπο οι ανάγκες εξυπηρέτησης των περιοχών αυτών.
      Η Υπουργός
      ΒΑΣΩ ΠΑΠΑΝΔΡΕΟΥ»
      3. Στην με αριθμό 345/3-7-2003 ερώτηση του Βουλευτή κ. Γεώργιου Βλάχου δόθηκε με το υπ’ αριθμ. 118048/18-7-2003 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 345 που κατατέθηκε στις 3.7.2003 από το Βουλευτή κ. Γεώργιο Βλάχο σας γνωρίζουμε τα εξής:
      Οι προϋποθέσεις για την εγκατάσταση κεραιών κινητής τηλεφωνίας περιλαμβάνονται στο άρθρο 1 του Ν. 2801/2000 (ΦΕΚ 46/Α/3.3.2000) το οποίο αντικατέστησε το άρθρο 41 του Ν. 2145/1993 Η άδεια εγκατάστασης των σταθμών κινητής τηλεφωνίας εκδίδεται από την Εθνική Επιτροπή Tηλεπικοινωνιών κ Ταχυδρομείωv.(Ε.Ε.Τ.Τ). Για την έκδοση της άδειας απαιτείται και η σύμφωνη γνώμη της Ελληνικής Επιτροπής Ατομικής Ενέργειας (Ε.Ε.Α.Ε.), όσον αφορά την ηλετρομαγνητική ακτινοβολία, όπως προβλέπεται στην Κοινή Υπουργική Απόφαση για τα μέτρα προφύλαξης του κοινού (παράγραφος Ι του Ν. 2801) η οποία δημοσιεύθηκε στο ΦΕΚ 1105/B/6.9.2000.
      Τα όρια έκθεσης του κοινού στην ηλεκτρομαγνητική (η/μ) ακτινοβολία τα οποία καθορίζονται με την ανωτέρω απόφαση, περιλαμβάνονται στη Σύσταση 519/1999 της Ευρωπαϊκής Ένωσης «Σχετικά με τον περιορισμό της έκθεσης του κοινού σε ηλεκτρομαγνητικά πεδία (ΟΗΖ - 300 GHz)». Ως βάσεις για τους προτεινόμενους περιορισμούς χρησιμοποιήθηκαν μόνο οι αποδεδειγμένες επιδράσεις, ήτοι για τις συχνότητες εκπομπής της κινητής τηλεφωνίας η αύξηση της θερμοκρασίας του σώματος.
      Ωστόσο, επειδή για τον καθορισμό των ορίων έχουν ληφθεί υπόψη μεγάλοι συντελεστές ασφαλείας, σιωπηρά θεωρείται ότι καλύπτονται και οι ενδεχόμενες μακροχρόνιες επιδράσεις. Ενδεχόμενες επιπτώσεις στην υγεία ελέγχονται, ως προς την υπέρβαση των ορίων έκθεσης, με την υποχρέωση υποβολής στην Ε.Ε.Α.Ε. σχετικής μελέτης για τις τοποθετούμενες μετά την απόφαση αυτή κεραίες, ή δήλωση συμμόρφωσης προς τα όρια έκθεσης του κοινού στην η/μ ακτινοβολία για τις κεραίες που έχουν εγκατασταθεί πριν τη δημοσίευσή της.
      Τα συστήματα κινητής τηλεφωνίας χρειάζονται ένα πυκνό δίκτυο σταθμών βάσης, εντός του οικιστικού ιστού, αποτελούμενων από τους πομπούς εκπομπής ισχύος και λοιπό ηλεκτρονικό εξοπλισμό, και τις κεραίες μετάδοσης και λήψης των σημάτων επικοινωνίας, για την εξασφάλιση αξιόπιστης επικοινωνίας με καθαρό σήμα, χωρίς παρεμβολές και διακοπές, και την εξυπηρέτηση των συνεχώς αυξανόμενων συνδρομητών και κλήσεων. Για το λόγο αυτό επιτρέπεται (και με την πριν τον Ν.2801/2000 ισχύουσα νομοθεσία) η κατασκευή οικίσκου στέγασης μηχανημάτων και δομικών κατασκευών στήριξης των κεραιών σε δώματα και εντός κτιρίων, μετά από έγκριση της αρμόδιας πολεοδομίας, η οποία έπεται της άδειας εγκατάστασης. Οι σχετικές διατάξεις περιλαμβάνονται στην παρ. 5 του ανωτέρω αναφερόμενου άρθρου 41 του Ν. 2145/93, η οποία είναι σε ισχύ.
      Η Υφυπουργός
      Ρ. ΖΗΣΗ»
      4. Στην με αριθμό 317/2-7-2003 ερώτηση του Βουλευτή κ. Κωνσταντίνου Κιλτίδη δόθηκε με το υπ’ αριθμ. 64777/25-7-03 έγγραφο από τον Υπουργό Υγείας και Πρόνοιας η ακόλουθη απάντηση:
      Απαντώντας στην με αρ. 317/2-7-2003 ερώτηση που κατατέθηκε στη Βουλή από το Boυλευτή  κ. Κ. Κιλτίδη σχετικά με την κάλυψη ιατρικών θέσεων στο Νοσοκομείο του Κιλκίς, σας γνωρίζουμε τα εξής:
      Οι προκηρύξεις για κάλυψη ιατρικών θέσεων στα Νοσηλευτικά Ιδρύματα της χώρας γίνονται σύμφωνα με τις θέσεις που ζητούνται κατά προτεραιότητα από τα Νοσηλευτικά Ιδρύματα και τα οικεία Π εΣΥΠ.
      Ο Υπουργός
      Κ. ΣΤΕΦΑΝΗΣ»
      5. Στην με αριθμό 331/2-7-03 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 16041Β/15-7-2003 έγγραφο από την Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της με αριθμό 331 ερώτησης που κατατέθηκε την 2.7.03 από την Βουλευτή κ. Ασnμίνα Ξηροτύρη-Αικατερινάρη και σε συνέχεια των ερωτήσεών της 3554/1.11.00 και 3963/11.12.02 σας γνωρίζουμε τα εξής:
      Μετά την επιτάχυνση, του ρυθμού ολοκλήρωσης και προώθησης για θεσμοθέτηση των Ειδικών Χωροταξικών Μελετών (ΕΧΜ) την τελευταία διετία εκτός από την Ζώνη Οικιστικού Ελέγχου (ΖΟΕ) Τήνου που δημοσιεύθηκε στο ΦΕΚ 160Δ/ 27.2.03 και το Π.Δ. γενικών διατάξεων Σίφνου (ΦΕΚ 668Δ/5.8.02) βρίσκονται στην τελική φάση της διαδικασίας τα περισσότερα νησιά των Κυκλάδων.
      Συγκεκριμένα οι ΕΧΜ - ΖΟΕ, Άνδρου, Μυκόνου, Νάξου επέστρεψαν από το Συμβούλιο της Επικρατείας και θα προωθηθούν μετά την επεξεργασία των παρατηρήσεων.
      Για τις ΕΧΜ - ΖΟΕ Ίου, Σίφνου, Κέας και Σύρου εκκρεμεί στο ΣτΕ η επεξεργασία των Σχεδίων Π.Δ.
      Η ΕΧΜ - ΖΟΕ Πάρου - Αντιπάρου υπογράφεται άμεσα ώστε να σταλεί και αυτή στο ΣτΕ. Για την Θήρα δε μετά την ολοκλήρωση του ελέγχου της γεωλογικής μελέτης αναμορφώνεται η πρόταση ώστε να εισαχθεί στο ΚΣΧΟΠ για γνωμοδότηση ή θα προωθηθεί η μελέτη ΓΠΣ - ΣΧΟΟΑΠ.
      Οι ΖΟΕ αποτελούν ένα απαραίτητο εργαλείο για την προστασία των νησιών είναι όμως απολύτως σαφές ότι για τη βιώσιμη ανάπτυξή τους, δηλαδή την ανάπτυξη με παράλληλη προστασία του περιβάλλοντος και των φυσικών τους πόρων, απαιτείται ο ολοκληρωμένος σχεδιασμός.
      Με βάση το ν. 2508/97 ο ολοκληρωμένος σχεδιασμός σε τοπικό επίπεδο γίνεται μέσω των ΓΠΣ ή ΣΧΟΟΑΠ, για τα οποία έχουν ήδη, όπως γνωρίζετε, συνταχθεί προδιαγραφές με την υπ’ αριθμ 9572/1845/00 Απόφαση (ΦΕΚ 209/Δ/07.04.2000) και η έγκριση τους γίνεται με Απόφαση Γενικού Γραμματέα Περιφέρειας.
      Η πρωτοβουλία για την εκπόνηση ΓΠΣ ή ΣΧΟΟΑΠ ανήκει πρωταρχικά στους οικείους ΟΤΑ ενώ ο ρόλος της κεντρικής διοίκησης δηλαδή το ΥΠΕΧΩΔΕ εντοπίζεται κατά κύριο λόγο στην παροχή στρατηγικών κατευθύνσεων ολοκληρωμένου σχεδιασμού που περιλαμβάνονται, στο Γενικό, Ειδικό και Περιφερειακό Πλαίσιο Χωροταξικού Σχεδιασμού και Αειφόρου Ανάπτυξης.
      Βασικός κορμός του χωροταξικού σχεδιασμού είναι το Γενικό Πλαίσιο Χωροταξικού Σχεδιασμού και Αειφόρου Ανάπτυξης (Γ.Π.Χ.Σ.Α.Α.) με το οποίο α) καταγράφονται και αξιολογούνται οι παράγοντες εκείνοι που επηρεάζουν την μακροπρόθεσμη χωρική ανάπτυξη και διάρθρωση του εθνικού χώρου, β) αποτιμώνται οι χωρικές επιπτώσεις των διεθνών, ευρωπαϊκών και εθνικών πολιτικών και γ) προσδιορίζονται, σε αντιστοιχία με τις κατευθύνσεις του Ευρωπαϊκού Σχεδίου Χωρικής Ανάπτυξης, οι βασικές προτεραιότητες και οι στρατηγικές κατευθύνσεις για την ολοκληρωμένη χωρική ανάπτυξη και την αειφόρο οργάνωση του εθνικού χώρου.
      Το Γενικό Πλαίσιο ολοκληρώθηκε, εγκρίθηκε από το Εθνικό Συμβούλιο Χωροταξικού Σχεδιασμού και προωθείται στη βουλή προς κύρωση.
      Με τα Ειδικά Πλαίσια Χωροταξικού Σχεδιασμού και Αειφόρου Ανάπτυξης (ΕΠΧΣΑΑ) συμπληρώνεται το Γενικό Πλαίσιο με ορισμένες κρίσιμες από γεωγραφική άποψη ενότητες του εθνικού χώρου.
      Ειδικότερα, για το Ειδικό Πλαίσιο Χωροταξικού Σχεδιασμού και Αειφόρου Ανάπτυξης του Παράκτιου και του νησιωτικού χώρου ολοκληρώθηκε η γνωμοδότηση του Ε.Π.Χ.Σ.Α.Α. (30.10.2002) και προωθείται για έγκριση στην Επιτροπή Συντονισμού της Κυβερνητικής Πολιτικής στον τομέα του Χωροταξικού Σχεδιασμού και της Αειφόρου Ανάπτυξης, σύμφωνα με τις διατάξεις του ν. 2742/99.
      Με τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης (Π.Π.Χ.Σ.Α.Α.) έχει ολοκληρωθεί η σύνταξη των Πλαισίων των Περιφερειών, πλην Αττικής, που αντιμετωπίζεται ειδικά, ολοκληρώθηκαν οι διαδικασίες γνωμοδότησης των περιφερειακών συμβουλίων και υπεγράφησαν οι περισσότερες Υπουργικές Αποφάσεις μεταξύ των οποίων και του Νοτίου Αιγαίου και πρόκειται άμεσα να δημοσιευθούν σε ΦΕΚ. Τα Πλαίσια αυτά εκπονήθηκαν για πρώτη φορά στην Ελλάδα και θα αποτελέσουν το κύριο εργαλείο για τον χωροταξικό σχεδιασμό για μια ιεραρχημένη στρατηγική χωρικής ανάπτυξης στην Ελλάδα.
      Με τα παραπάνω πλαίσια (Γενικό, Ειδικά και Περιφερειακά) οικοδομείται ένα κατευθυντήριο σύστημα για τη χωρική οργάνωση του ελληνικού χώρου συμπεριλαμβανομένου και του νησιωτικού χώρου σε άμεση συσχέτιση με το νέο διευρυμένο ευρωπαϊκό χώρο, με δεκαπενταετή χρονικό ορίζοντα, επιτρέποντας τη διατήρηση και ανάδειξη της ελληνικής ιδιαιτερότητας.
      Αναγνωρίζεται δε και προβάλλεται μια μεσοπρόθεσμη και μακροπρόθεσμη προοπτική βιώσιμης χωρικής ανάπτυξης, ένα όραμα για το μέλλον της χώρας. Τα πλαίσια αυτά αποτελούν τη βάση για το συντονισμό των πολιτικών στο χώρο και δημιουργούν ευνοϊκές προϋποθέσεις για την ολοκληρωμένη αναγνώριση της χωρικής διάστασης στο σύνολο του φάσματος της διαδικασίας κοινωνικοοικονομικής και χωρικής ανασύνθεσης του ελληνικού χώρου. Στην κατεύθυνση αυτή σημειώνεται η υποχρέωση εναρμόνισης των «κατώτερων» επιπέδων σχεδιασμού όσο και κάθε άλλης κανονιστικής ή ατομικής πράξης με την οποία επιχειρείται ρύθμιση του χώρου με τις στρατηγικές προτεραιότητες, κατευθύνσεις και επιλογές των πλαισίων αυτών).
      Μετά τα παραπάνω είναι σαφές ότι προωθείται η έκδοση Προεδρικών Διαταγμάτων ΖΟΕ για τις Ειδικές Χωροταξικές Μελέτες το ταχύτερο δυνατόν.
      Ως προς το δεύτερο ερώτημά σας για την επανεξέταση και τροποποίηση της γενικότερης φιλοσοφίας τους, πέραν της αναδρομικότητας για τις ήδη εκδοθείσες άδειες. Η απάντηση είναι ότι δεν εξετάζεται νέα τροποποίηση των προωθούμενων Διαταγμάτων διότι επείγει να θεσμοθετηθούν. Η νέα όμως φιλοσοφία εκφράζεται από τις κατευθύνσεις των γενικών και ειδικών πλαισίων καθώς τις δυνατότητες που παρέχονται από τα ΓΠΣ και ΣΧΟΟΑΠ όπως εκτέθηκαν παραπάνω.
      Η Υφυπουργός
      ΡΟΔΟΥΛΑ ΖΗΣΗ»
      6. Στην με αριθμό 314/2-7-03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. 27579/15-7-03 έγγραφο από την Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σχετικά με το θέμα της υπ’ αριθμ. 314 ερώτησης του Bουλευτή κ. Γ. Τσούρνου που κατατέθηκε στις 2/7/2003 και που αφορά στην «νομιμοποίηση κτισμάτων κατασκευασθέντων από τον Ε.Ο.Τ., στερουμένων οικοδομικής άδειας», σας κάνουμε γνωστό ότι το θέμα έχει ήδη ρυθμιστεί νομοθετικά με την παράγραφο 10 του άρθρου 9 του ν. 1512/85 όπως τροποποιήθηκε με την παράγραφο 4 του άρθρου 31 του ν. 1577/85 (ΦΕΚ 210 Α΄/8-12-85) αντίγραφο του οποίου σας επισυνάπτουμε.
      Η Υφυπουργός
      ΡΟΔΟΥΛΑ ΖΗΣΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 399/3-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 66218-ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 399/3-7-2003 την οποία κατέθεσε ο Βουλευτής κ. Νικ. Νικολόπουλος και η οποία αναφέρεται στους αναπληρωτές καθηγητές Μέσης εκπαίδευσης, σας γνωρίζουμε τα ακόλουθα:
      1. Οι προσωρινοί αναπληρωτές δεν καλύπτουν πάγιες ανάγκες της εκπαίδευσης. Προσλαμβάνονται για την αντιμετώπιση λειτουργικών κενών στα σχολεία, τα οποία δημιουργούνται:
      α) από παραιτήσεις εκπαιδευτικών στη διάρκεια του εκπαιδευτικού έτους
      β) από αποσπάσεις εκπαιδευτικών εκτός διδακτικού έτους (υπηρεσίες και οργανισμοί του ΥΠΕΠΘ, Γενικά Αρχεία του Κράτους, Εθνική Βιβλιοθήκη, Δημόσιες βιβλιοθήκες, Α.Ε.Ι., Τ.Ε.Ι., Βουλή των Ελλήνων, Γραφεία Βουλευτών, κλπ).
      γ) από τη χορήγηση εκπαιδευτικών αδειών ή αναρρωτικών ή αδειών διαρκείας εννέα μηνών για την ανατροφή ανηλίκων τέκνων.
      2. Οι ανάγκες των σχολείων δεν είναι συγκεκριμένες και διαφοροποιούνται κάθε φορά κατά περιοχές, και επομένως δεν θα ήταν δυνατή η μονιμοποίηση αναπληρωτών εκπαιδευτικών, καθώς και η συνεχής διακίνησή τους στα σχολεία που παρουσιάζουν λειτουργικές ανάγκες.
      3. Τα πάγια προσόντα διορισμού σε θέσεις εκπαιδευτικών Πληροφορικής κλάδων ΠΕ19 και ΠΕ20 είναι το πτυχίο Πληροφορικής Πανεπιστημιακού Τμήματος ή ΤΕΙ και πτυχίο της ΠΑΤΕΣ/ΣΕΛΕΤΕ.
      Με το Π.Δ. 118/95, σε συνδυασμό με τις διατάξεις του άρθρου 12 του ν. 2454/97, δόθηκε η δυνατότητα για διορισμό στις παραπάνω θέσεις, υποψηφίων με τα προσόντα του άρθρου 1 περ. β, γ, δ και ε και του άρθρου 2 περ. β και γ, εφόσον έχουν αποκτηθεί το αργότερο μέχρι τις 31-12-96, και τούτο επειδή οι υποψήφιοι που κατείχαν τα πάγια προσόντα δεν επαρκούσαν για την κάλυψη των αναγκών της εκπαίδευσης.
      Το ΥΠΕΠΘ δεν μπορεί να παρατείνει επ’ αόριστον τη δυνατότητα διορισμού σε θέσεις εκπαιδευτικών Πληροφορικής, εκπαιδευτικών χωρίς βασικό πτυχίο στην Πληροφορική από Πανεπιστημιακό Τμήμα ή Τμήμα ΤΕΙ, γιατί στην περίπτωση αυτή θα αναιρεθεί στην πράξη η ανάγκη λειτουργίας των τμημάτων αυτών.
      4. Όσον αφορά στους διορισμούς εκπαιδευτικών σε οργανικές θέσεις (μόνιμοι) ισχύουν τα οριζόμενα στο άρθρο 7 του ν. 3027/2002. Ειδικότερα έχει θεσπιστεί μία ισορροπία μεταξύ των προερχομένων από τους πίνακες διοριστέων του ΑΣΕΠ (75%) και από τον ενιαίο πίνακα αναπληρωτών (25%). Ως προς την κατάταξη δε των υποψηφίων στον ενιαίο πίνακα αναπληρωτών, έχει θεσπιστεί ίση μοριοδότηση για τους επιτυχόντες στον διαγωνισμό ΑΣΕΠ και στους έχοντες προϋπηρεσία σε δημόσιο σχολείο αρμοδιότητος ΥΠΕΠΘ. Δεν είναι στις προθέσεις του Υπουργείου η ανατροπή της ανωτέρω ισορροπίας, ούτε η αποδυνάμωση του διαγωνισμού του ΑΣΕΠ.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
     8. Στην με αριθμό 384/3-7-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. 66217/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 384/3-7-03 την οποία κατέθεσε ο Βουλευτής κ. Παν. Λαφαζάνης, και αφορά στο 8ο Νηπιαγωγείο του Άνω Κορυδαλλού Πειραιά, σας γνωρίζουμε τα ακόλουθα:
     Από τον ΟΣΚ Α.Ε βρίσκεται σε εξέλιξη η απόκτηση χώρου εμβαδού 1730 μ2 με τη διαδικασία της αναγκαστικής απαλλοτρίωσης. Ο χώρος βρίσκεται επί της οδού Κοζάνης -έναντι του Ο.Τ 321 - και προορίζεται για την ανέγερση του διδακτηρίου του 8ου Νηπιαγωγείου. Εκκρεμεί ο καθoρισμός της προσωρινής αποζημίωσης ενώπιον του Πρωτοδικείου, ενώ παράλληλα γίνονται οι απαραίτητες ενέργειες για την έγκριση Τοπικού Ρυμοτομικού.
     Ο Υφυπουργός
     ΝΙΚ. ΓΚΕΣΟΥΛΗΣ»
     9. Στην με αριθμό 369/3-7-03 ερώτηση του Βουλευτή κ. Σπύρου Ταλιαδούρου δόθηκε με το υπ΄ αριθμ. 66216/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «	Απαντώντας στην ερώτηση με αριθμό 369/3-7-03 την οποία κατέθεσε ο Βουλευτής κ. Σπ. Ταλιαδούρος σχετικά με τη μοριοδότηση και το συνυπολογισμό της πολυτεκνικής ιδιότητας κατά την επιλογή στελεχών εκπ/σης, σας γνωρίζουμε τα ακόλουθα:
     Σύμφωνα με τις ισχύουσες διατάξεις (Π.Δ. 25/2002) δεν προβλέπεται μοριοδότηση της πολυτεκνικής ιδιότητας και σε περίπτωση ισοψηφίας προηγείται ο έχων τις περισσότερες μονάδες στις εκθέσεις αξιολόγησης και στη συνέχεια ο κάτοχος
     α) διδακτορικού διπλώματος
     β) Master
     γ) πτυχίο μετεκπαίδευσης διετούς διάρκειας
     δ) δεύτερου πανεπιστημιακού πτυχίου και
     ε) ο έχων τη μεγαλύτερη εκπαιδευτική υπηρεσία
     Όλα τα στοιχεία που μοριοδοτούνται έχουν σχέση με την εκπαίδευση και την υπηρεσιακή ικανότητα του εκπαιδευτικού και όχι με κοινωνικά κριτήρια, τα οποία συνυπολογίζονται κατά τη συνέντευξη.
     Ο Υφυπουργός
     ΝΙΚ. ΓΚΕΣΟΥΛΗΣ»
      10. Στην με αριθμό 321/2-7-03 ερώτηση του Βουλευτή κ. Ευάγγελου Πολύζου δόθηκε με το υπ΄ αριθμ. ΑΝΥΠΕΞ/ΑΣ 603/24-7-03 έγγραφο από τον Αναπληρωτή Υπουργό Εξωτερικών η ακόλουθη απάντηση:
     «Από την 1η Απριλίου 2003 έως και τις 15 lουλίου 2003 το Προξενικό γραφείο της Πρεσβείας της χώρας μας στα Τίρανα εξέδωσε 9595 μετακλήσεις. Κατά μέσο όρο, όσοι προσκόμισαν πλήρη και αδιαμφισβήτητα δικαιολογητικά έγγραφα και εξήγησαν επαρκώς το σκοπό της έλευσής τους κατά την προσωπική συνέντευξη ενώπιον του αρμόδιου υπαλλήλου, όπως ορίζει ο νόμος, έλαβαν τη θεώρηση εισόδου μέσα σε τρεις (3) ημέρες από την υποβολή της αίτησης τους.
     Επομένως, καθυστερήσεις στη χορήγηση θεώρησης προκύπτουν μόνο όταν ανακύπτουν αμφιβολίες και είναι αναγκαία η διασταύρωση των στοιχείων και ο έλεγχος της γνησιότητας των δικαιολογητικών εγγράφων που προσκομίζονται. Έτσι, είναι πιθανόν ορισμένες φορές, όταν διαπιστώνεται διαφορετικός σκοπός ταξιδιού από τον προβαλλόμενο, ή όταν τα προσκομιζόμενα έγγραφα είναι πλαστά, ή ακόμη, όταν καταφανώς χρησιμοποιούνται για να καταστρατηγηθεί η έννοια της εποχιακής απασχόλησης όπως προβλέπεται στο Νόμο, να προκαλείται καθυστέρηση στη χορήγηση της θεώρησης, ή ακόμα και άρνηση χορήγησης θεώρησης.
     Άλλωστε, ο αριθμός των μετακλήσεων αποδεικνύει όχι μόνο την λειτουργικότητα της Αρχής αλλά και την ικανοποιητική στελέχωσή της.
     Ο Αναπληρωτής Υπουργός
     ΑΝΑΣΤΑΣΙΟΣ ΓΙΑΝΝΙΤΣΗΣ»
      11. Στην με αριθμό 374/43/3-7-03 ερώτηση και ΑΚΕ 655/9-7-03 του Βουλευτή κ. Γεώργιου Γαρουφαλιά δόθηκε με το υπ΄ αριθμ. Γ.Π. 66006/24-7-03 έγγραφο από τον Υπουργό Υγείας και Πρόνοιας  η ακόλουθη απάντηση:
     «Απαντώντας στην με αριθμ. 374/43/3-7-03 ερώτηση και ΑΚΕ 655/9-7-03 ερώτηση που κατατέθηκαν στη Βουλή από το βουλευτή κ. Γ. Γαρουφαλιά σχετικά με την διάδοση των ναρκωτικών και το πρόγραμμα χορήγησης Μεθαδόνης , σας πληροφορούμε τα εξής:
     Το Υπουργείο Υγείας και Πρόνοιας σε συνεργασία με άλλα Υπουργεία και αρμόδιους φορείς καταβάλει κάθε δυνατή προσπάθεια για την αντιμετώπιση του προβλήματος των ναρκωτικών. Για την αποτελεσματική λύση του προβλήματος απαιτείται ένας συνολικός σχεδιασμός που θα αποβλέπει, ανάμεσα στα άλλα, και στην καλύτερη δυνατή κατανομή των υπηρεσιών και των Μονάδων Απεξάρτησης σε όλη τη χώρα. Προς αυτήν τη κατεύθυνση κινείται και η Πολιτεία μέσα από την εφαρμογή του Εθνικού Σχεδίου Δράσης για την Αντιμετώπιση της Εξάρτησης από Ουσίες 2002-2006. Κατά τη διάρκεια του έτους 2002 και μέχρι τα μέσα του 2003 σημειώθηκε αύξηση στον αριθμό των θεραπευτικών Μονάδων της τάξης του 20%, η πλειοψηφία των οποίων ιδρύθηκε στην περιφέρεια.
     Όσον αφορά τα Προγράμματα Υποκατάστασης σήμερα λειτουργούν 5 Μονάδες Υποκατάστασης (χορήγηση Μεθαδόνης) και 2 προγράμματα χορήγησης Βουπρενορφίνης στα πλαίσια του Ε.Σ.Υ. (Γ.Ν. Ρόδου και Γ.Ν. Λαμίας).
     Πράγματι, το μεγαλύτερο έλλειμμα για την κάλυψη των θεραπευτικών αναγκών παρουσιάζουν τα Προγράμματα Υποκατάστασης με αποτέλεσμα να υπάρχει μεγάλος χρόνος αναμονής, προκειμένου να παρακολουθήσει κάποιος τα ανωτέρω προγράμματα. Παρά τα σημαντικά αποτελέσματα των προγραμμάτων Υποκατάστασης στην Ελλάδα υπάρχει ακόμη δυσπιστία.
     Το Υπουργείο Υγείας και Πρόνοιας σε μια προσπάθεια να αυξήσει τις θέσεις θεραπείας σχεδιάζει, σε συνεργασία με τον ΟΚΑΝΑ, νέες δομές. Ήδη στην Αθήνα έχει αγοραστεί κτίριο που θα στεγάσει νέα Μονάδα Υποκατάστασης, ενώ στη Θεσσαλονίκη γίνεται κάθε προσπάθεια προκειμένου να λειτουργήσει το Πρόγραμμα Υποκατάστασης σε κτίριο επί της οδού Αναγεννήσεως, το οποίο βρίσκεται υπό κατάληψη από κατοίκους της περιοχής. Παράλληλα στην ίδια περιοχή (Θεσσαλονίκη) ο Ο.ΚA.NA. βρίσκεται στο στάδιο ανεύρεσης και νέου κτιρίου.
     Έμφαση θα δοθεί και στην ανάπτυξη μονάδων Υποκατάστασης εκτός των 2 μεγάλων αστικών κέντρων και ιδιαίτερα στα πλαίσια του Ε.Σ.Υ. Ο συνολικός προγραμματισμός προβλέπει τη λειτουργία 30 μονάδων σε ισάριθμα νοσοκομεία στα οποία θα προσέρχονται οι ασθενείς για τη λήψη ουσίας που δρα ως υποκατάστατο. Επειδή η λειτουργία των μονάδων αυτών απαιτεί την εξεύρεση κατάλληλου χώρου και την πρόσληψη ανάλογου προσωπικού και μάλιστα εκπαίδευση του προσωπικού αυτού από τον ΟΚΑΝΑ, δεν είναι δυνατή η άμεση λειτουργία τους. Μέχρι το τέλος του 2003 είναι πιθανόν να λειτουργήσουν τρεις καινούργιες μονάδες και ενδεχομένως άλλες τρεις στο πρώτο τετράμηνο του 2004.
     Όσον αφορά την ενημέρωση μαθητών στα σχολεία γίνεται μια σημαντική προσπάθεια από την Πολιτεία τόσο από το Υπουργείο Παιδείας (Εθνικό Δίκτυο Αγωγής Υγείας) όσο και από το Υπουργείο Υγείας και Πρόνοιας. Προγράμματα ενημέρωσης και ευαισθητοποίησης στη σχολική κοινότητα εφαρμόζει ο Ο.ΚΑ.ΝΑ. μέσω των Κέντρων Πρόληψης (τα οποία λειτουργούν σε συνεργασία με την Τοπική Αυτοδιοίκηση) και το Κέντρο Θεραπείας Εξαρτημένων Ατόμων (ΚΕ.Θ.Ε.Α.). Οι παρεμβάσεις υλοποιούνται τόσο στη Δευτεροβάθμια όσο και στην Πρωτοβάθμια Εκπαίδευση ενώ σταδιακά οι φορείς πρόληψης αρχίζουν να επεκτείνουν τις δράσεις τους και σε νηπιαγωγεία.
     Η δράση της πρωτογενούς πρόληψης στη σχολική κοινότητα αφορά παρεμβάσεις εκπαίδευσης εκπαιδευτικών, υλοποίηση παρέμβασης στα σχολεία είτε από εκπαιδευτικούς είτε από τα ίδια τα στελέχη των φορέων πρόληψης. Οι παρεμβάσεις πρόληψης στην Πρωτοβάθμια Εκπαίδευση περιλαμβάνουν βασικά την ανάπτυξη προσωπικών δεξιοτήτων καθώς και την εκπαίδευση σε θέματα αντίληψης του εαυτού, ενώ ακολουθεί η ανάπτυξη κοινωνικών δεξιοτήτων. Στη Δευτεροβάθμια Εκπαίδευση οι παρεμβάσεις εστιάζουν στην εκπαίδευση σε θέματα αντίληψης του εαυτού και στη συνέχεια στην ανάπτυξη προσωπικών και κοινωνικών δεξιοτήτων. Επίσης σημαντικό ρόλο παίζουν και η παροχή γνώσεων και η αλλαγή στις στάσεις των μαθητών σχετικά με τη χρήση ουσιών. Και στις δύο βαθμίδες εκπαίδευσης οι παρεμβάσεις αφορούν και τους γονείς.
     Ο Υπουργός
     Κ. ΣΤΕΦΑΝΗΣ»
      12. Στην με αριθμό 485/7-7-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. 16067 Β/21-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην ερώτηση με αριθμό 485 που κατατέθηκε στις 7-7-2003 από το Βουλευτή κ. Παναγιώτη Λαφαζάνη σας πληροφορούμε ότι:
     Το ΥΠΕΧΩΔΕ μέσω της Διεύθυνσης Ειδικών Έργων και Αναβάθμισης περιοχών έχει χρηματοδοτήσει τη Νομαρχιακή Αυτοδιοίκηση Πειραιά με ποσόν 880.410,86 Ευρώ, για το έργο «Αναδάσωση όρους Αιγάλεω». Το ΥΠΕΧΩΔΕ χρηματοδότησε επίσης την Περιφέρεια Αττικής για έργα ανάπλασης της περιοχής.
     Η χρηματοδότηση αφορά αναδασωτικές εργασίες στο όρος Αιγάλεω στο πλαίσιο της προγραμματικής σύμβασης με το Υπουργείο Γεωργίας, με συμμετοχή στη χρηματοδότηση του ΥΠΕΧΩΔΕ με το παραπάνω ποσόν.
     Επίσης σε ότι αφορά την προστασία του όρους Αιγάλεω σας πληροφορούμε ότι:
     - Με το άρθρο 21 του Νόμου 2742/99 «περί χωροταξικού σχεδιασμού και αειφόρου ανάπτυξης» θεσμοθετήθηκαν οι ζώνες προστασίας του ορεινού όγκου Αιγάλεω.
     - Με τις διατάξεις των ως ζωνών απαγορεύονται οι χρήσεις που είναι ασύμβατες με το χαρακτήρα του ορεινού όγκου και την επικρατούσα χρήση αναψυχής.
     Η Υπουργός
     Β. ΠΑΠΑΝΔΡΕΟΥ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο Επικαίρων Ερωτήσεων της Παρασκευής 9 Ιανουαρίου 2004.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 335/7-1-2004 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Εργασίας και Κοινωνικών Ασφαλίσεων, σχετικώς με τη στελέχωση του Ιδρύματος Κοινωνικών Ασφαλίσεων Νέων Μουδανιών Χαλκιδικής, με το απαραίτητο ιατρικό και διοικητικό προσωπικό. 
      2.- Η με αριθμό 329/7-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Πολιτισμού, σχετικώς με τη λήψη των αναγκαίων μέτρων για τη δημιουργία ενιαίου πάρκου υψηλού πρασίνου στο Γουδί κλπ.
      3.- Η με αριθμό 331/7-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κυρίας Ασημίνας Ξηροτύρη-Αικατερινάρη προς τον Υπουργό Υγείας και Πρόνοιας, σχετικώς με τη λειτουργία Μονάδας Εντατικής Θεραπείας παιδιών στο Νοσοκομείο Αλεξανδρούπολης κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 334/7-1-2004 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Υγείας και Πρόνοιας, σχετικώς με τη λειτουργία νέων κλινών στο Νοσοκομείο Καλαμάτας. 
      2.- Η με αριθμό 328/7-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Μεταφορών και Επικοινωνιών, Εργασίας και Κοινωνικών Ασφαλίσεων, σχετικώς με τις απεργιακές κινητοποιήσεις των ιπταμένων συνοδών και φροντιστών της Ολυμπιακής Αεροπορίας κλπ. 
      3.- Η με αριθμό 330/7-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Ανάπτυξης, σχετικώς με την παραχώρηση της παραλίας του Δήμου Καλυβίων-Θορικού στην εταιρεία που εκμεταλλεύεται το ΞΕΝΙΑ στο Λαγονήσι. 
      4.- Η με αριθμό 325/7-1-2004 επίκαιρη ερώτηση του Ανεξάρτητου Βουλευτή κ. Γεώργιου Καρατζαφέρη προς τον Υπουργό Υγείας και Πρόνοιας, σχετικώς με τις προμήθειες στα Δημόσια Νοσοκομεία κλπ.
      
      ΠΡΟΕΔΡΟΣ (Απόστολος Κακλαμάνης): Κύριες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του νομοσχεδίου του Υπουργείου Οικονομίας και Οικονομικών «Μέτρα αναπτυξιακής και κοινωνικής πολιτικής- αντικειμενικοποίηση του φορολογικού ελέγχου και άλλες διατάξεις».
      Κύριοι συνάδελφοι, έχουν ψηφιστεί τα άρθρα 1 έως και 34 του νομοσχεδίου και απομένει η ενότητα των άρθρων 35 έως 49 και οι τροπολογίες. Θα συζητήσουμε την ενότητα των άρθρων και αμέσως μετά τις τροπολογίες. 
      Ο κύριος Υπουργός έχει να κάνει κάποια διατύπωση στα άρθρα. Την έχετε μοιράσει; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Δεν το έχουμε μοιράσει ακόμα, κύριε  Πρόεδρε. Με την άδειά σας θα το δώσω τώρα. Να το αναγνώσω πρώτα; 
      ΠΡΟΕΔΡΟΣ (Απόστολος Κακλαμάνης): Ναι βλέπω ότι είναι ξεκάθαρο. 
      Λέτε, στην παράγραφο 5 του άρθρου 38, αντί της λέξης «Ιανουαρίου» τίθεται η λέξη «Μαρτίου».
      Η παράγραφος 16 του άρθρου 40 διαγράφεται και αναριθμούνται οι υπόλοιπες. 
      Διαβάστε τι αναφέρετε για το άρθρο 44.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Στο άρθρο 44 στην παράγραφο 1 και στο τέλος του δευτέρου εδαφίου προστίθενται οι λέξεις «και του π.δ. από 29.5.1986 (ΦΕΚ 585 Δ/3.7.1986)».
      Στο ίδιο άρθρο στην παράγραφο 1 και στο δεύτερο στίχο του τετάρτου εδαφίου μετά τον αριθμό «253/1998» τίθενται οι λέξεις και ο αριθμός «και του ανωτέρω π.δ. από 29.5.1986». 
      Στο άρθρο 46 στην παράγραφο 15 και στον τελευταίο στίχο του εδαφίου προστίθενται αντί των λέξεων «Δεκεμβρίου 2003» τίθενται οι λέξεις «Μαΐου 2004».
      Στο άρθρο 50 στον πρώτο στίχο της περίπτωσης α΄ μετά τον αριθμό «34» τίθεται κόμμα και προστίθεται ο αριθμός «47». 
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, να δώσετε αυτές τις διορθώσεις για να διανεμηθούν και να κατατεθούν στα Πρακτικά.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Μάλιστα, κύριε Πρόεδρε. 
      (Στο σημείο αυτό ο Υφυπουργός Οικονομίας και Οικονομικών κ. Απόστολος Φωτιάδης  καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «Διορθώσεις
      Στο Σχέδιο Νόμου
      «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις»
      ΚΕΦΑΛΑΙΟ ΣΤ, Ζ
      Άρθρο 38
      Στην παράγραφο 5, αντί της λέξης «Ιανουαρίου» τίθεται η λέξη «Μαρτίου».
      Άρθρο 40
      Η παράγραφος 16 διαγράφεται και αναριθμούνται οι υπόλοιπες. 
      Άρθρο 44
      Στην παράγραφο 1 και στο τέλος του δευτέρου εδαφίου προστίθενται οι λέξεις «και του π.δ. από 29.5.1986 (ΦΕΚ 585 Δ/3.7.1986)».
      Στην παράγραφο 1 και στο δεύτερο στίχο του τετάρτου εδαφίου μετά τον αριθμό «253/1998» τίθενται οι λέξεις και ο αριθμός «και του ανωτέρω π.δ. από 29.5.1986». 
      Άρθρο 46 
      Στην παράγραφο 15 και στον τελευταίο στίχο του εδαφίου προστίθενται αντί των λέξεων «Δεκεμβρίου 2003» τίθενται οι λέξεις «Μαΐου 2004».
      Άρθρο 50 
      Στον πρώτο στίχο της περίπτωσης α΄ μετά τον αριθμό «34» τίθεται κόμμα και προστίθεται ο αριθμός «47».»)
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Βλαχόπουλος εισηγητής της Πλειοψηφίας.
      Κύριε Βλαχόπουλε, θα σας δώσω δέκα λεπτά.
      ΗΛΙΑΣ ΒΛΑΧΟΠΟΥΛΟΣ: Ήδη είμαστε στην τελευταία ενότητα του νομοσχεδίου, που αποτελείται από τα άρθρα 35-50. 
      Το άρθρο 35 αναφέρεται σε θέματα φορολογίας κεφαλαίου, τα οποία εισηγούμαι να ψηφιστούν όπως έχουν.
      Θα ήθελα να σχολιάσω το άρθρο 36, το οποίο περιέχει διατάξεις που έχουν σχέση με την εφαρμογή των τελών χαρτοσήμου σε περιπτώσεις δανείων. Συγκεκριμένα παρατηρείται το φαινόμενο κατάρτισης τραπεζικών συμβάσεων δανείων ή πιστώσεων, κυρίως στεγαστικών και κυρίως σε χώρες της Ευρωπαϊκής Ένωσης, για τις οποίες εξακολουθούν να εφαρμόζονται οι διατάξεις περί τελών χαρτοσήμου, στις περιπτώσεις που με τις συμβάσεις αυτές δημιουργείται κάποια εκτελεστότητα στην Ελλάδα, επιστροφή του ποσού στην Ελλάδα, εξασφάλιση με υποθήκη επί ακινήτου που κείται στην Ελλάδα κλπ. Αυτό αποτελεί μια διαφορετική αντιμετώπιση αυτών των δανείων με τα δάνεια που καταρτίζονται και εκτελούνται εδώ. Έτσι, με την προτεινόμενη διάταξη προβλέπεται η αντιμετώπιση του ανωτέρω φαινομένου με την επέκταση της απαλλαγής από τα τέλη χαρτοσήμου, για να αντιμετωπίζονται ομοιόμορφα τα τραπεζικά δάνεια και οι πιστώσεις αναφορικά με τα τέλη χαρτοσήμου. Νομίζω ότι αυτή η ρύθμιση είναι σωστή. 
      Το άρθρο 38 αναφέρεται στον τρόπο απόδοσης ειδικού φόρου κινηματογράφων. Υπήρχε ένας τρόπος, όπου γινόταν προείσπραξη του φόρου από τη θεώρηση των εισιτηρίων και αυτό ήταν μια διαδικασία, η οποία προκαλούσε διάφορα προβλήματα στους φορολογούμενους ιδιοκτήτες των κινηματογράφων. Νομίζω, ότι θα πρέπει να διευκολύνουμε τη λειτουργία του κινηματογράφου με κάθε τρόπο, ακόμη και με τέτοιες παρεμβάσεις, γι’ αυτό με το άρθρο 38 προτείνεται να καθοριστεί σε νέα βάση η καταβολή αυτού του φόρου. Προτείνεται λοιπόν από τη διάταξη να γίνονται από τις κινηματογραφικές επιχειρήσεις μηνιαίες δηλώσεις, οι οποίες υποβάλλονται στην αρμόδια ΔΟΥ μέχρι το τέλος κάθε μήνα για τα εισιτήρια που εκδόθηκαν τον προηγούμενο μήνα.
      Το άρθρο 39 αναφέρεται σε θέματα ΦΠΑ. Θα μείνω στις διατάξεις που αναφέρονται σε κάποιες ρυθμίσεις που έχουν σχέση με τις συνεταιριστικές οργανώσεις. Φαίνεται, ότι οι συνεταιριστικές οργανώσεις δεν απέδωσαν ΦΠΑ, παρ’ όλο που υπήρξαν κάποιες συναλλαγές με τους αγρότες, αλλά είναι ΦΠΑ τον οποίο ούτε εκείνες εισέπραξαν από τους αγρότες. Έτσι καλούνται οι συνεταιριστικές οργανώσεις τώρα να καταβάλουν τον ΦΠΑ, ενώ δεν τον έχουν εισπράξει. Είναι γνωστές όμως οι δύσκολες οικονομικές καταστάσεις, στις οποίες βρίσκονται οι συνεταιριστικές οργανώσεις και γι’ αυτό προτείνεται με τη διάταξη αυτή η απαλλαγή των συνεταιριστικών οργανώσεων από την υποχρέωση να καταβάλουν φόρο που ποτέ δεν εισέπραξαν για παρεχόμενες υπηρεσίες μέχρι τη δημοσίευση του παρόντος νόμου, προκειμένου να συνεχίσουν να λειτουργούν οι οργανώσεις αυτές. Διότι αν τους καταλογιστούν όλες οι σχετικές διαφορές με τις νόμιμες προσαυξήσεις και πρόστιμα, θα αποτελέσουν μια δυσβάστακτη επιβάρυνση, την οποία θα αναγκαστούν φυσικά να επιρρίψουν στους αγρότες συρρικνώνοντας το εισόδημά τους και φυσικά από τους αγρότες πάλι δύσκολα θα το εισπράξουν.
      Με το άρθρο 40 προβλέπονται ποινικές και διοικητικές κυρώσεις για παραβάσεις της φορολογικής νομοθεσίας. Οι διατάξεις οι οποίες προτείνονται αναφέρονται σε θέματα ποινικών και διοικητικών κυρώσεων για παραβάσεις φορολογικής νομοθεσίας και σε λοιπά θέματα για τα οποία κρίθηκαν αναγκαίες κάποιες αλλαγές. Έτσι, με την πρώτη διάταξη διακρίνεται το αδίκημα της έκδοσης ή αποδοχής εικονικών φορολογικών στοιχείων για ανύπαρκτη συναλλαγή στο σύνολό της ή μέρος αυτής από τα λοιπά αδικήματα που έχουν σχέση με τα εικονικά τιμολόγια. 
	Με τις ίδιες επίσης διατάξεις καθορίζεται η επιβολή σε βάρος των παραβατών αυστηρότερων ποινών για τη διάπραξη των ως άνω αδικημάτων ανάλογα με τη συνολική αξία των εικονικών στοιχείων. Αξίζει να αναφέρω ότι ο δράστης των ως άνω αδικημάτων τιμωρείται με ποινή φυλάκισης τουλάχιστον ενός έτους ή με κάθειρξη έως δέκα ετών, εφόσον η συνολική αξία των εικονικών φορολογικών στοιχείων υπερβαίνει το ποσό των τριών χιλιάδων ευρώ ή το ποσό των εκατόν πενήντα χιλιάδων ευρώ αντίστοιχα.
	Με τις διατάξεις της παραγράφου 3 ορίζεται ρητά εις βάρος ποίου επιβάλλονται οι κάθε είδους φορολογικές επιβαρύνσεις και διοικητικές κυρώσεις και ασκείται η ποινική δίωξη σε περιπτώσεις έκδοσης εικονικών φορολογικών στοιχείων με φερόμενους εκδότες, είτε εικονικές εταιρίες ή άλλες οποιασδήποτε μορφής επιχειρήσεις, είτε φυσικά ή νομικά ή άλλης μορφής πρόσωπα που αποδεικνύουν ότι είναι παντελώς αμέτοχα με τη συγκεκριμένη συναλλαγή. Και είναι αλήθεια ότι το θέμα των εικονικών και των πλαστών τιμολογίων ταλαιπωρεί και τις ΔΟΥ και πολλές φορές και πολλούς ανθρώπους οι οποίοι δεν είναι καθόλου αναμεμειγμένοι και νομίζω ότι όλα αυτά θα πρέπει να διευκρινιστούν διότι πολλές φορές σύρονται και στα δικαστήρια και τιμωρούνται άνθρωποι οι οποίοι δεν είχαν καμία σχέση με την όλη διαδικασία και άλλες φορές πάλι συμβαίνει  πραγματικά και αυτοί να είναι συμμέτοχοι. Άρα, αυτά πρέπει να είναι διευκρινισμένα πάρα πολύ καλά γιατί και μεγάλη φοροκλοπή γίνεται, παρακράτηση του ΦΠΑ και πολλές φορές διαφεύγουν αυτοί οι οποίοι είναι και οι δράστες αυτών των σημαντικών παραβάσεων. Διότι πράγματι είναι κλοπή του ΦΠΑ από αυτούς τους ανθρώπους και, όπως ξέρετε, μέσω αυτού έχουν και επιστροφές άλλες, τουλάχιστον μέχρι πριν από λίγο,  για πετρέλαια κ.ο.κ.
	Επομένως οι διατάξεις αυτές νομίζω ότι είναι σημαντικές και διευκρινίζουν όσο γίνεται καλύτερα τις περιπτώσεις των εικονικών τιμολογίων, στοιχείων κ.ο.κ. Έτσι λοιπόν επιβάλλονται διοικητικές κυρώσεις και η ποινική δίωξη ασκείται αποκλειστικά και μόνο κατά του πραγματικού υπόχρεου που υποκρύπτεται, δηλαδή κατά του ασκούντος πράγματι την επιχείρηση και όχι εις βάρος εκείνου που εικονικά φέρεται ότι την ασκεί. Φυσικά εδώ, όπως είπα, χρειάζονται διευκρινίσεις. 
      Έρχομαι τώρα στο Κεφάλαιο Ζ΄, το οποίο έχει τον τίτλο «Άλλες Διατάξεις». Το άρθρο 41 αναφέρεται στην υπεραξία από εκτίμηση περιουσιακών στοιχείων της ΕΡΤ ΑΕ.
      Το άρθρο 42 αναφέρεται σε μια προσαρμογή σε οδηγία της Ευρωπαϊκής Ένωσης για τα ανακυκλώσιμα απορρίμματα ύστερα από σχετική εξουσιοδότηση της Ευρωπαϊκής Κοινότητας μετά από αίτημα παρέκκλισης που υπέβαλε η χώρα μας διότι υπάρχει μια μεγάλη φοροδιαφυγή σ’ αυτό το κύκλωμα συλλογής, πώλησης ανακυκλώσιμων απορριμμάτων και ακριβώς εδώ θα πρέπει να ληφθούν κάποια μέτρα έτσι ώστε να αποφευχθούν πλαστά και εικονικά τιμολόγια. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Τώρα σε σχέση με το άρθρο 44 που αναφέρεται στην Παρατάφρια Πρέβεζας εδώ θα ήθελα να προτείνω, κύριε Υπουργέ, το εξής. Στο άρθρο 44 στο τέλος του πρώτου εδαφίου της παραγράφου 1, εκεί όπου αναφέρεται ότι: «Στο δημόσιο αυτό κτήμα δεν περιλαμβάνεται η έκταση που έχει απαλλοτριωθεί με την 253/1998 απόφαση του Δημοτικού Συμβουλίου του Δήμου Πρέβεζας (ΦΕΚ 849 Δ΄/ 10-10-2001» προτείνω η φράση αυτή να αντικατασταθεί με την παρακάτω: «Στο δημόσιο αυτό κτήμα δεν περιλαμβάνεται η έκταση που η κήρυξη της απαλλοτρίωσης έγινε με την 253/1998 απόφαση του Δημοτικού Συμβουλίου του Δήμου Πρέβεζας και το από 29/5/1986 προεδρικό διάταγμα (585/ Δ΄/3-7-1986)».
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Το έχουμε αποδεχθεί ήδη, κύριε Πρόεδρε.
      ΗΛΙΑΣ ΒΛΑΧΟΠΟΥΛΟΣ: Επίσης στην ίδια παράγραφο ολόκληρο το τρίτο εδάφιο να αντικατασταθεί με το παρακάτω ως εξής:
      «Στους δημότες του που κατέχουν αυθαίρετα τμήματα έκτασης που η κήρυξη της απαλλοτρίωσης έγινε με την 253/1998 απόφαση του δημοτικού συμβουλίου και με το από 29/5/1986 προεδρικό διάταγμα (ΦΕΚ 585 Δ΄ 3-7-1986) υποχρεούται να παραχωρήσει κατά κυριότητα εκτάσεις ανάλογες με αυτές που κατέχουν μέσα στην έκταση που παραχωρείται».
      Φυσικά, ακολουθούν τα άλλα άρθρα που έχουν σχέση με ρυθμίσεις για υπαλλήλους του Υπουργείου Οικονομικών και διάφορες άλλες ρυθμίσεις πάλι του Υπουργείου Οικονομικών. Εισηγούμαι την ψήφιση των άρθρων μέχρι και του τελευταίου. Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Νικολόπουλος έχει το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, θα επανέλθουμε στις παρατηρήσεις μας για τη μεταβίβαση ακινήτου από off shore εταιρείες. 
      Η διάταξη σύμφωνα με την οποία επί της μεταβίβασης ακινήτου από εξωχώρια off shore εταιρεία στον πραγματικό κύριο, σύζυγο, συγγενή επεκτείνεται η απαλλαγή και από το φόρο δωρεάς πέρα από τη νομοθετημένα απαλλαγή από το τεκμήριο και άρα από το φόρο εισοδήματος, είπαμε και στην επιτροπή και χθες πως μόνο σκανδαλώδης μπορεί να θεωρηθεί και φωτογραφική, αφού σκοπό έχει να τακτοποιήσει εκκρεμότητες και να εξυπηρετήσει σκοπιμότητες.
      Στην παράγραφο 1 θεσπίζεται απαλλαγή από το τεκμήριο απόκτησης περιουσιακού στοιχείου φόρου εισοδήματος αλλά και από το φόρο δωρεάς επί μεταβίβασης ακινήτου από off shore εταιρεία στον πραγματικό κύριο. Όπως είναι γνωστό με τη διάταξη του άρθρου 18 του ν. 3091/2002 είχε θεσπισθεί απαλλαγή μεταβατική για έξι μήνες -που με αλλεπάλληλες παρατάσεις ισχύει μέχρι σήμερα- επί της μεταβίβασης ακινήτων από off shore εταιρεία στον πραγματικό κύριο ή συγγενή μέχρι δευτέρου βαθμού από το φόρο υπεραξίας για την εταιρεία, από το τεκμήριο απόκτησης περιουσιακού στοιχείου και άρα το φόρο εισοδήματος του φυσικού προσώπου, το ήμισυ του φόρου δωρεάς. Τώρα με τη νέα διάταξη θεσπίζεται πλήρης απαλλαγή των προσώπων αυτών από το φόρο της άτυπης δωρεάς. Όπως γίνεται εύκολα αντιληπτό πρόκειται για σκανδαλώδη και προκλητική φωτογραφική διάταξη, όπως και η αρχική του άρθρου 18 παράγραφος 2 του ν. 3091/2002, η οποία σκοπό έχει απλώς και μόνο να εξυπηρετήσει ύποπτες σκοπιμότητες. Εξάλλου, η διατυπούμενη στην εισηγητική έκθεση του νομοσχεδίου αιτιολογία για τους λόγους που επέβαλαν τη θέσπιση της διάταξης αυτής, ότι δηλαδή παρέχεται κίνητρο μεταβίβασης για την αποκάλυψη των φυσικών προσώπων που κατέχουν τα ακίνητα της εταιρείας, αγγίζει επιεικώς, όπως είπαμε και πάλι, τα όρια της γελοιότητας.
      Για πρώτη φορά θεσπίζεται φοροαπαλλαγή εκ λόγων περιέργειας. Στην παράγραφο 2 μέχρι τώρα για τον προσδιορισμό της αξίας των μετοχών των εισηγμένων στο χρηματιστήριο των ομολογιών κλπ., για την επιβολή του φόρου ελαμβάνετο υπόψη ο μέσος όρος της τιμής των πραγματοποιηθεισών πωλήσεων του τελευταίου εξαμήνου πριν από το χρόνο μεταβίβασης. Τώρα, με το νέο νόμο σαν αξία λαμβάνεται εκείνη της προηγούμενης ημέρας γένεσης της φορολογικής υποχρέωσης. Σαν δικαιολογία προβάλλεται όχι η ωφέλεια του φορολογούμενου από το νέο τρόπο προσδιορισμού της αξίας, αλλά η διευκόλυνσή του από τη μη μεταβίβασή του στο χρηματιστήριο για λήψη πιστοποιητικού μέσης τιμής. 
      Για την παράγραφο 3 ο προηγούμενος νόμος προέβλεπε τον προσδιορισμό της αξίας της πραγματικής δουλείας σε ακίνητο σε ποσοστό επί της αξίας της πλήρους κυριότητας. 
      Στην παράγραφο 4 που αφορά τη συνεννόηση ασφαλιστικών ταμείων και απαλλάσσει από ΦΠΑ τα ακίνητα που περιέρχονται στα νέα νομικά πρόσωπα, αυτό αφορά και τα επικουρικά ταμεία. Εδώ η απαλλαγή που χορηγείτο στα νομικά πρόσωπα δημοσίου δικαίου χορηγείται πια και στα νομικά πρόσωπα ιδιωτικού δικαίου που λειτουργούν με τις εισφορές των μελών τους.
      Και για την παράγραφο 5 που αναφέρεται στις παραχωρήσεις ακινήτων του δημοσίου στην Κτηματική Εταιρία του Δημοσίου, με σκοπό αυτή στη συνέχεια να τα μεταβιβάσει σαν κεφάλαιο για την ίδρυση θυγατρικής ανώνυμης εταιρίας διαχείρισης αμοιβαίου κεφαλαίου ή εταιρίας επενδύσεων, χωρίς φόρους ή δασμούς, θα επαναλάβουμε ότι είναι ένας έμμεσος τρόπος παραχώρησης της ακίνητης περιουσίας του δημοσίου, είτε απευθείας, είτε μέσω του χρηματιστηρίου.
    Στο άρθρο 47 θα υποστηρίξουμε για άλλη μια φορά, κύριε Υπουργέ, όσα και χθες σας είπαμε και στην επιτροπή και τα υποστήριξαν όλοι οι συνάδελφοι Βουλευτές όλων των κομμάτων, αλλά προπαντός δεσμεύτηκε η Κυβέρνηση με το συνάδελφο Υφυπουργό τότε Οικονομικών, όπως σας υπενθύμισαν συνάδελφοι της Συμπολίτευσης και της Αντιπολίτευσης, απέναντι στους απολυμένους της «SOFTEX», αλλά και των άλλων επιχειρήσεων που μνημονεύει το άρθρο. Είναι αδιανόητο να έχουμε δυο μέτρα και δύο σταθμά. Και εδώ που ήρθαν οι εργαζόμενοι σας υπενθύμισαν ότι η δική σας Κυβέρνηση σε άλλες περιπτώσεις, στα ναυπηγεία και αλλού, έδωσε τα ένσημά τους. Το υποσχεθήκατε. Δεν μας εξηγήσατε, γιατί το αρνείσθε πεισματικά, παρότι δεχθήκατε και στην επιτροπή να το εξετάσετε, να το συζητήσετε.
     Εδώ βρίσκονται συνάδελφοι από τις περιοχές αυτές, οι οποίοι μεταφέρουν την οργή και την αγανάκτηση των απολυμένων και η Κυβέρνηση νομίζει, ότι με τη σιωπή της θα αποφύγει το κόστος, που δεν είναι μόνο κόστος πολιτικό –αυτό είναι δικό σας πρόβλημα και δεν είμαι εγώ αρμόδιος να μιλήσω γι’ αυτό- αλλά και το κόστος της αναξιοπιστίας, της αναλγησίας.
     Για όλα αυτά, αν εξακολουθήσετε και σήμερα να σιωπάτε, θα έχουμε και εμείς και οι εξαπατηθέντες απολυμένοι κάθε δικαίωμα να σας καταγγείλουμε, γιατί νομίζω, ότι δεν θα βρείτε εύκολα επιχείρημα να αρνηθείτε το δίκαιο του αιτήματος.
    Για την ΕΤΑ νομίζουμε ότι δεν χρειάζεται μεγάλη ανάλυση ως προς το ότι η περίπτωση της ΕΤΑ ΑΕ αποτελεί μια πολύ αμαρτωλή υπόθεση. Με δυο λόγια, θα μπορούσε να λεχθεί ότι είναι ο Δούρειος Ίππος για την εκποίηση με αδιαφανείς διαδικασίες ακινήτων του δημοσίου και μάλιστα φιλέτων, αφού πρόκειται για τουριστικά.
    Το πρώτο βήμα για τη μετεξέλιξη της ΕΤΑ ΑΕ σε όργανο εξυπηρέτησης άνομων και σκοτεινών συμφερόντων έχει γίνει αρχικά με το ν.3139 «Ρυθμίσεις για τα καζίνο Πάρνηθας-Κέρκυρας και άλλες διατάξεις», με τον οποίο εγκρίθηκε, εκτός των άλλων, και η αντισυνταγματική είσοδος της ΕΤΑ ΑΕ στο χρηματιστήριο, μέχρι ποσοστού 66% των μετοχών της.
    Πέρα όμως από αυτό, αξίζουν ιδιαίτερης μνείας οι εξής διατάξεις του νόμου αυτού. Με το άρθρο 4 παράγραφος 3 προβλέπεται ότι η ΕΤΑ ΑΕ και οι θυγατρικές της δεν υπάγονται στην κατηγορία των οργανισμών και επιχειρήσεων του δημοσίου και του ευρύτερου δημοσίου, όπως αυτός ορίζεται από τις κείμενες διατάξεις, με την ανάθεση της διοίκησης και διαχείρισής του σε ιδιώτες.
     Η διάταξη αποσκοπεί να εξασφαλίσει στην ΕΤΑ και τις θυγατρικές της το πλήρες ανεξέλεγκτο. Είναι η φωτογραφική διάταξη του άρθρου 7 παράγραφος 1, με την οποία ορίζεται το εξής: «Στις παραπάνω συμφωνίες μετόχων είναι δυνατόν να συμφωνείται η υποχρέωση του μετόχου πλειοψηφίας να εκλέξει ως μέλη διοικητικού συμβουλίου πρόσωπα υποδεικνυόμενα από το μέτοχο της μειοψηφίας ή το δικαίωμα της μειοψηφίας να διορίζει με διάταξη του καταστατικού μέλη του διοικητικού συμβουλίου και πέραν του 1/3».
    Κύριε Πρόεδρε, θα μπορούσατε να μου δώσετε και το χρόνο της δευτερολογίας μου;
    ΠΑΝΑΓΙΩΤΗΣ ΛΑΦΑΖΑΝΗΣ: Μα ο κύριος Πρόεδρος είπε προ ολίγου ότι μπορούμε να μιλήσουμε παραπάνω από το χρόνο μας.
    ΠΡΟΕΔΡΕΥΩΝ (Κωνσταντίνος Γείτονας): Τρία-τέσσερα λεπτά ακόμα σας φτάνουν, κύριε συνάδελφε;
    ΝΙΚΟΛΑΟΣ ΝΙΚΟΛΟΠΟΥΛΟΣ: Θέλω πέντε λεπτά ακόμα τουλάχιστον.
    ΠΡΟΕΔΡΕΥΩΝ (Κωνσταντίνος Γείτονας): Ωραία θα έχετε πέντε λεπτά ακόμα.
	ΝΙΚΟΛΑΟΣ ΝΙΚΟΛΟΠΟΥΛΟΣ: Ευχαριστώ. 
	Η πρωτοφανής αυτή διάταξη δίνει το δικαίωμα στους ιδιώτες που θα αγοράσουν έστω και ελάχιστες μετοχές της ΕΤΑ ΑΕ ή των θυγατρικών της να αποκτήσουν πλειοψηφία στο διοικητικό συμβούλιο των εταιρειών και να αναλάβουν τη διοίκηση και διαχείριση των εταιρειών,  ώστε να θεωρηθεί ότι δεν υπάγονται στο δημόσιο τομέα σύμφωνα με την προαναφερόμενη διάταξη.
	Ήδη έχει αποφασιστεί από το οικονομικό επιτελείο της Κυβέρνησης –και κατατέθηκε στην Επιτροπή Κεφαλαιαγοράς η αίτηση και ο φάκελος εισαγωγής- να αναζητηθεί στρατηγικός εταίρος στον οποίο θα πωληθεί το 15%-20%. 
	Είπαμε -και θα το επαναλάβουμε- ότι η συγκεκριμένη απόφαση έχει προσβληθεί στο Συμβούλιο της Επικρατείας. Η δε προσφυγή συζητήθηκε στις 27 Μαϊου εκκρεμεί η έκδοση της σχετικής απόφασης. Δεν ιδρώνει το αυτί της Κυβέρνησης. Ίσως και αυτός να είναι ένας από τους λόγους που η Κυβέρνηση προωθεί εσπευσμένα την αποκρατικοποίηση δήθεν της ΕΤΑ ΑΕ. Επιπλέον, πρέπει να συμπληρώσουμε ότι έχουν εκδοθεί και πουληθεί ήδη προμέτοχα αξίας 800 εκατομμυρίων ευρώ. Ενδιαφέρουσα,  όπως  θα αποδειχθεί στη συνέχεια, είναι η διάταξη σύμφωνα με την οποία ακίνητα τα οποία ανήκουν στο ελληνικό δημόσιο και μετά τον ν. 2636/1998 περί σύστασης ΕΤΑ χαρακτηρίστηκαν ή χαρακτηρίζονται εφεξής ως τουριστικά δημόσια κτήματα, περιέχονται κατά κυριότητα στον ΕΟΤ και η διαχείρισή τους παραμένει, όπου ήδη ανατίθεται εφεξής στην ΕΤΑ ΑΕ. Έτσι, με το χαρακτηρισμό αυτόν ανυπολόγιστης αξίας δημόσια κτίσματα ξενοδοχεία Ξενία, Ιαματικές Πηγές, έκταση εκατόν εβδομήντα στρέμματα στο αεροδρόμιο Ελληνικού, μεγάλες παραλιακές εκτάσεις κλπ., από Φαληρικό Δέλτα μέχρι Βάρκιζα, στην Ανάβυσσο ως τουριστικών δημοσίων κτισμάτων μετακυλίεται η παραχώρησή τους κατά κυριότητα στον ΕΟΤ και στη συνέχεια στην ΕΤΑ ΑΕ μέσω της διάταξης της παραγράφου. Και εδώ τα σχόλια περιττεύουν. 
	Αξίζει στο σημείο αυτό να επισημανθεί ότι σύμφωνα με τη γνώση επιφανών νομικών, όπως του επιτίμου Αντιπροέδρου του Συμβουλίου της Επικρατείας κ. Μιχάλη Δεγλερή, ανακύπτει ζήτημα κατά πόσο η ιδιωτικοποίηση δημόσιας γης είναι πράξη αντισυνταγματική. Το πρωτοφανές σκάνδαλο της εκποίησης ακινήτων του δημοσίου με πλήρη αδιαφάνεια και χωρίς να τηρούνται οι ισχύουσες διατάξεις περί διενέργειας ανοικτών πλειοδοτικών διαγωνισμών ολοκληρώνεται με τις διατάξεις του υπό ψήφιση άρθρου. 
	Επιτρέπεται πλέον με κοινή υπουργική απόφαση των Υπουργών Οικονομίας και Οικονομικών, Ανάπτυξης, ΠΕΧΩΔΕ, Πολιτισμού και Γεωργίας μέσα σ’ ένα χρόνο από την ισχύ του νόμου αυτού να μεταβιβαστεί η κυριότητα στην ΕΤΑ ΑΕ οποιουδήποτε περιουσιακού στοιχείου του ΕΟΤ. Έτσι, χάρη σ’ αυτήν τη διάταξη, σε συνδυασμό με την προαναφερόμενη του άρθρου 4 παράγραφος 11 του ν. 3139, έχουμε αλυσιδωτές μεταβιβάσεις από το δημόσιο στον ΕΟΤ, από αυτόν στην ΕΤΑ ΑΕ και τελικά από αυτήν σε ιδιώτες. Έχει μεθοδευτεί να γίνει το ξεπούλημα της δημόσιας ακίνητης τουριστικής περιουσίας χωρίς ίχνος διαφάνειας και με συνθήκες πλήρους ασυδοσίας. 
	Έχουμε και άλλη παράγραφο ιδιαίτερα πονηρή. Προσέξτε τι λέει: «Δεν επιτρέπεται η μεταβίβαση κατά τα προαναφερόμενα περιουσιακών στοιχείων του ΕΟΤ που υπάγονται σε καθεστώς θεσμοθετημένης προστασίας». Αυτό όμως αφήνει παράθυρο ερμηνείας ότι μπορεί να επιτραπεί  η μεταβίβαση με άλλο τρόπο, δηλαδή ιδιωτικοποιήσεις. Και όταν μιλάει για «θεσμοθετημένη προστασία», άραγε τι εννοεί; Την προστασία του Συντάγματος ή την περιοριστικά προβλεπόμενη από τον ν. 998/1979, όπου εξειδικεύεται  έννοια του δασικού κλπ.; Επίσης, εδώ υπάρχει ήδη καταστρατήγηση της διάταξης πριν εφαρμοστεί με το Καζίνο της Πάρνηθας, όπου εκχωρήθηκε μέρος του εθνικού δρυμού σε ιδιώτες. Και έστω ότι απαλλάσσεται η ΕΤΑ ΑΕ στη συνέχεια κάθε φόρου, τέλους, μεταβίβασης κλπ., αφού στην πραγματικότητα το δημόσιο μεταβιβάζει στο δημόσιο περιουσία. Λογικό είναι. 
Το εντελώς παράλογο είναι, ότι θα καταβάλει ειδικό εφάπαξ-τέλος για χρηματοδότηση προβολής του ελληνικού τουρισμού κλπ ύψους 12,5% επί της αξίας της διαχείρισης των αποκτώμενων περιουσιακών στοιχείων. 
      Τι είναι αυτό; Γιατί εφάπαξ; Για να απαλλαγούν οι στρατηγικοί επενδυτές από τη σχετική υποχρέωση στο μέλλον; Πώς θα γίνει η αποτίμηση του ανωτέρω δικαιώματος; Θα χρησιμοποιηθεί μήπως κάποια μέθοδος προεξόφλησης μελλοντικών ροών, αφού, για να υπολογιστεί εφάπαξ το δικαίωμα διοίκησης και διαχείρισης, θα πρέπει να αποτιμηθεί συνολικά για μία τριακονταετία π.χ.; Γιατί 12,5%; Ποιος το αποφασίζει αυτό; Με τι κριτήρια;
	Πιο κάτω, στην επόμενη παράγραφο, αποσαφηνίζεται πλήρως ότι η ΕΤΑ ΑΕ λειτουργεί κατά τους κανόνες της ιδιωτικής οικονομίας και κατά συνέπεια ως ιδιωτική εταιρεία, έστω και υπό την ιδιοκτησία του δημοσίου, δεν έχει υποχρέωση να τηρεί τις διατάξεις περί δημοσιολογιστικού ως προς την ταμειακή της διαχείριση, ούτε την απαραίτητη διαφάνεια που επιβάλλεται όταν πρόκειται για εκποίηση δημοσίων ακινήτων που πρέπει να γίνεται μέσω δημοπρασίας ή πλειοδοτικού διαγωνισμού. 
      Αν δεν είναι άλλη κομπίνα, σύμφωνα με τον κυρίαρχο ν. 2190/1920, προβλέπεται δημιουργία έκτακτου αποθεματικού σε περίπτωση που πρέπει να προβλεφθεί σημαντική αύξηση της περιουσιακής αξίας των παγίων της επιχείρησης, ώστε να μην πληγεί στο μέλλον η καθαρή αξία της εταιρείας. 
      Τα ακίνητα εγγράφονται στο παθητικό του ισολογισμού. Γιατί το κάνουν αυτό; Όπως λέει η ίδια η ΕΤΑ, στην προς εισαγωγή εταιρεία δεν έχουν ακόμα συμπεριληφθεί σημαντικά περιουσιακά της στοιχεία. 
	Επειδή, λοιπόν, βιάζονται άρον-άρον να βάλουν την εταιρεία στο χρηματιστήριο, βάζουν αυτήν τη διάταξη για να απαλλάξουν το μελλοντικό αγοραστή από πιθανό πρόβλημα της εταιρείας, αλλά και προφανώς για να εισάγουν με σημαντικά χαμηλότερη αξία.
	Σας ευχαριστώ.
	ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
	ΑΓΓΕΛΟΣ ΤΖΕΚΗΣ: Κύριε Πρόεδρε, βάλτε μου από τώρα δεκαπέντε λεπτά.
	ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Τζέκη. Θα ξεκινήσουμε με τα δέκα λεπτά και αν χρειαστείτε πρόσθετο χρόνο, θα τον έχετε.
	ΑΓΓΕΛΟΣ ΤΖΕΚΗΣ: Κύριε Πρόεδρε, η Κυβέρνηση συνεχίζει και σ’ αυτό το μέρος του νομοσχεδίου που συζητάμε τις μεγάλες φοροαπαλλαγές. Το άρθρο 35 αφορά την απαλλαγή της φορολογίας κεφαλαίου για επιχειρήσεις που μεταβιβάζουν τα ακίνητα σε φυσικό πρόσωπο που έχει συγγενική σχέση με τον κάτοχο του ακινήτου. Πιστεύουμε κι εδώ, ότι αυτά είναι ζητήματα που τα αντιμετωπίζουμε κατ’ επανάληψη μέσα σ’ αυτήν την Αίθουσα, ότι δηλαδή αυτό θα ισχύσει και αναδρομικά για τη χρήση του 2003.
	Στην παράγραφο 6 του άρθρου 35 αναφέρεται η απαλλαγή από το φόρο μεταβίβασης της ακίνητης περιουσίας των ασφαλιστικών ταμείων, όταν από νομικά πρόσωπα δημοσίου δικαίου μετατρέπονται σε ιδιωτικού δικαίου. Εδώ ακριβώς το θέμα είναι, ότι εφαρμόζεται ο ασφαλιστικός νόμος 3029/2002 για την ίδρυση επαγγελματικών ταμείων και κυρίως με τη μετατροπή των επικουρικών ταμείων σε επαγγελματικά. 
      Αυτό είναι πολύ επικίνδυνο για το μέλλον των εργαζόμενων, γιατί ζούμε την πραγματικότητα και στις Ηνωμένες Πολιτείες, αλλά και μέσα στην Ευρωπαϊκή Ένωση, όπου έχει γίνει αυτή η μετατροπή και τα ταμεία μετατράπηκαν σε επαγγελματικά ταμεία. Όλοι καταλαβαίνουμε, ότι οι εργαζόμενοι όχι μόνο έχασαν τις δουλειές τους όταν οι επιχειρήσεις με τα επαγγελματικά ταμεία έκαναν αυτό που έκαναν, αλλά στο τέλος δεν είχαν και τις συντάξεις τους. Εδώ έχουν ευθύνες και τα συνδικάτα εκείνα, έχει ευθύνη η φιλοεργοδοτική και φιλοκυβερνητική ΓΣΕΕ, που συμφωνούν μ’ αυτού του είδους τις μεταρρυθμίσεις.
	Κύριε Πρόεδρε, στην παράγραφο 7 του άρθρου 35 έχουμε το ξεπούλημα της ακίνητης περιουσίας του δημοσίου μέσω της κτηματικής εταιρείας δημοσίου που μπορεί να εισφέρει την κυριότητα ακινήτου του δημοσίου ως κεφάλαιο για την ίδρυση θυγατρικής ανώνυμης εταιρείας διαχείρισης αμοιβαίων κεφαλαίων ακίνητης περιουσίας, χωρίς να πληρώνει κανένα φόρο για τη μεταβίβαση, που εμείς τη λέμε «ξεπούλημα». Μάλιστα, εδώ αυτό θα γίνεται με μία απόφαση του Υπουργού. Καταλαβαίνουμε όλοι τι εστί αμοιβαίο κεφάλαιο ακίνητης περιουσίας. 
      Κύριε Πρόεδρε, είναι αυτό που λέμε, ότι και μετά την Ολυμπιάδα του 2004 οι επιχειρηματικοί κατασκευαστικοί όμιλοι, μη έχοντας που να στρέψουν το επιχειρηματικό τους ενδιαφέρον για την αύξηση της κερδοφορίας, έχουν βάλει στο μάτι την ακίνητη περιουσία του δημοσίου και των ασφαλιστικών ταμείων. Δηλαδή, βλέπουμε, ότι η Κυβέρνηση είναι προσανατολισμένη στην εξυπηρέτηση αυτών των συμφερόντων. Μέσα και απ’ αυτά τα ζητήματα βλέπουμε την ταξική τοποθέτηση της Κυβέρνησης. Προωθεί την ενίσχυση με κάθε τρόπο επιχειρηματικών κατασκευαστικών ομίλων είτε μέσω των ασφαλιστικών ταμείων είτε μέσω της εκμετάλλευσης της δημόσιας περιουσίας. Θα αναφερθώ και στη συνέχεια γι’ αυτό το θέμα, όταν θα συζητήσουμε την τροπολογία για την ΤVX.
      Επίσης, με την παράγραφο 15 απαλλάσσονται από φόρο μεγάλης ακίνητης περιουσίας τα κτίσματα των επιχειρήσεων που έχουν πουληθεί με παρακράτηση κυριότητας από τραπεζικά πιστωτικά ιδρύματα και τα γήπεδα των ακινήτων των παραπάνω επιχειρήσεων, εφόσον ιδιοχρησιμοποιούνται από την αγοράστρια επιχείρηση. Καταλαβαίνουμε, ότι ωφελούνται από τέτοιες ρυθμίσεις όσοι έχουν τόση μεγάλη ακίνητη περιουσία, δηλαδή οι ξενοδοχειακές επιχειρήσεις, τα ιδιωτικά εκπαιδευτήρια κλπ. Πρέπει να πούμε, ότι θα έχουμε ακαθόριστη απώλεια εσόδων από το συγκεκριμένο άρθρο. 
      Όσον αφορά το άρθρο 39, θα συμφωνήσουμε σ’ αυτό που λέει για τους αγροτικούς συνεταιρισμούς, δηλαδή για τα ποσά που εισέπραξαν από αγρότες και δεν υποχρεούνται να αποδώσουν το ΦΠΑ, εφόσον ο φόρος που αναλογεί επί αυτών των ποσών αποδεδειγμένα δεν πληρώθηκε από τους αγρότες. 
      Κύριε Υφυπουργέ, σας είχα πει γι’ αυτό το σημείο -και έχουμε καταθέσει και ερώτηση- ότι μέσω των ΔΟΥ έχει εξαπολυθεί ένα κυνηγητό εναντίον των πρωτοβάθμιων συνεταιρισμών και επιβάλλονται πρόστιμα δεκάδων εκατομμυρίων δραχμών. Ξέρουμε πολύ καλά ότι οι πρωτοβάθμιοι συνεταιρισμοί φυτοζωούν. Μετά τη διάλυση των τριτοβάθμιων και δευτεροβάθμιων συνεταιρισμών, τώρα έρχεται η σειρά των πρωτοβάθμιων συνεταιρισμών για να πληρώσουν αυτά που η πολιτική σας συσσώρευσε. Ζητούμε μία απάντηση σ’ αυτό. Θα σταματήσετε αυτήν την εκδίωξη των πρωτοβάθμιων συνεταιρισμών;
      Το άρθρο 40 καταλογίζει πρόσθετο φόρο κατά 4,5% στους αγρότες που πήραν επιστροφή ΦΠΑ, ενώ δεν εδικαιούντο. Θα με ρωτήσετε: Δεν θέλεις να γίνεται αυτό; 
      Εγώ, όμως, ρωτώ το εξής: Όσον αφορά τα πετρέλαια κλπ. και την επιστροφή του ΦΠΑ, αυτήν την υπολογίζετε πάνω στις επιδοτήσεις; Όχι. Δηλαδή, υπάρχει εδώ ένα συγκρουόμενο στοιχείο. Από τη μια πλευρά λέτε ότι επιβάλλετε πρόστιμο, αλλά από την άλλη δεν βάζετε το ΦΠΑ του αγρότη πάνω στην επιδότηση, για να του επιστρέψετε περισσότερα χρήματα. Αργότερα μπορείτε να μου δώσετε κάποιες εξηγήσεις γι’ αυτό το θέμα.
      Στην παράγραφο 16 καταργούνται οι κυρώσεις για την εμπρόθεσμη καταβολή του ειδικού φόρου τηλεοπτικών διαφημίσεων, δηλαδή του 30%. Εδώ υπάρχει ένα θέμα. Ενώ στους αγρότες βλέπουμε ότι επιβάλλετε φόρους, έρχεστε εδώ και λέτε, ότι στους ιδιοκτήτες των Μέσων Μαζικής Ενημέρωσης, δηλαδή των τηλεοπτικών μέσων, δεν κάνετε κάτι. Ο κύριος Υπουργός, βέβαια, προχώρησε σε μία θετική ενέργεια, ύστερα από την παρέμβαση που κάναμε εμείς, αλλά και ο Συνασπισμός για να πάρετε πίσω αυτήν τη ρύθμιση, γιατί ήταν μία χαριστική ρύθμιση προς τους ιδιοκτήτες των τηλεοπτικών σταθμών. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Και εμείς τοποθετηθήκαμε πάνω σ’ αυτό το θέμα. 
      ΑΓΓΕΛΟΣ ΤΖΕΚΗΣ: Εκ των υστέρων. 
      ΠΡΟΕΔΡΕΥΩΝ (Κωνσταντίνος Γείτονας): Για την πρωτιά διαφωνείτε; 
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε, για την επισήμανση.
      ΠΡΟΕΔΡΕΥΩΝ (Κωνσταντίνος Γείτονας): Για την πρωτιά της επισήμανσης. Αυτό λέω και εγώ.
      ΑΓΓΕΛΟΣ ΤΖΕΚΗΣ: Προχωρώ στο άρθρο 45. Εδώ χρειαζόμαστε κάποιες εξηγήσεις για το τι γίνεται με κάποιους ειδικούς λογαριασμούς των εργαζομένων. Πρέπει να μας πείτε τι γίνεται εδώ, γιατί εμείς λέμε ότι και η ηγεσία της ΠΟΕΔΟΥ δεν παίζει καλό ρόλο.
      Τι γίνεται; Δώστε μας περισσότερες εξηγήσεις. Πρόκειται για χρήματα που παρακρατήθηκαν και είναι κάπου 8 δισεκατομμύρια δραχμές. Τι γίνεται με αυτά; Τους βάζουμε εισφορές πάνω σ’ αυτά, ενώ είναι από ειδικούς λογαριασμούς, δήθεν για να πάρουν μεγαλύτερη σύνταξη ύστερα. Μπαίνουν  μέσα στη σύνταξη αυτά; Πρέπει να μας δώσετε κάποιες εξηγήσεις.
      Το άρθρο 46 στην παράγραφο 16 λέει « η προθεσμία για πραγματοποίηση έργου σε αιγιαλό και θαλάσσιο χώρο που έχουν εκτελεστεί χωρίς άδεια ή με υπέρβαση αυτής παρατείνεται μέχρι 31/12/2004». Γιατί; Τι γίνεται εκεί; Τι ρυθμίσεις είναι αυτές; Δώστε μας κάποιες εξηγήσεις.
      Επίσης, στην παράγραφο 21 αρμοδιότητες του Υπουργείου Οικονομικών που έχουν μεταβιβαστεί στις νομαρχίες περιέρχονται στο γενικό γραμματέα της περιφέρειας. Είναι αυτό που σας είπα προηγούμενα. Από τη μια δίνετε αρμοδιότητες στη Νομαρχιακή Αυτοδιοίκηση και από την άλλη εσείς οι ίδιοι έρχεστε και τις παίρνετε πίσω. Σας είπα και προηγούμενα να τα αφαιρέσετε αυτά. Σε εξέλιξη είναι η νέα διοικητική μεταρρύθμιση. Φεύγει από τη μέση η Νομαρχιακή Αυτοδιοίκηση βάσει του Συντάγματος. Άρα, είναι άνευ ουσίας. Δώστε μας κάποιες εξηγήσεις.
      Έρχομαι στο άρθρο 47. Εδώ προτείνετε οι εργαζόμενοι απολυμένοι στην «SOFTEX», στην «TVX», στην «ΑΓΝΟ», στις Ενώσεις Αγροτικών Συνεταιρισμών να μπουν σε προγράμματα, να μπαίνουν ένσημα σ’ εκείνους που δεν έχουν συμπληρώσει τη σύνταξή τους, οι υπόλοιποι που έχουν συμπληρώσει τα ένσημά τους να αμείβονται μέχρι πέντε χρόνια. Πρώτα και κύρια το ζήτημα για εμάς είναι γιατί έμειναν άνεργοι αυτοί οι άνθρωποι. Αυτοί οι κλάδοι μπορούσαν και έπρεπε να αναπτυχθούν. Αν εσείς μέσα στον καταμερισμό εργασίας και μέσα στις αποφάσεις της Ευρωπαϊκής Ένωσης έχετε αποδεχθεί να σβήσουν κλάδοι οι οποίοι πραγματικά έχουν συνεισφέρει στην ανάπτυξη αυτού του τόπου, είναι δικό σας πρόβλημα. Για εμάς είναι, όμως, ουσιαστικό πρόβλημα, διότι αυτοί οι κλάδοι είτε του ξύλου είτε του ορυκτού πλούτου είτε και των συνεταιριστικών οργανώσεων έχουν πολλά να δώσουν για την ανάπτυξη του τόπου, βέβαια, μέσα από μια άλλη οικονομική πολιτική. 
      Εδώ έχουμε να πούμε το εξής. Γιατί δεν δίνετε τα ένσημα και σ’ εκείνους που έχουν συμπληρώσει, για να πάρουν και κάποια παραπάνω σύνταξη; Αναφέρομαι συγκεκριμένα στην TVX. Εξαιρείτε αυτούς τους μεταλλωρύχους που μπαίνουν τετρακόσια μέτρα κάτω από τη γη, για να βγάλουν τον ορυκτό πλούτο προς τα έξω και να τον πάρει ο ιδιώτης να βγάλει μεγάλα κέρδη. Αυτά είναι άλλα ζητήματα. Θα τα πούμε για τη σύμβαση. Δώστε τους λοιπόν το δικαίωμα οι 170.000 – 180.000 σύνταξη να γίνουν 230.000-240.000. Είναι ουσιαστικό ζήτημα για εμάς να γίνει αυτή η ρύθμιση και βρίσκει σύμφωνη τη γνώμη όλων των πτερύγων της Βουλής.
      Δεν ξέρω αν μπορείτε εσείς να δώσετε λύση αυτήν την ώρα. Ο αρμόδιος Υπουργός δεν θα έπρεπε να είναι στο κυνήγι της δημοσιότητας, αλλά εδώ μέσα να ακούσει τη φωνή των Βουλευτών, να πάρει υπόψη του αυτά και να τα περάσει. Εσείς δεν είστε σε θέση αυτήν την ώρα να δεσμευθείτε γι’ αυτό το ουσιαστικό ζήτημα που θέτουμε εμείς. Τα λέμε όμως σ’ εσάς, για να τα ακούσει ο Υπουργός και γενικότερα η Κυβέρνηση. Είναι χαρακτηριστικό  όμως, ότι ενώ συζητάμε ουσιαστικά προβλήματα, δεν είναι εδώ και ο καθ’ ύλην αρμόδιος Υπουργός, για να πάρει και την πολιτική ευθύνη να αποδεχθεί τις πολιτικές προτάσεις των Βουλευτών.
      Πρέπει να δούμε το ζήτημα. Εμείς λέμε, ότι εφόσον δεν είναι στο χέρι των ανέργων αλλά κάποιοι τους απολύουν, πρέπει καθ’ όλην τη διάρκεια της ανεργίας να καλύπτονται όχι μόνο σε ζητήματα υγείας αλλά και συνταξιοδότησης. Πρέπει να κολλούνται ένσημα σε όλους τους ανέργους. Δεν έχουμε αντίθεση σ’ αυτήν τη ρύθμιση, αλλά τι θα πούμε στους εργαζόμενους της «PALCO» ή της «ΕΛΕΝΙΤ» που τους δώσατε υποσχέσεις σαν Κυβέρνηση, για να υφαρμπάξετε την ψήφο;
      Τι θα πούμε στις εκατοντάδες χιλιάδες ανέργους που ψάχνουν για μια δουλειά και δεν μπορούν να βρούν; Εκείνοι δεν δικαιούνται να έχουν τα ασφαλιστικά τους δικαιώματα; 
    Αυτή είναι η συγκεκριμένη πρόταση του Κομμουνιστικού Κόμματος Ελλάδος. Θα την κάνετε δεκτή για να έχετε κοινωνικό πρόσωπο, όπως μας λέτε; 
    Άρα λοιπόν πιστεύουμε ότι το ζήτημα είναι πολύ γενικότερο για να το αντιμετωπίζετε έτσι. Εξάλλου στην επιτροπή αναφερθήκαμε και στις ενώσεις. Για τις ενώσεις αγροτικών συνεταιρισμών που συνενώνονται, λέτε ότι το προσωπικό που περισσεύει θα μπει σ’ αυτήν τη ρύθμιση. Σας είπαμε ότι με το συγκεκριμένο νόμο, μόνο σε μια περιοχή έγινε συνένωση στην περιοχή των Χανίων. Σας λέει τίποτα, κύριε Πρόεδρε; Εκεί βάζει υποψηφιότητα ο κύριος Υπουργός. Σε καμία άλλη περιοχή της Ελλάδας δεν έχει γίνει αυτή η συνένωση και ήταν ένα από τα ζητήματα που έθετε το ΚΚΕ, ότι πρέπει να λύσουμε ουσιαστικά ζητήματα για να πάμε σ’ αυτήν τη συνένωση. Παρόλα αυτά όμως δεν έγινε τίποτα. Έχουν απολυθεί επίσης και εργαζόμενοι από τις άλλες συνεταιριστικές οργανώσεις. Μάλιστα απολύθηκαν από παραμεθόριες περιοχές όπως η Ξάνθη, η Δράμα, η Κοζάνη, τα Γρεβενά. Αυτά είναι ζητήματα που πρέπει να δούμε. Δεν πρέπει να έχουμε τέτοιες χαρακτηριστικές φωτογραφικές ρυθμίσεις.
    Σας επαναλαμβάνω, για να μην παρεξηγηθούμε, γιατί μπορεί  να το εκμεταλλευθεί ο κ. Χριστοδουλάκης προς τα κάτω, ότι δεν είμαστε αντίθετοι, αλλά δεν μπορούμε να μην επισημάνουμε αυτά τα συγκεκριμένα. 
    (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      Θα καταθέσω βέβαια και στα Πρακτικά ένα υπόμνημα του Σωματείου «ΑΓΝΟ», που διαφωνεί. Το Σωματείο «ΑΓΝΟ» λέει να του δώσετε τη σύμβαση που υπογράψατε σαν Κυβέρνηση, με την «ΚΟΛΛΙΟΣ", να δουν τι περιλαμβάνει μέσα για τους εργαζόμενους, διότι δεν έχετε δικαίωμα πίσω από τις πλάτες των εργαζομένων να παίρνετε τέτοιες αποφάσεις, που θα οδηγήσουν τον κ. Κολλιό να έχει το δικαίωμα για μαζικές απολύσεις. Καταθέτω, ότι είμαστε αντίθετοι σ’ αυτήν τη ρύθμιση που εσείς υποβάλετε.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Έρχομαι τώρα στο ζήτημα της ΕΤΑ ΑΕ και κλείνω, κύριε Πρόεδρε, γιατί πολλά έχουμε πει. Πρόκειται για ένα πολιτικό, οικονομικό σκάνδαλο και πρέπει η Κυβέρνηση σήμερα να αποσύρει αυτήν τη ρύθμιση. Όταν η Αντιπολίτευση στο σύνολό της λέει, ότι πρόκειται για μια ρύθμιση που δίνει μια τεράστια ακίνητη περιουσία στα χέρια των ιδιωτών και μάλιστα κατασκευαστικών ομίλων, είναι συγκεκριμένα τα πράγματα. 
    Τι μας λέει εδώ; Ότι θα έχει μετοχικό κεφάλαιο 100 δισεκατομμύρια δραχμές. Δεν μας λέτε όμως πόση είναι αυτή η ακίνητη περιουσία που θα έχει στα χέρια της αυτή η εταιρεία…
    (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε θα κλείσω, ζητώ όμως την ανοχή σας για ένα λεπτό.
    ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τζέκη, ολοκληρώστε.
    ΑΓΓΕΛΟΣ ΤΖΕΚΗΣ: Ολοκληρώνω.
    Να σταματήσετε την εισαγωγή στο χρηματιστήριο. Πραγματικά είναι ιδιωτικοποίηση. Αφήστε αυτά τα προγράμματα που θέλετε εσείς δήθεν τώρα για μαθητικές εκδρομές κλπ., αφήστε ότι θα δώσετε και μετοχές στους εργαζόμενους. Το λαϊκό καπιταλισμό τον είχε ανακαλύψει πολύ πριν η Νέα Δημοκρατία με τον κ. Ανδριανόπουλο. Καλοί μαθητές είστε και σ’ αυτό. 
    Γι’ αυτό, λοιπόν, πιστεύουμε ότι θα πρέπει να την αποσύρετε. Εμείς επαναλαμβάνουμε, ότι αυτήν την ακίνητη περιουσία δεν έχετε το δικαίωμα να τη διαχειρίζεστε όπως θέλετε και μ’ αυτόν τον τρόπο. Πρέπει να παραμείνει στα χέρια του ελληνικού λαού. Σας επαναλαμβάνω, την προσωπική σας περιουσία σαν Κυβέρνηση, αλλά και την οικογενειακή σας έχετε το δικαίωμα να τη διαχειριστείτε όπως θέλετε, αλλά την περιουσία του ελληνικού λαού δεν σας δίνει κανένας το δικαίωμα και μάλιστα παραμονή των εκλογών, να την πετάτε προς όφελος των επιχειρηματικών ομίλων για την αύξηση της κερδοφορίας τους. 
    ΠΡΟΕΔΡΕΥΩΝ (Κωνσταντίνος Γείτονας): Καλώς, ολοκληρώσατε, κύριε Τζέκη. Δεν έχετε άλλο χρόνο, ευχαριστώ.
    ΑΓΓΕΛΟΣ ΤΖΕΚΗΣ: Να επισημάνω, κύριε Πρόεδρε, την παραχώρηση του «ΞΕΝΙΑ» Καλετζίου στο Ίδρυμα Γεωργίου Ανδρέα Παπανδρέου. Εδώ ακριβώς είναι δημόσιες εκτάσεις που δίνονται σε ιδρύματα.
    ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, σας παρακαλώ! Δεν έχετε άλλο χρόνο. Νομίζω, ότι το Προεδρείο σας έδωσε ικανό χρόνο να εκφράσετε ανέτως τις απόψεις σας.
    ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε, για την ανοχή σας, αλλά ξέρετε ότι αυτό το νομοσχέδιο βρίθει από ρυθμίσεις. Καταλαβαίνω  ότι θέλετε και εσείς να πάτε στις δουλειές σας, αλλά και αυτή η δουλειά είναι σημαντική. 
    ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης “Η 27η Ιανουαρίου καθιερώνεται ως ημέρα μνήμης των Ελλήνων Εβραίων μαρτύρων και ηρώων του Ολοκαυτώματος».
    Ο κ. Λαφαζάνης, εκ μέρους του Συνασπισμού της Αριστεράς των Κινημάτων και της Οικολογίας έχει το λόγο.
    ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ο χρόνος δεν μου επιτρέπει να αναφερθώ αναλυτικά σε όλα, ένα προς ένα τα άρθρα και τις ατελείωτες παραγράφους τις οποίες έχουν, αλλά θα σταθώ σε ορισμένα κεντρικά θέματα, στα οποία επιτέλους κάποιος από την Κυβέρνηση πρέπει να πάρει μια θέση. Δεν είναι δυνατόν να κρύβεται η Κυβέρνηση, να διαδίδει και να κάνει συνθήματα ανανέωσης και τα λοιπά και εδώ να γίνεται το όργιο μ’ αυτά τα οποία φέρνετε.
      Πρώτον, θα αναφερθώ στο θέμα, που αποτελεί μέγα σκάνδαλο, αμαρτωλή ιστορία. Ερχόσαστε εδώ και μ’ ένα αντισυνταγματικό και παράνομο τρόπο να την διεκπεραιώσετε για ιδιοτελείς σκοπούς. Και αυτή η περίφημος ιστορία είναι η ΕΤΑ ΑΕ. 
      Κύριε Πρόεδρε, κύριοι συνάδελφοι, ξέρετε, ότι πριν από τις γιορτές έχει κατατεθεί αίτηση εισαγωγής της ΕΤΑ ΑΕ στο χρηματιστήριο. Αυτή η αίτηση είναι διάτρητη από κάθε άποψη, δεν στέκει πουθενά. Την πήρε το χρηματιστήριο και του σηκώθηκαν οι τρίχες. Την παίρνει η Επιτροπή Κεφαλαιαγοράς και τους λέγει, «Τι αίτηση είναι αυτή; Θα σας την επιστρέψω». Και προκειμένου να εισαχθεί στο χρηματιστήριο, τι γίνεται; Έρχεται η Κυβέρνηση και εκ των υστέρων -μετά την αίτηση της ΕΤΑ στο χρηματιστήριο- φέρει μία τροπολογία με την οποία πάει να χρησιμοποιήσει τη Βουλή ως πλυντήριο νομιμοποίησης των ακάλυπτων που έχει κάνει η ΕΤΑ ΑΕ. 
      Εδώ σχετικά με την ΕΤΑ ΑΕ για όσους ίσως δεν έχουν ασχοληθεί μ’ αυτήν την υπόθεση, θέλω να πω δύο λόγια. Η ΕΤΑ ΑΕ ξεκίνησε επί Νέας Δημοκρατίας και ολοκληρώθηκε το έργο της καταστροφής με το νόμο του 2000 που έφερε το ΠΑΣΟΚ. Στην ΕΤΑ ΑΕ έχει μεταφερθεί είτε κατά κυριότητα είτε κατά διαχείριση είτε κατά εκμετάλλευση όλη η ακίνητη περιουσία που κατά καιρούς έχει δοθεί στον ΕΟΤ. Και μιλάμε για τα φιλέτα της πατρίδας μας, μιλάμε για αιγιαλούς, για παραλίες, για φυσικά και πολιτιστικά μνημεία, μιλάμε για δάση και δασικές εκτάσεις, μιλάμε για περιοχές ιδιαίτερου φυσικού κάλλους. Και έρχεται αυτήν τη στιγμή η Κυβέρνηση να παραδώσει όλα αυτά τα αναπαλλοτρίωτα δημόσιας κτήσης αγαθά στους ιδιώτες επενδυτές. Αυτή η μεταβίβαση και  η παραχώρηση είναι από κάθε άποψη αντισυνταγματική και παράνομη. Δεν μπορεί να πωλούνται ή να μεταβιβάζονται ή να μισθώνονται σε ιδιώτες δημόσιας κτήσης αγαθά, τα οποία είναι για όλο τον ελληνικό λαό αναπαλλοτρίωτα και δεν μπορεί να περιέρχονται σε κερδοσκοπική και εμπορική εκμετάλλευση.
      Τώρα τι κάνει η Κυβέρνηση, προκειμένου βεβαίως με αυτήν την τροπολογία να νομιμοποιήσει τα ανομιμοποίητα;  ‘Ερχεται και λέει: Μπορούν να μεταβιβάζονται κατά κυριότητα φιλέτα του ΕΟΤ, φιλέτα του δημοσίου σε μια ανώνυμη εταιρεία με συμφέροντα ιδιωτών η οποία οδεύει στην ιδιωτικοποίηση με απλές υπουργικές αποφάσεις. 
      Αυτό, κύριοι, δεν μπορεί να συμβεί, δεν μπορεί να γίνει, δεν μπορεί ο εκάστοτε Υπουργός Οικονομικών κατά κύριο λόγο να βγάζει μία απόφαση και να μεταβιβάζει ακίνητο, αιγιαλό, οποιοδήποτε φυσικό τοπίο της χώρας μας, το οποίο ανήκει στον ΕΟΤ, στην ΕΤΑ ΑΕ, μία εταιρεία με συμφέροντα ιδιωτών και μάλιστα να το μεταβιβάζει, όπως λέγει η διάταξη, χωρίς τίμημα, χωρίς αντάλλαγμα, χωρίς επίσης αυτό το οποίο μεταβιβάζεται να αυξάνει ισόποσα το μετοχικό κεφάλαιο της ΕΤΑ ΑΕ. Αυτά είναι πρωτοφανή πράγματα. 
      Γι’ αυτό, κύριοι της Κυβέρνησης, δεν πήγατε στο Επιστημονικό Συμβούλιο της Βουλής τη σχετική τροπολογία. Σας προκαλέσαμε και σας είπαμε: «Πηγαίνετε αυτήν την τροπολογία, η οποία είναι πλέον διάταξη άρθρου στο νομοσχέδιο, μετά τη συζήτηση στην επιτροπή, στο Επιστημονικό Συμβούλιο της Βουλής και φέρτε μας μία έκθεση συνταγματικότητας και νομιμότητάς της». Δεν το κάνατε. Γιατί δεν το κάνατε; Σας προκαλούμε. Θέλουμε μία απάντηση. Υπάρχει και τώρα έστω καιρός να το κάνετε αυτό, για να δούμε τι γίνεται με αυτήν την υπόθεση, διότι είναι αντισυνταγματικό και παράνομο. Δεν είναι δυνατόν να μεταβιβάζει το δημόσιο χωρίς διαγωνισμό, χωρίς τίμημα, χωρίς αντάλλαγμα σε μια εταιρεία ιδιωτικών πλέον συμφερόντων την περιουσία του με απλές υπουργικές αποφάσεις. Και βεβαίως για να καλύψετε τα ακάλυπτα, λέτε το εξής αμίμητο: 
     «Αφού μεταβιβάσουμε το ακίνητο, ως αντάλλαγμα –άκουσον,άκουσον- θα δοθεί το 12,5% του δικαιώματος διαχείρισης εκμετάλλευσης του ακινήτου». Πού το βρήκατε το 12,5%, ένας Θεός ξέρει. Αυτό θα είναι το αντάλλαγμα που θα δώσετε στο δημόσιο για τη μεταβίβαση περιουσίας, η οποία μπορεί να αξίζει δισεκατομμύρια και δεκάδες δισεκατομμύρια δραχμές. Και ποιος θα το υπολογίζει αυτό το 12,5% της αξίας διαχείρισης και εκμετάλλευσης; Θα το υπολογίζουν, λέει, οι ορκωτοί ελεγκτές. Ποιοι είναι αυτοί οι ορκωτοί ελεγκτές, με ποια στοιχεία και με βάση ποια κατεύθυνση και με ποια λογική; Προφανώς η ΕΤΑ ΑΕ δίνει τα στοιχεία και οι ορκωτοί ελεγκτές υπογράφουν. Διότι περί αυτού πρόκειται.
     Και δεν γίνεται αυτό. Ακόμα και τα ακίνητα τα οποία εισφέρονται, σας είπα προηγουμένως, δεν πάνε για αύξηση μετοχικού κεφαλαίου της εταιρείας. Δεν αυξάνουν, δηλαδή, την αξία της εταιρείας. Πάνε σε ειδικό αποθεματικό και όχι όλα. Το 12,5%, αυτός ο μαγικός αριθμός του δικαιώματος διαχείρισης και εκμετάλλευσης, θα πάει στο ειδικό αποθεματικό. Και επειδή υπάρχουν βεβαίως και περιουσιακά στοιχεία τα οποία ήδη έχουν μεταβιβαστεί στην ΕΤΑ ΑΕ -δεν έχουν αποτιμηθεί, δεν έχουν προσμετρηθεί στην αύξηση μετοχικού κεφαλαίου- κάνετε και το εξής αμίμητο: Αναδρομικά, ενώ είχατε δεσμευθεί ότι θα γίνει αύξηση μετοχικού κεφαλαίου με αυτά τα ακίνητα που παραχωρήθηκαν κατά κυριότητα, τι λέτε; Και αυτά θα πάνε στο ειδικό αποθεματικό μόνο κατά το 12,5% της αξίας του δικαιώματος διαχείρισης και εκμετάλλευσης. Αυτά δεν έχουν ξαναγίνει και δεν πιστεύω ότι έχουν γίνει πουθενά στον κόσμο. Είναι αμαρτωλά και διάτρητα. Και όλα αυτά ξέρετε γιατί γίνονται; Για να απαξιωθεί πλήρως η εταιρεία και να παραδοθεί στο χρηματιστήριο, στους ιδιώτες επενδυτές, σχεδόν δωρεάν.
     Πού ακούστηκε να κάνετε, κύριοι της Κυβέρνησης, διά νόμου αποτίμηση του μετοχικού κεφαλαίου και μάλιστα ποια αποτίμηση του μετοχικού κεφαλαίου; Αποτιμάτε το μετοχικό κεφάλαιο της ΕΤΑ ΑΕ σε 300 εκατομμύρια ευρώ, δηλαδή 100 δισεκατομμύρια δραχμές. Εκατό δισεκατομμύρια δραχμές είναι μόνο το 51% που έχει απομείνει βεβαίως της ΕΤΑ ΑΕ στο καζίνο της Πάρνηθας και στο καζίνο της Κέρκυρας. Ποιος έκανε αυτήν την αποτίμηση; Εδώ μιλάμε για περιουσία η οποία είναι πολλών τρισεκατομμυρίων δραχμών. Δηλαδή μιλάμε για πολλά δισεκατομμύρια ευρώ. Και εσείς τα αποτιμάτε για να τα εκποιήσετε άρον-άρον, να κλείσετε τις μαύρες τρύπες με 100 δισεκατομμύρια δραχμές; 
     Και σας είπαμε, κύριε Φωτιάδη, που μιλάτε και δεν απαντάτε σε κανένα από αυτά τα θέματα, ποτέ δεν απαντάτε και τώρα θα δώσετε μια τυπική απάντηση, γιατί απουσιάζει ο κύριος Υπουργός Οικονομίας και Οικονομικών. Δεν ξέρω πού είναι ο κύριος Υπουργός, μπορεί να είναι στην κεντρική επιτροπή με το σύνθημα «αλλαγή». Αν αυτό είναι αλλαγή, είναι αναχρονισμός, είναι καθεστώς αυτό, είναι συντήρηση, είναι κατεστημένο που παραχωρεί σε ιδιώτες δωρεάν δημόσιες εκτάσεις φιλέτα. Αυτά κάνετε. Αυτά δεν είναι αλλαγή και ούτε με επικοινωνιακά τρικ μπορείτε να κρύψετε τις οδυνηρές πραγματικότητες. 
     Σας προκαλούμε, κύριε Φωτιάδη, αντί να συζητάτε, να μας φέρετε εδώ την έκθεση των ορκωτών ελεγκτών που βάλατε και αποτιμούν σε 100 δισεκατομμύρια δραχμές τα περιουσιακά στοιχεία της ΕΤΑ ΑΕ, το μετοχικό της κεφάλαιο. Φέρτε μας την έκθεση να δούμε σε ποια δεδομένα στηρίχθηκαν. 
     Μόνο η Ανάβυσσος, κύριοι Βουλευτές, πάει πάνω από ένα τρισεκατομμύριο. Καβούρι, ακίνητα που είναι χρυσάφι και τα οποία πάνε προς τσιμεντοποίηση, οικοπεδοποίηση και τουριστική διαχείριση. Και μας λέτε 100 δισεκατομμύρια δραχμές; Φέρτε την έκθεση εδώ να τη δούμε. Ποιος την κρύβει την έκθεση; Γιατί την κρύβετε; Να δούμε περί τίνος πρόκειται, τι εκποιείτε, πώς έχει υπολογισθεί. Αυτά τα πράγματα, νομίζω ότι είναι εξευτελιστικά για όλο το Κοινοβούλιο. Δεν μπορεί να σιωπά κανένας, γιατί όλοι θα πάρουν ευθύνη, όσοι θα ψηφίσουν αυτό το άρθρο που ήρθε ουρανοκατέβατο, γιατί εζητήθη εκ των υστέρων από την Επιτροπή Κεφαλαιαγοράς και το Χρηματιστήριο για να εισαγάγουν άρον-άρον την εταιρεία στο Χρηματιστήριο και επομένως να νομιμοποιήσουν τα πάντα.
	Αυτά τα πράγματα δεν μπορούν να γίνουν. Τρισεκατομμύρια δραχμές. Η μεγαλύτερη μεταφορά πλούτου που έχει γίνει ποτέ από το δημόσιο σε μία εταιρεία με ιδιωτικά συμφέροντα, δεν μπορεί να περάσει κατ’ αυτό τον τρόπο με μία τροπολογία την οποία δεν την ξέρει κανείς, δεν έχει εξεταστεί ούτε από το Επιστημονικό Συμβούλιο. Καμία έκθεση των Ορκωτών Ελεγκτών δεν μας φέρνετε εδώ. Δεν μας φέρνετε τις εισηγήσεις που έγιναν μετά την αίτηση εισαγωγής στο Χρηματιστήριο από τη διοίκηση του Χρηματιστηρίου και την Επιτροπή Κεφαλαιαγοράς. 
      Όλα αυτά τα κρύβετε και νομίζετε ότι μπορείτε να νομιμοποιήσετε έτσι καταστάσεις οι οποίες βλάπτουν το δημόσιο συμφέρον, βλάπτουν την ελληνική οικονομία, καταστρέφουν το περιβάλλον σ’ όλη την Ελλάδα. Διότι περί αυτού πρόκειται. Αυτά όλα τα ακίνητα θα περάσουν σε ιδιώτες  προς τσιμεντοποίηση και κερδοσκοπική εκμετάλλευση. 
      Αυτή είναι η πολιτική του δίδυμου Σημίτη-Παπανδρέου, διότι πλέον και ο κ. Παπανδρέου είναι απόλυτα συνένοχος αυτής της πολιτικής και δεν μπορεί να μας μοιράζει κουραμπιεδάκια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πρέπει να γνωρίζει το τι γίνεται και να ξέρουν οι πάντες ότι αυτά τα οποία ερχόσαστε εδώ να μας περάσετε, αντιπροσωπεύουν ό,τι το αναχρονιστικότερο, ό,τι το πιο πεπαλαιωμένο, παλαιοκομματικό και πελατειακό έχει συμβεί σ’ αυτήν τη χώρα.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Έχω δεκαπέντε λεπτά.
      ΠΡΟΕΔΡΕΥΩΝ (Κωνσταντίνος Γείτονας): Βλέπω ότι φύγατε από τα άρθρα και πήγατε σε γενικά πολιτικά ζητήματα. 
      ΠΑΝΑΓΙΩΤΗΣ ΛΑΦΑΖΑΝΗΣ: Άρθρο 49.
      ΠΡΟΕΔΡΕΥΩΝ (Κωνσταντίνος Γείτονας): Επί των άρθρων συζητούμε. Ολοκληρώστε, σας παρακαλώ σ’ ένα λεπτό.
      ΠΑΝΑΓΙΩΤΗΣ ΛΑΦΑΖΑΝΗΣ: Γιατί σ’ ένα λεπτό; Δεκαπέντε λεπτά πήραν όλοι.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε.
      ΠΑΝΑΓΙΩΤΗΣ ΛΑΦΑΖΑΝΗΣ: Δεκαπέντε λεπτά πήραν όλοι. Με συγχωρείτε, κύριε Πρόεδρε, εγώ δεν είμαι εξαίρεση.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε. Επί των άρθρων.
      ΠΑΝΑΓΙΩΤΗΣ ΛΑΦΑΖΑΝΗΣ: Επί των άρθρων μιλάω. Άρθρο 49.
      ΠΡΟΕΔΡΕΥΩΝ (Κωνσταντίνος Γείτονας): Παρακολουθεί και το Προεδρείο. Επί των άρθρων, λοιπόν.
      ΠΑΝΑΓΙΩΤΗΣ ΛΑΦΑΖΑΝΗΣ: Άρθρο 49. Αυτό είναι άρθρο κεντρικό. Αν μου δίνατε χρόνο, ασφαλώς θα αναφερόμουν σε όλα.
      Το δεύτερο που θέλω να υπογραμμίσω, είναι αυτό το οποίο αφορά τους εργαζόμενους στα Μεταλλεία Χαλκιδικής, στην «ΑΓΝΟ» και στη «SOFTEX», οι οποίοι πετάχτηκαν από τη μία μέρα στην άλλη στο δρόμο. Απολύθηκαν. Και απολύθηκαν χάρη των κυβερνητικών επιλογών, οι οποίες προσέφεραν σε ιδιώτες αυτές τις επιχειρήσεις. Και οι ιδιώτες τις κατέστρεψαν αντί να τις αναβαθμίσουν και να τις εξυγιάνουν.
	Ερχόσαστε, λοιπόν, τώρα εδώ σ’ αυτούς τους απολυμένους και τι λέτε; Σας βάζουμε σ’ ένα πρόγραμμα πενταετές. Και σ’ αυτό το πενταετές πρόγραμμα θα υπάρχουν οι εξής περιορισμοί: Θα σας βάζουμε ασφαλιστικά δικαιώματα μέχρι τότε που θα θεμελιώσετε δικαίωμα συνταξιοδότησης. Από ‘κει και πέρα, δεν πρόκειται να καταβάλουμε τις ασφαλιστικές εισφορές σας, δεν πρόκειται να έχετε ασφάλιση. 
      Αυτό ξέρετε τι σημαίνει; Ότι καταδικάζετε αυτούς τους εργαζόμενους, που δεν έχουν και καμία άλλη προοπτική διότι η μεγάλη τους πλειοψηφία είναι σε μεγάλη ηλικία, σε συντάξεις πείνας και πενίας. Τους λέτε, «θα πάρετε την κατώτατη σύνταξη των 150.000 δραχμών». Δεν φτάνει που τους πετάξατε στο δρόμο, δεν φτάνει που τους κόβετε την προοπτική, τους λέτε και 150.000 δραχμές. 
      Και σας λέμε: Γιατί δεν δίνετε τη δυνατότητα σ’ όλη την πενταετία του προγράμματος να καταβάλλονται οι ασφαλιστικές εισφορές ανεξαρτήτως αν αυτοί οι άνθρωποι έχουν θεμελιώσει την κατώτατη σύνταξη; Να μπορούν, δηλαδή, να πάρουν και κάτι παραπάνω για να επιβιώσουν. 
	Το δεύτερο στοιχείο: Σ’ αυτό το πενταετές πρόγραμμα το οποίο μας λέτε, δεν δεσμευόσαστε για το τι αμοιβή θα έχουν αυτοί οι εργαζόμενοι. Πόσο θα πληρώνονται, κύριοι της Κυβέρνησης; Θα παίρνουν το επίδομα ανεργίας των 100.000 δραχμών; Θα παίρνουν κάτι παραπάνω; Πώς θα επιβιώσουν, αν τους δίνετε ψιχία στην πενταετία οι άνθρωποι αυτοί; Πώς θα ζήσουν οι οικογένειές τους; Γιατί δεν βάζετε ένα κατώτατο πλαφόν αμοιβής γι’ αυτούς που θα απασχολούνται βεβαίως και θα προσφέρουν εργασία στην πενταετία αυτή; Γιατί δεν τους βάζετε ένα κατώτατο μισθό, έτσι ώστε να είναι στοιχειωδώς καλυμμένοι; Για να επιβιώσουν, μιλάμε. Δεν μιλάμε για να γίνουν πλούσιοι οι άνθρωποι. Για να επιβιώσουν. Έτσι τους αφήνετε μετέωρους από δύο κρίσιμες απόψεις για το παρόν και το μέλλον τους.
	Τελειώνοντας, μία κουβέντα μόνο θα πω για το άρθρο 35 παράγραφος 1. Αυτό το οποίο γίνεται με τις off shore εταιρείες, είναι απαράδεκτο και σκανδαλώδες.
     Είχαμε off shore εταιρείες, τις οποίες δημιούργησαν κάποιοι αετονύχηδες εδώ στη χώρα μας, μεταβίβασαν τα ακίνητά τους σ’ αυτές τις εταιρείες και δεν πλήρωναν το φόρο. Έρχεστε και βάζετε φόρο –και σωστά- σ’ αυτές τις off shore εταιρείες που έχουν ακίνητα στη χώρα μας. Αλλά τι λέτε; Προκειμένου να διευκολύνετε αυτούς που ήταν μπαταχτσήδες και πήγαν να κρύψουν τη μεγάλη ακίνητη περιουσία τους και να μην πληρώνουν, τους απαλλάσσετε και από το φόρο μεταβίβασης και τώρα και στη δωρεά. Έρχεστε και κάνετε τροπολογία ότι μπορούν να τη μεταβιβάσουν μέχρι τα εγγόνια τους χωρίς φορολογία.
     Γιατί αυτή η εύνοια στους κυρίους αυτούς; Αυτοί πήγαν να κλέψουν το ελληνικό δημόσιο και μάλιστα είναι άνθρωποι από τους πιο πλούσιους στην Ελλάδα. Κι έρχεστε να τους κάνετε αυτήν την ευνοϊκότατη μεταχείριση, την οποία δεν υφίσταται κανένας Έλληνας φορολογούμενος, αν μεταβιβάσει το ακίνητό του ή αν το κάνει δωρεά στο παιδί του ή στο εγγόνι του. Γιατί αυτοί να τύχουν αυτής της ευνοϊκής μεταχείρισης; Γιατί πήγαν να ληστέψουν το δημόσιο; Γιατί έρχεστε να τους δώσετε φορολογική ασυλία αντί να τους τιμωρήσετε; Εγώ δεν λέω να τους τιμωρήσετε, τουλάχιστον όμως να δεχθείτε ότι θα πληρώσουν κι αυτοί για τις μεταβιβάσεις, για τις δωρεές τα ίδια, όπως θα πληρώσουν και όλοι οι απλοί πολίτες που μεταβιβάζουν το σπίτι τους ή κάνουν δωρεά. Γιατί αυτή η χαριστική ρύθμιση;
     ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, ολοκληρώστε. Δεν έχετε άλλο χρόνο.
     ΠΑΝΑΓΙΩΤΗΣ ΛΑΦΑΖΑΝΗΣ: Για όλους αυτούς τους λόγους είναι προφανές ότι καταψηφίζω τα σχετικά άρθρα.
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι εγγεγραμμένοι οκτώ συνάδελφοι για να μιλήσουν. Θέλετε να προηγηθείτε ή θα ομιλήσουν οι συνάδελφοι;
     ΓΕΩΡΓΙΟΣ ΑΛΟΓΟΣΚΟΥΦΗΣ: Να εφαρμοστεί ο Κανονισμός.
     ΠΡΟΕΔΡΕΥΩΝ (Κωνσταντίνος Γείτονας): Ο Κανονισμός ορίζει αυτό που λέω εγώ, κύριε Αλογοσκούφη. Όταν κάνετε επισημάνσεις στο Προεδρείο, καλό είναι να τον γνωρίζετε τον Κανονισμό. Ο Υπουργός έχει δικαίωμα να μιλήσει τώρα. Και αυτό ερωτώ: αν θα κάνει χρήση του δικαιώματος ή αν θα προηγηθούν οι συνάδελφοι.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Να μιλήσουν οι συνάδελφοι, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης έχει το λόγο.
     ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, τω όντι είναι έτσι για την ενδιάμεση διαδικασία.
     Συζητούμε την ομάδα από το 35ο άρθρο μέχρι το ακροτελεύτιο 50. Το πλέγμα αυτών των διατάξεων περιλαμβάνει και θετικές ρυθμίσεις και διατάξεις ωφέλιμες για την οικονομία και για το λαό μας. 
     Ξεκινώντας από το Κεφάλαιο ΣΤ΄ θα πω κι εγώ, κύριε Υπουργέ, ότι όπως πληρώνει το φόρο και ο τελευταίος φτωχός για τη μεταβίβαση ενός μοναδικού διαμερίσματος που με τον ιδρώτα του απέκτησε σ’ όλη του τη ζωή, έτσι οφείλουν και οι έχοντες και κατέχοντες να πληρώνουν φόρο μεταβίβασης. Σαφώς αντιλαμβάνομαι τις συλλογικότερες σκοπιμότητες. Αντιλαμβάνομαι, δηλαδή, μέτρα για την τόνωση της οικονομίας και την προώθηση των επιχειρηματικών δραστηριοτήτων, ώστε να βελτιωθεί ο όρος «απασχόληση», να βελτιωθεί η μέση οικονομική κατάσταση της πατρίδας που ωφελεί τους πάντες και τη χώρα μας.
     Θεωρώ κι εγώ με τη σειρά μου για την παράγραφο 1 του άρθρου 35 ότι γίνονται παραχωρήσεις πέρα από το μέτρο που οι σκοπιμότητες της οικονομίας επιβάλλουν. Επιτρέψτε μου, κύριε Πρόεδρε, στο σημείο αυτό να έχω διάσταση, ένσταση και καταψηφίζω την παράγραφο 1.
     Το άρθρο 36 προβλέπει την απαλλαγή για τις συμβάσεις δανείων από το χαρτόσημο, για να εναρμονιστεί το δίκαιο στα ισχύοντα στην Ευρωπαϊκή Ένωση. Είναι υπέρ του λαού και το ψηφίζω.
     Το άρθρο 38 αφορά ρυθμίσεις που γίνονται για την ενίσχυση, τη στήριξη της πολιτιστικής δραστηριότητας της πατρίδας μας. Ο κινηματογράφος έπαιζε, παίζει το ρόλο του, βελτιώνει τα πολιτιστικά ενδιαφέροντα στην πατρίδα μας, διευκολύνει τη διεύρυνση της πολιτισμικής δραστηριότητας του λαού μας, ψυχαγωγεί, αισθητικά προωθεί, κλπ. Νομίζω ότι η ρύθμιση αυτή είναι καλή και ψηφίζω το άρθρο.
      Το άρθρο 39 προβλέπει ορισμένες ρυθμίσεις για το ΦΠΑ για ποσά που δεν εισπράχθηκαν από συνεταιριστικές οργανώσεις, οι οποίες δεν εισέπραξαν από τους αγρότες. Νομίζω ότι η ρύθμιση γίνεται με γόνιμη προοπτική και για το λόγο αυτό ψηφίζω το άρθρο.
      Επίσης ψηφίζω τις διατάξεις των επαπειλούμενων ποινών εις βάρος εικονικών, πλαστών τιμολογίων και όλες αυτές τις μεθοδεύσεις των επιτήδειων επιχειρηματιών για να αποφύγουν τον οφειλόμενο φόρο. Επομένως το κράτος αναγκάζεται να κάνει πιο δαμόκλειο το σύστημα των επαπειλούμενων ποινών, για να δημιουργήσει μια αποθάρρυνση στο κακό που έχει παραγίνει. Πιστεύω ότι οι προβλεπόμενες ποινές ανταποκρίνονται στην κατασταλτική και προληπτική σκοπιμότητα και για το λόγο αυτό ψηφίζω το σχετικό άρθρο.
      Πάμε τώρα στο κεφάλαιο Ζ΄.  Στο άρθρο 42 που προβλέπει την ανακύκλωση των απορριμμάτων, γίνεται μία ρύθμιση η οποία πρέπει να έχει θετικό αποτέλεσμα.
      Το άρθρο 44 προβλέπει τις παραχωρήσεις των εκτάσεων της παρατάφριας Πρέβεζας, μιας έκτασης είκοσι εννέα χιλιάδων τετραγωνικών μέτρων του δημοσίου, η οποία παραχωρείται για τους σκοπούς που αναφέρονται.
      Κάθε εύνοια προς τις πενόμενες τάξεις αποτελεί εθνικό καθήκον, αρκεί να γίνεται σε μια γραμμή μόνιμης πολιτικής, σε μια γραμμή ανθρώπινης ευαισθησίας και χωρίς προεκλογικές επιβαρύνσεις. Ακόμα και όταν είναι καλοπροαίρετη η παραχώρηση, όταν γίνεται είκοσι μέρες, ένα μήνα προ των εκλογών, δεν μπορείς να αποσείσεις την υποψία ότι έχει προεκλογικό χαρακτήρα. 
      Αναφέρομαι γενικά σ’ όλες τις ρυθμίσεις και βεβαίως δεν συντάσσομαι με την άποψη ότι μπορεί το κράτος, γιατί έχει προεκλογική κίνηση, να αφεθεί στην ρουτίνα της καθημερινότητας απλός παρατηρητής και αθέατος των πάντων λειτουργός. Οφείλει να δρα μέχρι την τελευταία μέρα και οι κυβερνήσεις να βελτιώνουν την πολιτική στάθμη της πατρίδας που είναι καθολική.
	Όπως αποδεικνύεται από την δεκαπενταετή θητεία μου στο Κοινοβούλιο, κραύγαζα για μερικά θέματα τα οποία έχω ακούσει και από τον Καραμανλή, δεν έχω κανένα δισταγμό να το πω. Χάρηκα όταν άκουσα προχθές το Γιώργο Παπανδρέου, το μέλλοντα Αρχηγό του κόμματος μου, να λέει δυο κουβέντες που με εκφράζουν πλήρως. Τα έχω ακούσει από τον Καραμανλή και τα επαινώ. 
      Γι’ αυτό το λόγο, κύριε Πρόεδρε, είπα και χθες ότι υπό το Γιώργο Παπανδρέου και τον Κωνσταντίνο Καραμανλή και με το σεβασμό που έχω στους Αρχηγούς των λοιπών κομμάτων, βελτιώνονται τα πολιτικά ήθη.
      Αυτό πιστεύω, κύριοι συνάδελφοι και επικροτώ την αλλαγή του κόμματός μας. Τι λέγω λοιπόν; Να υψωθεί η πολιτική ζωή του τόπου. Να προσελκύσει νέους, γιατί είναι το θεμέλιο της δημοκρατίας. 
      Μια βαθιά αλλαγή, λοιπόν, κύριε Πρόεδρε, που είστε στο Εκτελεστικό Γραφείο του ΠΑΣΟΚ, μια βαθιά τομή στην ανανέωση του κόμματος. Όχι κομματικές σκοπιμότητες που νοθεύουν το χρέος προς την πολιτεία και το λαό μας, την ειλικρίνεια και την αλήθεια.
      Θα πω, κύριε Πρόεδρε, τι μου είπε ο Γιώργος ο Παπανδρέου το 1983. Ήμασταν μαζί στο αεροδρόμιο….
      ΠΡΟΕΔΡΕΥΩΝ (Κωνσταντίνος Γείτονας): Δεν θέλω να σας διακόψω αλλά επειδή προηγουμένως επεσήμανα στον κ. Λαφαζάνη να μιλήσει επί των άρθρων, θα το πω τώρα και για εσάς. Βέβαια εσείς δεν έχετε ξεπεράσει το χρόνο σας.
      ΚΥΡΙΑΚΟΣ ΣΠΥΡΙΟΥΝΗΣ: Μου είπε λοιπόν: Μα, για ποιο πολιτικό σύστημα μιλάμε, όταν ο πατέρας μου δεν μπορεί να πάρει έναν τεχνοκράτη δεξιό για να τον βάλει σε μια θέση;
      Ακούτε; Το 1983. Μακάρι να γίνει πράξη κάποτε και, αν έρθετε εσείς αύριο στην εξουσία, να καλέσετε έναν τεχνοκράτη του ΠΑΣΟΚ, έναν αριστερό τεχνοκράτη του ΚΚΕ να τον βάλετε. Αυτή είναι η προώθηση του πολιτικού συστήματος. 
      (Θόρυβος στην Αίθουσα)
      Τιμώ τους αρχηγούς των αριστερών κομμάτων, για να μην παρεξηγηθώ. Το λέω γιατί είναι επίκαιρο για τον αρχηγό του ΠΑΣΟΚ και για τον Κωνσταντίνο Καραμανλή. 
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Γείτονας): Καλώς. Ολοκληρώστε.
      ΚΥΡΙΑΚΟΣ ΣΠΥΡΙΟΥΝΗΣ: Πάμε τώρα στο άρθρο 49, κύριε Υπουργέ. Μην κάνετε συμβιβασμούς. Σας ξέρω από πρόεδρο του δημοτικού συμβουλίου του τιμημένου Έβρου. Μ’ έναν άλλο τρόπο το άρθρο 49 έπρεπε να προβλέπει, άμα χρειάζεται, να δοθούν σε εταιρείες αρκεί να προωθείται η οικονομία. 
      Αλλά, κύριε Υπουργέ, την τελευταία προεκλογική μέρα κάτι τόσο σοβαρό, να παραχωρείται ακίνητη περιουσία του κράτους, λίγο προκαλεί, τουλάχιστον στους αγνοούντας τα πράγματα.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Επιτρέπετε μία διακοπή;
      ΚΥΡΙΑΚΟΣ ΣΠΥΡΙΟΥΝΗΣ: Παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, με την άδεια του Προεδρείου. Εφόσον το επιτρέπει ο ομιλητής, να πείτε αυτό που θέλετε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Δεν παραχωρούμε τίποτα, κύριε Σπυριούνη. Η ΕΤΑ είναι 100% εταιρεία του δημοσίου και το δημόσιο για την καλύτερη εκμετάλλευση της δικής του περιουσίας συστήνει την εταιρεία για να κερδίσει τελικά ο ελληνικός λαός μέσα από την ορθή αξιοποίηση της δικής του περιουσίας. Δεν μεταφέρει σε κανένα ιδιώτη. Μέτοχος 100% αυτήν τη στιγμή, που γίνεται η μεταφορά της περιουσίας, είναι το δημόσιο.
      ΑΓΓΕΛΟΣ ΤΖΕΚΗΣ: Δια μέσου του Χρηματιστηρίου;
      ΚΥΡΙΑΚΟΣ ΣΠΥΡΙΟΥΝΗΣ: Κύριε συνάδελφε, γνωρίζω -πέραν της δεκαπενταετίας, συνυπηρετήσαμε στον Έβρο- την εντιμότητά σας. Με ικανοποιεί αυτό που λέτε. Με ικανοποιεί ιδιαιτέρως. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Συγγνώμη, δεν είναι στο Χρηματιστήριο;
      ΚΥΡΙΑΚΟΣ ΣΠΥΡΙΟΥΝΗΣ: Κύριοι συνάδελφοι, ενώ είχα διάθεση να καταψηφίσω το άρθρο 49, με τις προϋποθέσεις που το προσδιορίζει ο Υπουργός, θα πω ότι το ψηφίζω, με τις επιφυλάξεις που εξέφρασα.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαδόπουλος.
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ήθελα να αναφερθώ στους απολυμένους από τη «SOFTEX» Δράμας, το μεγάλο πρόβλημα που μας απασχολεί, γιατί η ανεργία για μένα είναι ο υπ’ αριθμόν ένα κίνδυνος γενικότερα για το έθνος και αυτήν τη στιγμή στη Δράμα η ανεργία ξεπερνάει το 25%. Ιδιαίτερα η ανεργία των νέων ξεπερνάει το 50%, κύριε Πρόεδρε και κύριε Υπουργέ.
      Θα αναφερθώ στη «SOFTEX» και θα πω ότι ήταν ένα από τα μεγαλύτερα εργοστάσια σ’ όλο τον κόσμο, ήταν μέσα στα εκατόν πενήντα μεγάλα εργοστάσια. Αυτό, λοιπόν, το εργοστάσιο το 1983 το κρατικοποίησαν, το «κοινωνικοποίησαν» -γιατί ακουγόταν η «κρατικοποίηση» πολύ άσχημα- δήθεν για να το εξυγιάνουν γιατί, λέει, χρωστούσε 9 δισεκατομμύρια και κατά την κ. Διαμαντοπούλου 17 δισεκατομμύρια. Και κρατικοποιήθηκε. Μέσα σε τρία χρόνια τα 17 –λέω εγώ, που έλεγε η κ. Διαμαντοπούλου- έγιναν 37 δισεκατομμύρια.
      Και ερωτώ, κύριε Υπουργέ, ειλικρινά: Αυτό εσείς πώς το λέτε; Εξυγίανση; Εγώ νομίζω ότι το λένε κάπως αλλιώς. Περίπου κλοπή ή ρεμούλα. Στα υπόλοιπα τρία χρόνια, μετά το 1993 μέχρι το 1997, τα 4 δισεκατομμύρια -γιατί στη συνέχεια τα 36 δισεκατομμύρια μετοχοποιήθηκαν- με τη μεγάλη πυρκαγιά που έγινε στο εργοστάσιο έγιναν άλλα 40, που σημαίνει ότι όλο το χρονικό διάστημα που εκυβερνάτο από ανθρώπους δικούς σας, κύριε Υπουργέ, τα δισεκατομμύρια έφτασαν περίπου τα 80. 
      Και ξαναερωτώ: Είναι εξυγίανση; Για μένα είναι ρεμούλα. Και πολλές φορές -το είπα σ’ αυτήν την Αίθουσα και θα το ξαναπώ- προκάλεσα και προκαλώ και προσκαλώ τον Εισαγγελέα του Αρείου Πάγου να παρέμβει. Γιατί το λέω; Γιατί στη συνέχεια αυτό το εργοστάσιο μεταβιβάστηκε με μία λεόντεια, χαριστική -μπορώ να πω- σύμβαση εις βάρος του δημοσίου και των εργαζομένων. Αποτέλεσμα; Ύστερα από τρία χρόνια αυτό το εργοστάσιο και ιδιαίτερα το εργοστάσιο της Δράμας έκλεισε παρά τις περί του αντιθέτου διαβεβαιώσεις των καθ’ ύλην αρμόδιων Υπουργών, του κ. Τσοχατζόπουλου, του κ. Καλαφάτη ότι δεν πρόκειται να κλείσει το εργοστάσιο, ότι οι θέσεις εργασίας δεν κινδυνεύουν, ότι και εν πάση περιπτώσει: «Αν κλείσει, εμείς είμαστε εδώ. Θα καταγγείλουμε τη σύμβαση».
Και βλέπουμε ότι τίποτα από όλα αυτά δεν έγινε. Αυτό που έγινε, ήταν ότι έκλεισε το εργοστάσιο και αφού στύψαμε σαν στημένη λεμονόκουπα τους τετρακόσιους τριάντα εναπομείναντες εργαζόμενους από τους χίλιους διακόσιους πενήντα που ήταν κάποτε, στη  συνέχεια τους πετάξαμε. Αυτό το λέω γιατί αυτοί οι άνθρωποι ήταν στον ευρύτερο δημόσιο τομέα και σ’ όλη την περιφέρεια, σ’ όλη τη χώρα, όπου υπήρχαν τέτοιοι υπάλληλοι, όλοι απεκαταστάθησαν πλήρως. Εφαρμόζετε, λοιπόν, ειδικά για τη Δράμα δύο μέτρα και δύο σταθμά. Γιατί; Είναι αμαρτία και είναι αμαρτία δύο φορές, γιατί και εφαρμόζετε δύο μέτρα και δύο σταθμά και ανάμεσα στους εργαζόμενους. Ικανοποιούμε μία μερίδα, ενώ τους υπόλοιπους τους πετάμε.
      Υπήρχε δέσμευση από μέρους του τότε αρμόδιου Υφυπουργού, του κ. Φλωρίδη, ο οποίος είχε εκδώσει και δελτία Τύπου επίσημα για προγράμματα πλέον αυτού που υπάρχει, του προσυνταξιοδοτικού, για ηλικίες άνω των πενήντα ετών. Υπήρχε πρόγραμμα και για τις ηλικίες σαράντα επτά, σαράντα εννέα και πενήντα ετών, όπως υπήρχε πρόγραμμα και για τους υπόλοιπους μαζί με τις γυναίκες, ούτως ώστε να μη μείνουν πάλι άνεργοι. Από τότε έχουν περάσει είκοσι μήνες, κύριε Πρόεδρε και μέχρι στιγμής δεν υλοποιήθηκε κανένα πρόγραμμα. 
      Εσείς μιλάτε για αξιοπιστία ως προς την εφαρμογή των εξαγγελθέντων από εσάς προγραμμάτων και σας ερωτώ: Είναι αξιοπιστία αυτή η κατάντια που υπάρχει αυτήν τη στιγμή στο Νομό Δράμας όπου λειτουργούσε ένα εργοστάσιο -η «SOFTEX»- και αυτό έκλεισε, δεν καπνίζει, με υπαιτιότητα δική σας; Γι’ αυτό, λοιπόν, μπορώ να πω ότι είστε πραγματικά Κυβέρνηση των σβησμένων καπνοδόχων. Τώρα ποιος ευθύνεται, μόνο ο κ. Σημίτης ή μόνο οι καθ’ ύλην αρμόδιοι Υπουργοί ή όλοι οι Υπουργοί, όποιος και αν είναι ο αρχηγός, αυτό θα το κρίνει ο ελληνικός λαός, θα το κρίνει ο δραμινός λαός. 
      Τώρα έρχομαι σ’ αυτούς τους ανθρώπους. Έκανα έκκληση πριν στην αρμόδια επιτροπή να τους πληρώσουν τουλάχιστον κάτι. Και αυτό, κύριε Πρόεδρε, δεν έγινε με αποτέλεσμα να περάσουν τα Χριστούγεννα με άδειο το τραπέζι. Είναι είκοσι μήνες άνεργοι!
      Και ερχόμαστε στο σήμερα. Και ενώ, λοιπόν, υποσχέθηκαν έστω σ’ αυτούς τους ανθρώπους άνω των 50 ετών ότι θα τους δώσουν και πλήρη ένσημα για να έχουν το δικαίωμα καλύτερης συνταξιοδότησης, βλέπουμε ότι με το παρόν άρθρο στην πρώτη διάταξη, ενώ σωστά διατυπώνεται μέχρι ένα ορισμένο σημείο, στη συνέχεια, στο δεύτερο μέρος, ανακαλούμε αυτά τα οποία λέμε στο πρώτο μέρος και δεν τους δίνουμε τα ένσημα. Γιατί; Και έχει προβλεφθεί ειδικά για τους εργαζόμενους της «SOFTEX» το ποσό το οποίο ικανοποιεί πλήρως και την πληρωμή αλλά και τα ένσημα των εργαζομένων.
      Γιατί, λοιπόν, αυτή η ολιγωρία; Γιατί αυτός ο εμπαιγμός απέναντι στους εργαζόμενους και απολυθέντες από τη «SOFTEX» μόνο στο Νομό Δράμας; Και πάλι εδώ δύο μέτρα και δύο σταθμά. Και αυτό το λέω γιατί υπάρχουν και κάποιοι που έφυγαν από τη «SOFTEX» στην Αθήνα οικειοθελώς. Γι’ αυτούς τους ανθρώπους μεριμνήσατε να δοθούν και μπόνους. Δόθηκαν περίπου 20.000 επιπλέον, ενώ  στους Δραμινούς που εκδιώχθηκαν, δεν δώσατε τίποτα. Είναι ντροπή! Είναι η μεγάλη ντροπή που εφαρμόζει η δική σας η Κυβέρνηση με δύο μέτρα και δύο σταθμά. Το επαναλαμβάνω και νομίζω ότι ο δραμινός λαός δεν θα σας το συγχωρέσει, εκτός εάν αυτήν τη στιγμή –και είναι δίκαιο και πρέπει να απονείμετε δικαιοσύνη- εσείς οι οποίοι λέτε ότι είστε κράτος δικαίου, κράτος αγάπης και απονομής κοινωνικής δικαιοσύνης, τα ανακαλέσετε όλα αυτά και εφαρμόσετε εκείνο το πρόγραμμα το οποίο είχατε υποσχεθεί. Εκτός εάν εφαρμόσετε το πρόγραμμα το οποίο ξεκίνησε σωστά με τον κ. Φλωρίδη –θα το πω για άλλη μια φορά- αλλά δυστυχώς κατέληξε σε εκ διαμέτρου αντίθετες αποφάσεις από αυτές που είχαν παρθεί από τον τότε Υφυπουργό μέχρι το παρόν σχέδιο νόμου, μέχρι το παρόν άρθρο. 
      Υπήρχαν, λοιπόν, δεσμεύσεις αλλά δυστυχώς παρά την αξιοπιστία την οποία δηλώνετε ότι έχετε στην εκτέλεση των προγραμμάτων σας –το επαναλαμβάνω για δεύτερη φορά- βλέπουμε ότι είστε οι πλέον αναξιόπιστοι. 
      (Στο σημείο αυτό την Προεδρική Έδρα καταλαμβάνει η Δ’ Αντιπρόεδρος της Βουλής κ.  ΑΝΝΑ ΨΑΡΟΥΔΑ-ΜΠΕΝΑΚΗ).
      Ήρθε, λοιπόν, η ώρα να σκύψετε σωστά στο πρόβλημα, με σοβαρότητα και να κοιτάξετε αυτούς τους ανθρώπους κατάματα. Τους αδικείτε!
      Δεν πρέπει να αδικούνται αυτοί οι άνθρωποι. Τους αδικείτε, γιατί προέρχονται από μια περιοχή στην οποία δεν μπορείτε παρά μόνο να έχετε το πολύ-πολύ ένα Βουλευτή. Γι’ αυτόν το λόγο διαρκώς αδικείτε το Νομό Δράμας. Γι’ αυτόν το λόγο στο Νομό Δράμας δεν έμεινε κόσμος να φυλάει Θερμοπύλες. Γι’ αυτόν το λόγο στο Νομό Δράμας δεν έμειναν παρά μόνο οι μισοί από τους κατοίκους που υπήρχαν πριν από δεκαπέντε ή είκοσι χρόνια. Λυπούμαι, αλλά για άλλη μια φορά είμαι υποχρεωμένος να καταψηφίσω και όλο το νομοθέτημα αλλά και ειδικά αυτό το άρθρο 47. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο συνάδελφος κ. Δαϊλάκης.
      ΣΤΑΥΡΟΣ ΔΑΪΛΑΚΗΣ: Κατ’ αρχάς, Χρόνια Πολλά και Καλή Χρονιά. 
      Ένας γόρδιος δεσμός εδώ και πολλά χρόνια βασανίζει το Νομό Δράμας. Αυτός είναι ο γόρδιος δεσμός της «Αθηναϊκής Χαρτοποιίας». Απλώς να πω ότι όσα χρόνια κυβερνά το ΠΑΣΟΚ, τόσα χρόνια έχουμε πρόβλημα στη συγκεκριμένη εταιρεία. Ευτυχώς ήρθε η ώρα της αναχώρησης, κύριε Υπουργέ και πιστεύω ότι θα αρχίσουμε να βρίσκουμε τις λύσεις. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Μόνο μη βιάζεστε. 
      ΣΤΑΥΡΟΣ ΔΑΪΛΑΚΗΣ: Εμείς δεν βιαζόμαστε. Πάντως η 7η Μάρτη είναι κοντά. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Εσείς βιαστήκατε ένα μήνα νωρίτερα!
      ΣΤΑΥΡΟΣ ΔΑΪΛΑΚΗΣ: Στη Δράμα είχαμε μια πώληση με σικελικό φόντο, δηλαδή μια εταιρεία-κολοσσός που αποτελούσε τη ναυαρχίδα της χαρτοποιίας, η «Αθηναϊκή Χαρτοποιία», από την Κυβέρνηση του ΠΑΣΟΚ εκποιήθηκε και μάλιστα δώσαμε και από πάνω για να την πάρουνε. Ένας κ. Φορλίν, αγνώστων λοιπών στοιχείων, ήταν αυτός που ήρθε και πήρε την εταιρεία αυτή και μαζί με αυτήν ήρθε και πήρε τα οικόπεδα που βρίσκονται εντός Ελαιώνα και που κυριολεκτικά, κύριε Υπουργέ, πιστεύω ότι και φανερούς αλλά και κρυφούς κατόχους έχουν αυτήν τη στιγμή. 
      Το πρόβλημα είναι σπουδαίο, γιατί άλλη αντιμετώπιση είχαν οι εργαζόμενοι που ανήκαν σε εταιρείες που ήταν στον Οργανισμό Ανασυγκρότησης Επιχειρήσεων, ενώ στην προκειμένη περίπτωση οι εργαζόμενοι της «Αθηναϊκής Χαρτοποιίας» χρησιμοποιήθηκαν ως πολτόμαζα. Ακόμη μπορείτε να διορθώσετε αυτό το σφάλμα. Είναι κρίμα και άδικο να έχουν αυτήν τη μεταχείριση οι συγκεκριμένοι άνθρωποι! 
      Δεν φθάνει μόνο αυτό αλλά τους βάζουμε σε μια διαδικασία του «διαίρει και βασίλευε», γιατί στο πρόγραμμα εντάσσουμε αυτούς που είναι πάνω από πενήντα χρονών και αφήνουμε τους άλλους που είναι κάτω από τα πενήντα. Δηλαδή ξεχωρίζουμε σε καλούς και κακούς. Αυτήν τη στιγμή κάποια επιτροπή των απολυμένων είναι εδώ και το πρωί, όταν είχαμε μια συνάντηση, είδα το εξής: Να κλαίει κάποιος και να χρησιμοποιεί χαρτομάντιλα εισαγωγής! Ποιος; Αυτός ο άνθρωπος που τόσα χρόνια δούλεψε σε μια εταιρεία που παρήγαγε τα καλύτερα χαρτομάντιλα και τα καλύτερα είδη. Και όμως εσείς, ως Κυβέρνηση, δεν μπορέσατε να κάνετε τίποτα παρά τα μέτρα που πήρατε.
      Εδώ θέλω να σταθώ και να πω ότι στο Νομό Δράμας, αν μας δίνατε τα λεφτά που δαπανήθηκαν για να σωθεί η «Αθηναϊκή Χαρτοποιία», θα ήμασταν νομός-μοντέλο με εικοσιπέντε μέτρα δρόμους και όλα τα έργα υποδομής. Φυσικά όταν έχεις τα έργα υποδομής, έχεις και το ανάλογο επενδυτικό κλίμα. Έτσι θα είχαμε λύσει το πρόβλημά μας. Θέλω να σταθώ εδώ πέρα και να πω ότι κάποια στιγμή η δικαιοσύνη πρέπει να ασχοληθεί με την πώληση της «Αθηναϊκής Χαρτοποιίας». Και, όμως, εσείς με τους κρυφούς χειρισμούς που κρύβουν υποψίες κατορθώσατε να έχουμε αυτά τα αποτελέσματα. Γι’ αυτό και στο ξεκίνημα της ομιλίας μου είπα ότι το πρόβλημα της «Αθηναϊκής Χαρτοποιίας» είναι πρόβλημα ανάλογο με το γόρδιο δεσμό. 
      Πολιτικό σκορ 2-1: Έτσι βλέπει η Κυβέρνηση του ΠΑΣΟΚ το Νομό της Δράμας. Όπως και να ‘χει, ένα Βουλευτή θα βγάλει το ΠΑΣΟΚ. Άρα δεν διαθέτει κονδύλια για να κάνει πολιτική στο νομό αυτό. Γι’ αυτό και περνάμε το δράμα μας. 
      Στο συγκεκριμένο νομοσχέδιο θέλω να πω το εξής, κύριε Υπουργέ. Φυσικά είστε αναρμόδιος, γιατί αυτή η Κυβέρνηση πάντα στέλνει τον πιο αναρμόδιο Υπουργό για να μην μπορεί να δώσει λύσεις. 
      Συνταξιοδοτικό πρόγραμμα χωρίς ένσημα δεν αποτελεί παγκόσμια πρωτοτυπία; Και νομίζω ότι εδώ θα πρέπει να μπουν όλοι και να έχουν και τα ένσημά τους. Αλλιώς δεν θα έχει κανένα νόημα αυτή η διάταξη.
      Η Νέα Δημοκρατία σαφώς και δεν ψηφίζει το συγκεκριμένο άρθρο. Εμείς ερχόμενοι στην Κυβέρνηση –υπάρχει και δήλωση του Προέδρου μας- θα αντιμετωπίσουμε τους ανθρώπους που τόσα χρόνια κυνηγάτε.
      Κύριε Υπουργέ, έχασαν τη δουλειά τους, έχασαν τις δυνάμεις τους. Τουλάχιστον δώστε τους μια σύνταξη παρηγοριάς. Και για να πάρουν αυτήν τη σύνταξη της παρηγοριάς που είναι το μερτικό τους από τα τόσα χρόνια δουλειάς, νομίζω ότι η επίλυση του προβλήματος των ενσήμων θα πρέπει σήμερα να πάρει σάρκα και οστά.  Ο κύριος Υπουργός μάλλον δεν θέλει να δώσει λύση.
      Εν πάση περιπτώσει, το θέμα της «Αθηναϊκής Χαρτοποιίας» που είναι γνωστό σ’ όλο το πανελλήνιο, αποτελεί ένα από τα πολλά προβλήματα αυτής της Κυβέρνησης. 
      Νομίζω ότι ήρθε ο καιρός πλέον στις 7 Μαρτίου η Κυβέρνηση αυτή των προβλημάτων να πάρει το δρόμο που της αξίζει και να έρθει η Νέα Δημοκρατία που θα έχει να αντιμετωπίσει τα τόσα προβλήματα που αφήνει πίσω αυτή η Κυβέρνηση. Αυτή η Κυβέρνηση στο πέρασμά της σκόρπισε τον πανικό. Δεν θέλουμε ξανά να έχουμε κυβέρνηση ΠΑΣΟΚ γιατί θα ξανααντιμετωπίσουμε φαινόμενα όπως αυτά της Αθηναϊκής Χαρτοποιίας.
      Ευχαριστώ.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Το λόγο έχει ο συνάδελφος κ. Πάππας.
      ΒΑΣΙΛΕΙΟΣ ΠΑΠΠΑΣ: Κυρία Πρόεδρε, κύριε Υπουργέ, κύριοι συνάδελφοι, θα σταθώ στο άρθρο 47 του νομοσχεδίου που αναφέρεται στους απολυμένους της «TVX Hellas AE» και συγκεκριμένα στους μεταλλωρύχους που πάλεψαν κάτω από τη γη τόσα χρόνια. Σ’ αυτούς τους ανθρώπους οφείλεται ένα μεγάλο ποσοστό της μεταλλευτικής δραστηριότητας. Και αυτοί οι άνθρωποι αντιμετωπίζουν σήμερα σοβαρότατα προβλήματα υγείας εξαιτίας των συνθηκών εργασίας.
      Κατά τη συζήτηση των τροπολογιών θα έχουμε την ευκαιρία να αναφερθούμε αναλυτικότερα στο θέμα αυτό. Αυτή τη στιγμή, όμως, περιορίζομαι μόνο στα μέτρα κοινωνικής προστασίας.
      Να κάνω δυο επισημάνσεις. Η πρώτη επισήμανση αφορά την πληρωμή των εργαζομένων. Παραμονές των εορτών εμφανίστηκε η Κυβέρνηση να κινδυνολογεί εις βάρος της Νέας Δημοκρατίας ότι δεν θέλει να πληρωθούν οι εργαζόμενοι. Εδώ στη Βουλή, όμως, τόσο η Νέα Δημοκρατία όσο και τα άλλα κόμματα της Βουλής καθώς και ο κύριος Πρόεδρος της Βουλής υπέδειξαν τρόπους πληρωμής. Παρά ταύτα οι κυβερνώντες και ιδιαίτερα μέσα στο νομό περιφέρονταν λέγοντας ότι η Νέα Δημοκρατία θέλει να εμποδίσει. Πληρώθηκαν εν μέρει, όπως ακριβώς υποδείξαμε και εμείς και φθάσαμε σ’ αυτό το σημείο σήμερα χωρίς να έχει προσπορισθεί δυστυχώς η Κυβέρνηση κανένα κομματικό όφελος.
      Η δεύτερη επισήμανση είναι, ότι δεν διασφαλίζονται οι θέσεις εργασίας, οι εργασιακές σχέσεις, καθώς και τα κριτήρια με τα οποία θα προσλαμβάνονται εκ νέου στο νέο επενδυτικό σχήμα οι εργαζόμενοι. Και αυτό το θέμα θα το δούμε αργότερα. Περιορίζομαι μόνο στο σημείο εκείνο που αφορά τα μέτρα κοινωνικής προστασίας. Βεβαίως έγινε πρόταση και από άλλα κόμματα της Βουλής.
      Συμφωνούμε καθ’ ολοκληρία με αυτήν την κατηγορία των απολυμένων από τα μεταλλεία της TVX HELLAS οι οποίοι ζητούν: Πρώτον,  πρόωρη συνταξιοδότηση με τεσσεράμισι χιλιάδες ημέρες εργασίας και πριμοδότηση των ενσήμων με συντελεστή 2 ή (διαζευκτικά) να συνεχίζεται η κύρια και επικουρική ασφάλιση στην ανώτατη ασφαλιστική κλάση για έξι χρόνια και μηνιαία αποζημίωση 1300 ευρώ.
      Κύριε Υπουργέ, ανάλογη ήταν η ρύθμιση που είχε γίνει με το ν. 2941/2001 για τους εργαζόμενους στα Μεταλλεία Αμιάντου Βορείου Ελλάδος στην ΜΑΒΕ ΑΕ. Δεν ξέρω αν εσείς μπορείτε να αναλάβετε αυτό το βάρος σήμερα. Θεωρούμε ως Νέα Δημοκρατία ότι έπρεπε υποχρεωτικά ο Υπουργός Οικονομίας και Οικονομικών να βρίσκεται εδώ, να αφήσει για κάποια λεπτά την κεντρική επιτροπή που έχετε, γιατί πιστεύουμε ότι είναι ένα θέμα ζωής γι’ αυτούς τους ανθρώπους που τόσα χρόνια παλεύουν κάτω από τη γη σε αντίξοες συνθήκες στα μεταλλεία.
      Στη συνέχεια θα έχουμε την ευκαιρία να μιλήσουμε για την τροπολογία της TVX.
      ΠΡΟΕΔΡΕΥΟΥΣΑ (Άννα Ψαρούδα Μπενάκη):  Ο κ. Φλωρίνης έχει το λόγο.
      ΑΘΗΝΑΙΟΣ ΦΛΩΡΙΝΗΣ: Ευχαριστώ.
      Κυρίες και κύριοι συνάδελφοι, θα αναφερθώ και εγώ μόνο στο άρθρο 47 και συγκεκριμένα όσον αφορά τους εργαζόμενους στα μεταλλεία της Κασσάνδρας. Θα κάνω μία σύντομη αναδρομή. Το 1995, με ένα διάτρητο διαγωνισμό, πουλήθηκαν τα μεταλλεία Κασσάνδρας στην TVX Hellas αντί του ποσού των 11,5 δισεκατομμυρίων δραχμών και με μία προοπτική επένδυσης 45 δισεκατομμυρίων. Ο τότε Υφυπουργός Βιομηχανίας, Ενέργειας και Τεχνολογίας κ. Πάχτας δήλωνε «οι εργαζόμενοι σήμερα στα μεταλλεία Κασσάνδρας είναι εννιακόσιοι πενήντα. Η πολιτική μας είναι να μη χαθεί ούτε μία θέση εργασίας». Η συνέχεια, όμως, επεφύλασσε μία οδυνηρή έκπληξη τόσο στους εργαζομένους όσο και στον ίδιο. Οι θέσεις εργασίας έγιναν από εννιακόσιες πενήντα που δήλωνε κατηγορηματικά, πεντακόσιες και μάλιστα καθορισμένες και ονομαστικές.
      Οκτώ χρόνια μετά, το 2003, οι θέσεις εργασίας μηδενίστηκαν.  Η επιχείρηση, ως γνωστόν, κήρυξε πτώχευση, η πτώχευση ανεκλήθη, όλα τα γνωστά και οι εργαζόμενοι εδώ και ένα χρόνο είναι απλήρωτοι και άνεργοι.
      Η Κυβέρνηση μετά από πολλές παλινδρομήσεις, παλινωδίες και ακροβασίες αλλά και αδέξιους χειρισμούς βρήκε ένα νέο επενδυτή και πούλησε την εταιρεία έναντι 11 εκατομμυρίων ευρώ, δηλαδή περίπου 4 δισεκατομμύρια δραχμές, δηλαδή περίπου όσο κοστίζει ένα χιλιόμετρο της Εγνατίας Οδού. 
      Και σήμερα, για να «χρυσώσει το χάπι και να εξασφαλίσει τους απολυμένους», φέρνει μία τροπολογία την οποία εντάσσει ως άρθρο 47 στο νόμο «Μέτρα και αντιμετώπιση της ανεργίας και αύξηση της απασχόλησης και άλλες διατάξεις». Με έκπληξη διαπιστώνουμε ότι βάζει στην ίδια μοίρα τους μεταλλωρύχους με τους εργαζομένους στη «SOFTEX», στην «ΑΓΝΟ», στην «Αθηναϊκή Χαρτοποιία» κλπ. Να διευκρινίσω ότι σέβομαι όλους τους εργαζομένους.
      Αλλά δεν μπορεί να ισχυριστεί κανείς ότι οι συνθήκες εργασίας των μεταλλωρύχων είναι ίδιες με τις συνθήκες εργασίας των υπολοίπων, που προβλέπονται σ΄ αυτήν την τροπολογία, σ΄ αυτό το άρθρο. Είναι διαφορετικά πράγματα, επομένως πρέπει να έχουν και διαφορετική μεταχείριση.
      Τους εντάσσει, λοιπόν, όλους αυτούς σ’ ένα πρόγραμμα, όπως λέει, επανειδίκευσης και κατάρτισης και απόκτησης επαγγελματικής εμπειρίας. Αν είναι δυνατόν οι μεταλλωρύχοι στο πρόγραμμα αυτό να αποκτήσουν επαγγελματική εμπειρία και να καταρτιστούν! Τέλος πάντων, ο σκοπός αγιάζει τα μέσα.
     Σύμφωνα με την υπάρχουσα διάταξη, οι συμμετέχοντες στο πρόγραμμα άνεργοι, που έχουν συμπληρώσει ή συμπληρώνουν κατά τη διάρκεια αυτή τον απαιτούμενο για τη συνταξιοδότησή τους χρόνο ασφάλισης, δεν έχουν, όμως, συμπληρώσει το κατά περίπτωση όριο ηλικίας για συνταξιοδότηση, εντάσσονται στο πρόγραμμα –εδώ είναι το λεπτό σημείο- χωρίς το δικαίωμα ασφάλισης, εκτός της ασφάλισης του κλάδου υγείας και το πρόγραμμα εφαρμόζεται κατά τα λοιπά σ’ αυτούς για όσο χρόνο απαιτείται  μέχρι τη συμπλήρωση του ορίου ηλικίας για να συνταξιοδοτηθούν και πάντως όχι πέραν των έξι ετών.
     Ομολογούμε όλοι -και οι προλαλήσαντες- ότι είναι άδικο, επαναλαμβάνω, να εξισώνουμε αυτούς τους εργαζομένους με αυτούς που εργάζονται πάνω στη γη, που εργάζονται κάτω από μια στέγη θερμαινόμενη κλπ. Όποιος είχε την ευκαιρία να επισκεφτεί τους χώρους εργασίας, θα διαπίστωνε ότι στις πλάτες τους φέρουν ακόμη και τη φιάλη του οξυγόνου.
     Εμείς, κύριε Υφυπουργέ, δεν ζητάμε τίποτε άλλο. Ζητάμε αυτοί οι άνθρωποι να τύχουν μεταχείρισης από το κράτος πρόνοιας, όπως συχνά αρέσκεστε εσείς οι κυβερνώντες να λέτε, μεταχείρισης που τους αξίζει, μεταχείρισης ανάλογης με τη δουλειά την οποία κάνουν.
     Η πρότασή μας είναι να συνεχίζεται η ασφάλισή τους στους οικείους ασφαλιστικούς φορείς κύριας και επικουρικής ασφάλισης μέχρι τη συμπλήρωση του κατά περίπτωση ορίου ηλικίας για συνταξιοδότηση χωρίς τον περιορισμό της εξαετίας ή, αν θέλετε, μέχρι τα έξι χρόνια και οπωσδήποτε η μηνιαία αποζημίωσή τους να μην είναι μικρότερη των 1.300 ευρώ.
     Κύριε Υφυπουργέ, βρήκα το ν. 2941/2001 –πρόσφατος νόμος δηλαδή- αυτής της Κυβέρνησης ο οποίος αναφέρεται στους εργαζόμενους στα Μεταλλεία Αμιάντου Βορείου Ελλάδος, στη γνωστή ΜΑΒΕ ΑΕ Είναι ίδια περίπτωση. Πάρτε, λοιπόν, τι κάνατε για την περίπτωση αυτή και εφαρμόστε και στους μεταλλωρύχους της Χαλκιδικής. Κανείς δεν θα σας κατηγορήσει. Μάλλον θα σας χειροκροτήσουν όλες οι πτέρυγες του Κοινοβουλίου και νομίζω και οι συνάδελφοι του ΠΑΣΟΚ. Είναι αδύνατον, λοιπόν, πριν από ενάμιση χρόνο να εφαρμόζουμε μέτρα για μια κατηγορία περίπου των ίδιων εργαζομένων και μάλιστα ελαφρότερα εργαζόμενοι από τους μεταλλωρύχους της Κασσάνδρας. Αρκετά τους ταλαιπωρήσαμε, αρκετά τους παιδέψαμε, αρκετά τους κοροϊδέψαμε. Νομίζω ότι αξίζουν καλύτερης μεταχείρισης.
     Βεβαίως, κύριε Υφυπουργέ, δεν είσθε εσείς που συντάξατε αυτήν την τροπολογία αλλά δεν βλέπω και τον υπεύθυνο, τον άνθρωπο που επί ένα χρόνο παίζει στις πλάτες των εργαζομένων και κατηγορεί τη Νέα Δημοκρατία κατά συρροή.
     Θα ήθελα τέλος να κλείσω με μια αναφορά μου και σε μια άλλη κατηγορία εργαζομένων εκεί στα μεταλλεία, σ΄ αυτούς που εργάζονται με ημερομίσθιο στις ίδιες συνθήκες, στους ίδιους τόπους εργασίας, βασικά επί 25 χρόνια περίπου. Νομίζω ότι και η μέριμνα γι΄ αυτούς τους ανθρώπους θα πρέπει να είναι ανάλογη. Περισσότερα όμως θα πούμε, όταν θα συζητήσουμε και αυτήν τη σύμβαση, για την οποία έγινε πολύς λόγος και για την οποία κατηγορηθήκαμε κατά κόρον από τον κύριο Υφυπουργό αλλά και από τα «παπαγαλάκια» του, θα πω, στη Χαλκιδική.
     Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ(Άννα Μπενάκη-Ψαρούδα): Το λόγο έχει ο συνάδελφος κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, θα ήθελα πρώτα να κάνω μια γενική παρατήρηση. Μετά τα χτεσινά γεγονότα έχω την εντύπωση ότι το να ψηφίζουμε νομοσχέδια σαν κι αυτό, που εν πάση περιπτώσει δεν έχει άμεση εφαρμογή και το να λειτουργεί η Βουλή καθ’ ον τρόπο σήμερα λειτουργεί, δεν είναι χρήσιμο για τον τόπο, δεν νομίζω ότι βοηθάει τον ελληνικό λαό και δεν νομίζω ότι αναβαθμίζει και το Κοινοβούλιο. Θα ήθελα να πω ότι εκείνο που θα είχε σημασία είναι, μέχρι τη συνταγματική προθεσμία που επιβάλλεται να λειτουργεί το Κοινοβούλιο, εκείνα τα νομοθετήματα, που θα ήταν σκόπιμο, να συζητάμε εδώ, είναι αυτά τα επείγοντα και αμέσου εφαρμογής, ούτως ώστε να λειτουργήσει στοιχειωδώς το κράτος μέχρι την ημέρα των εκλογών. Και νομίζω ότι έτσι κι αλλιώς, αφού όλα δείχνουν ότι πρόκειται να αλλάξει ριζικά πλέον η κυβέρνηση και μια νέα εποχή να ξεκινήσει, δεν υπάρχει κανένας λόγος αυτή η Κυβέρνηση, η οποία ομολόγησε και χτες την αποτυχία της, να δεσμεύει την επόμενη κυβέρνηση και να την βάλει στο άχαρο έργο να αποκρούει νομοθετήματα της τελευταίας στιγμής, τα περισσότερα από τα οποία έχουν ρουσφετολογικό και μόνο σκοπό.
      Θα ήθελα σ’ αυτό το νομοσχέδιο, ξεπερνώντας όλα τα υπόλοιπα, τα οποία είναι ρυθμίσεις οι οποίες, όπως είπα, δεν έχουν άμεση εφαρμογή, να μείνω στο άρθρο 47 που αποδεικνύει ακριβώς ότι αυτή η Κυβέρνηση που αποπειράθηκε να κάνει αποκρατικοποιήσεις και με τη μορφή των μετοχοποιήσεων και των ιδιωτικοποιήσεων απέτυχε οικτρά και όσον αφορά το οικονομικά οφέλη του δημοσίου αλλά και όσον αφορά την τύχη των εργαζομένων σ’ αυτές τις επιχειρήσεις που ιδιωτικοποίησε.
      Ερχόμαστε σήμερα να κάνουμε μια ρύθμιση για τους εργαζόμενους οι οποίοι από την εσφαλμένη πρακτική των αποκρατικοποιήσεων της Κυβέρνησης έμειναν στο έλεος κυριολεκτικά του Θεού. Μιλάω για τη «SOFTEX». Επωλήθη η «SOFTEX»με μια σύμβαση παραχώρησης η οποία είχε ορισμένους όρους. Ένας από αυτούς τους όρους ήταν η ανάπτυξη της επιχείρησης και οι επενδύσεις. Είχε υποχρέωση η Κυβέρνηση να παρακολουθεί μέχρι τη λήξη της προθεσμίας που είχε τεθεί για να τηρηθούν αυτοί οι όροι. Δυστυχώς η Κυβέρνηση δεν παρακολουθούσε. Καμία επένδυση δεν έγινε και παρά το γεγονός ότι εδώ στη Βουλή με δύο επερωτήσεις και με δεκάδες ερωτήσεις επισημαίναμε ότι έπρεπε να παρακολουθηθεί, δεν παρακολουθήθηκε. Το αποτέλεσμα ήταν το κλείσιμο του εργοστασίου της Δράμας.
      Πήραμε κάποια μέτρα, τα μέτρα όμως ήταν αποσπασματικά για κάποιους εργαζόμενους, κάποιοι άλλοι εργαζόμενοι έμειναν σε κατάσταση δραματική και μαζί με την αποβιομηχάνιση που έχει συμβεί στη Δράμα, βρίσκονται στα όρια της απελπισίας. Και αυτή η ρύθμιση δεν τους καλύπτει, όπως οι Βουλευτές της Δράμας ανέλυσαν χαρακτηριστικά.
      Έρχομαι τώρα στους μεταλλωρύχους της TVX και μιλάω κυρίως γι’ αυτούς που δούλεψαν τόσα χρόνια στα υπόγεια υπό τις πλέον δυσμενείς συνθήκες, για τους οποίους οι εκθέσεις των υγειονομικών αρχών λένε ότι υπέστησαν φοβερές βλάβες: μολυβδίαση, χαλίκωση και καρκινοπάθειες ενδεχομένως, όπως οι εκθέσεις των ερευνητών εκεί αναφέρουν. Ερχόμαστε εδώ να τους αποστερήσουμε κυριολεκτικά, δίνοντάς τους ένα απλό επίδομα, της δυνατότητας είτε πρόωρα να συνταξιοδοτηθούν είτε αυτά τα έξι χρόνια που καλύπτεται μ’ αυτό το επίδομα η επιβίωσή τους να είναι ασφαλισμένοι, να τους κολλάμε τα ένσημα, να τους δώσουμε τη δυνατότητα να αποκτήσουν λίγα περισσότερα ένσημα, ώστε όταν συμπληρώσουν τα χρόνια της συνταξιοδότησής τους, να έχουν μια σύνταξη, ένα εισόδημα που να τους επιτρέψει να ζήσουν. Και σημειωτέον, η έκθεση αναφέρει ότι το προσδόκιμο της ηλικίας αυτών των ανθρώπων είναι τα εξήντα τρία χρόνια. Άρα πιστεύω ότι η ρύθμιση αυτή πάσχει. Και επιπλέον πάσχει και για έναν άλλο λόγο: είναι αντισυνταγματική.
     Δεν μπορούν να ισχύουν άλλα μέτρα και άλλα σταθμά, δεν μπορεί να μη βάζει τους μεταλλωρύχους στην ίδια κατηγορία με τη «ΜΑΒΕ» -επειδή έτυχε εκείνο το χρονικό διάστημα η αντίστοιχη Υπουργός να είναι από την Κοζάνη και να έχει τις δυνατότητες και σαν επίτροπος ακόμη να επηρεάζει ακόμη περισσότερο την Κυβέρνηση και τις κυβερνητικές αποφάσεις, να της κάνουμε χάρη για τους ψηφοφόρους της στην Κοζάνη και να κάνουμε κάποιες ρυθμίσεις, δεν έχω τίποτα με τους εργαζόμενους στη «ΜΑΒΕ», καλά τους έκανε – και τους μεταλλωρύχους –και μιλάω για τους υπογίτες, αυτούς που δούλευαν στα υπόγεια και στις στοές- που βρίσκονται σ’ αυτήν τη δραματική κατάσταση σήμερα. Νομίζω ότι η ίδια ρύθμιση που έγινε με το ν. 2941/2001 για τη «ΜΑΒΕ», πρέπει να γίνει και για τους μεταλλωρύχους της «ΤVX», αν υπάρχει απ’ αυτήν την Κυβέρνηση ευαισθησία και αίσθημα κοινωνικής δικαιοσύνης. Και το αίσθημα κοινωνικής δικαιοσύνης είναι αυτό που θα χαρακτηρίσει και θα δικαιολογήσει οποιαδήποτε κοινωνική ευαισθησία αυτής της Κυβέρνησης, η οποία μέχρι τώρα μας έχει δείξει ότι δεν διαθέτει, παρά το σοσιαλιστικό της ονομασίας της, αν υπάρχει και κάτι άλλο, γιατί μόνο αυτό τής έχει μείνει από τη μετάλλαξη της ιδεολογίας της.
     Για το άρθρο 47: Πιστεύω να είναι παρών ο Υφυπουργός Οικονομίας και Οικονομικών όταν θα συζητήσουμε την τροπολογία που κατέθεσε και που όλο αυτό το διάστημα διασύρθηκε και έδειξε την τέλεια ανευθυνότητα που τον διακρίνει. Απορώ πώς τόσο χρονικό διάστημα διαχειρίστηκε -και διασπαθίστηκαν- τα χρήματα που εισρέουν από την Ευρωπαϊκή Ένωση. Με τόσα μεγάλα ποσά έγινε  ελάχιστο έργο. Γι’ αυτό έχει πολύ μεγάλη ευθύνη η Κυβέρνηση αλλά και ο ίδιος ο Υφυπουργός, που η Κυβέρνηση -ο κ. Σημίτης- καθόρισαν να ρυθμίζει και να διαχειρίζεται τους πακτωλούς χρημάτων που εισρέουν από την Ευρωπαϊκή Ένωση.
     Έρχομαι στο άρθρο 49. Τι πάτε να κάνετε εκεί, κύριε Υπουργέ; Βεβαίως δεν είσθε αρμόδιος εδώ, αρμόδιος είναι ο Υπουργός Ανάπτυξης που θα έπρεπε να είναι εδώ να μας εξηγήσει τι ακριβώς κάνει με την εισαγωγή της «ΕΤΑ Α.Ε.» στο χρηματιστήριο, καθώς και ο κ. Χριστοδουλάκης, που για ένα διάστημα χειρίστηκε, εν πάση περιπτώσει, τα θέματα του Υπουργείου Ανάπτυξης και ο οποίος δημιούργησε την «ΕΤΑ Α.Ε» για το πώς βάζετε την «ΕΤΑ Α.Ε.» στο χρηματιστήριο. Όταν δημιουργήθηκε η ΕΤΑ Α.Ε., δημιουργήθηκε σαν μια εταιρεία τουριστικών ακινήτων για να διαχειριστεί την ακίνητη περιουσία. Και μας διαβεβαιώνατε τότε –και είναι γραμμένο στα Πρακτικά- ότι η ακίνητη περιουσία παραμένει στο δημόσιο, παραμένει στον ΕΟΤ και μόνο όταν κριθεί ένα κομμάτι απ’ αυτά τα τουριστικά ακίνητα ότι πρέπει να αξιοποιηθεί, τότε μεταβιβάζεται για παραχώρηση ή για ενοικίαση, για αξιοποίηση, εν πάση περιπτώσει, στην ΕΤΑ, η οποία όμως αμέσως είναι διαμεσολαβητής, διαχειριστής. Εδώ με διαδικασίες όχι του Υπουργικού Συμβουλίου αλλά ορισμένων μόνο Υπουργών που υπογράφουν της δίνετε περιουσιακά στοιχεία. Τελικώς την εντάσσετε με ένα μετοχικό κεφάλαιο από την περιουσία που διαθέτει και η οποία είναι υποτιμημένη για να εισέλθει στο χρηματιστήριο. Μιλάτε για στρατηγικό επενδυτή που τελικά θα αναλάβει και δεν μπορούμε να καταλάβουμε τι ακριβώς θέλετε να κάνετε με την εισαγωγή της στο χρηματιστήριο. Εμείς συμφωνούμε να μπει στο χρηματιστήριο ως διαχειριστική εταιρεία και όχι με τα περιουσιακά στοιχεία.
     Η παραχώρηση της εθνικής περιουσίας μπορεί να γίνεται για ορισμένα χρόνια, τόσα όσα είναι ικανά σε έναν επιχειρηματία να την αναπτύξει. Και εκεί θα έχει και δουλειά η διαχειριστική αυτή εταιρεία για να παρακολουθεί αν τηρούνται οι συμβάσεις παραχώρησης, αν γίνονται όλες αυτές οι επενδύσεις.
     Νομίζω ότι ο τρόπος με τον οποίο  κινείστε είναι από την πίεση της ανάγκης για εισπρακτικούς λόγους να οδηγηθείτε εκεί. Τώρα όμως νομίζω ότι δεν υπάρχει λόγος να ψηφιστεί αυτό το άρθρο του νομοσχεδίου,  γιατί δεν θα προλάβετε να τη βάλετε στο χρηματιστήριο, εκκρεμούν στο Συμβούλιο της Επικρατείας προσφυγές έναντι αυτής της απόπειράς σας. ‘Ηδη έχει εκδικαστεί, δεν έχει εκδοθεί η απόφαση. Φανταστείτε όταν θα βγει μια διαφορετική απόφαση από το Συμβούλιο της Επικρατείας τι ακριβώς θα γίνει.
     Γι’ αυτό εμείς λέμε και θέλουμε να αποσύρετε το άρθρο 49 απ’ αυτό το νομοσχέδιο, διαφορετικά θα κάνουμε ονομαστική ψηφοφορία για να τοποθετηθούν όλοι οι Βουλευτές της Συμπολίτευσης που πολλές φορές γίνονται, παρά τη θέλησή τους, συνένοχοι αυτών των ατασθαλιών της Κυβέρνησης πάνω σ’ αυτό το πολύ σημαντικό για μας θέμα της «ΕΤΑ Α.Ε.» και της εισαγωγής της στο χρηματιστήριο. Ευχαριστώ, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, θα ήθελα το λόγο.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο επίτιμος Πρόεδρος της Νέας Δημοκρατίας. Υπάρχει ακόμα η κ. Ξηροτύρη, κύριε Πρόεδρε, οπότε και τελειώνει ο κατάλογος των Βουλευτών. Αμέσως μετά θα μιλήσετε εσείς. Θέλετε να μιλήσει πρώτα η κ. Ξηροτύρη; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ας μιλήσει ο κύριος Πρόεδρος.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Πρόεδρε, έχετε το λόγο. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, τις απόψεις μου επί της ουσίας τις έχω εκφράσει. Αυτή την ώρα ζητώ το λόγο για να επισημάνω ότι μέσα στην Αίθουσα δεν υπάρχει ούτε ένας Βουλευτής της Πλειοψηφίας. Υπάρχουν περί τους δέκα Βουλευτές της Νέας Δημοκρατίας και τρεις Βουλευτές της Αριστεράς. Υποτίθεται ότι με το τεκμήριο της πλειοψηφίας -εάν δε εδώ κάναμε ονομαστική ψηφοφορία- θα ψηφιστεί ένας νόμος χωρίς κανέναν Βουλευτή να τον ψηφίζει. Αν αυτό δεν είναι εξευτελισμός του Κοινοβουλίου, τότε τι είναι εξευτελισμός του Κοινοβουλίου;
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η συνάδελφος κ. Ξηροτύρη-Αικατερινάρη. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ήρθε ένας! 
      ΜΟΣΧΟΣ ΓΙΚΟΝΟΓΛΟΥ: Το ήξερα ότι θα διαμαρτυρηθείτε, γι’ αυτό ήρθα.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, είστε μόνος.
      ΜΟΣΧΟΣ ΓΙΚΟΝΟΓΛΟΥ: Τι να κάνουμε; Έχουμε και Κοινοβουλευτική Ομάδα.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να μην κάνετε συνεδρίαση.
      ΜΟΣΧΟΣ ΓΙΚΟΝΟΓΛΟΥ: Επειδή φοβάστε το ΠΑΣΟΚ, γι’ αυτό το κάνετε αυτό.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όταν έχει Κοινοβουλευτική Ομάδα η Νέα Δημοκρατία, αναβάλλεται η συζήτηση.
      ΜΟΣΧΟΣ ΓΙΚΟΝΟΓΛΟΥ: Αυτό που είναι να πάθετε, θα το πάθετε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Γικόνογλου.
      Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν πιστεύω να ταυτίζονται όλα τα μέλη της Κεντρικής Επιτροπής με την Κοινοβουλευτική Ομάδα. Θα υπάρχουν και κάποιοι που δεν έχουν υποχρέωση εκεί.
      Εν πάση περιπτώσει, ήθελα και εγώ να αναφερθώ στο σκάνδαλο –κατά τη δική μας άποψη- της πλήρους πλέον ιδιωτικοποίησης της «ΕΤΑ», μάλιστα με έναν τρόπο εντελώς απαράδεκτο και έναν τρόπο που δεν αποδεικνύεται από πουθενά. Εμείς έχουμε σοβαρές ενστάσεις εάν είναι συνταγματικά νόμιμος. Δεν υπάρχει άλλωστε και η επιστημονική έκθεση.
      Λιγότερο από ένα μήνα πριν είχαμε συζητήσει εδώ, σε νομοσχέδιο του Υπουργείου Πολιτισμού για τα θέματα πάλι των Ολυμπιακών Έργων κλπ, περαιτέρω ρυθμίσεις για την «ΕΤΑ Α.Ε.» Δηλαδή μετά το ν. 3139/2003 συνεχώς ο ΕΟΤ, το ελληνικό δημόσιο εκχωρεί τη δημόσια περιουσία, τα δημόσια αγαθά στην «ΕΤΑ Α.Ε.», η οποία με το ν. 3139 θα μπορεί να ιδιωτικοποιηθεί μέχρι και στο 67% και να εισαχθεί στο χρηματιστήριο.
      Όμως με την εισαγωγή της στο χρηματιστήριο προέκυψαν πάρα πολλά προβλήματα. Φαίνεται εκεί δεν μπορεί να είναι ελκυστική για τους ιδιώτες και να συγκεντρώσει αυτό το πακέτο το οποίο θέλει η Κυβέρνηση προκειμένου να κλείσει τις μαύρες τρύπες, αν είναι μόνο ως μια διαχειριστική εταιρεία.
      Εμείς δεν συμφωνούμε ούτε με τη μια μορφή ούτε με την άλλη. Δεν συμφωνούμε ότι αυτά τα δημόσια αγαθά, τα κοινά αγαθά, μπορεί να περιέλθουν σε ιδιωτικές εταιρείες, είτε είναι στο χρηματιστήριο είτε είναι ανώνυμες ιδιωτικές εταιρείες του δημοσίου.
      Παρ’ όλα αυτά, εδώ φαίνεται τελικά ότι για να γίνει έτσι ακριβώς ελκυστική η «ΕΤΑ Α.Ε.» και να μπορέσουν να καλυφθούν οι δαπάνες, έχουν ήδη δοθεί προμέτοχα, συζητήθηκε ήδη ότι η «ΕΤΑ Α.Ε.» έχει δώσει δάνειο για τους Ολυμπιακούς Αγώνες κ.ο.κ.. Δηλαδή είναι αντιφατικά και σκανδαλώδη αυτά που γίνονται. 
      Πρέπει λοιπόν να την προικίσουμε πάρα πολύ καλά, πρέπει να της δώσουμε τη δημόσια περιουσία –άκουσον, άκουσον- με υπουργικές αποφάσεις! Είναι δυνατόν αυτό να γίνει με υπουργικές αποφάσεις και χωρίς να περιγράφεται καμία διαδικασία είτε ανταλλάγματος είτε τιμήματος είτε καμία διαδικασία διαγωνισμού. Σε κάθε περιουσιακό στοιχείο, στα μεγάλης αξίας περιουσιακά στοιχεία που διαχειριζόταν μέχρι τώρα ο ΕΟΤ και θα μεταβιβαστούν στην «ΕΤΑ Α.Ε.», μεταβάλλεται η αξία του κάθε χρονική στιγμή.
  Έχει τεράστια σημασία. Μεταβάλλεται η αξία του και η αξία του μπορεί να διαπιστώνεται μόνο μέσω ενός ανοικτού μειοδοτικού διαγωνισμού ή πλειοδοτικού διαγωνισμού σ’ αυτήν την περίπτωση. Δεν μπορεί η περιουσία αυτή να καταγραφεί και να εκτιμηθεί με δύο ορκωτούς λογιστές. Αυτά τα πράγματα δεν γίνονται πουθενά. Είναι δυνατόν να συνεκτιμηθούν όλα αυτά τα στοιχεία αν δεν υπάρξει το στοιχείο της ανταγωνιστικότητας και του διαγωνισμού; Και εσείς με αυτήν εδώ τη ρύθμιση μιλάτε για το 12% και ότι η αξία του κάθε φορά ακινήτου θα εκτιμηθεί από δύο ορκωτούς λογιστές; Αυτή είναι η απελευθέρωση της αγοράς; Αυτή είναι η ανταγωνιστικότητα της αγοράς; Αν είναι δυνατόν! Ούτε το ένα τηρείτε ούτε το άλλο.
      Από την άλλη πλευρά με τη ρύθμιση που έχετε κάνει όχι μόνον ιδιωτικοποιείτε πλήρως την «ΕΤΑ Α.Ε.», αλλά λέτε ότι και η πλειοψηφία μπορεί να αναθέσει στη μειοψηφία να είναι ο μάνατζερ, ο σύμβουλος. Επομένως πλήρης ιδιωτικοποίηση! Και τι έρχεστε τώρα και κάνετε; Με υπουργική απόφαση, χρησιμοποιώντας το επιχείρημα ότι η ΕΤΑ είναι ακόμη δημόσια, έρχεστε να της δώσετε την περιουσία και μετά βέβαια αυτή θα είναι μια εταιρεία καθαρά ιδιωτικών συμφερόντων και θα έχει λυμένα τα χέρια της για να μπορεί να κάνει οτιδήποτε.
      Αυτά είναι απαράδεκτα πράγματα και εμείς θα συμφωνήσουμε με την ονομαστική ψηφοφορία, η οποία πρέπει να γίνει. Πρέπει τελικά να τοποθετηθούν και οι συνάδελφοι του κυβερνώντος κόμματος για το τι θέλουν αυτοί για την περιουσία του ελληνικού λαού. Εκτός από τον Υπουργό που υπερασπίζεται -και δεν είναι εδώ ο κύριος Υπουργός να την υπερασπιστεί- πρέπει να μας πουν και οι άλλοι συνάδελφοι πόσοι υπερασπίζονται αυτήν εδώ τη διαδικασία και πόσοι υπερασπίζονται τη δημόσια περιουσία και τη δημόσια κτήση.
      Όσον αφορά τώρα τους εργαζόμενους στη «SOFTEX», στην «ΑΓΝΟ» και στα Μεταλλεία Χαλκιδικής, θα ήθελα να πω ότι αυτή η ρύθμιση είναι μισή, ανεπαρκής και ιδιαίτερα για τους εργαζόμενους στα Μεταλλεία Χαλκιδικής είναι ιδιαίτερα άδικη. Δεν καλύπτει σε τίποτα αυτούς τους ανθρώπους και για όλες τις περιπτώσεις. Είχατε το παράδειγμα της «ΜΑΒΕ». Γιατί δεν έχετε το θάρρος να κάνετε το ίδιο πράγμα; Γιατί δηλαδή δεν αφήνετε να παραμένει η ασφαλιστική κάλυψη, έστω γι’ αυτήν την ισχνή περίοδο του πενταετούς προγράμματος; Πρόκειται για ένα πενταετές πρόγραμμα για το οποίο δεν καθορίζεται ποιο θα είναι το κατώτερο όριο του μισθού που θα δίνεται. Ενδεχομένως –και έτσι φαίνεται- να είναι ένας μισθός που στοιχειωδώς δεν θα μπορούν να τα βγάλουν πέρα οι εργαζόμενοι. Δεν προσδιορίζεται αυτό και δεν τους δίνετε τη δυνατότητα της ασφαλιστικής κάλυψης, είτε σε αυτούς που μέχρι τώρα έχουν θεμελιώσει το ασφαλιστικό δικαίωμα είτε σε αυτούς που θα το θεμελιώσουν κατά την περίοδο του πενταετούς προγράμματος. Σ’ αυτούς δεν δίνετε το δικαίωμα της ασφαλιστικής κάλυψης, ούτως ώστε να καλυτερέψουν το μισθό τους. Όλους τους άλλους, αυτούς τους πολλούς, τους έχετε κάνει πολλαπλώς πλουσιότερους. Εδώ για τους εργαζόμενους δεν βρίσκετε τα χρήματα για να τα δώσετε! Και αυτός δεν είναι λαϊκισμός εκ μέρους μας. Αυτή είναι μια ύστατη έκκληση ότι, εν πάση περιπτώσει, δώστε κάτι και γι’ αυτούς που θυσιάζονται μέχρι τώρα γι’ αυτήν τη σύγκλιση. Προς τα πού θα πάει τελικά αυτή η ανανέωση; Προς τα πού θα πάει ότι μετά από την ισχυρή Ελλάδα θα είναι ο ισχυρός πολίτης; Θα είναι ο ισχυρός πολίτης ο απολυμένος της «SOFTEX», της «ΑΓΝΟ» και ιδιαίτερα ο μεταλλωρύχος της Χαλκιδικής; Για όνομα του Θεού! Αυτά λέτε στους ανθρώπους; Αυτά είναι τα επικοινωνιακά τρικ που χρησιμοποιείτε; Απαντήστε σε όλες αυτές τις υποθέσεις. Δεν μπορείτε δηλαδή να εξασφαλίσετε τη ρύθμιση της «ΜΑΒΕ»; Δεν βρίσκονται αυτά τα λεφτά πουθενά; Τόσα πακέτα εισέρευσαν, τόσα χρήματα έχετε διαχειριστεί. Έστω την «τρύπα» αυτή που πάτε να κλείσετε με την «ΕΤΑ Α.Ε.» δεν δικαιούνται αυτοί οι εργαζόμενοι; Δεν είναι δημόσιο αγαθό να τους το δώσετε;
      Εν πάση περιπτώσει, εμείς βέβαια όχι μόνο δεν συμφωνούμε με αυτές τις ρυθμίσεις, αλλά λέμε ότι πράγματι και οι δύο Υπουργοί που βρίσκονται αυτήν τη στιγμή εδώ και οι συνάδελφοι από το κυβερνών κόμμα και ο Υπουργός κ. Χριστοδουλάκης έχετε υποχρέωση να απαντήσετε στον ελληνικό λαό στα δύο αυτά μεγάλα θέματα: πού εξωθείτε τους εργαζόμενους και τι κάνετε με την εκχώρηση και τη διαχείριση της δημόσιας περιουσίας.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Υφυπουργός Οικονομίας και Οικονομικών κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κυρία Πρόεδρε, αγαπητοί συνάδελφοι, το τελευταίο τμήμα του υπό ψήφιση νομοσχεδίου περιλαμβάνει διατάξεις οι οποίες επιλύουν σημαντικότατα ζητήματα, τα οποία αφορούν τη φορολογία κεφαλαίου και τους υπόλοιπους τομείς της φορολογίας. Είναι ρυθμίσεις οι οποίες έρχονται μετά από επιμελή επεξεργασία από τις υπηρεσίες και πιστεύουμε ότι είναι ρυθμίσεις οι οποίες εξυπηρετούν το σκοπό της φορολογικής δικαιοσύνης. 
     Πρέπει να πούμε ότι αυτή η Κυβέρνηση ήταν που θεσμοθέτησε την επιβολή ειδικού φόρου για τα ακίνητα τα οποία κατέχουν οι off shore εταιρείες. Πρέπει ταυτόχρονα να διευκρινίσουμε ότι η λειτουργία των off shore εταιρειών είναι μια νόμιμη λειτουργία σε ένα καθεστώς το οποίο προβλεπόταν.  Ήταν, λοιπόν, μία προσπάθεια του Υπουργείου Οικονομικών να αποκαλύψει τους πραγματικούς κατόχους. Αν όμως δεν επιθυμούν οι πραγματικοί κάτοχοι των ακινήτων να αποκαλυφθούν στα ονόματά τους, θα έχουν την πρόσθετη επιβάρυνση της φορολογίας του 3% επί της αξίας του ακινήτου μια φορολογία η οποία ασφαλώς είναι πολύ μεγάλη και ακριβώς γι’ αυτόν το σκοπό θεσμοθετήθηκε, για να γίνουν γνωστοί οι πραγματικοί κύριοι των ακινήτων.
     Είναι ιδιαίτερα σημαντικό και αυτό δεν γίνεται από λόγους περιεργείας του Υπουργείου Οικονομικών. Πιστεύω ότι είναι πολύ αφελής αυτός ο ισχυρισμός που διατυπώθηκε ότι είναι περίεργο –λέει- το Υπουργείο Οικονομικών για να μάθει τους ιδιοκτήτες. Το Υπουργείο Οικονομικών την οποιαδήποτε πληροφορία την αξιοποιεί για λόγους φορολογικούς και μόνο και όχι για λόγους περιεργείας.
     Ταυτόχρονα όμως δώσαμε τη δυνατότητα με προηγούμενες ρυθμίσεις, ώστε να υπάρχει το κίνητρο για τη μεταβίβαση αυτών των ακινήτων από τις off shore εταιρείες στα πραγματικά φυσικά πρόσωπα με την πληρωμή επιπλέον του 50% της φορολογίας. Ούτως ή άλλως δηλαδή, στις off shore εταιρείες υπήρξε νόμιμη κατοχή και η κυριότητα. Για τη μεταβίβαση στους πραγματικούς κυρίους επιβάλλεται μια πρόσθετη φορολογία η οποία αντιστοιχεί, σύμφωνα με το νόμο που ψηφίσαμε προηγούμενα, στο 50% του φόρου μεταβίβασης.
     Με αυτήν τη διάταξη, λοιπόν, λύνονται και ζητήματα τα οποία προέκυψαν στην πράξη γιατί ο σκοπός του νομοθέτη ήταν να αποκαλυφθούν οι πραγματικοί κύριοι. Όταν θα πρέπει να του επιβάλεις φόρο –που τυπικά μεν θα έπρεπε να του επιβληθεί φόρος γονικής παροχής, δηλαδή να πληρώσει φόρους μεγαλύτερους από την αξία του ίδιου του ακινήτου- ασφαλώς και δεν επιτυγχάνεται ο σκοπός της συγκεκριμένης διάταξης που ήταν, όπως είπα προηγούμενα, η αποκάλυψη των πραγματικά κατόχων. 
     Πρέπει να πούμε ότι επιλύονται ζητήματα προσαρμογής σε διατάξεις της κοινοτικής νομοθεσίας, όπως είναι το άρθρο 36 για την απαλλαγή από τα τέλη χαρτοσήμου τραπεζικών δανείων και πιστώσεων. Δηλαδή, εφαρμόζεται σε αυτήν την περίπτωση για όλες τις τράπεζες της  Ευρωπαϊκής Ένωσης ό,τι ισχύει και για τις ελληνικές τράπεζες και δεν υπάρχει καμία επέκταση απλώς υποχρεούμαστε να συμμορφωθούμε σε οδηγίες της Ευρωπαϊκής Ένωσης.
      Ρυθμίζονται ζητήματα του φόρου συγκέντρωσης κεφαλαίων και του ΦΠΑ, όπως και του τρόπου απόδοσης του ειδικού φόρου των κινηματογράφων.
     Πρέπει να πούμε ότι καθορίζονται αυστηρότερες κυρώσεις για τα εικονικά τιμολόγια, όπως και χθες αναφέραμε επί της αρχής, και προσδιορίζεται ο τρόπος απαλλαγής από την εκτίμηση περιουσιακών στοιχείων της «ΕΡΤ Α.Ε.»
     Λύνονται ζητήματα και αιτήματα της Πανελλήνιας Ομοσπονδίας Φοροτεχνικών για τη συμμετοχή τους στις επιτροπές συμβιβαστικής επίλυσης των διαφορών. Ήταν ένα αίτημα που το αποδεχθήκαμε γιατί είναι σημαντική η συμμετοχή των φοροτεχνικών, ενός κλάδου που συνεργάζεται για την απόδοση της φορολογικής δικαιοσύνης. Κρίναμε ότι ήταν σκόπιμη η συμμετοχή των φοροτεχνικών, όπως αυτοί εκπροσωπούνται μέσα από την Πανελλήνια Ομοσπονδία Φοροτεχνικών Ελευθέρων  Επαγγελματιών.
      Λύνονται ζητήματα τα οποία αφορούν μια μεγάλη μερίδα κατοίκων της Πρεβέζης ή υπαλλήλους του Υπουργείου Οικονομικών. 
    Πρέπει να πούμε ότι με αυτό το νομοσχέδιο λύνονται ζητήματα τα οποία αφορούν μεγάλο αριθμό συνεταιριστικών οργανώσεων που κλήθηκαν να αποδώσουν ΦΠΑ τον οποίο δεν εισέπραξαν για υπηρεσίες τους προς τους αγρότες. Οδηγούνταν αυτές οι συνεταιριστικές οργανώσεις χωρίς ευθύνη δική τους, χωρίς να έχουν  υπεξαιρέσει δηλαδή κάποια χρήματα σε πλήρη οικονομική καταστροφή και στο κλείσιμό τους. Έτσι θεωρήσαμε σκόπιμο τουλάχιστον για το παρελθόν αφού ήδη είναι γνωστή η φορολογική τους υποχρέωση για την είσπραξη του ΦΠΑ να λυθούν τα ζητήματα αυτά.
    Ιδιαίτερη έμφαση δόθηκε σε δύο άρθρα. Το ένα άρθρο αφορά τους εργαζομένους σε συγκεκριμένες εταιρείες που αναλυτικά αναφέρθηκαν –στη «SOFTEX» στην «ΤVX» και συνεταιρισμούς- και με τη ρύθμιση αυτή όπως ακριβώς προτάθηκε από το Υπουργείο οι απολυμένοι διασφαλίζουν, πρέπει να τονίσουμε, τη δυνατότητα συνταξιοδότησής τους σύμφωνα με τα όσα ισχύουν με το καθεστώς ασφάλισής τους κατά το χρόνο εργασίας τους. Με τη διάταξη προβλέπεται ότι εφόσον συμπληρώσουν προϋποθέσεις χρόνου ασφάλισης αλλά δεν έχουν συμπληρώσει το όριο ηλικίας δεν ασφαλίζονται από το πρόγραμμα αυτό. Με τον τρόπο αυτό και μετά τη συμπλήρωση του ορίου ηλικίας οι απολυμένοι θα λάβουν τη σύνταξη που εδικαιούντο εάν κατά το χρόνος της απόλυσής τους είχαν συμπληρώσει τις προϋποθέσεις του χρόνου ασφάλισης και ορίου ηλικίας.
    Πρέπει να πω ότι όσον αφορά τη διάταξη για τα Ελληνικά Τουριστικά Ακίνητα εάν δεν γνώριζα το τι ακριβώς συμβαίνει θα είχα καταλάβει ότι πρόκειται για μια σκανδαλώδη παραχώρηση περιουσίας του ελληνικού δημοσίου σε κάποιους ιδιώτες. Τα πράγματα δεν είναι έτσι. Το ελληνικό δημόσιο, δηλαδή ο ελληνικός λαός, έχει μια τεράστια ακίνητη περιουσία. Το μόνο που έχει κάνει μέχρι τα πρόσφατα χρόνια γι’ αυτήν τη μυθική ακίνητη περιουσία είναι ότι απλώς με καθυστέρηση δεκάδων χρόνια και ασθμαίνουσα η διοίκηση επιβάλλει κυρώσεις σε βάρος των καταπατητών. Κανένα απολύτως οικονομικό όφελος δεν είχε ή αν είχε, το όφελος ήταν ασήμαντο από τη διαχείριση αυτής της μεγάλης ακίνητης περιουσίας του δημοσίου. Έρχεται λοιπόν η Κυβέρνηση και τα συναρμόδια Υπουργεία και εισάγουν διατάξεις οι οποίες αποσκοπούν στην πλήρη οικονομική αξιοποίηση προς όφελος του ελληνικού λαού αυτής της μεγάλης περιουσίας. Μια περιουσία η οποία καταπατώνταν κατά πάγια βάση διαρκώς από συστάσεως ελληνικού κράτους μέχρι σήμερα έρχεται το Υπουργείο να την οργανώσει μέσα από τα Ελληνικά Τουριστικά Ακίνητα και να αποδώσει πραγματικά μια μεγαλύτερη αξία από αυτήν την οποία μέχρι τότε είχαν.
    Η μεταβίβαση των οποιονδήποτε ακινήτων στα Ελληνικά Τουριστικά Ακίνητα είναι η μεταβίβαση από το ελληνικό δημόσιο στο ελληνικό δημόσιο. Το λέμε πολύ απλά για να γίνει αντιληπτό γιατί μιλάμε για «Ελληνικά Τουριστικά Ακίνητα Α.Ε.» που είναι εταιρεία που ανήκει σήμερα που μεταβιβάζονται τα ακίνητα 100% στο ελληνικό δημόσιο. Και ασφαλώς θα μεταβιβαστούν ακίνητα, γιατί όταν θα εισαχθεί στο Χρηματιστήριο Αξιών Αθηνών θα είναι ελκυστικότερη για να μπορέσει να εισπράξει ακόμα περισσότερα ο αποκλειστικός μέτοχος σήμερα της εταιρείας «ΕΤΑ Α.Ε.» από το χρηματιστήριο. Δεν γίνεται για να χαριστεί σε κανέναν απολύτως καμία περιουσία κανένα τετραγωνικό ελληνικής γης. Και εξάλλου όπως προκύπτει από το ίδιο το άρθρο εκτάσεις οι οποίες είναι χρήσιμες για κοινή χρήση, για κοινή χρησιμοποίηση από τους πολίτες, εξαιρούνται παντελώς από τη μεταβίβαση. Έτσι, θα πρέπει να πούμε ότι ορίζεται ρητά στο άρθρο 49 παράγραφος 2 ότι δεν επιτρέπεται η μεταβίβαση κατά τις διατάξεις αυτού του νόμου περιουσιακών στοιχείων του ΕΟΤ που υπάγονται στο καθεστώς θεσμοθετημένης προστασίας του φυσικού περιβάλλοντος καθώς και περιουσιακών στοιχείων που βρίσκονται  σε περιοχή που έχει χαρακτηριστεί ζώνη προστασίας Α΄ κατά την έννοια του νόμου, ή περιουσιακών στοιχείων του ΕΟΤ που είναι δάση ή δασικές εκτάσεις και παρουσιάζουν ιδιαίτερο επιστημονικό αισθητικό και οικολογικό ενδιαφέρον, έχουν σημασία για την παραγωγή δασικών προϊόντων ή ασκούν ιδιαίτερη προστατευτική επίδραση επί εδαφών και υπογείων υδάτων καθώς δεν επιτρέπεται η μεταβίβαση λιμνών, αιγιαλών και κοινοχρήστων πραγμάτων.
      Είναι σαφής η διάταξη και μου προξενεί αλγεινή εντύπωση ότι ορισμένοι συνάδελφοι αναφέρθηκαν σε χάρισμα στους ιδιώτες. Δεν υπάρχει κανείς απολύτως ιδιώτης σ’ αυτήν τη φάση. Το ελληνικό δημόσιο μεταβιβάζει στη δική του εταιρεία, στην οποία είναι 100% μέτοχος το ίδιο το ελληνικό δημόσιο, περιουσιακά στοιχεία, για να πολλαπλασιάσει την αξία τους μέσα από το ελληνικό χρηματιστήριο.
      Ο ίδιος λόγος ακριβώς ισχύει για την όμοια διάταξη, η οποία προβλέπεται σε προηγούμενο άρθρο, όπου το ελληνικό δημόσιο μεταβιβάζει στις δικές του εταιρείες, θυγατρικές της Κτηματικής Εταιρείας του Δημοσίου, για τη δημιουργία αμοιβαίων κεφαλαίων για την πλήρη δηλαδή εκμετάλλευση ακινήτων, τα οποία μέχρι σήμερα δεν απέφεραν καμία απολύτως πρόσοδο, δεν είχαμε κανένα απολύτως έσοδο απ’ αυτά τα ακίνητα. Το μόνο που κάναμε είναι πάντοτε να συζητούμε για την επιβολή προστίμων για τους καταπατητές, να συζητούμε μετά από δεκαετίες και να ηθικοποιούμε τις συγκεκριμένες καταπατήσεις και να τις νομιμοποιούμε μέσα από τη Βουλή, όπως συνέβη –και είναι γνωστό- κατά το διάβα όλων αυτών των χρόνων της κοινοβουλευτικής δημοκρατίας μας.
      Διατυπώθηκε από συνάδελφο η εξής απορία: «Μα, με υπουργική απόφαση θα μεταβιβαστεί το ακίνητο;» Με τι μεταβιβάζεται το ακίνητο του δημοσίου μέχρι τώρα από συστάσεως ελληνικού κράτους; Μεταβιβάζεται με αποφάσεις, είτε των υπηρεσιακών παραγόντων, αν είναι μικρής σημασίας, είτε, αν έχει μεγαλύτερη αξία, σε όλες τις περιπτώσεις μεταβιβάζεται με υπουργική απόφαση ή αν είναι πολύ μεγάλη, τεράστια η αξία της ακίνητης περιουσίας, απαιτείται απόφαση του Υπουργικού Συμβουλίου.
      Σ’ αυτήν τη συγκεκριμένη περίπτωση απαιτείται για μείζονα κατοχύρωση όλων αυτών των προαπαιτούμενων που αναφέρονται στο νόμο, κοινή υπουργική απόφαση πέντε Υπουργών. Αν αυτό δεν αποτελεί κατοχύρωση των συμφερόντων του δημοσίου, το να αποφασίζουν πέντε Υπουργοί οι οποίοι, θα πρέπει να γνωρίζετε –και το γνωρίζετε- ότι δεν αποφασίζουν μόνοι τους, αλλά σε κάθε ένα από τα πέντε Υπουργεία ακολουθείται ειδική διαδικασία της έγκρισης, που σημαίνει δηλαδή ότι πρέπει να ακολουθηθεί η διαδικασία της αξιολόγησης, αλλά και της πρότασης από την πλευρά των υπηρεσιών του κάθε Υπουργείου, αν συντρέχουν οι προϋποθέσεις για τη μεταβίβαση, τότε τι αποτελεί κατοχύρωση; Στην πράξη δηλαδή θα απαιτηθούν πάνω από τριάντα πέντε υπογραφές αρμοδίων διοικητικών παραγόντων, γενικών διευθυντών, διευθυντών εισηγητών και όλων των διοικητικών παραγόντων πριν φθάσουμε στις υπογραφές των ίδιων των Υπουργών.
      Έτσι, λοιπόν, θα έλεγα ότι είναι άδικη η συγκεκριμένη κριτική για τη διάταξη αυτή. Το ελληνικό δημόσιο θα πρέπει να εκμεταλλευτεί απόλυτα την περιουσία του, που είναι περιουσία του ελληνικού λαού και πιστεύω ότι αυτές οι διατάξεις αποσκοπούν σ’ αυτήν την κατεύθυνση, τείνουν σ’ αυτήν την κατεύθυνση.
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Στη συνέχεια θα λάβουν το λόγο οι Κοινοβουλευτικοί Εκπρόσωποι, ο κ. Αλογοσκούφης, ο κ. Κωνσταντίνου, ο κ. Λαφαζάνης και ο κ. Τζέκης.
      Ορίστε, κύριε  Αλογοσκούφη, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, συζητάμε κάποιες διατάξεις, οι οποίες είναι βέβαια στην κατηγορία των άλλων διατάξεων, που έχουν σκοπό να τακτοποιήσουν διάφορες πράξεις και παραλείψεις της Κυβέρνησης όλα αυτά τα χρόνια.
      Θα επικεντρωθώ σε τρεις διατάξεις, διότι ο εισηγητής μας και οι συνάδελφοι έκαναν καταλυτική κριτική στο υπόλοιπο νομοσχέδιο.
      Έχουμε την παράγραφο 18 στο άρθρο 39, όπου αυτή η παράγραφος προβλέπει τη μεταφορά εσόδων από το Φόρο Προστιθέμενης Αξίας που θα καταγράφονταν στον προϋπολογισμό του 2004. Προβλέπει δηλαδή ότι θα καταγραφούν στον προϋπολογισμό του 2003. Πριν από λίγες εβδομάδες είχαμε συζήτηση στη Βουλή για το πώς έχει εκτροχιαστεί πλήρως ο προϋπολογισμός κι έρχεται τώρα η Κυβέρνηση, με αυτήν τη διάταξη και τινάζει το φετινό προϋπολογισμό του 2004 ακόμη πιο πολύ, τον πετάει δηλαδή στον αέρα.
      Η Κυβέρνηση, στην αγωνία της να κλείσει τον προϋπολογισμό του 2003, μεταφέρει έσοδα που κανονικά θα αντιστοιχούσαν στο φετινό προϋπολογισμό -δηλαδή της χρονιάς που άρχισε να τρέχει- στην προηγούμενη χρονιά για να κλείσει εκείνη τη μεγάλη τρύπα και να μην την αφήσει στους διαδόχους της. Διότι, προφανώς, γνωρίζει ότι ο ελληνικός λαός στις εκλογές που έρχονται, θα εκλέξει άλλη κυβέρνηση, δηλαδή θα εκλέξει κυβέρνηση της Νέας Δημοκρατίας. Προσπαθεί κατ’ αυτόν τον τρόπο να υπονομεύσει τη δημοσιονομική διαχείριση του 2004.
      Κύριοι συνάδελφοι, είναι απαράδεκτη και άθλια αυτή η μεθόδευση της παραγράφου 18 στο άρθρο 39. Είναι απαράδεκτο να ερχόμαστε εκ των υστέρων και να αλλάζουμε τους κανόνες της δημοσιονομικής διαχείρισης, όταν μάλιστα έχει ψηφιστεί ο προϋπολογισμός του κράτους. Δεν θα έπρεπε να κάνετε κριτική στο τι θα γίνει στον προϋπολογισμό του 2004, αυτόν που είναι έτσι και αλλιώς κυριολεκτικά στον αέρα και τον υπονομεύετε ακόμα περισσότερο;
    (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
    Υπάρχει το άρθρο 47, το οποίο έρχεται να διορθώσει εν μέρει τα ημαρτημένα της Κυβέρνησης αναφορικά με δύο σκανδαλώδεις κυβερνητικές αποφάσεις, που ελήφθησαν πριν από μερικά χρόνια, αυτές που αφορούσαν την Αθηναϊκή Χαρτοποιία, την «TVX-HELLAS» και τα ημαρτημένα κάποιων αγροτικών συνεταιρισμών. Ακόμα και εδώ που έρχεσθε να πάρετε αποφάσεις υπέρ των εργαζομένων, υπέρ αυτών που έχασαν τη δουλειά τους, υπέρ αυτών, που χωρίς να φταίνε, έπεσαν θύματα των δικών σας πράξεων και παραλείψεων, τελικά εφαρμόζετε δύο μέτρα και δύο σταθμά. 
    Οι συνάδελφοι ζήτησαν τα ειδικά προγράμματα ειδίκευσης, κατάρτισης και απόκτησης επαγγελματικής εμπειρίας να ισχύσουν για όλους τους εργαζομένους που έχουν χάσει τη δουλειά τους -και για αυτούς που είναι κάτω από πενήντα ετών- και να υπάρξει πλήρης ασφαλιστική κάλυψη για όλους αυτούς που θα μετέχουν σ’ αυτά τα ειδικά προγράμματα, αν και δεν προβλέπεται.
    Εμείς περιμένουμε να διορθώσετε τα πράγματα, ώστε να καλυφθούν όλοι και ασφαλιστικά, όσον αφορά τη συμμετοχή τους σε ειδικά τοπικά προγράμματα επανειδίκευσης, κατάρτισης και απόκτησης επαγγελματικής εμπειρίας, και να περιοριστεί το κοινωνικό πρόβλημα που δημιουργείται σε περιοχές, όπως είναι η Δράμα ή η Χαλκιδική. Ακόμα και αυτή η ρύθμιση που φέρνετε, δεν αρκεί. Πρέπει να υπάρξει μία πιο γενναία, πιο κοινωνική και πιο σωστή ρύθμιση. 
    Προχωρώ στο άρθρο 49, το οποίο είναι η πέτρα του σκανδάλου σ’ αυτό το νομοσχέδιο. Είναι απαράδεκτο με διατάξεις που περιέχονται στο άρθρο 49 να ενθαρρύνουμε με έμμεσο και αδιαφανή τρόπο την εκποίηση της κρατικής περιουσίας. Εμείς, όπως ξέρετε, δεν είμαστε κατά των ιδιωτικοποιήσεων, αλλά δεν θα συναινέσουμε ποτέ σε διαδικασίες που είναι αδιαφανείς, έμμεσες και οι οποίες υποκρύπτουν σκάνδαλα. Αρκετά έχουν γίνει με την ΕΤΑ. Δεν πρόκειται να συνηγορήσουμε σε καμία περίπτωση στη συνέχιση αυτής της διαδικασίας και της αμαρτωλής λειτουργίας αυτής της εταιρείας, προκειμένου για μία ακόμα φορά η Κυβέρνηση να εισπράξει κάποια χρήματα, εισάγοντας την εταιρεία στο χρηματιστήριο, για να καλύψει τις τρύπες του προϋπολογισμού.
    Κατά συνέπεια γι’ αυτό το συγκεκριμένο ζήτημα, δηλαδή για το άρθρο 49, που είναι ένα από τα πιο απαράδεκτα άρθρα αυτού του νομοσχεδίου, θα ζητήσουμε τη διεξαγωγή ονομαστικής ψηφοφορίας, ώστε ο κάθε Βουλευτής να τοποθετηθεί ατομικά πάνω στο συγκεκριμένο ζήτημα. Δέχονται οι συνάδελφοι της Πλειοψηφίας, τώρα στην εκπνοή αυτής της κοινοβουλευτικής θητείας τους, να συμβάλουν σε αυτές τις αδιαφανείς διαδικασίες;
      Δέχονται να επικυρώσουν αυτά τα οποία γίνονται στην εταιρεία ΕΤΑ; Αυτό είναι το ερώτημα και γι’ αυτό το ερώτημα θα καταθέσουμε αίτημα ονομαστικής ψηφοφορίας προκειμένου να τοποθετηθούν όλοι, ατομικά και με πλήρη συναίσθηση της ευθύνης.
      ΠΡΟΕΔΡΕΥΩΝ (Παναγιώτης Σγουρίδης): Επειδή έχουν ήδη διανεμηθεί οι προσθήκες, οι διαγραφές και οι αναδιατυπώσεις στην τροπολογία για την «ΤVX» και έχουν μοιραστεί στους συναδέλφους Βουλευτές, θα παρακαλούσα, να κατατεθούν και στα Πρακτικά.
      Ο κ. Κωνσταντίνου έχει το λόγο. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Πάχτας καταθέτει για τα Πρακτικά τις προαναφερθείσες προσθήκες -διαγραφές- αναδιατυπώσεις, οι οποίες έχουν ως εξής:
      ΠΡΟΣΘΗΚΕΣ -ΔΙΑΓΡΑΦΕΣ -ΑΝΑΔΙΑΤΥΠΩΣΕΙΣ
      Στο Σχέδιο Νόμου
      «Μέτρα αναπτυξιακής και κοινωνικής πολιτικής - αvτικειμενικoπoίηση του
      φορολογικού ελέγχου και άλλες διατάξεις»
      για την τροπολογία 2046/222
      1. Στο άρθρο 1:
      Στην παρ. 1 (σελ. 4) μετά τις λέξεις «έχει ισχύ νόμου» προστίθενται οι λέξεις «από της υπογραφής της».
      Στο τελευταίο εδάφιο της περίπτωσης Α) στο προοίμιο της υπ’ αρ. 22137 σύμβασης (σελ 8 της τροπολογίας) μετά τις λέξεις «της παραγράφου 9» προστίθενται οι λέξεις «του άρθρου 46 α».
      Στη σελίδα 14 της τροπολογίας στο τέταρτο εδάφιο διαγράφονται οι λέξεις «δικηγόρους Αθηνών», αντικαθίσταται το όνομα «Νάσο» με το όνομα»Αθανάσιο», αντικαθίσταται η λέξη «Αθηνών» από τη λέξη «Πειραιώς» και στο τέλος του εδαφίου πριν από την τελεία προστίθενται οι λέξεις «και TI.BΙ.EΞ GOLD LNC.».
      Στη σελίδα 15 της τροπολογίας το όνομα «Ν. Φελώνης» αντικαθίσταται από το Φελώνης» 
      Στην παρ. 2 περίπτωση α) εδάφιο πρώτο (σελ. 15) μετά τις λέξεις «περιέρχεται αυτοδικαίως» προστίθενται οι λέξεις «κατά πλήρη κυριότητα».
      Στην παρ. 2 περίπτωση α) εδάφιο δεύτερο (σελ. 15) μετά τις λέξεις «των δικαιωμάτων μεταλλειοκτησίας» η λέξη «συντελείται» αντικαθίσταται από τη λέξη «πληρούται». Επίσης στο τέλος του ίδιου εδαφίου πριν από την τελεία τίθενται οι λέξεις «και έχει διαπιστωτικό απλώς χαρακτήρα». Στο τέλος της περίπτωσης α) της ίδιας παραγράφου προστίθενται νέα εδάφια ως εξής: «Από την υπογραφή της κυρούμενης Σύμβασης Εξωδικαστικού Συμβιβασμού, κατασχέσεις ή άλλες πράξεις ή μέτρα αναγκαστικής εκτέλεσης επί των στοιχείων του ανωτέρω ενεργητικού είναι απολύτως άκυρες και δεν έχoυν ισχύ έναντι του Ελληνικού Δημοσίου και των - τυχόν διαδόχων του. Μέχρι τη δημοσίευση του παρόντος νόμου, το Ελληνικό Δημόσιο ουδεμία ευθύνη έχει και δεν βαρύνεται με δαπάνες φύλαξης και συντήρησης του συνόλου των στοιχείων του ανωτέρω ενεργητικού.»
      Στην παρ. 2 περίπτωση δ) (σελ.16) οι λέξεις «απόσπασης αυτής» αντικαθίστανται από τις λέξεις «περιέλευσης αυτών στο Ελληνικό Δημόσιο» και μετά το άρθρο «479» τίθεται κόμμα και προστίθεται «481».
      Στην παράγραφο 6 (σελ.17) μετά τις λέξεις «Εξώδικης Καταγγελίας του Ελληνικού Δημοσίου» προστίθενται οι λέξεις «απαλλασσομένων όλων των συμβαλλομένων σε αυτήν μερών από οποιαδήποτε ευθύνη ή υποχρέωση έναντι αλλήλων που απορρέει από την εν λόγω Σύμβαση,».
      2. Στο άρθρο 2:
      Στην παρ. 1 (σελ. 17) μετά τις λέξεις «έχει ισχύ νόμου» προστίθενται οι λέξεις «από της υπογραφής της,». Στη σελίδα 23 στο τέλος διαγράφονται η λέξη «άρθρο» και ο αριθμός «2».
      Στη σελίδα 218 στο πρώτο εδάφιο του σημείου Β. τίθεται μετά τη λέξη «παράρτημα» ο αριθμός III με λατινική γραφή. Στο δεύτερο εδάφιο του ίδιου ,σημείου διαγράφεται η λέξη «μέχρι» και τα αποσιωπητικά.
      Στην ίδια σελίδα (218) στο δεύτερο εδάφιο του σημείου Ε. τίθεται μετά τη λέξη «παράρτημα» ο αριθμός IV με λατιvική γραφή.
      Στο άρθρο 3 της uπ’ αριθ. 22138 Σύμβασης (σελ. 222) στην αρχή του πρώτου εδαφίου τίθεται αρίθμηση «3.1.».
      Στο σημείο α) οι λέξεις «πρoστατεύει με» αvτικαθίσταται από τη λέξη «εκτελεί».
      Στο ίδιο σημείο μετά τις λέξεις «εργασιών και διαδικασιών» πρoστiθεvται οι λέξεις «για την προστασία του περιβάλλοντος και τη συντήρηση των υπoγείων έργων, λιμνών, τελμάτων και φραγμάτων» και διαγράφονται οι λέξεις; «το περιβάλλον για τη συντήρηση».
      Στο τέταρτο εδάφιο του σημείου β) της ίδιας παραγράφου μετά τις λέξεις «δικαιούνται να» (σελ 223) προστίθεται η λέξη «διενεργεί», διαγράφεται η περίοδος από τη λέξη «εκτελεί» μέχρι και τις λέξεις «Μεταλλείων Κασσάνδρας» και διαγράφονται επίσης οι λέξεις «τον εφοδιασμό με», ενώ τέλος προστίθεται η λέξη «άδειες» πριν από τη λέξη «γεωτεχνικές».
      Στην αρχή του εδαφίου και πριν από τις λέξεις «Παράλληλα με τις ανωτέρω υποχρεώσεις» τίθεται αρίθμηση «3.2».
      Στην αρχή του επόμενου εδαφίου και πριν από τις λέξεις «Το Ελληνικό Δημόσιο αναλαμβάνει» τίθεται αρίθμηση «3.3».
      Στην αρχή του επόμενου εδαφίου και πριν από τις λέξεις «Το επενδυτικό σχέδιο, όπως θα εγκριθεί» τίθεται αρίθμηση «3.4.».
      Στην αρχή του επόμενου εδαφίου και πριν από τις λέξεις «Η Αγοράστρια υποχρεούται» τίθεται αρίθμηση «3.5».
      Στη σελίδα 228 το άρθρο 8 με τίτλο «Ισχύς της Σύμβασης» διορθώνεται σε άρθρο 9.
      3. Στο τέλος της παρ.6 του άρθρου 2 (σελ.232) διαγράφεται το τελευταίο εδάφιο και προστίθεται νέο εδάφιο ως εξής:
      «Η ισχύς του παρόντος καθώς και του προηγούμενου άρθρου αρχίζει από την ημερομηνία δημοσίευσης του νόμου στην Εφημερίδα της Κυβερνήσεως, εκτός εάν ορίζεται διαφορετικά στις επί μέρους ρυθμίσεις τους».»)
      ΦΛΩΡΟΣ ΚΩΝΣΤΑΝΤΙΝΟΥ:  Κύριε Πρόεδρε, ήλπιζα ότι θα προλάβαινα τον κοινοβουλευτικό εκπρόσωπο της Νέας Δημοκρατίας πριν καταθέσει την αίτηση ονομαστικής ψηφοφορίας, για το λόγο ότι όλοι μας στην αρμόδια επιτροπή, πριν από ένα μήνα, όταν συζητούσαμε το νομοσχέδιο, όλοι αναγνωρίσαμε τη σπουδαιότητα όλων των άρθρων, αλλά ιδιαίτερα του άρθρου 47 και είχαμε ζητήσει και το είχε αποδεχθεί η Κυβέρνηση, να προχωρήσουμε σε γρήγορες διαδικασίες για κάποιες πληρωμές των απολυμένων. Το κάναμε τότε και το επαναλαμβάνω αυτήν τη στιγμή για το λόγο ότι όλοι αναγνωρίζουμε τη δυσκολία στην οποία βρίσκονται οι απολυμένοι και η όποια καθυστέρηση δεν νομίζω ότι λειτουργεί θετικά γι’ αυτούς. Λυπάμαι που η Νέα Δημοκρατία παίρνει αυτήν την ευθύνη τώρα. Κατά τη γνώμη μου, ψάχνοντας να βρει αφορμή σε άλλο άρθρο, θέλει να καθυστερήσει τη ρύθμιση του άρθρου 47.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δέχεστε μία διακοπή;
      ΦΛΩΡΟΣ ΚΩΝΣΤΑΝΤΙΝΟΥ: Βεβαίως κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το άρθρο 47, κύριε συνάδελφε, ψηφίζεται πριν από το άρθρο 49. Εμείς δεν θέλουμε να καθυστερήσουμε την ψήφιση του άρθρου 47, είναι ξεκάθαρο. Σε καμία περίπτωση δεν θέλουμε να καθυστερήσουμε ούτε τη συζήτηση της τροπολογίας για την «TVX», αλλά είναι μείζον το θέμα του άρθρου 49.
	ΦΛΩΡΟΣ ΚΩΝΣΤΑΝΤΙΝΟΥ: Αυτό είναι άλλο, γι’ αυτό και όπως είδατε η παρέμβασή μου και εδώ και στην επιτροπή δεν είχε το χαρακτήρα της αντιδικίας αλλά της υπενθύμισης της οξύτητας, όχι μόνο σπουδαιότητας, του θέματος.
	Έρχομαι  πάλι τώρα στην τρίτη ενότητα που συζητούμε τώρα του νομοσχεδίου «Μέτρα αναπτυξιακής και κοινωνικής πολιτικής». Είναι διάχυτη η προσπάθεια από χθες, από τον κ. Μητσοτάκη κατ’ αρχάς που πρωτομίλησε, αλλά και σήμερα από τη Νέα Δημοκρατία, να παρουσιάσει ότι αυτό το νομοσχέδιο κάνει μια προσπάθεια να λύσει κάποια προβλήματα αλλά, εν πάση περιπτώσει έχει καθαρά προεκλογικό χαρακτήρα.
	Είπα και χθες και θέλω να επαναλάβω ιδιαίτερα για την τρίτη ενότητα των άρθρων που συζητούμε –γιατί πράγματι περιλαμβάνονται πολλές ρυθμίσεις σε αυτήν την ενότητα- ότι το νομοσχέδιο αυτό ήλθε και στην αρμόδια επιτροπή πριν από ένα μήνα και πλέον, σε ανύποπτη στιγμή, όταν κανείς δεν είχε υπόψη του ότι θα υπήρχαν τέτοιου είδους εξελίξεις και δεν μπορεί κανείς να κατηγορήσει την Κυβέρνηση ότι από τότε το μεθόδευε ή οι ρυθμίσεις που γινόταν τότε είχαν κάποια άλλη σκοπιμότητα. Το ότι σήμερα το επικαλείται η Νέα Δημοκρατία, κατά τη γνώμη μου, δεν έχει άλλη σκοπιμότητα παρά μόνο στο γενικό βωμό της αντιπαράθεσης με την Κυβέρνηση, δεδομένου ότι το κλίμα σιγά-σιγά γίνεται προεκλογικό, να έχει κάτι να λέει. Περί αυτού και μόνο πρόκειται και τίποτα παραπάνω. 
      Ο Κοινοβουλευτικός Εκπρόσωπος όμως είπε και κάτι άλλο. Είναι δυνατόν να γίνονται τέτοιες ρυθμίσεις στην εκπνοή της θητείας και γι’ αυτό, για το άρθρο 49 καταθέτει αίτηση ονομαστικής ψηφοφορίας; Μα, δεν ήταν  η εκπνοή της θητείας της παρούσας Βουλής. Όταν το ψηφίσαμε και στην επιτροπή δεν υπήρχε θέμα εκπνοής της θητείας της παρούσας Βουλής. Πώς λοιπόν το επικαλείται τώρα και δήθεν με αυτήν την αιτία η Νέα Δημοκρατία καταθέτει αίτηση ονομαστικής ψηφοφορίας; Είναι προφάσεις εν αμαρτίαις.
      Δεν πρόκειται λοιπόν για καμία άθλια μεθόδευση και όλα αυτά τα ηχηρά που είπε ο κ. Αλογοσκούφης,  πρόκειται για μία ροή των πραγμάτων, έτσι όπως είχαν προγραμματιστεί και έτσι όπως εξελίσσονται μέχρι τώρα.
Γι’ αυτό νομίζω ότι αντί να καταγγέλλουμε γενικά, καλό θα ήταν να απαντούμε ειδικά και συγκεκριμένα στα άρθρα.
      Κύριε Αλογοσκούφη, θέλω να σας ρωτήσω και πάλι κάτι που αποφύγατε εντέχνως και σήμερα να πράξετε. Στο άρθρο 49 η παράγραφος 6 προβλέπει ότι δημιουργείται ίδρυμα Γεωργίου Παπανδρέου στο Καλέτζι της Αχαΐας, αυτό για το οποίο είχατε τη μικροψυχία στην επιτροπή να το καταψηφίσετε, ενώ το ΠΑΣΟΚ και η Κοινοβουλευτική Ομάδα του ΠΑΣΟΚ με μεγαλοψυχία και όπως αρμόζει –όχι ότι κάνουμε χάρη σε κανέναν, αλλά έτσι πρέπει- ψηφίσαμε και δημιουργήσαμε ορθώς και άλλα τέτοια ιδρύματα για να ασχολούνται, να προβάλουν και να ερευνούν, για να συμβάλουν στην πολιτική ζωή του τόπου. Στην επιτροπή καταψηφίσατε αυτήν την προσπάθεια. 
	Ερωτώ τον κ. Μητσοτάκη: κύριε Μητσοτάκη, εσείς καταψηφίζετε αυτήν τη διάταξη για τη δημιουργία ιδρύματος Γεωργίου Παπανδρέου; Ερωτώ έναν-έναν τους Βουλευτές.
	ΑΔΑΜ ΡΕΓΚΟΥΖΑΣ: …
	ΦΛΩΡΟΣ ΚΩΝΣΤΑΝΤΙΝΟΥ: Σας παρακαλώ, κύριε συνάδελφε, μην ταράζεστε.
	Ερωτώ τον εισηγητή της Νέας Δημοκρατίας εξ Αχαΐας: καταψηφίζει αυτήν τη διάταξη που αφορά το ίδρυμα Γεωργίου Παπανδρέου; Μα, τέτοια μικροψυχία επιτέλους;
      Στο άρθρο 49 βρήκατε να κάνετε δήθεν ονομαστική ψηφοφορία;
      Έρχομαι στο άρθρο 47, για το οποίο τοποθετήθηκαν πολλοί συνάδελφοι. Βέβαια τοποθετήθηκαν ελλιπώς και όταν λέω «ελλιπώς» εννοώ όχι μόνο ως προς την τοποθέτησή τους αλλά και ως προς τη μνήμη τους, γιατί το πρόβλημα που έχουν πολλές επιχειρήσεις, μεταξύ των οποίων και η «SOFTEX» στη Δράμα, δεν είναι σημερινό πρόβλημα αλλά είναι πρόβλημα του ’99, όταν ομοφώνως πουλήθηκε η Αθηναϊκή Χαρτοποιία.
      ΑΓΓΕΛΟΣ ΤΖΕΚΗΣ: Όχι ομοφώνως.
      ΦΛΩΡΟΣ ΚΩΝΣΤΑΝΤΙΝΟΥ: Με συγχωρείτε, έχετε δίκιο, εννοούσα πλην του ΚΚΕ. Δεν θέλω να είμαι άδικος για κανέναν και θα το έχετε διαπιστώσει, κύριε συνάδελφε.
      Το δεύτερο που θέλω να πω σχετικά με το άρθρο 47 είναι ότι εδώ συζητούμε τα ασφαλιστικά των απολυθέντων ή αυτών που κινδυνεύουν να χάσουν την εργασία τους, άρα όλες οι εταιρείες –αναφέρομαι στους συναδέλφους εκ Χαλκιδικής- όλοι οι απολυμένοι ή αυτοί που κινδυνεύουν να απολυθούν, θα έχουν σε ό,τι αφορά το ασφαλιστικό τους –και πρέπει να έχουν- ενιαία αντιμετώπιση.
      Όμως θέλω να απευθυνθώ και προς την Κυβέρνηση σε ό,τι αφορά τους απολυμένους. Σε ό,τι με αφορά –και λυπάμαι που λέω ότι πολλές φορές ήμουν μόνος σ’ αυτήν την προσπάθεια σε ό,τι αφορά τη «SOFTEX»- ζητήσαμε να υπάρξει τοπικό πρόγραμμα αντιμετώπισης των απολυμένων, διότι οι συνθήκες εύρεσης εργασίας στη Δράμα, από όπου κατάγομαι, είναι δύσκολες.
      Κύριε Υπουργέ, το κάναμε αυτό για τους απολυμένους, τους οποίους προσπαθώ κι εγώ να βοηθήσω, όπως και άλλοι, γιατί είναι άλλο πράγμα το να απολύεται κάποιος στη Δράμα και άλλο πράγμα το να απολύεται κάποιος στην Αθήνα. Δεν κάναμε αγώνα για να λυθούν προβλήματα με αυτήν την προσπάθεια που κάνουμε για τη Δράμα και για την Αθήνα, γιατί η δυνατότητα αντιμετώπισης του προβλήματος του άνεργου στην Αθήνα απ’ ό,τι γνωρίζω –δεν είμαι σε θέση να είμαι απόλυτος- είναι διαφορετική.
      Δεν βρίσκω για ποιο λόγο θα πρέπει να υπάρξει δαπάνη ανάλογη και αντίστοιχη με τις δαπάνες που θα υπάρξουν στη Δράμα και υπάρχουν και πολλές τέτοιες επαρχιακές περιοχές. Άρα δεν είναι το θέμα μας αν θα υπάρξει και πρόσθετο πρόγραμμα απολυμένων στην Αθήνα, αλλά αυτά τα χρήματα να διατεθούν για απολυμένους στη Δράμα, γιατί όχι στη Χαλκιδική ή όπου αλλού, γιατί βλέπω ότι ετοιμάζεται άλλο πρόγραμμα.
      Το τρίτο που θέλω να σας πω σε σχέση με το άρθρο 47 –αναφέρομαι πάντα στη «SOFTEX» γιατί δεν ξέρω για τους υπόλοιπους απολυμένους τι υπάρχει- είναι για τους υπόλοιπους διακόσιους που δεν έχουν ενταχθεί αυτήν τη στιγμή σε κανένα πρόγραμμα. Κύριε Υπουργέ, η χρηματοδότηση θα γίνει από σας και δεν ξεπερνά τα δέκα με δώδεκα εκατομμύρια ευρώ. Νομίζω ότι ο κάθε καλόπιστος θα ρωτήσει: «Μα, εκεί κολλάμε τώρα, στα δέκα με δώδεκα εκατομμύρια ευρώ για να κάνουμε πρόγραμμα όχι μόνο για διακόσιους απολυμένους αλλά για διακόσιες οικογένειες»; Είναι τόσο δύσκολο; Είναι τόσο πολύ; Είναι τόσο μεγάλο ποσό;
      Και σε ό,τι αφορά αυτό το άρθρο για την ασφάλιση, ζητήσαμε την πλήρη ασφάλιση. Μία λέξη είναι και νομίζω ότι το ποσό που έχει διατεθεί μέχρι για τους εκατόν ενενήντα απολυμένους από τη «SOFTEX» της Δράμας 13,7 εκατομμύρια ευρώ είναι προδιαγεγραμμένο. Δηλαδή προβλέπει  και το ποσό που θα δαπανηθεί για την ασφάλισή τους. Δεν έχετε πρόβλημα και με το Γενικό Λογιστήριο αν κάνετε τη ρύθμιση που σας προτείνω εγώ αλλά και όλοι οι φορείς της Δράμας. Δεν νομίζω ότι σ’ αυτό πρέπει να καθυστερήσετε.
      Πιστεύω, κύριε Υφυπουργέ, ότι το άρθρο 47 πρέπει να μεταβληθεί. Μπορεί να αλλάξει, μπορεί να συμπληρωθεί και μπορεί να είναι σωστότερο και αποτελεσματικότερο για το στόχο που έθεσε η Κυβέρνηση. Και αυτόν το στόχο τον στηρίζουμε. Δηλαδή, το θέμα είναι πώς θα λύσει τα προβλήματα αυτών των ανθρώπων. Έτσι που το πάτε δεν τα αντιμετωπίζετε τουλάχιστον με τον τρόπο που πρέπει ή με τον τρόπο που θέλετε ή τουλάχιστον εμείς θέλουμε να αντιμετωπιστούν.
      ΠΡΟΕΔΡΕΥΩΝ (Παναγιώτης Σγουρίδης):  Έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
      Α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Γιουγκοσλαβίας για διεθνείς οδικές μεταφορές επιβατών και εμπορευμάτων». 
      Β) «Κύρωση της Συμφωνίας μεταξύ της Κυβέρνησης Ελληνικής Δημοκρατίας και της Κυβέρνησης της Δημοκρατίας του Καζακστάν επί των Διεθνών Οδικών Μεταφορών Επιβατών και Εμπορευμάτων» και
      Γ) «Κύρωση των τροποποιήσεων του Καταστατικού Χάρτη και της Σύμβασης της Διεθνούς Ένωσης Τηλεποικοινωνιών- Μινεάπολη 1998».
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ακούσαμε τον κύριο Υφυπουργό να λέει, πρώτον, για το ζήτημα του άρθρου 35 για τις off shore εταιρείες.
       Θα ήθελα να υπενθυμίσω ότι με πομπώδεις χαρακτηρισμούς η Κυβέρνησης μας είχε αναγγείλει ότι βάζει χέρι στις παράκτιες αυτές εταιρείες, ότι πλέον και αυτές προκειμένου να εισέλθουν στη χώρα μας θα πληρώνουν φόρο. Έτσι, λοιπόν, βλέπουμε σταδιακά η μία τροποποίηση να έρχεται πίσω από την άλλη και να δημιουργεί ένα φορολογικό παράδεισο μέσα στη χώρα μας γι’ αυτές τις εταιρείες, οι οποίες έχουν τα ακίνητα και οι οποίες μεταβιβάζουν τώρα σε φυσικά πρόσωπα που θα έχουν συγγενική σχέση με τον ιδιοκτήτη την τεράστια περιουσία τους.
      Δεν κάνετε, λοιπόν,  τίποτε άλλο παρά να είστε πιστοί σ’ αυτήν την πολιτική που εφαρμόζετε εδώ και χρόνια. Εξάλλου  ανυπολόγιστα είναι τα έσοδα που χάνει το δημόσιο απ’ αυτήν τη ρύθμιση.
      Έρχομαι τώρα στο ζήτημα της «ΕΤΑ  Α.Ε.» Ο κύριος Υφυπουργός είπε ότι σ’ αυτή τη φάση δεν προχωράμε σε ιδιωτικοποίηση αλλά με υπουργικές αποφάσεις δίνουμε την τεράστια περιουσία του δημοσίου σ’ αυτήν την εταιρεία για να τη διαχειριστεί διά μέσου του χρηματιστηρίου.
      Η επόμενη φάση ακριβώς είναι ότι θα προχωρήσει στην ιδιωτικοποίηση αυτής της τεράστιας περιουσίας του δημοσίου. Ας μην κρυβόμαστε πίσω από το δάκτυλό μας. Τα πράγματα είναι καθαρά. Και μια κυβέρνηση που ξεπουλά όχι μόνο ακίνητη περιουσία αλλά στρατηγικής σημασίας επιχειρήσεις στο ιδιωτικό κεφάλαιο, δεν περιμένουμε και άλλη επιχειρηματολογία από την πλευρά της. Είναι γνωστό τι πάει να κάνει με τη συγκεκριμένη εταιρεία και είναι γνωστοί οι επιχειρηματολογικοί όμιλοι που δραστηριοποιούνται πλέον στην εκμετάλλευση της τεράστιας αυτής ακίνητης περιουσίας.
       Θέλει να εξασφαλίσει γι’ αυτούς τους επιχειρηματικούς ομίλους και μετά τους Ολυμπιακούς Αγώνες την κερδοφορία τους. Τους δίνει, λοιπόν, την εκμετάλλευση μιας τεράστιας περιουσίας με 100 δισεκατομμύρια το μετοχικό κεφάλαιο.  Τρισεκατομμύρια δραχμές είναι η ακίνητη περιουσία του ελληνικού δημοσίου που θα δοθεί σ’ αυτούς τους κυρίους για εκμετάλλευση.
      Εδώ υπάρχει, κύριε Πρόεδρε, η εκκρεμότητα στο Συμβούλιο της Επικρατείας. Γιατί βιάζεστε, κύριε Υφυπουργέ;  Με ποιους έχετε συμφωνήσει και τι έχετε συμφωνήσει; Τα ίδια είχατε κάνει και με την «TVΧ». Έτσι κάνετε και τώρα με την «ΕΤΑ   Α.Ε.» διά μέσου του χρηματιστηρίου. Άρα για μας είναι συγκεκριμένο το ζήτημα και γι’ αυτό συμφωνούμε με την αίτηση ονομαστικής ψηφοφορίας. Πιστεύουμε ότι θα πρέπει οι Βουλευτές της Πλειοψηφίας καλά να σκεφθούν πού θα δώσουν την ψήφο τους, διότι πρέπει να σκεφθούν ότι αυτή η περιουσία δεν είναι προσωπική τους, δεν είναι οικογενειακή τους.
     Είναι περιουσία του ελληνικού λαού και δεν μπορεί καμιά κυβέρνηση είτε η σημερινή είτε η αυριανή, όποια και αν είναι αυτή, να ξεπουλάει αυτήν την τεράστια περιουσία του ελληνικού λαού.
     Έρχομαι τώρα στο άρθρο 47. Έκανε κάποιες αναφορές ο κύριος Υφυπουργός, αλλά στο διά ταύτα δεν πήγε. Ακούσαμε και τον Κοινοβουλευτικό Εκπρόσωπο του ΠΑΣΟΚ να μιλάει για τη Δράμα. Φυσικό είναι, γιατί εκεί εκλέγεται. Όμως για μας η ανεργία κτυπά το ίδιο τον εργάτη στη «Softex», τον εργάτη στη Θεσσαλονίκη, το γουνεργάτη στην Καστοριά, κτυπάει το ίδιο την εργάτρια της «Palco» στην Αθήνα, που μέχρι τώρα που μιλάμε είναι άνεργες. Είδαμε και τα περίφημα προγράμματα για τα οποία πολλές πτέρυγες εδώ μέσα έδιναν υποσχέσεις, είτε της Κυβέρνησης είτε και άλλες. Το ζήτημα δηλαδή είναι πιο ουσιαστικό. Να δούμε πώς αντιμετωπίζουμε τους ανέργους. Και εδώ είναι η πρόταση που σας κάνουμε. Ότι θα πρέπει καθ’ όλη τη διάρκεια της ανεργίας να έχουν όλα τα ασφαλιστικά τους ζητήματα, το 80% να είναι του κατώτερου μεροκάματου και μισθού για να μπορούν να ζήσουν με κάποια αξιοπρέπεια. Να έχουν και άλλες διευκολύνσεις κοινωνικού περιεχομένου για να αντεπεξέλθουν τις δυσκολίες της ζωής, γιατί ο απολυμένος τελικά δεν θέλει να είναι απολυμένος. Κάποια συγκεκριμένη πολιτική δική σας σημερινή, χθεσινή της Νέας Δημοκρατίας, τους πετάει στους δρόμους. Είναι δηλαδή αυτό που λέμε εμείς ότι αυτό το κοινωνικοπολιτικό σύστημα την ανεργία τη χρειάζεται και τη θέλει για να προχωρήσουν οι αναδιαρθρώσεις στις εργασιακές σχέσεις, μερική απασχόληση και τα σχετικά.
     Άρα, λοιπόν, πιστεύουμε ότι  η Κυβέρνηση πρέπει να δεχθεί και αυτές τις προτάσεις. Γι’ αυτό και λέμε ότι δεν έχουμε αντίρρηση στο συγκεκριμένο άρθρο 47. Όμως και αυτοί που έχουν συμπληρώσει και για τα πέντε χρόνια που θα είναι σε αυτά τα προγράμματα, πραγματικά να μπορούν να αυξήσουν τη σύνταξή τους. Και δεν είναι τεράστια τα κονδύλια, κύριε Πρόεδρε. Αν δούμε μέσα το τι χαρίζεται στους μεγάλους επιχειρηματίες, στο κεφάλαιο γενικότερα ε, αυτά  είναι ψίχουλα μπροστά σε αυτά τα οποία δίνετε με το άλλο χέρι. Δεν μπορούμε να δεχθούμε πλέον αυτήν την υποκριτική στάση της Κυβέρνησης.
     Και, κύριε Πρόεδρε, κλείνω με αυτό. Ούτε τα οράματα του ενός ή του άλλου Αρχηγού ή του τρίτου Αρχηγού είναι αυτά που θα δώσουν διέξοδο στα καυτά προβλήματα του ελληνικού λαού. Γιατί τα οράματα που κινούνται σε νεοφιλελεύθερη συντηρητική πολιτική θα είναι την επαύριο των εκλογών μια εφιαλτική πραγματικότητα και για τους εργαζόμενους και για τους ανέργους και για τα άλλα λαϊκά στρώματα. Γι’ αυτό πρέπει να πάρουν την υπόθεση στα χέρια τους και πραγματικά να δώσουν τέτοιο χτύπημα στο διπολισμό ενισχύοντας και το Κομμουνιστικό Κόμμα Ελλάδος, που μετά τις εκλογές θα είναι και πάλι πρωτοπόρο στους κοινωνικούς αγώνες.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
     ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, λυπούμαι για τα σχόλια του κυρίου αναρμόδιου Υφυπουργού επί όσων είπα για την ΕΤΑ ΑΕ. Λυπούμαι διότι αντί απαντήσεως βλέπω ότι η Κυβέρνηση προσπαθεί με αοριστολογίες να υπεκφύγει από τα πολύ συγκεκριμένα πράγματα, τα οποία έθεσα και τα οποία εγείρουν πελώρια πολιτικά θέματα και ζητήματα ηθικής τάξης.
     Ισχυρίστηκε ο κύριος Υφυπουργός ότι δεν μεταβιβάζεται η ακίνητη περιουσία του ΕΟΤ, αμύθητης αξίας και ιδιαίτερης φυσικής σημασίας στους ιδιώτες. Γιατί λέει αυτά τα ψεύδη; Αυτά τα οποία μεταβιβάστηκαν από τον ΕΟΤ στην ΕΤΑ ΑΕ οδηγούνται άρον-άρον στο χρηματιστήριο, δηλαδή στους ιδιώτες επενδυτές. Υπάρχει διάταξη σε προηγούμενο νόμο όπου ανοίγεται ο δρόμος σαφώς και ρητά για την ιδιωτικοποίηση της ΕΤΑ ΑΕ μέχρι 69%. Και μάλιστα δίδονται στον στρατηγικό εταίρο υπερπρονόμια, τα οποία είναι πρωτοφανή για οποιαδήποτε ανώνυμη εταιρεία, ακόμη και αν είναι μειοψηφών αυτός ο στρατηγικός εταίρος.
     Λέτε ότι δεν θα μπορεί να μεταβιβάσει η ΕΤΑ ΑΕ προστατευόμενες περιοχές. Και αυτό είναι η μισή αλήθεια. Πρώτον, διότι δάση και δασικές εκτάσεις, οι οποίες κατά το άρθρο δεν έχουν επιστημονικό ενδιαφέρον μπορούν να μεταβιβάζονται. Δηλαδή ποιος το κρίνει το επιστημονικό ενδιαφέρον και τα άλλα χαρακτηριστικά που αναφέρονται στη συγκεκριμένη διάταξη. Ποιος θα το κρίνει αυτό; Δηλαδή μας λέτε ότι δάση και δασικές εκτάσεις απείρου φυσικού κάλλους –διότι περί αυτών πρόκειται- μπορεί η ΕΤΑ, εφόσον κατ’ εσάς δεν έχουν επιστημονικό ενδιαφέρον, να μεταβιβάσει στους ιδιώτες.
      Ύστερα σχετικά με τις προστατευόμενες περιοχές. Οι προστατευόμενες περιοχές παραχωρούνται για διαχείριση και εκμετάλλευση για εκατό χρόνια στην ΕΤΑ ΑΕ και η οποία αντιστοίχως μπορεί να μισθώνει επίσης για εκατό χρόνια σε ιδιώτες. Μπορείτε να μου πείτε ότι όταν παραδίδετε ακίνητο, το οποίο να το διαχειρίζεται κάποιος για εκατό χρόνια και θα το εκμεταλλεύεται δηλαδή για έναν αιώνα. Δεν είναι αυτό μεταβίβαση ουσιαστικά; Τι είναι άλλο; Επίσης μας είπε ότι δεν μεταβιβάζονται με υπουργικές αποφάσεις πλέον και όχι με πράξεις του Υπουργικού Συμβουλίου –όχι ότι αυτό ήταν καλό, αλλά τώρα πιο εύκολα με υπουργικές αποφάσεις- ότι μπορούν να μεταβιβάζονται τα ακίνητα αλλά δεν πάνε σε ιδιώτες. Χονδροειδές ψέμα, παραπλάνηση και παραπληροφόρηση. Διότι αυτά τα ακίνητα θα μεταβιβασθούν στο μέλλον εφόσον έχει εισαχθεί η ΕΤΑ ΑΕ στο χρηματιστήριο. Επομένως όταν θα έχουμε συμφέροντα ιδιωτικά μέσα στην ΕΤΑ ιδιωτών επενδυτών, το ερώτημα τίθεται ως εξής: Πώς θα αποφασίζει ο Υπουργός Οικονομίας και Οικονομικών να μεταβιβάζει ακίνητη περιουσία με απλή απόφασή του σε μια ανώνυμη εταιρεία με ιδιωτικά συμφέροντα χωρίς τίμημα και χωρίς διαγωνισμό για το τίμημα; Απλώς θα μεταφέρει με απόφασή του την κυριότητα. Και μη μου πείτε ότι το αντάλλαγμα είναι αυτό το οποίο λέει το νομοσχέδιο ότι θα μεταβιβασθεί περιουσία εκατοντάδων δισεκατομμυρίων δραχμών για να είμαι κατανοητός και το αντάλλαγμα θα είναι το 12,5% της αξίας διαχείρισης εφάπαξ του ακινήτου. Αυτό είναι τρομερό, πρωτάκουστο και πρωτοφανές. Εγώ δεν πιστεύω ότι μπορεί να έχει γίνει πουθενά σε άλλη χώρα. Είναι ελληνική πατέντα για να δικαιολογήσετε τα αδικαιολόγητα.
      Επίσης, γιατί δεν μας απαντάτε το εξής: Ακίνητα τα οποία έχουν μεταβιβασθεί στην ΕΤΑ ΑΕ κατά κυριότητα δεν έχουν γίνει με αυτά αύξηση του μετοχικού κεφαλαίου, ώστε η εταιρεία να αποτιμηθεί δεόντως; Και τώρα ερχόσαστε και λέτε ότι αυτά θα πηγαίνουν σε ειδικό αποθεματικό, ενώ έπρεπε να είχαν αποτιμηθεί και να έχει αυξηθεί το μετοχικό κεφάλαιο. Θα πηγαίνουν σε ειδικό αποθεματικό, όχι κατά την αξία τους αλλά κατά το 12,5% -περίεργο νούμερο αυτό- της αξίας διαχείρισης και εκμετάλλευσής τους.
      ΒΑΣΙΛΗΣ ΚΕΔΙΚΟΓΛΟΥ: Τι σημαίνει αξία διαχείρισης;
      ΠΑΝΑΓΙΩΤΗΣ ΛΑΦΑΖΑΝΗΣ: Ναι, αυτό είναι πρωτάκουστο. Λοιπόν, κατά το 12,5% θα αποθεματοποιούνται σε ειδικό αποθεματικό της αξίας διαχείρισης και εκμετάλλευσης. Τι είναι αυτά τα πράγματα; Απαξιώνετε παντελώς αυτήν την εταιρεία για να την πουλήσετε μισοτιμής, τσάμπα εντελώς στους ιδιώτες επενδυτές, να την κάνετε ελκυστική και αύριο να την πουλήσετε εξ ολοκλήρου.
      Και το τελευταίο ερώτημα: Ποιος έχει κάνει την αποτίμηση στα 300 εκατομμύρια ευρώ, δηλαδή 100 δισεκατομμύρια δραχμές; Σας είπα καταθέστε μας αυτήν την αποτίμηση. Ποια ακίνητα έχει αποτιμήσει με 100 δισεκατομμύρια δραχμές, όταν μόνο το καζίνο της Πάρνηθας, που κατά 51% έχει η ΕΤΑ ΑΕ και το καζίνο της Κέρκυρας, υπερβαίνουν αυτό το ποσό; Ποιος έχει κάνει αυτήν την αποτίμηση; Να μας την καταθέσετε. Γιατί την κρύβετε; Πού είναι κρυμμένη η αποτίμηση; Τι ακίνητα περιέχει; 
      Λοιπόν, αυτά τα πράγματα δεν μπορεί να νομιμοποιηθούν. Είναι παράνομα και αντισυνταγματικά. Αποσύρετε την τροπολογία, μην εκθέτετε την κυβερνητική πλειοψηφία, τους Βουλευτές σας, να ψηφίσουν μια τέτοιου είδους τροπολογία απαράδεκτη από κάθε άποψη. Μιλάμε για ακίνητη περιουσία του δημοσίου. 
      Έχει γίνει επίσης πολλή συζήτηση για τους απολυμένους. Το θέμα είναι απλό. Γιατί δεν δείχνετε μια στοιχειώδη ευαισθησία απέναντι σ’ αυτούς τους ανθρώπους; Γιατί θέλετε να τους καταδικάσετε με την κατώτατη σύνταξη πείνας και πενίας και με απολαβές μέσα από ένα πενταετές πρόγραμμα, το οποίο δεν θα ξέρουμε πόσο είναι, αν θα μπορούν να επιβιώσουν. Αυτά τα δύο είναι τα κεντρικά θέματα, στα οποία πρέπει να κάνετε παρέμβαση σ’ αυτούς τους ανθρώπους που με δική σας ευθύνη βρίσκονται στο δρόμο αυτήν τη στιγμή και δεν έχουν τη δυνατότητα, γιατί είναι μεγάλης ηλικίας, να έχουν μία άλλη εναλλακτική λύση για τη ζωή τους, τις οικογένειές τους και τα παιδιά τους.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Βλαχόπουλος.
      ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, είναι αλήθεια ότι με το άρθρο 47 δίνεται μια διέξοδος στους απολυμένους, στους ανέργους αυτών των επιχειρήσεων. Νομίζω όμως ότι θα πρέπει να ολοκληρώσετε, κύριε Υπουργέ, αυτήν την πρωτοβουλία για μια τέτοια ρύθμιση, η οποία θα εξασφαλίζει στους ανέργους τουλάχιστον την προοπτική. Όλοι έχουμε την προσδοκία της σύνταξης, έχουμε και τον προγραμματισμό μας και ξέρουμε ότι τα έξοδα μιας οικογένειας μετά τα πενήντα αρχίζουν. Επομένως δεν πρέπει να κόψετε το δρόμο σε αυτούς τους ανθρώπους, οι οποίοι δικαιούνται ολόκληρη σύνταξη. Δικαιούνται τουλάχιστον τη σύνταξη αυτήν που θα μπορέσουν να θεμελιώσουν παίρνοντας τα ένσημα, μέχρις ότου φθάσουν στο όριο ηλικίας. Επομένως νομίζω ότι στο άρθρο 47 πρέπει στην αντίστοιχη διάταξη να συμπληρωθεί ότι μπορούν να παρακολουθήσουν τα προγράμματα, στα οποία εντάσσονται με πλήρη ασφάλιση. Να έχουν δηλαδή και τα ένσημα.
      Επίσης στο ίδιο άρθρο, θα ήθελα να συμπληρώσω, κύριε Υπουργέ, στον πέμπτο στίχο εκεί που λέει «Άνεργοι, κατόπιν καταγγελίας της σύμβασης εργασίας τους ή μετά από οικειοθελή αποχώρηση από την Αθηναϊκή Χαρτοποιία SOFTEX A.E. την ΤVX HELLAS, την ΑΓΝΟ Βιομηχανία και από τις Ενώσεις Αγροτικών Συνεταιρισμών που προήλθαν από συγχώνευση…», το «προήλθαν» να το αλλάξουμε με το «προέρχονται», ώστε αυτό το οποίο προβλέπει η διάταξη να μην ισχύσει μόνο γι’ αυτούς που συγχωνεύτηκαν, αλλά και για κάποιους που θέλουν να συγχωνευθούν. Ξέρετε ότι πολλές φορές είναι αντικίνητρο σε μια πρόθεση συγχώνευσης για εξυγίανση συνεταιρισμών το τι θα γίνει το προσωπικό. Τουλάχιστον να δίνουμε μια διέξοδο.
      Συμφωνώ επομένως με τους συναδέλφους όλων των κομμάτων γι’ αυτές τις προτάσεις που γίνονται για τους εργαζόμενους. Επειδή όμως είστε νέοι στη Βουλή και απουσιάζατε τα τελευταία χρόνια, θα ήθελα να θυμίσω στους συναδέλφους της Νέας Δημοκρατίας, που πολλές φορές και μ’ έναν καταγγελτικό λόγο προς την Κυβέρνηση έκαναν αυτές τις προτάσεις, ότι το 1992 απολύθηκαν στο Νομό Κοζάνης από τέσσερις εταιρείες χίλια εξακόσια άτομα σε μια νύκτα. Αναφέρομαι στην «ΑΕΒΑΛ», «ΜΑΒΕ», «ΕΛΣΙ», «ΡΟΔΙΑΝΗ». Και το 1993, ενώ εμείς πιέζαμε να επαναπροσληφθούν τουλάχιστον κάποιοι της «ΑΕΒΑΛ» αλλά και των άλλων εταιρειών οι οποίοι ήταν εξειδικευμένοι τεχνίτες και θα προσέφεραν στη ΔΕΗ που έχει ανάγκες, μέχρι την ημέρα των εκλογών προσελήφθησαν στη ΔΕΗ έξι χιλιάδες πεντακόσια άτομα εκ των οποίων πέντε χιλιάδες πεντακόσιοι στα γραφεία των Αθηνών. Ήταν ανειδίκευτοι, δεν είχαν καρέκλες να καθίσουν και κάνανε περίπατο στο Κολωνάκι. Πετάχτηκαν στο δρόμο. Και ήρθε το ΠΑΣΟΚ μετά από δύο-τρία χρόνια και οι τετρακόσιοι εξήντα απ’ αυτούς που έμειναν -γιατί κάποιοι συνταξιοδοτήθηκαν- επαναπροσλήφθηκαν στη ΔΕΗ. Αυτή ήταν η ευαισθησία του ΠΑΣΟΚ και αυτή ήταν η αναλγησία της κυβέρνησης της Νέας Δημοκρατίας.
      Και δεν είναι μόνο ότι φέρθηκε με αυτόν τον ανάλγητο τρόπο στους απολυμένους τότε, αλλά κατέστρεψε και τη ΔΕΗ, γιατί τη φόρτωσε με έξι χιλιάδες πεντακοσίους ανειδίκευτους ανθρώπους, που δεν είχαν τη δυνατότητα εργασίας επί δέκα χρόνια, κύριε Σαλαγκούδη, που είστε τομεάρχης της ενέργειας και επισκεφθήκατε το νομό μας πριν από μερικές μέρες. Τα ξέρετε πολύ καλά και γνωρίζετε ότι από τα έξι χιλιάδες πεντακόσια άτομα μόνο χίλιοι προσλήφθηκαν στο Νομό Κοζάνης. Οι πέντε χιλιάδες πεντακόσιοι προσλήφθηκαν στο λεκανοπέδιο Αττικής και από εκεί και πέρα αυτά ήταν βαρίδια για τη ΔΕΗ. Και σήμερα δεν υπάρχει δυνατότητα πρόσληψης στη ΔΕΗ παρ’ όλο που πιέζει και το συνδικαλιστικό κίνημα και εμείς, διότι βλέπουμε ότι εργάζονται οι άνθρωποι υπερωριακά, νύκτα και μέρα…
      ΓΕΩΡΓΙΟΣ ΣΑΛΑΓΚΟΥΔΗΣ: Εσείς τα κάνατε αυτά. Εμείς είχαμε την εντοπιότητα και την καταργήσατε.
      ΗΛΙΑΣ ΒΛΑΧΟΠΟΥΛΟΣ: Σας παρακαλώ, κύριε συνάδελφε, είναι τα βαρίδια τα δικά σας αυτά. Και εργάζονται σε δύσκολες συνθήκες, γιατί υπάρχουν τα βαρίδια των έξι χιλιάδων πεντακοσίων ανειδίκευτων ατόμων. Προσελήφθησαν από είκοσι ετών μέχρι εξήντα ετών και μονιμοποιήθηκαν με απόφαση του κ. Κόκκινου, ο οποίος μετά απ’ αυτήν την απόφαση παραιτήθηκε το Μάιο του 1994.
      Αυτή ήταν η συμπεριφορά η δική σας. Απλώς ήθελα να τη θυμίσω στη Νέα Δημοκρατία και στους συναδέλφους, οι οποίοι δίκαια πιέζουν, ώστε η αντιμετώπιση των απολυμένων απ’ όλες τις εταιρείες να είναι πιο δίκαιη. Να θυμόμαστε όμως και το παρελθόν και να ξέρουμε και ποια είναι η Νέα Δημοκρατία. Και τώρα στις εκλογές θα τα ξαναθυμίσουμε και στο Νομό Κοζάνης, αλλά μου δίνεται η ευκαιρία να θυμίσω και σε ολόκληρη την Ελλάδα το πρόσωπο της Νέας Δημοκρατίας σε σχέση με τους ανέργους.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόπουλος έχει το λόγο.
      ΣΤΑΥΡΟΣ ΠΑΠΑΔΟΠΟΥΛΟΣ: Δύο κουβέντες μόνο, κύριε Πρόεδρε.
      Είπε ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου ότι θα πρέπει να ενθυμούμεθα ότι το 1999 ψηφίσαμε όλοι –και εννοούσε τους τότε Βουλευτές της Δράμας, τον κ. Σαατσόγλου, τον κ. Ευμοιρίδη και εμένα- για την πώληση της «SOFTEX». Ναι, ψηφίσαμε. Εμείς όμως ψηφίσαμε –και να το ξέρουν οι πάντες- να ρυθμιστούν τα χρέη και να πουληθεί η εταιρεία με διαφανή τρόπο. Όχι να πουληθεί κάτω από το τραπέζι, όπως έγινε εκείνη την εποχή. Όχι να πουληθεί με μία λεόντεια, χαριστική, υπέρ των αγοραστών και εις βάρος του ελληνικού δημοσίου και των εργαζομένων, σύμβαση την οποία από τότε καταγγέλλουμε και για την οποία επανειλημμένως –και το τονίζω για άλλη μία φορά- κάλεσα τον εισαγγελέα του Αρείου Πάγου να παρέμβει. Και μέχρι σήμερα δεν έγινε καμία παρέμβαση.
      Γιατί, λοιπόν, ο κύριος συνάδελφος δεν λέει για τα προγράμματα τα οποία είχε εξαγγείλει και είχε δεσμευτεί ο κ. Φλωρίδης, ότι θα υπάρχουν προγράμματα για όλους τους απολυμένους από τη «SOFTEX» εκτός από αυτούς που απελύθησαν και είναι ηλικίας πάνω από πενήντα; Γιατί δεν λέει ότι ήταν παρών όταν ο κ. Τσοχατζόπουλος, καθ’ ύλην αρμόδιος Υπουργός, μας διαβεβαίωνε ότι δεν πρόκειται το εργοστάσιο της Δράμας να κλείσει, δεν πρόκειται να χαθούν οι θέσεις εργασίας, ότι καταγγείλαμε μετά την λεόντεια αυτή σύμβαση; Και διαπιστώθηκε εκ των υστέρων ότι τίποτα απ’ όλα αυτά δεν έγινε παρά μόνο το κλείσιμο της «SOFTEX.»
      Γιατί, λοιπόν, δεν αγωνίζεται αυτήν τη στιγμή, πιέζοντάς την Κυβέρνησή του, να δοθεί λύση στο οξύτατο πρόβλημα που αντιμετωπίζουν οι απολυθέντες εργαζόμενοι στη «SOFTEX»; Και αυτήν τη στιγμή, εδώ και είκοσι μήνες, είναι άνεργοι χωρίς δραχμή. Και πέρασαν τα Χριστούγεννα με το χριστουγεννιάτικο τραπέζι αδειανό.
      Αυτή είναι η αλήθεια και προς αυτήν την κατεύθυνση θα πρέπει να δραστηριοποιηθεί ο κύριος συνάδελφος, αν θέλει να είναι εντάξει απέναντι σε αυτούς τους αδίκως απολυθέντες εργαζόμενους στην πρώην «SOFTEX» Δράμας.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση επί της ενότητας των άρθρων 35 έως και 49.
      Θα ήθελα να παρακαλέσω τον κ. Αλογοσκούφη και τον Κοινοβουλευτικό Εκπρόσωπο, επίσης, του Κομμουνιστικού Κόμματος Ελλάδας και τον Κοινοβουλευτικό Εκπρόσωπο του Συνασπισμού κ. Λαφαζάνη για το εξής:
      Έχει υποβληθεί αίτηση ονομαστικής ψηφοφορίας επί του άρθρου 49, της οποίας το κείμενο έχει ως εξής:
      «ΠΡΟΣ ΤΟΝ ΠΡΟΕΔΡΟ ΤΗΣ ΒΟΥΛΗΣ
      ΤΩΝ ΕΛΛΗΝΩΝ
      Οι παρακάτω βουλευτές ζητούμε τη διεξαγωγή ονομαστικής ψηφοφορίας επί του άρθρου 49 του σχεδίου νόμου «Μέτρα αναπτυξιακής και  κοινωνικής πολιτικής – αντικειμενοποίηση του φορολογικού ελέγχου και άλλες διατάξεις», σύμφωνα με τον Κανονισμό της Βουλής
                                                                              Οι Βουλευτές
1. Γ. Αλογοσκούφης
2. Ν. Νικολόπουλος
3. Στ. Δαϊλάκης
4. Β. Πάππας
5. Στ. Παπαδόπουλος
6.Α. Φλωρίνης
7.Γ. Σαλαγκούδης
8.Κ. Κιλτίδης
9.Σ. Σπύρου
      10. Γ. Κωνσταντόπουλος
11. Κ. Τασούλας
12. Ι.Χωματάς
13. Αθ. Βαρίνος
14. Κατ. Παπακώστα
15. Ζέτα Μ. Μακρή
16. Αθαν. Δαβάκης
17. Αρ. Τσιπλάκος
18. Ηλ. Καλλιώρας
19. Αρ. Σπηλιωτόπουλος
20. Ευαγ. Πολύζος
21. Αδ. Ρεγκούζας
22. Θ. Κασσίμης
23. Θανάσης Μπούρας
24. Θανάσης Κατσιγιάννης
25. Παν. Λαφαζάνης
26. Αγ. Τζέκης
27. Λ. Παπαγεωργόπουλος
28. Αν. Λιάσκος
29. Μαρία Καρά
30 Σαβ.Τσιτουρίδης
31. Αν. Μπέζας»
      Επειδή γνωρίζετε ότι συνεδριάζει αυτήν τη στιγμή στο ΚΑΡΑΒΕΛ η Κοινοβουλευτική Ομάδα του ΠΑΣΟΚ και η Κεντρική Επιτροπή και είναι και δεοντολογικό, δεν μπορούν να παρευρίσκονται στην ονομαστική ψηφοφορία, θα σας παρακαλούσα να αναγνώσω τα ονόματα των υπογραφόντων ως προς το θέμα της ονομαστικής ψηφοφορίας, να ψηφίσουμε τα άρθρα μέχρι το 48, να συνεχίσουμε τη συζήτηση επί της TVX και των άλλων τροπολογιών και από εκεί και πέρα να μείνει η ονομαστική ψηφοφορία για την Τρίτη το απόγευμα. Συμφωνείτε, κύριοι κοινοβουλευτικοί εκπρόσωποι;
      ΓΕΩΡΓΙΟΣ ΑΛΟΓΟΣΚΟΥΦΗΣ: Συμφωνούμε, κύριε Πρόεδρε.
      ΑΓΓΕΛΟΣ ΤΖΕΚΗΣ: Συμφωνούμε, κύριε Πρόεδρε.
      ΠΑΝΑΓΙΩΤΗΣ ΛΑΦΑΖΑΝΗΣ: Συμφωνούμε, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστώ για την κατανόηση την οποία δείξατε.
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Γεώργιος Αλογοσκούφης. Παρών
      Ο κ. Νικόλαος Νικολόπουλος. Παρών
      Ο κ. Σταύρος Δαϊλάκης. Παρών
      Ο κ. Βασίλειος Πάππας. Παρών.
      Ο κ. Σταύρος Παπαδόπουλος. Παρών.
      Ο κ. Αθηναίος Φλωρίνης. Παρών.
      Ο κ. Γεώργιος Σαλαγκούδης. Παρών.
      Ο κ. Κωνσταντίνος Κιλτίδης. Παρών.
      Ο κ. Σπυρίδων Σπύρου. Παρών.
      Ο κ. Γεώργιος Κωνσταντόπουλος. Παρών.
      Ο κ. Κωνσταντίνος Τασούλας. Παρών.
      Ο κ. Ιωάννης Χωματάς. Παρών.
      Ο κ. Αθανάσιος Βαρίνος. Παρών.
      Η κ. Αικατερίνη Παπακώστα. Παρούσα.
      Η κ. Ζωή Μακρή. Παρούσα.
      Ο κ. Αθανάσιος Δαβάκης. Παρών.
      Ο κ. Αριστείδης Τσιπλάκος. Παρών.
      Ο κ. Ηλίας Καλλιώρας. Παρών.
      Ο κ. Αριστόβουλος Σπηλιωτόπουλος. Παρών.
      Ο κ. Ευάγγελος Πολύζος. Παρών.
      Ο κ. Αδάμ Ρεγκούζας. Παρών.
      Ο κ. Θεόδωρος Κασσίμης. Παρών.
      Ο κ. Αθανάσιος Μπούρας. Παρών.
      Ο κ. Αθανάσιος Κατσιγιάννης. Παρών.
      Ο κ. Παναγιώτης Λαφαζάνης. Παρών.
      Ο κ. Άγγελος Τζέκης. Παρών.
      Ο κ. Ελευθέριος Παπαγεωργόπουλος. Παρών.
      Ο κ. Αναστάσιος Λιάσκος. Παρών.
      Η κ. Μαρία Καρά. Παρούσα.
      Ο κ. Σάββας Τσιτουρίδης. Παρών.
      Ο κ. Αντώνιος Μπέζας. Παρών.
      Είναι παρόντες όλοι οι συνάδελφοι. Άρα υπάρχει ο απαιτούμενος αριθμός από τον Κανονισμό υπογραφόντων την αίτηση της ονομαστικής ψηφοφορίας, η οποία θα διεξαχθεί την Τρίτη το απόγευμα.
      Εισερχόμαστε στην ψήφιση των άρθρων 35 έως και 49 κεχωρισμένως.
      Ερωτάται το Σώμα: Γίνεται δεκτό το άρθρο 35 ως έχει;
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 35 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 36 ως έχει;
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 36 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 37 ως έχει;
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 37 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 38, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 38 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 39, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 39 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 40, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 40 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 41 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 41 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 42 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 42 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 43 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 43 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 44 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 44 έγινε δεκτό ομοφώνως όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 45 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 45 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 46 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 46 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 47 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Δεκτό με την επιφύλαξη που βάλαμε, γιατί δεν συμπεριλαμβάνει στο συνταξιοδοτικό όλους τους εργαζόμενους.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 47 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 48 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 48 έγινε δεκτό ως έχει κατά πλειοψηφία.
      Για το άρθρο 49 έχει κατατεθεί αίτηση ονομαστικής ψηφοφορίας, η οποία θα γίνει στη συνεδρίαση της ερχόμενης Τρίτης. 
      Κύριοι συνάδελφοι, εισερχόμαστε στη συζήτηση των τροπολογιών. Υπάρχουν τρεις υπουργικές τροπολογίες, δεκατρείς εμπρόθεσμες τροπολογίες συναδέλφων Βουλευτών -και θα παρακαλέσω τον κύριο Υπουργό να μας κάνει γνωστό ποιες από αυτές κάνει δεκτές- και υπάρχουν και δεκαέξι εκπρόθεσμες τροπολογίες, που σύμφωνα με το νέο Σύνταγμα, το οποίο ψηφίσαμε, δεν συζητώνται.
      Εισερχόμαστε στη συζήτηση και ψήφιση της πρώτης τροπολογίας με γενικό αριθμό 2053 και ειδικό 227 των κυρίων Χριστοδουλάκη και Τσοχατζόπουλου περί μισθώσεως ακινήτων, των οποίων την κυριότητα ή τη χρήση αποκτά η Βουλή. 
      ΒΑΣΙΛΗΣ ΚΕΔΙΚΟΓΛΟΥ: Θα παρακαλούσα, κύριε Πρόεδρε, να μας πει ο Υπουργός ποιες από τις τροπολογίες Βουλευτών κάνει δεκτές. 
      ΠΡΟΕΔΡΕΥΩΝ (Παναγιώτης Σγουρίδης): Ώσπου να τελειώσουμε, θα μας πει. Έχουμε χρόνο.
      Υπάρχει κάποιος εκ των συναδέλφων που θέλει να πάρει το λόγο επί της τροπολογίας αυτής; Κανείς.
      Ερωτάται το Σώμα: Γίνεται δεκτή η τροπολογία με γενικό αριθμό 2053 και ειδικό 227;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2053 και ειδικό 227 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
      Η τροπολογία που έχει γενικό αριθμό 2046 και ειδικό 222, που είναι μία κύρωση σύμβασης εξωδικαστικού συμβιβασμού μεταξύ του ελληνικού δημοσίου και της εταιρείας «TVX HELLAS A.E.», όπως επίσης και η τροπολογία με γενικό αριθμό 2056 και ειδικό 230, που αφορά την κύρωση σύμβασης μεταξύ του ελληνικού δημοσίου και της εταιρείας «ΕΛΛΗΝΙΚΟΣ ΧΡΥΣΟΣ Α.Ε.» είναι ομοίου περιεχομένου και θα συζητηθούν μαζί.
      Κύριε Υπουργέ, καθ’ ον χρόνο θα συζητούνται αυτές οι τροπολογίες –και θα δώσω έναν ικανό χρόνο δέκα λεπτών στους εισηγητές- θα ήθελα να μας πείτε ποιες από τις εμπρόθεσμες τροπολογίες Βουλευτών θα κάνετε δεκτές. Αν δεν κάνετε καμία δεκτή, θα πρέπει να μας το γνωστοποιήσετε και αν κάποιος εκ των συναδέλφων θέλει να πάρει το λόγο επί της δικής του τροπολογίας, δύναται να πάρει απλώς και μόνο…
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, έχω υποβάλει τροπολογία και θέλω το λόγο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, αφήστε το Προεδρείο να διευθύνει τη συζήτηση με τον καλύτερο δυνατό τρόπο. Αφού γνωρίζετε ότι έχει την πείρα.
      ΒΑΣΙΛΗΣ ΚΕΔΙΚΟΓΛΟΥ: Όχι μόνο την πείρα, αλλά και τη μαεστρία.
      ΠΡΟΕΔΡΕΥΩΝ (Παναγιώτης Σγουρίδης): Και την πείρα και τη μαεστρία. 
      Κύριε Βλαχόπουλε, θέλετε το λόγο επί των υπουργικών τροπολογιών;
      ΗΛΙΑΣ ΒΛΑΧΟΠΟΥΛΟΣ: Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Πάππας. Σας δίνω δέκα λεπτά και για τις δύο τροπολογίες.
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, θέλω να σταθώ στο μέγα πρόβλημα των μεταλλωρύχων Στρατωνίου Χαλκιδικής που απασχολούνταν από την «TVX HELLAS A.E.» και αφορά πεντακόσιες οικογένειες, οι οποίες αυτήν τη στιγμή βρίσκονται στην κυριολεξία στο δρόμο.
      Είναι ένα φλέγον πρόβλημα, που αφορά γενικότερα ολόκληρη την περιοχή της βορειανατολικής Χαλκιδικής. Ιστορικά αναφέρομαι στην άλλοτε ανθούσα επιχείρηση των χιλίων πεντακοσίων εργαζομένων, την οποία σήμερα, η κυβερνητική ανεπάρκεια, ανικανότητα και αδιαφορία, οδήγησε σε αυτήν την παρακμή.
      Αυτή στα αλήθεια την εταιρεία φέρνει σήμερα ως παράδειγμα η σημερινή Κυβέρνηση, για να αποδείξει ότι αξίζει τον κόπο να έρθουν στην Ελλάδα ξένοι επενδυτές, για να προσελκύσει ξένους επενδυτές στη χώρα μας; Αυτό θεωρούν ανάπτυξη οι αρμόδιοι Υπουργοί, όταν μία επιχείρηση των χιλίων πεντακοσίων απασχολουμένων την κατάντησαν να έχουν σήμερα στο χέρι τους οι εργαζόμενοι την απόλυση και με αυτή την ιδιότητα να εντάσσονται σε επιδοτούμενο πρόγραμμα κατάρτισης και να είναι ασαφείς και αδιαφανείς οι προθέσεις της Κυβέρνησης, ακόμα και για τα συνταξιοδοτικά τους θέματα; Μάλιστα όχι μόνο οι εργαζόμενοι, αλλά και άλλοι απασχολούμενοι στην ανωτέρω μεταλλευτική δραστηριότητα, όπως εργολάβοι, υπεργολάβοι και εργαζόμενοι σε αυτούς, βρίσκονται στην κυριολεξία σε απόγνωση, όσον αφορά την πληρωμή τους.
      Αποτέλεσμα όλης αυτής της κυβερνητικής απραξίας ήταν ο εμπορικός κόσμος της βορειανατολικής Χαλκιδικής να υποστεί μία άνευ προηγουμένου οικονομική καθίζηση, ένα πραγματικά πολύμηνο οικονομικό πλήγμα.
      Θέλω να σταθώ στη συμπεριφορά της Κυβέρνησης όλη την περασμένη χρονιά, η οποία, τη μόνη ενίσχυση που έδωσε στους εργαζόμενους ήταν συνολικά ένα βοήθημα 1800 ευρώ, δηλαδή 613.000 δραχμές, ένα βοήθημα που έλαβαν αναλυτικά 800 ευρώ από τον ΟΑΕΔ και 1000 από το μεικτό ταμείο τους, δηλαδή από τις κρατήσεις τους. Και αυτό το βοήθημα σήμερα η Κυβέρνηση έρχεται και το συνυπολογίζει, δηλαδή το παίρνει πίσω.
      Τις τελευταίες μέρες η Κυβέρνηση, με την ευχερή ως γνωστό πρόσβασή της στα Μέσα Μαζικής Ενημέρωσης, στρέφεται εναντίον της Νέας Δημοκρατίας και της επιρρίπτει ευθύνες για τη δήθεν παρεμπόδιση από μέρους της στη μη πληρωμή της αποζημίωσης και των δεδουλευμένων στους ήδη απολυθέντες μεταλλωρύχους.
      Θα πρέπει, όμως, εδώ, κύριοι συνάδελφοι, να μάθει όλος ο κόσμος την αλήθεια. Η πραγματικότητα είναι ότι ξαφνικά, την παραμονή των Χριστουγέννων και όχι τυχαία, εμφανίζεται η Κυβέρνηση στους μεταλλωρύχους για να τους πει ότι θα τους πληρώσει, δημιουργώντας το ανάλογο ψυχολογικό κλίμα στους ίδιους και τις οικογένειές τους.
      Στην πραγματικότητα, όμως, ζητούσε η Κυβέρνηση από τα κόμματα της Βουλής να παραβούν το Σύνταγμα, τον Κανονισμό της Βουλής και χωρίς τις εκθέσεις του Γενικού Λογιστηρίου του Κράτους και της Επιστημονικής Υπηρεσίας της Βουλής να συναινέσουν σε σχετική τροπολογία διακοσίων τριάντα εννιά σελίδων, που εισήχθη την τελευταία στην κυριολεξία στιγμή για συμβάσεις, που ρυθμίζουν το μέλλον της εταιρείας και όλα τα σοβαρά προβλήματα των εργαζομένων και της περιοχής, κάτι που δεν συνέβη. Έτσι αποφασίστηκε ομόφωνα από τη Βουλή, όσον αφορά την τροπολογία, να μεταφερθεί στο συζητούμενο σημερινό νομοσχέδιο του Υπουργείου Οικονομικών.
      Όσον αφορά τώρα στην πληρωμή των εργαζομένων, είχε αποφασιστεί ομόφωνα στην ίδια συνεδρίαση της Βουλής να πραγματοποιηθεί άμεσα, εφόσον η διάταξη αυτή στο νομοσχέδιο θα ισχύει αναδρομικά από την ημέρα κατάρτισης και υπογραφής της σύμβασης, δηλαδή από τις 12.12.2003.
      Αξίζει επίσης να σημειωθεί ότι εμείς, ως Νέα Δημοκρατία ευθύς εξαρχής, με αποκλειστικό σκοπό την πληρωμή των εργαζομένων, προθυμοποιηθήκαμε να ψηφίσουμε με μορφή τροπολογίας, ακόμη και σε άσχετο νομοσχέδιo, ζητήματα για την πληρωμή των απολυμένων. Υποδείξαμε ακόμη το άρθρο 109 του Κανονισμού της Βουλής στην Κυβέρνηση, να εισάγει την κύρωση των συμβάσεων σε κατεπείγον νομοσχέδιο.
      Παρά ταύτα, η Κυβέρνηση προτίμησε παραμονές των εορτών και επί τριήμερο, να μην πληρώνει τους απολυμένους, έστω και έναντι των οφειλομένων, και να συνεχίζει το κομματικό της παιχνίδι με περιφερόμενα κομματικά στελέχη στα κανάλια, γιατί έτσι υπελόγιζε ότι θα πλήξει τη Νέα Δημοκρατία και ότι θα προσποριστεί κομματικά οφέλη. Μάλιστα φέραμε και το παράδειγμα της «PALCO», όπου πεντακόσιοι απολυμένοι έπαιρναν χαριστικά –και καλά έκαναν- από 1.500 ευρώ ο καθένας. Τελικώς η Κυβέρνηση, εμφανιζόμενη «ως σωτήρας», έδωσε, έναντι των οφειλομένων, 2.000 ευρώ σε κάθε απολυμένο.
      Αυτά, όσον αφορά την ιστορία και όσον αφορά κυρίως την πολιτική αθλιότητα, θα έλεγα, και συμπεριφορά ορισμένων εκ των κομματικών στελεχών της Κυβέρνησης. Η Νέα Δημοκρατία πιστεύει ότι αρκετά πολιτικά παιχνίδια παίχτηκαν στην πλάτη των μεταλλωρύχων,  αρκετός εμπαιγμός.
      Έρχομαι τώρα στο εργασιακό καθεστώς. Αξίζει να σημειωθεί, κύριε Πρόεδρε, και το τονίζω αυτό με έμφαση, ότι από το σχέδιο της σύμβασης προκύπτει –κάτι που για εμάς, ως Νέα Δημοκρατία, είναι πολύ σημαντικό- ότι δεν διασφαλίζονται οι θέσεις εργασίας, οι εργασιακές σχέσεις των εργαζομένων, ποιοι κυρίως θα προσληφθούν και με ποια κριτήρια στο νέο επενδυτικό σχήμα.
      Μάλιστα δε, οι εργαζόμενοι θεωρούν την Κυβέρνηση ανακόλουθη, τη στιγμή που υποσχέθηκε ότι θα επαναπροσληφθούν στο νέο επενδυτικό σχήμα οι απολυθέντες, ενώ στην πραγματικότητα θα προσληφθούν καινούργια άτομα και πιθανόν μεταξύ αυτών, πάντα κατά τη σύμβαση, και κάποιοι εκ των απολυθέντων. Τώρα, ποιοι θα είναι αυτοί εκ των απολυθέντων, αυτό είναι καθαρώς θέμα πιστεύουμε της ίδιας της Κυβέρνησης, όπως η ίδια το μεθοδεύει.
      Αντίθετα, βρίσκω πολύ δίκαιο το αίτημα της κατοχύρωσης των θέσεων εργασίας που ζητούν τα σωματεία των εργαζομένων στα μεταλλεία της Χαλκιδική. Ζητούν συγκεκριμένα να υπάρχει ονομαστική κατάσταση, ποιοι παραμένουν στην εργασία, όπως έγινε και το 1995 με την «TVX Ελλάς» στη σχετική σύμβαση που επικυρώθηκε εκείνη τη χρονιά από την ελληνική Βουλή, ποιοι πηγαίνουν στα μέτρα κοινωνικής προστασίας και ποια είναι αυτά τα μέτρα.
      Βρίσκω καθ’ ολοκληρία δίκαια τα μέτρα κοινωνικής προστασίας, στα οποία εντάσσονται όλοι οι εργαζόμενοι που δεν επαναπροσλαμβάνονται λόγω της φύσεως της εργασίας και δεν μπορούν να πραγματοποιήσουν μεγάλο αριθμό ημερομισθίων. Έτσι, ζητούν -και το τόνισα προηγουμένως μιλώντας στο άρθρο 47 του νομοσχεδίου- την πρόωρη συνταξιοδότηση με τεσσερισήμισι χιλιάδες ημέρες εργασίας και πριμοδότηση των ενσήμων με συντελεστή 2 ή διαζευκτικά να συνεχίζεται η κύρια και επικουρική ασφάλιση στην ανώτατη ασφαλιστική κλάση για έξι χρόνια και μηνιαία αποζημίωση 1.300 ευρώ, όπως σε ανάλογη περίπτωση είχαμε με το ν. 2941/2001 για τους εργαζόμενους των μεταλλείων αμιάντου βορείου Ελλάδος «ΜΑΒΕ ΑΕ».
      Καλούμε, λοιπόν, την Κυβέρνηση να δώσει αυτήν τη συγκεκριμένη λύση στους εργαζόμενους, να δώσει επιτέλους ένα τέλος στο πρόβλημα που ταλανίζει τις οικογένειες των μεταλλωρύχων  Χαλκιδικής.
      Είναι οι άνθρωποι που πάλεψαν χρόνια τώρα κάτω από τη γη. Είναι ο άνθρωποι στους οποίους οφείλουμε ένα μεγάλο ποσοστό, το μεγαλύτερο, της άνθισης της μεταλλευτικής δραστηριότητας. Είναι οι άνθρωποι που αντιμετωπίζουν σήμερα σοβαρότατα προβλήματα υγείας εξαιτίας των συνθηκών εργασίας στη συγκεκριμένη δραστηριότητα. Πιστεύω ότι αξίζουν μιας καλύτερης τύχης οι μεταλλωρύχοι των μεταλλείων Κασσάνδρας και οι οικογένειές τους.
      Κύριε Πρόεδρε, για μας η εταιρεία, πέραν του ότι δεν καλύπτει τους εργαζομένους και αφήνει το θέμα των εργασιακών τους σχέσεων, των θέσεων εργασίας και τον τρόπο πρόσληψης με επιφυλάξεις, με σκεπτικισμό, με αβεβαιότητα και με το σύνδρομο των κομματικών υποσχέσεων, δεν έχει εξασφαλισμένη, όπως η ίδια ισχυρίζεται ότι έχει, την κοινωνική συναίνεση.
      Όσον αφορά  την κοινωνική συναίνεση θέλω να τονίσω τα εξής. Η Κυβέρνηση θεωρεί ότι έχει εξασφαλισμένη την κοινωνική συναίνεση, δεδομένου ότι τόσο ο Νομάρχης Χαλκιδικής, όσο και οι δήμαρχοι της περιοχής Σταγείρων-Ακάνθου, Αρναίας και Μεγάλης Παναγίας πρόσκεινται στον κυβερνητικό χώρο. 
      Με το σκεπτικό ότι, πρώτον η έλλειψη της κοινωνικής συναίνεσης αποτέλεσε τη βασικότερη τροχοπέδη για τη λειτουργία αυτής της μεταλλευτικής δραστηριότητας και δεύτερον ότι οι ανωτέρω εκπρόσωποι αυτής της τοπικής αυτοδιοίκησης του νομού μας συμμετέχουν στο νέο επενδυτικό σχήμα με ποσοστό συμμετοχής  9% ζήτησα από τους ανωτέρω δημάρχους και το νομάρχη, αλλά και από τα συμβούλιά τους μέχρι αυτήν τη στιγμή να μου απαντήσουν αν είναι κατανοητοί οι όροι και οι συμφωνίες της νέας σύμβασης, εάν συμφωνεί η τοπική τους κοινωνία –και υπάρχει σχετική απόφαση των συμβουλίων τους- και αν έχουν υπογράψει σχετικό εταιρικό γι’ αυτήν τους τη συμμετοχή. Καμία απάντηση μέχρι αυτήν τη στιγμή δεν έχω πάρει. Αυτό σημαίνει ότι όλα είναι ασαφή και αβέβαια. Καμία συναίνεση παρά μια φιλική κομματική συμπεριφορά και συμφωνία της σημερινής Κυβέρνησης με τα τέσσερα παραπάνω συγκεκριμένα πρόσωπα.
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ ολοκληρώστε.
      ΒΑΣΙΛΕΙΟΣ ΠΑΠΠΑΣ: Επανερχόμεθα με δύο λόγια στο ίδιο έργο όπως και με την προηγούμενη εταιρεία την «TVX  Hellas A.E.»
      Κλείνοντας, να τονίσω ότι η Κυβέρνηση όλα αυτά τα χρόνια περιφρόνησε τα κόμματα της Βουλής, απέφυγε το διάλογο, την ενημέρωση, προχώρησε μόνη της σε διαβουλεύσεις με τις εταιρείες και μάλιστα με την προηγούμενη (με την TVX  Hellas A.E.) Τώρα η Κυβέρνηση δεν έχει το θάρρος να ομολογήσει ότι αυτή είναι η κύρια και αποκλειστική ένοχος αυτής της κατάστασης τόσο για την αποτυχία της ξένης επένδυσης όσο και για τη μακρόχρονη ταλαιπωρία των μεταλλωρύχων.
      Η Κυβέρνηση ακολουθεί την ίδια τακτική. Πιστεύει ότι το νέο σχήμα θα είναι βιώσιμο. Εμείς έχουμε σοβαρές επιφυλάξεις ότι το νέο σχήμα δεν θα είναι βιώσιμο. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Συζητάμε για μια σύμβαση που πιστεύουμε ότι είναι σημαντική από την άποψη ότι γίνεται προσπάθεια από την Κυβέρνηση για δεύτερη φορά να παραχωρηθεί μια τεράστια σε έκταση γη με ορυκτό πλούτο και όχι μόνο. Μπορώ να πω ότι είναι τριακόσιες δεκατέσσερις χιλιάδες στρέμματα, τα οποία σύμφωνα με  μελέτες του ΙΓΜΕ παρέχουν ορυκτό πλούτο σημερινής αξίας 48 δισεκατομμυρίων δολαρίων. Περιλαμβάνουν επίσης έκταση χιλίων οκτακοσίων στρεμμάτων παραλιακής γης. Στο Στρατώνι υπάρχουν τριακόσια δεκατέσσερα σπίτια και ένδεκα στρέμματα εντός σχεδίου και βιομηχανικά κτήρια είκοσι τεσσάρων στρεμμάτων.
      Επίσης στην Ολυμπιάδα υπάρχουν στοκαρισμένοι τριακόσιοι χιλιάδες τόνοι αρσενοπυρίτη με περιεκτικότητα μία ουγκιά χρυσού ανά τόνο. Καταλαβαίνετε σήμερα που ξέρετε πόσο έχει πάει ο χρυσός, ότι μιλάμε για μία ανεκτίμητης αξίας περιουσία του ελληνικού λαού. Για μία ακόμη  φορά η σοσιαλιστική Κυβέρνηση του κ. Σημίτη σήμερα και του κ. Παπανδρέου αύριο εκποιεί αυτή την τεράστια περιουσία προς όφελος των ιδιωτικών συμφερόντων.
      Τι προηγήθηκε; Το 1996 σε αυτήν την Αίθουσα η Κυβέρνηση πανηγύριζε ότι βρήκε αγοραστές για την TVX και με συμφωνία όλων των πτερύγων εκτός του ΚΚΕ που με το σύντροφο Βουλευτή Σπύρο Στριφτάρη προβλέψαμε τι θα γίνει. Έτσι είχαμε προειδοποιήσει ότι όχι μόνο δεν θα σταθεροποιηθούν οι θέσεις εργασίας των εργατών, αλλά θα χάσουν και αυτές που έχουν. Και αυτό σήμερα δείχνει η πραγματικότητα.
      Μας είχαν πει και τότε ότι είχαν τη σύμφωνη γνώμη της κοινωνίας. Αποδείχθηκε όμως ότι δεν την είχαν. Και σε αυτό το σημείο επιτρέψτε μου να καταθέσω στα Πρακτικά της Βουλής -δεν υπάρχουν αποφάσεις των δήμων της περιοχής παρά μόνο μία- μία απόφαση του Δημοτικού Διαμερίσματος Ολυμπιάδας Δήμου Σταγείρων Ακάνθου. Είναι ομόφωνη και την καταθέτω. Είναι αντίθετη στη νέα εκχώρηση για τη συγκεκριμένη περιοχή της Ολυμπιάδας.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΒΑΣΙΛΗΣ ΚΕΔΙΚΟΓΛΟΥ:  Οι άλλοι δήμοι δεν πήραν θέση;
      ΑΓΓΕΛΟΣ ΤΖΕΚΗΣ: Δεν έχουν συζητήσει, διαφορετικά ζητήσαμε και εμείς να  μας δοθούν τα Πρακτικά για να ξέρουμε τι γίνεται. Αν ο κύριος Υπουργός έχει, ας τα καταθέσει για να τα εξετάσουμε.
      ΒΑΣΙΛΗΣ ΚΕΔΙΚΟΓΛΟΥ: Είναι σημαντικό και ενδιαφέρον.
      ΑΓΓΕΛΟΣ ΤΖΕΚΗΣ: Πρέπει. Εμείς λέμε ότι συζητάμε με την κοινωνία. Και ήλθε και μας βρήκε το τοπικό παράρτημα Ολυμπιάδας. Γιατί πάνω από την Ολυμπιάδα, είχε προσπαθήσει η Κυβέρνηση να στήσει το χρυσό. Είναι όλος ο στρυμωνικός κόλπος που για δεκαετίες έχει αναπτυχθεί τουριστικά. Δεν είναι μόνο το τοπικό διαμέρισμα της Ολυμπιάδας, είναι και ο Δήμος Ρεντίνας, είναι και ο Δήμος του Αγίου Γεωργίου, που έχουν συστήσει συντονιστική νέα επιτροπή, η οποία θα συναποφασίσει για τις επόμενες ενέργειες.
      Πρέπει να μας πει η Κυβέρνηση  -υπάρχει μία απόφαση του Συμβουλίου της Επικρατείας- αν την παίρνει υπόψη της για τη νέα σύμβαση που θα υπογράψει.
      Έρχομαι στην ουσία της σύμβασης. Από τη μία αγοράζει από την TVX αυτήν την τεράστια περιουσία το ελληνικό δημόσιο και από την άλλη με την ίδια σύμβαση, τη δίνει σε μία νέα εταιρεία «Ελληνικός Χρυσός». Θα πούμε αρκετά γι’ αυτήν.
      Άρα για το πρώτο σκέλος που δίνει 11 εκατομμύρια ευρώ για να τα πάρει από την TVX. Στη σελίδα 10 το ελληνικό κράτος παίρνει τα στοιχεία της TVX χωρίς να γίνει φυσική παράδοση, δηλαδή χωρίς διαπίστωση και αναγραφή της λογιστικής αξίας κατά παρέκκλιση των κείμενων διατάξεων. Θα πρέπει να μας αιτιολογήσει η Κυβέρνηση γιατί παρακάμπτει τις κείμενες διατάξεις. Δεν χρειάζεται να γίνει αποτίμηση, τι έκανε όταν είχε στα χέρια της αυτήν την τεράστια περιουσία; Δεν είναι μόνο τα ακίνητα, υπάρχουν και μετοχές σε άλλες εταιρείες. Αυτά πρέπει να τα γνωρίζει το Σώμα για να πάρει απόφαση.
      Επίσης στη σελίδα 16 παράγραφος 3 και 4, τι λέει; Δεν επιτρέπει λύση ασφαλιστικών διοικητικών μέτρων για την TVX, για οφειλές σε ασφαλιστικά ταμεία, κύριας και επικουρικής ασφάλισης. Δεν μας λέει η Κυβέρνηση, όμως, ποιος θα πληρώσει ακριβώς αυτά τα οποία οφείλει η TVX προς τα ασφαλιστικά ταμεία. Και δίνει παρακάτω πλήρη ασυλία στο Διοικητικό Συμβούλιο της TVX για παραβάσεις πρώτον, προστασίας του φυσικού και πολιτιστικού περιβάλλοντος, δεύτερον για φορολογικές παραβάσεις, τρίτον για ασφαλιστικές. Και παραγράφονται με τη σύμβαση αυτή. Το ζήτημα είναι: Έχουν γίνει παραβάσεις;
      Εμείς λέμε ότι έχουν γίνει παραβάσεις. Θα καταθέσω στα Πρακτικά και το εξής. Είναι από τη 16η Εφορεία Προϊστορικών και Κλασικών  Αρχαιοτήτων προς την Εισαγγελία Πρωτοδικών Πολυγύρου Χαλκιδικής. Λέει: «Με βάση τα έγγραφα αυτά καταγγέλλουμε την TVX HELLAS για α) παράνομη εκσκαφή και καταστροφές αρχαιοτήτων και β) παράνομη περισυλλογή και κατακράτηση αρχαίων αντικειμένων κατά παράβαση της νομοθεσίας και παρακαλούμε για τις δικές σας ενέργειες».
     Το καταθέτω.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Άρα, δηλαδή, εκ μέρους της TVX έχουν γίνει καταστροφές και περιβάλλοντος και πολιτιστικής κληρονομιάς, γιατί εκεί, κύριε Πρόεδρε, στην ευρύτερη περιοχή είναι τα αρχαία Στάγειρα που πραγματικά είναι παγκοσμίου ενδιαφέροντος και αυτό έχει μεγάλη σημασία. 
      Επίσης, στη σελίδα 12 γδ΄ το ελληνικό δημόσιο άρει για την TVX και τη διοίκησή της τις συνέπειες από κάθε ποινική και διοικητική ευθύνη για μια ακόμη φορά. Δηλαδή σε κάθε σελίδα φαίνεται η προσπάθεια της Κυβέρνησης να περισώσει το διοικητικό συμβούλιο της TVX από ποινικές και διοικητικές ευθύνες για το περιβάλλον, για τα φορολογικά, για τα ασφαλιστικά. 
      Επίσης στη σελίδα 22 το ελληνικό δημόσιο εκχωρεί τη νέα επιχείρηση, όση έχει και βρίσκει, όπως τα περιουσιακά στοιχεία. Δηλαδή την παίρνει χωρίς να γίνεται υπολογισμός του τι παραλαμβάνει και τα δίνει στη νέα εταιρεία χωρίς και πάλι να συντάσσεται κάποιο χαρτί όπου να φαίνεται τι παραδίνει και τι θα παραλάβει η επόμενη εταιρεία. 
      Όσον αφορά τη σελίδα 218, θα ήθελα να πω, κύριε Πρόεδρε, ότι συζητάμε για μία σύμβαση, η οποία περιλαμβάνει και παραρτήματα τα οποία αναφέρονται πρώτον, σε μεταλλεία και σε δικαιώματα μεταλλειοκτησίας και δεύτερον, σε συμμετοχές σε άλλες εταιρείες. Πού είναι; Αυτά δεν συνοδεύουν τη συγκεκριμένη σύμβαση για να δούμε ποιες είναι οι συμμετοχές σε άλλες εταιρείες. Δηλαδή είναι πολλά αυτά που υποκρύπτει η Κυβέρνηση από τη Βουλή και για τα οποία θα πρέπει να δώσει λόγο. Γι’ αυτό εξάλλου είναι και εδώ. 
      Όσον αφορά το άρθρο 2 της σελίδας 221: «Τίμημα και τρόπος καταβολής», έρχεται πάλι το δημόσιο και λέει δώστε μου 11 χιλιάδες ευρώ, 3800 δισεκατομμύρια δραχμές, και πάρτε τα όλα. Μέγα οικονομικό και πολιτικό σκάνδαλο για μας! Γιατί θεωρούμε ότι ο ορυκτός πλούτος είναι περιουσία του ελληνικού λαού, η ύλη του δεν είναι ανανεώσιμη και άρα δεν μπορεί να παραχωρείται, όπως παραχωρείται ο ορυκτός πλούτος και η ακίνητη περιουσία γενικότερα της χώρας μας στα μεγάλα ιδιωτικά συμφέροντα. Γι’ αυτό ονομάσαμε και την προηγούμενη σύμβαση, αλλά και τη σημερινή, ως σύμβαση αποικιακού χαρακτήρα. 
      Όσον αφορά το άρθρο 3, σημείο β΄, και επειδή λέγονται πολλά για το προσωπικό –και βέβαια λέγονται ευρύτερα και ενόψει των εκλογών, καθαρά για ψηφοθηρικούς λόγους- θέλω να μας πει η Κυβέρνηση πώς εξασφαλίζει το προσωπικό, γιατί μέχρι τώρα, κύριε Πρόεδρε, η Κυβέρνηση έλεγε ότι εξασφαλίζουμε το προσωπικό. Κοιτάξτε τι λέει το συγκεκριμένο άρθρο που ανέφερα. Κοιτάξτε τις υποχρεώσεις για το προσωπικό. Προσλαμβάνει σταδιακά το αναγκαίο, απαραίτητο προσωπικό μεταξύ του οποίου και πρώην απασχολουμένους στα μεταλλεία Κασσάνδρας. Αυτό σημαίνει ότι δεν εξασφαλίζονται οι θέσεις εργασίας για τους τετρακόσιους, πεντακόσιους εργαζόμενους. Αναφέρει ότι είναι δυνητικό το δικαίωμα της νέας εταιρείας «Ελληνικός Χρυσός ΑΕ.» να προσλαμβάνει προσωπικό και αν θέλει μεταξύ αυτών, μπορεί να προσλάβει και τους ήδη απολυμένους μεταλλεργάτες. 
      Άρα δεν εξασφαλίζονται οι εργαζόμενοι. Επίσης αναφέρει ότι σε προθεσμία εικοσιτεσσάρων μηνών η νέα εταιρεία θα πρέπει να καταθέσει το επενδυτικό της σχέδιο για τα μεταλλεία Κασσάνδρας και για το εργοστάσιο χρυσού. Το ελληνικό δημόσιο έχει άλλους δώδεκα μήνες για άδεια, έγκριση κτλ. 
      Στο άρθρο 4 δεν υπάρχει καμία συνέπεια για τη μη τήρηση των όρων της συγκεκριμένης συμφωνίας για τη νέα εταιρεία. Καμία συνέπεια, κύριε Πρόεδρε! Γι’ αυτό επαναλαμβάνω ότι είναι αποικιακού χαρακτήρα η συγκεκριμένη συμφωνία. 
      Όσον αφορά το άρθρο 5 «Λοιποί όροι», η μεταβίβαση γίνεται απαλλαγμένη από φόρους. Αυτή είναι μια ευνοϊκή διάταξη για τη συγκεκριμένη επιχείρηση. Εισάγει φοροαπαλλαγές. Μάλιστα το Γενικό Λογιστήριο του Κράτους λέει ότι είναι ακαθόριστη η απώλεια των εσόδων του ελληνικού δημοσίου. 
      Το άρθρο 6 αναφέρει ποια είναι τα γεγονότα ανωτέρας βίας που δίνουν παράταση στις προθεσμίες του άρθρου 3; Η Κυβέρνηση εννοεί τις αντιδράσεις του λαού της περιοχής, της Ολυμπιάδας Σταυρού και Ασπροβάλτας. Αυτές είναι, διότι προβλέπει ότι και πάλι η Κυβέρνηση θα έχει προβλήματα, γιατί δεν θέλησε να συζητήσει με εκείνη την πλευρά του Στρυμωνικού Κόλπου για τη νέα επένδυση που κάνει. Κατά πόσο δηλαδή θα είναι ωφέλιμη για την περιοχή, μια τουριστική περιοχή πάνω από την οποία θα δημιουργηθεί το ορυχείο του χρυσού;
      Και γνωρίζουμε πολύ καλά, κύριε Πρόεδρε –και σεις είστε από τη Θράκη- ότι και στη Θράκη πήγε να κάνει το ίδιο η Κυβέρνηση, αλλά ξεσηκώθηκε η Τοπική Αυτοδιοίκηση και η Νομαρχιακή Αυτοδιοίκηση, τα επιμελητήρια, οι αγρότες, οι εργάτες στο σύνολό τους. Διότι δεν είναι να δημιουργήσεις μια επένδυση εκατό θέσεων για να καταστρέψεις χίλιες πεντακόσιες θέσεις εργασίας. Διότι εκείνος ο Στρυμωνικός Κόλπος ζει καθαρά από τον τουρισμό.
    Για το άρθρο 7 η σύμβαση περιλαμβάνει, και εδώ το λέει μέσα χαρακτηριστικά, παραρτήματα που δεν συνοδεύουν τη συμφωνία. Εμείς τα θέλουμε αυτά για να δούμε συγκεκριμένα τι περιλαμβάνει, κύριε Πρόεδρε.
    Για το άρθρο 8 η τροποποίηση της σύμβασης δεν κυρώνεται λέει με νόμο. Λέει ότι η κάθε τροποποίηση που θα γίνεται δεν έχει ανάγκη να έρθει μέσα στη Βουλή. Αυτό τι σημαίνει; Ότι μπορεί μετά η Κυβέρνηση να αποφασίσει είτε αυτή είτε οποιαδήποτε άλλη, να τροποποιήσει την παρούσα σύμβαση με ευνοϊκότερους όρους και δυσμενέστερους και για τους εργάτες που απασχολούνται εκεί, αλλά και για την ευρύτερη περιοχή και να μη λάβει γνώση η Βουλή. Για ποια δημοκρατία, λοιπόν, μιλάμε; Αλλά εμείς ξέρουμε ότι είναι η δημοκρατία του μονοπωλιακού κεφαλαίου αυτή που κανονίζει τέτοιου είδους συμβάσεις.
    Και έρχομαι, κύριε Πρόεδρε, στο εξής: Η δική μας η πρόταση ήταν χαρακτηριστική και το 1996 και τη μεταφέρουμε τώρα. Δεν ξεπουλιέται αυτή η περιουσία του ελληνικού λαού. Η όποια αξιοποίησή του πρέπει να γίνει κάτω από τον αυστηρά δημόσιο έλεγχο με τη συμμετοχή των εργατών και με τη συμμετοχή των κοινωνικών φορέων. Και δεν είναι συμμετοχή αυτή του 9% της Τοπικής και Νομαρχιακής Αυτοδιοίκησης και μάλιστα δεν αναφέρεται μέσα εδώ στη συμφωνία, λέγεται όμως ότι το 9% θα εξαγοραστεί από τα προσεχή κέρδη της συγκεκριμένης εταιρείας. Μα, ποια κέρδη; Έτσι πάτε να τελειώσετε.
    Εμείς πιστεύουμε, λοιπόν, ότι πρέπει, κύριε Πρόεδρε, να γίνει η μελέτη από το ΙΓΜΕ για πόσα χρόνια έχουν ζωή, εκτός του χρυσού, τα μεταλλεύματα της περιοχής και να αξιοποιηθούν ανάλογα, να γίνει και μεταποίηση των συγκεκριμένων ορυκτών και παράλληλα πρέπει να δούμε και την ανάπτυξη της περιοχής σε άλλους τομείς. Έχει την κτηνοτροφία, έχει το δασικό της πλούτο, που μπορεί να αξιοποιηθεί, έχει και τον τουρισμό μακροπρόθεσμα.  
    Αλλ’ όμως, ένα ερώτημα να βάλω στην Κυβέρνηση γιατί είναι σημαντικό. Η νέα εταιρεία «Ελληνικός Χρυσός Α.Ε.» από ποιους αποτελείται, κύριε Υπουργέ; Πρέπει να μας πείτε γιατί έχω στα χέρια μου δημοσιεύματα και της «ΚΑΘΗΜΕΡΙΝΗΣ» και της «ΜΑΚΕΔΟΝΙΑΣ» που λένε ότι αυτή η εταιρεία, που θα πάρει το 51% είναι αμφιλεγόμενου χαρακτήρα επιχείρηση. Υπάρχουν τα δημοσιεύματα και θα τα καταθέσω ότι επικεφαλής είναι Ρουμάνος επιχειρηματίας Φράνκ Τίμιτς όπως αποκαλείται ο οποίος είναι αμφιλεγόμενης προσωπικότητας. ΄Οτι έχει διασυνδεδεμένες εταιρείες υπεράκτιες, οι οποίες κάνουν ξέπλυμα μαύρου χρήματος. Θα τα καταθέσω αυτά.
    ΠΡΟΕΔΡΕΥΩΝ (Παναγιώτης Σγουρίδης): Καταθέστε τα, αλλά παρακαλώ να τελειώνετε.
    ΑΓΓΕΛΟΣ ΤΖΕΚΗΣ: Πρέπει επιτέλους η Κυβέρνηση να μας πει ο «ΑΚΤΩΡ» που είναι για το 49% είναι μια εταιρεία κατασκευαστική η οποία δεν έχει εμπειρία μεταλλευτική. Μήπως, λοιπόν, είναι στις προθέσεις της Κυβέρνησης να δώσει αυτή την τεράστια ακίνητη περιουσία για αξιοποίηση από τον «ΑΚΤΟΡΑ» και τις θυγατρικές όπως είναι αυτές οι οποίες αναφέρονται στα δημοσιεύματα των εφημερίδων; Ζητάμε εξηγήσεις και θα επανέλθουμε στη δευτερολογία μας.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
    ΠΑΝΑΓΙΩΤΗΣ ΛΑΦΑΖΑΝΗΣ: Η Κυβέρνηση με την όλη πολιτική της στα θέματα των μεταλλείων της Χαλκιδικής με τα μεταλλεύματα και το χρυσό εξώθησε τα πράγματα σε μια τραγική πλέον κατάσταση για εκατοντάδες εργαζομένους των μεταλλείων για ολόκληρη την περιοχή την ποιότητα ζωής εκεί ακόμη και το περιβάλλον. Δυστυχώς φτάσαμε σε ένα σημείο όπου πλέον η TVX αφού άρμεξε ό,τι άρμεξε από τα μεταλλεία τα εγκαταλείπει και μάλιστα παίρνει μια καλή αποζημίωση γι’ αυτήν την εγκατάλειψή της χωρίς το δημόσιο να έχει διασφαλίσει απέναντί της τα δικά τους συμφέροντα αυτήν τη στιγμή. Και έρχεται η Κυβέρνηση να πουλήσει τώρα τα μεταλλεία σε μια νέα εταιρεία, δηλαδή να πουλήσει τριακόσιες δέκα τέσσερις χιλιάδες στρέμματα να πουλήσει οκτακόσια στρέμματα και πάνω παραλιακής γης και φυσικά αποθέματα χρυσού και δυνατότητες που υπάρχουν στα μεταλλεία να την πουλήσει σε μια αδιευκρίνιστων συμφερόντων στο σύνολό της εταιρεία έναντι ευτελέστατου τιμήματος με χαριστικότατους όρους και χωρίς να ξέρουμε τι θα απογίνουν πλέον τα μεταλλεία και οι εκτάσεις τις οποίες έχουν στο μέλλον. 
      Διότι δεν υπάρχει κανένα επενδυτικό σχέδιο. Δεν υπάρχει καμία δέσμευση για το μέλλον. Δεν υπάρχει ούτε δέσμευση ούτε εγγύηση της εταιρείας για το τι πρόκειται να κάνει, κατά πόσο εγγυάται και τι εγγυάται. Αυτά είναι σοβαρότατα πράγματα που δείχνουν ότι αδίδακτοι από την τραγωδία που οδηγήσατε τα μεταλλεία συνεχίζετε την πεπατημένη και με νέα μορφή εταιρειών, με μια νέα κοινοπραξία η οποία δεν ξέρουμε τι θα κάνει, πού θα οδηγήσει, τι σοβαρότητα έχει και τι μέλλον επιφυλάσσει για τα μεταλλεία και τους εργαζόμενους. 
      Φυσικά είναι αμίμητο αυτό το οποίο γίνεται. Τους ίδιους εργαζόμενους που απασχολούνται μέχρι τώρα στα μεταλλεία να τους πετάτε στο δρόμο και να μην τους αξιοποιείτε στη νέα εταιρεία με την εμπειρία, τις δυνατότητες, το μεράκι και την αγάπη που έχουν για τη δουλειά τους! 
      Προφανώς η νέα εταιρεία θα χρησιμοποιήσει -απ’ ό,τι φαίνεται- πολύ μικρό προσωπικό και αυτό το προσωπικό είναι καινούριο προσωπικό, στο οποίο μάλιστα μπορεί να γίνουν προσλήψεις κάθε πελατειακής μορφής, που ως συνήθως γίνονται σε νομούς και σε μέρη στα οποία επενεργούν πολιτικά συμφέροντα. 
      Το θέμα είναι ποια εγγύηση έχετε, κύριοι της Κυβέρνησης, για το μέλλον αυτής της πώλησης με αυτούς τους χαριστικούς όρους που την κάνετε και έναντι αυτού του ευτελούς τιμήματος. Καμία εγγύηση για το μέλλον! Καμία εγγύηση για το τι θα γίνει με την επένδυση και την προοπτική της. Και αν δούμε ποιοι συμμετέχουν στην κοινοπραξία, το ερώτημα είναι μήπως δεν θα έχουμε αύριο μεταλλεία είτε με τα μεταλλεύματα της Χαλκιδικής είτε με το χρυσό. Μήπως πάμε για άλλου χαρακτήρα real estate και τουριστική επένδυση; Μήπως δεν θα λειτουργήσει τίποτα απ’ όλα αυτά στο μέλλον; Θα τα συνδυάσουμε αυτά τα δύο και πώς; 
      Τα ερωτήματα αυτά παραμένουν καίρια. Εσείς κουνάτε το κεφάλι σας, βεβαίως. Όμως, ίσως έτσι να κουνούσατε το κεφάλι σας και με την T.V.X. και η τραγωδία επήλθε. Δεν ξέρουμε τι θα γίνει στο μέλλον με αυτήν την καινούργια επένδυση. 
      Εμείς θα καταψηφίσουμε και τις δύο αυτές τροπολογίες. Θεωρούμε ότι δεν δίνουν καμία απάντηση ούτε στην απασχόληση ούτε στην ανάπτυξη της περιοχής ούτε στην προστασία της ποιότητας ζωής και του περιβάλλοντος. Δεν νομίζουμε ότι αποτελούν λύση για το πρόβλημα. Ευχόμαστε, βεβαίως,…
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών ): Κουνήστε, όμως, και λίγο το χεράκι σας! 
      ΠΑΝΑΓΙΩΤΗΣ ΛΑΦΑΖΑΝΗΣ: Να κουνήσω το χεράκι μου; Τι εννοείτε δηλαδή; 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Θα σας πω μετά. 
      ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν είναι έκφραση αυτή!
      ΠΡΟΕΔΡΕΥΩΝ (Παναγιώτης Σγουρίδης): Εννοεί «συν Αθηνά και χείρα κίνει». Δεν μπορείς μόνο να εύχεσαι. Πρέπει να κινείς και τη χείρα, σύμφωνα με το αρχαίο ρητό. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κάντε κάτι και εσείς. Η ζωή είναι πράξη, εργασία και μόχθος.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πάχτα! Συνεχίστε, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Αν η Κυβέρνηση ήθελε έναν ευρύτερο διάλογο επ’ αυτού του θέματος, θα μπορούσε και η ίδια να τον προκαλέσει και να αναζητήσει λύσεις, ιδέες, προτάσεις, σκέψεις. Όχι, όμως, να μας φέρνει εδώ τροπολογίες της τελευταίας στιγμής και να λέει «κουνήστε το χεράκι σας»! Το κουνάμε το χεράκι μας, αλλά με το να κουνήσουμε το χεράκι μας δεν βγαίνει τίποτα!!!
      ΑΓΓΕΛΟΣ ΤΖΕΚΗΣ: Σας λέει να κάνετε εσείς ως Συνασπισμός επένδυση εκεί.
      ΠΑΝΑΓΙΩΤΗΣ ΛΑΦΑΖΑΝΗΣ: Ναι, να κάνουμε, βεβαίως, ευχαρίστως. Εδώ που τα λέμε, είναι ελκυστική επένδυση με τέτοιο τίμημα.
      Για όλους αυτούς τους λόγους, λοιπόν, που προανέφερα, έχοντας βαθύτατη αμφιβολία για το κατά πόσο θα είναι και βιώσιμη αυτή η νέα σύμβαση, την οποία επιχειρείτε, εμείς θα την καταψηφίσουμε και ελπίζουμε –θα το ξαναπώ άλλη μια φορά- να έχουμε εμείς λάθος και η Κυβέρνηση να έχει δίκιο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίνης έχει το λόγο.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
      Θα ξεκινήσω απ’ αυτό το «κουνήστε το χεράκι σας». Κύριε Πρόεδρε, κύριοι συνάδελφοι, το χεράκι μας το κουνάμε, αλλά τι γίνεται; Μας συκοφαντούν, μας εξυβρίζουν, μας βάζουν στόχο και μας λιθοβολούν. Αυτή είναι η ουσία και αυτά για τον κύριο Υφυπουργό.
      Κυρίες και κύριοι συνάδελφοι, παραμονές Χριστουγέννων και συγκεκριμένα στις 16 Δεκεμβρίου ο Υφυπουργός Οικονομίας, ο συντοπίτης μας κ. Πάχτας, έφερε προς ψήφιση άρον-άρον μία τροπολογία και μία σύμβαση διακοσίων τριάντα εννέα σελίδων, που αφορούσαν στα μεταλλεία της Χαλκιδικής, και απαιτούσε να συζητηθούν και τα δύο μαζί, με το αιτιολογικό ότι θα πρέπει πριν από τις γιορτές να πληρωθούν οι εργαζόμενοι. Προσπαθούσε, δηλαδή, να θίξει τις ευαίσθητες χορδές μας, ενώ γνώριζε πολύ καλά ότι αυτό δεν ήταν δυνατόν να γίνει, διότι ήταν εναντίον του Συντάγματος και κατά του Κανονισμού της Βουλής.
      Η Νέα Δημοκρατία σε αυτήν την πρόκληση πρότεινε κάτι και λογικό και στα πλαίσια του Συντάγματος και του Κανονισμού της Βουλής. Είπαμε: φέρτε την τροπολογία που αναφέρεται στην πληρωμή των αποζημιώσεων των εργαζομένων και σας την ψηφίζουμε χωρίς κουβέντα. Τη σύμβαση θα τη συζητήσουμε σε ένα σχετικό νομοσχέδιο του Υπουργείου Οικονομικών και εκεί θα διατυπώσουμε τις αντιρρήσεις μας, τις απόψεις μας, θα δούμε αν συμφωνούμε ή δεν συμφωνούμε και οτιδήποτε άλλο. Δεν θέλετε αυτό; Τότε φέρτε ένα κατεπείγον νομοσχέδιο, τροπολογία και σύμβαση, να καθίσουμε επί μία μέρα να το συζητήσουμε, να γραφτούν στα Πρακτικά οι απόψεις μας και να ψηφίσει ο καθένας κατά συνείδηση.
      Ο Πρόεδρος της Βουλής ο κ. Κακλαμάνης, έκανε μια πάρα πολύ λογική εισήγηση: η τροπολογία και η σύμβαση μαζί να συζητηθούν αμέσως μετά τις γιορτές με το πρώτο νομοσχέδιο που θα έφερνε το Υπουργείο Οικονομικών και να έχει αναδρομική ισχύ από τις 12 Δεκεμβρίου και η Κυβέρνηση να πληρώσει εδώ και τώρα, πριν από τα Χριστούγεννα, τους εργαζομένους. Αυτήν την εισήγηση του Προέδρου της Βουλής την έκαναν αποδεκτή όλα τα κόμματα. Όλοι οι Βουλευτές που ήμασταν μέσα στο Κοινοβούλιο την αποδεχτήκαμε. Ο δε Υφυπουργός δεν είπε κουβέντα. Απλώς σηκώθηκε και έφυγε.
      Το τι επακολούθησε τις επόμενες ημέρες μέχρι τα Χριστούγεννα δεν λέγεται. Οχετός ύβρεων, συκοφαντίες εναντίον της Νέας Δημοκρατίας, εναντίον ειδικά των Βουλευτών της Νέας Δημοκρατίας της Χαλκιδικής! Αυτό ήταν πράγμα ανήθικο, ανέντιμο, να υβριζόμεθα από συνάδελφο, και από τα παπαγαλάκια του και από τον ίδιον, ενώ γνώριζε ότι είχε άδικο. Ενώ γνώριζε ότι αυτός είχε όλο το βάρος της αποτυχίας και τη μη συζήτησης στη Βουλή, εντούτοις έβαλε τα παπαγαλάκια του. Επέλεξε και το νομάρχη, ο οποίος από Νομάρχης Χαλκιδικής μετετράπη σε Νομάρχη του ΠΑΣΟΚ.
    Έβαλε τον πρόεδρο του εργατικού κέντρου να λέει τα ίδια, να μας υβρίζει, έβαλε συνδικαλιστές προσκείμενους στο κόμμα του, δικά του όργανα, να μας υβρίζουν. Ο δε πρόεδρος του εργατικού κέντρου, κυρίες και κύριοι συνάδελφοι, ανταμείφθηκε, συμπεριελήφθη στη λίστα υποψηφίων του ΠΑΣΟΚ. Αυτή είναι η αλήθεια. Αλλά η επίθεση στράφηκε και κατά του Προέδρου της Βουλής. Δεν τους έφθανε η Νέα Δημοκρατία και οι Βουλευτές της Χαλκιδικής, ενέπλεξαν και τον Πρόεδρο της Βουλής. «Δεν έχει δικαίωμα ο Πρόεδρος της Βουλής να κάνει εισηγήσεις. Ποιος του έδωσε αυτό το δικαίωμα; Δεν αποφασίζει η Βουλή. Ποιος θα πληρώσει τους εργαζόμενους; Από ποια χρήματα; Οι ιδιωτικές εταιρείες δεν έχουν δικαίωμα να πουλήσουν». Και εδώ υπάρχει η συμβολαιογραφική πράξη 1237/12-12-2003, τέσσερις ημέρες πριν από τη συζήτηση στη Βουλή, βάσει της οποίας η σύμβαση μεταξύ του ελληνικού δημοσίου και της εταιρείας «ΤΙΒΙΕΞ ΕΛΛΑΣ» λέει: «το σύνολο των στοιχείων του ενεργητικού της εταιρείας ως έχει περιέρχεται στο ελληνικό δημόσιο». Δηλαδή από τις 12-12-2003 το ελληνικό δημόσιο ήταν ο κάτοχος, ιδιοκτήτης των μεταλλείων. Επομένως, το ελληνικό δημόσιο μπορούσε να πληρώσει τους εργαζόμενους. Μη γελάτε, κύριε Υφυπουργέ, ευθύνεστε για όλα, είστε υπόδικος. Αντί να απολογείσθε έναντι του λαού της Χαλκιδικής και έναντι των μεταλλωρύχων, γελάτε. Ντροπή σας να γελάτε μέσα στο Κοινοβούλιο αντί να απολογείσθε και να αφήνετε να μας υβρίζουν! 
    ΑΓΓΕΛΟΣ ΤΖΕΚΗΣ:  Ε, όχι υπόδικος.
    ΗΛΙΑΣ ΒΛΑΧΟΠΟΥΛΟΣ:  Ε, όχι υπόδικος. 
    ΑΘΗΝΑΙΟΣ ΦΛΩΡΙΝΗΣ: Είναι υπόδικος έναντι του λαού της Χαλκιδικής. Είναι υπόδικος, κύριοι συνάδελφοι, γιατί άφησε αυτήν την περιοχή να μαραζώνει, την ξεπούλησε με τη σύμβαση. Διαβάστε τη σύμβαση να δείτε τι γίνεται. Την ξεπούλησε. Αντί για 414 εκατομμύρια ευρώ την ξεπουλάει για 11 εκατομμύρια ευρώ. Αν είναι δυνατόν, άνθρωπος από την περιοχή εκεί να συμβάλει σε αυτό το αίσχος! Αλλά τι ήθελε να επιτύχει ο κύριος Υφυπουργός; Ήθελε να πετύχει το κουκούλωμα της σύμβασης. Γι’ αυτό επιχειρούσε με τροπολογία να το περάσει μέσα σε πέντε λεπτά από τη Βουλή, να έχει και τις ευλογίες της Βουλής. Αλλά δεν σας έγινε αυτό, κύριε Υφυπουργέ. 
    Η σύμβαση: Με τη σύμβαση όλοι -και οι τετρακόσιοι εβδομήντα ένας εργαζόμενοι- απολύθηκαν  από τα μεταλλεία. Για κανέναν εργαζόμενο δεν διασφαλίζεται θέση εργασίας. Όταν σταδιακά ξαναμπεί σε λειτουργία η εταιρεία, καμία συλλογική σύμβαση δεν ισχύει. Το νέο επενδυτικό σχήμα προσλαμβάνει όσους θέλει, όποιους θέλει και με όποιες αμοιβές αυτό θέλει. Δηλαδή μπορεί να τους προσλάβει και με αμοιβές ανειδίκευτου εργάτη.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θέλω να μου δώσετε λίγο χρόνο.
    ΠΡΟΕΔΡΕΥΩΝ (Παναγιώτης Σγουρίδης): Θα σας δώσω. 
    ΑΘΗΝΑΙΟΣ ΦΛΩΡΙΝΗΣ: Αυτή η περιουσία είναι αρκετά μεγάλη. Ενδεικτικώς σας αναφέρω ότι υπάρχουν τριακόσιες δεκατέσσερις χιλιάδες στρέμματα με τριάντα τέσσερις βεβαιωμένες μεταλλευτικές θέσεις και κοιτάσματα αξίας 15 δισεκατομμυρίων ευρώ, χίλια πεντακόσια στρέμματα αγροτεμαχίων, έντεκα χιλιάδες οικόπεδα, τριακόσια είκοσι σπίτια στο Στρατώνι, εικοσιτέσσερις χιλιάδες γραφεία, πηγάδια, στοές, κοιτάσματα σε αποθήκες. Όλα αυτά εκτιμώνται  περίπου σε 112 εκατομμύρια ευρώ και τα πουλάμε μόνο για 11 εκατομμύρια ευρώ. Σε ποιους τα πουλάμε; Διαβάστε τη σύμβαση να δείτε ποιοι είναι οι νέοι ιδιοκτήτες.  Διαβάστε τη σύμβαση να καταλάβετε τι ρόλο παίζουν και αν θα ξαναδουλέψουν αυτά τα μεταλλεία. Είναι καταδικασμένα αυτά τα μεταλλεία να μην ξανανοίξουν ποτέ. Και δεν θα φταίει κανείς άλλος, θα φταίει η σύμβαση που μας φέρατε να υπογράψουμε, κύριε Υφυπουργέ.
	Να πω και το άλλο: Χωρίς ντροπή έσυραν τους εργαζομένους παραμονές Χριστουγέννων, τρεις-τέσσερις μέρες πριν από τη συζήτηση στη Βουλή, σε συμβολαιογράφο και απεμπολήθηκαν παντός δικαιώματος. Τους πήγαν δηλαδή έτσι στα τυφλά και υπέγραψαν, χωρίς να τους εξηγήσουν τι λέει μέσα η σύμβαση. Και αυτό γιατί; Για να ξεπουλήσουν την περιοχή. Είστε υπόδικοι και θα το πληρώσετε. 
      Σας ευχαριστώ, κύριε Πρόεδρε. 
	ΠΡΟΕΔΡΕΥΩΝ (Παναγιώτης Σγουρίδης): Καλώς, κ. Φλωρίνη. 
	ΑΘΗΝΑΙΟΣ ΦΛΩΡΙΝΗΣ: Με συγχωρείτε, κύριε Πρόεδρε. Θέλω να πω ότι ψηφίζω την τροπολογία που αφορά τις αποζημιώσεις των εργαζομένων, καταψηφίζω όμως αυτήν τη σύμβαση. 
	ΠΡΟΕΔΡΕΥΩΝ (Παναγιώτης Σγουρίδης): Τα είπατε, κύριε Φλωρίνη. Νομίζω ότι έγινε κατανοητό.
	ΒΑΣΙΛΗΣ ΚΕΔΙΚΟΓΛΟΥ: Πού είναι οι Υπουργοί, κύριε Πρόεδρε; 
	ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Περιμένω τον κ. Φωτιάδη για να μας απαντήσει. 
	Ορίστε, κύριε Σαλαγκούδη, έχετε και εσείς το λόγο για έξι λεπτά. 
	ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, είναι μια θλιβερή ιστορία και η υπόθεση που ανέκυψε τελευταία, παραμονές των γιορτών, αλλά φυσικά και η ιστορία των Μεταλλείων Κασσάνδρας και της TVX. 
      Πράγματι η TVX, μια εταιρεία που τελικώς χρεοκόπησε, αγοράστηκε από μια σοβαρή εταιρεία, την KINROSS και όλο φυσικά το χρονικό διάστημα που η TVX λειτουργούσε ως TVX δεν θα λέγαμε ότι ήταν και από τις καλύτερες μεταλλευτικές δραστηριότητες στην περιοχή. Πάλι αυτό ήταν ευθύνη της Κυβέρνησης, η οποία δεν παρακολουθούσε ακριβώς την εκτέλεση των υποχρεώσεων εκ της συμβάσεως που έπρεπε να κάνει η TVX. 
      Στη συνέχεια όμως όταν μία τόσο σοβαρή, σαν την «KINROSS» εταιρεία εξαγόρασε τη πτωχεύσασα TVX -ο υπεύθυνος Υφυπουργός ανέλαβε όλες τις ευθύνες, αλλά μόνο τις επικοινωνιακές ευθύνες έχει μάθει να παίρνει αυτή η Κυβέρνηση και αυτές με μέγιστη ανευθυνότητα τις επιτελεί μόνο για ένα καθαρά στείρο κομματικό υπολογισμό, αδιαφορώντας και για τους κατοίκους και για τους ψηφοφόρους της ακόμα και για τον ελληνικό λαό φυσικά- αντί να προσπαθήσουμε τότε με κάθε τρόπο να διατηρήσουμε αυτήν τη σοβαρή εταιρεία με τη σοβαρή επένδυση, εν τούτοις με αυταρχικές κινήσεις, στέλνοντας τα ΜΑΤ, προσπαθήσαμε να πειθαναγκάσουμε αυτούς τους ανθρώπους –ενώ θα μπορούσαμε να κάνουμε άλλες ενέργειες, με πειθώ, με πράξεις από μέρους της εταιρείας κοινωνικής φροντίδας για όλους τους κατοίκους, που πραγματικά πάντα οχλούνται από κάποια τέτοιου είδους επένδυση- και λειτουργήσαμε με τρόπο ούτως ώστε η «KINROSS» να κηρύξει πτώχευση και να αποχωρήσει. 
	Πέρασε από τότε ένας ολόκληρος χρόνος και η KINROSS με όλη την εν πάση περιπτώσει σοβαρότητά της έδινε τη δυνατότητα -και έθεσε σε διαθεσιμότητα εργαζόμενους μέχρι τον Απρίλιο- στην Κυβέρνηση να βρει την άλλη λύση.  Η Κυβέρνηση όμως αδιαφόρησε. 
	Επί έναν ολόκληρο χρόνο ο Υφυπουργός Οικονομίας και Οικονομικών κορόιδευε και εξαπατούσε κυριολεκτικά τους ψηφοφόρους του, αυτούς που τον εκλέγουν και τον στέλνουν εκπρόσωπο στη Βουλή και σήμερα συμμέτοχο στην Κυβέρνηση, λέγοντάς τους ότι την Παρασκευή κλείνει η συμφωνία και την επόμενη Παρασκευή κλείνει η συμφωνία και κάθε εβδομάδα τους πήγαινε πίσω έναν ολόκληρο χρόνο. 
      Έφθασε τελικά τις παραμονές των εκλογών να έλθει εδώ εκβιαστικά, αφού βρήκε ένα σχήμα που έχει πολλές υποψίες και θα πω μερικές. Επίτηδες μίλησα στην επί της αρχής συζήτηση και στο μισό χρόνο μου αναφέρθηκα σε αυτή την τροπολογία, γιατί ακριβώς ήθελα να προειδοποιήσω τον Υπουργό να μας φέρει ορισμένα στοιχεία από αυτά που δεν μας έφερε. 
	Για παράδειγμα ποια είναι αυτή η εταιρεία «ΕΛΛΗΝΙΚΟΣ ΧΡΥΣΟΣ Α.Ε.»; Από ποιους συνίσταται, ποιοι είναι οι μέτοχοί της; Ποιος είναι ο χρηματοοικονομικός οίκος που υποτίθεται ότι έχει το 51%, αλλά δέχεται και εκχωρεί την προεδρία και τη διεύθυνση, το διευθύνοντα σύμβουλο και τον πρόεδρο, στο μειοψηφικό εταίρο αυτής της εταιρείας που έγινε; 
	Αυτή η πλειοψηφική χρηματοοικονομική εταιρεία είναι και με πόση συμμετοχή European Goldfields; Σε αυτήν συμμετέχει ο κ. Φράνκ Τίμις σαν μεγαλομέτοχος -Ρουμανοαυστραλός στην καταγωγή- ο οποίος κατηγορείται αφ’ ενός για ξέπλυμα μαύρου χρήματος, αλλά έχει και καταδικαστικές αποφάσεις εναντίον του για εμπόριο κοκαΐνης και ηρωίνης.
  Πρέπει επιτέλους να μας πει πώς είναι η διασύνδεση με τη «REGAL PETROLEUM», την άλλη εταιρία όπου επίσης ο Φρανκ Τίμις συμμετέχει και η οποία έχει κάνει μία ύποπτη και εκεί δουλειά -τέτοιες φτιάχνει στο τέλος της ζωής της αυτή η Κυβέρνηση- με την εταιρία «ΚΑΒΑΛΑ OIL» και την «ΕΥΡΩΤΕΧΝΙΚΗ». Επιτέλους να ρωτήσω άλλη μια φορά την Κυβέρνηση να μας πει ο κ. Χριστοδουλάκης τι έγινε με την περίφημη εκείνη επιταγή, για την οποία κατέθεσα και μηνυτήρια αναφορά -η οποία δυστυχώς ακόμη βρίσκεται στα ανακριτικά γραφεία και δεν έχει προχωρήσει- σχετικά με την παράνομη επιστροφή εκείνης της εγγυητικής επιταγής της «ΕΥΡΩΤΕΧΝΙΚΗΣ». Όλα αυτά είναι ερωτηματικά.
    Παράλληλα δε όσον αφορά τους εργαζόμενους -γιατί αυτό μας ενδιαφέρει πρώτιστα, επειδή το έθεσε και η Κυβέρνηση: «Ψηφίστε γρήγορα την τροπολογία σε άσχετο νομοσχέδιο, με αντισυνταγματική διαδικασία, μόνο και μόνο για να πάρουν τις αποζημιώσεις τους οι εργαζόμενοι παραμονές Χριστουγέννων»- θέλω να πω ότι τους προτείναμε δύο λύσεις: Τη μία με τη μορφή του κατεπείγοντος, ακριβώς για να υπάρξει δωδεκάωρος συζήτηση εδώ στο Κοινοβούλιο και να αναλυθούν όλες αυτές οι προεκτάσεις και να απαντηθούν όλα αυτά τα ερωτήματα που έχουμε. Αρνήθηκαν τη διαδικασία του επείγοντος νομοσχεδίου και τελικώς κατέληξε εμείς με συμβιβασμό να δεχθούμε να συζητηθεί στο σημερινό νομοσχέδιο η τροπολογία, αφού προηγουμένως -βεβαίως και να ισχύει αναδρομικά- τους ορίσαμε κιόλας ότι μπορούν να δώσουν την προκαταβολή έναντι. Και ο κ. Πάχτας βγαίνοντας στις τηλεοράσεις να κόπτεται για τους δικούς του ανθρώπους! Δεν τους έλεγε ότι για την «PALCO» χαρίσανε, δώσανε 1.500 ευρώ δωρεάν, χάρη. Δεν μπορούσαν να δώσουν 2.000 ευρώ στους εργαζόμενους στα Μεταλλεία Χαλκιδικής, στους μεταλλωρύχους, που ήταν και λιγότεροι, για να κάνουν Χριστούγεννα και μάλιστα έναντι; Αλλά μέχρι την τελευταία στιγμή επίτηδες το έπαιζε επικοινωνιακά, βγαίνοντας στα κανάλια της Χαλκιδικής και βρίζοντας ασύστολα τη Νέα Δημοκρατία και εμάς, ενώ τελικά προσχωρούσε στις δικές μας προτάσεις.
      Εν πάση περιπτώσει, εμείς θα «σηκώναμε» πάρα πολύ το θέμα και δεν θα περνούσε έτσι και θα βάζαμε να πάρει θέση ο καθένας από τους Βουλευτές της Πλειοψηφίας, τους οποίους αυτή η αδίστακτη Κυβέρνηση τους κάνει κάθε φορά συνένοχους να ψηφίζουν τις προτάσεις της, έτσι επιπόλαιες και ύποπτες όπως τις φέρνει. Αλλά αν δεν το κάνουμε είναι γιατί και μόνο σεβόμαστε τον πόνο και τον καημό των εργαζομένων, που επί ένα χρόνο η Κυβέρνηση αυτή τους αφήνει να πένονται κυριολεκτικά και να είναι στην τέλεια πλέον απογοήτευση. Γι΄ αυτούς τους ανθρώπους εμείς δεν μπορούμε να ψηφίσουμε μια τέτοια σύμβαση, γιατί τα αποτελέσματα αυτής της συμβάσεως θα τα υποστούμε εμείς σαν επόμενη Κυβέρνηση. Δεν μπορούμε να συμφωνήσουμε σ΄ αυτήν τη σύμβαση, γι΄ αυτό και την καταψηφίζουμε. Δεν δημιουργούμε όμως όλη την ένταση που θα μπορούσαμε σαν Αντιπολίτευση να δημιουργήσουμε εδώ στο Κοινοβούλιο και να βάλουμε συνυπεύθυνους κι όλους τους άλλους, μόνο και μόνο επειδή ξέρουμε ότι για να πάρουν τις αποζημιώσεις οι απολυμένοι πρέπει οπωσδήποτε να προχωρήσει και να ψηφιστεί αυτή η σύμβαση.
      ΒΑΣΙΛΗΣ ΚΕΔΙΚΟΓΛΟΥ: Τι σχέση έχει αυτή η σύμβαση με τα λεφτά; Η σύμβαση είναι «πετάμε τον πλούτο μας»…
    ΓΕΩΡΓΙΟΣ ΣΑΛΑΓΚΟΥΔΗΣ: Εκείνο, όμως, που θέλουμε και πάλι να τονίσουμε είναι ότι στη νέα σύμβαση εμείς θα φροντίσουμε, ώστε να προταχθούν οι απολυμένοι και ιδιαίτερα αυτοί που δουλεύουν στις υπόγειες στοές και έχουν και την αντίστοιχη εμπειρία διότι στις προσλήψεις αυτή η εταιρία πρέπει κατά προτίμηση να προσλαμβάνει από αυτούς τους απολυμένους, τους πρώην εργαζόμενους μεταλλωρύχους στις υπόγειες στοές.
    Ευχαριστώ.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. Σας φτάνουν τέσσερα λεπτά;
      ΒΑΣΙΛΗΣ ΚΕΔΙΚΟΓΛΟΥ: Νομίζω ναι.
      Κατ΄ αρχήν εκφράζω τη διαμαρτυρία μου για τη στάση των Υπουργών. Έχουμε καταθέσει εμπρόθεσμες τροπολογίες, που είναι προηγουμένου αριθμού από αυτήν που συζητείται και δεν ξέρουμε εάν κατ΄ αρχήν γίνονται δεκτές, για να ξέρουμε πώς θα τις αναπτύξουμε. Αυτή νομίζω ότι είναι τουλάχιστον μια αντικανονικότητα, για να μην πω άλλους χαρακτηρισμούς.
    Παρακολουθώ όλη αυτήν τη συζήτηση και ξέρετε τι αντελήφθην, κύριε Πρόεδρε; ΄Οτι η Κυβέρνηση δεν ξέρει τι της γίνεται και δεν θέλει εδώ να μας πει ότι «μεταβάλλω τη Βουλή σε κολυμβήθρα του Σιλωάμ και φέρνω μία σύμβαση να την κυρώσετε». Τι πράγματα είναι αυτά; 
      Οι κυρώσεις των συμβάσεων κάποτε είχαν κάποια αξία, όταν ήταν πολύ μικρές και δινόταν η ευκαιρία με διατάγματα να ακολουθούν οι Υπουργοί. Όπως έρχονται εδώ οι συμβάσεις, ποιος Βουλευτής μπορεί να επιμεληθεί αυτών των συμβάσεων; Είναι ένας τρόπος για να κουκουλωθούν τα πάντα. Τα πάντα μπορούν να ξεπουληθούν κάτω από το πέπλο ότι κυρώθηκε από τη Βουλή. 
      Αυτά μόνο μια κυβέρνηση του αποπεμφθέντος και άνευ πολιτικής ψυχής πλέον Πρωθυπουργού μπορούσαν να γίνουν. Αυτό βλέπω εγώ. Δεν μπορούσα τώρα εγώ να καταλάβω τίποτα. Ειλικρινώς. Τι τελικά θέλει η Κυβέρνηση; Θέλει τουρισμό; Θέλει βιομηχανία; Σήμερα η τεχνολογία δίνει τη δυνατότητα «και τούτο ποιείν κακείνο μη αφιέναι». Αντελήφθην ότι στη Βουλή η Κυβέρνηση λέει δεν ξέρω τι μου γίνεται και φέρνω μια σύμβαση η οποία –απ’ ό,τι αντιλαμβάνομαι γιατί δε νομίζω ότι κανείς μπορεί να τη διαβάσει- λέει ότι ο ανάδοχος δικαιούται και εμείς ως δημόσιο υποχρεούμεθα. Δεν λέει τίποτε άλλο. Δεν αντελήφθην να έχει υποχρεώσεις ο ανάδοχος, από όσα οι συνάδελφοι ανέπτυξαν εδώ. 
      Τώρα αυτή η ιστορία, ξέρετε, ψηφίζουμε για να πληρωθούν οι εργαζόμενοι, μα, τώρα είναι δυνατόν ένα κράτος, μία κυβέρνηση να συζητάει για αποζημιώσεις πεντακοσίων και χιλίων ανθρώπων; Τι δεν έχουμε, δηλαδή; Ένα δισεκατομμύριο; Μα, κοιτάξτε τι προκαταβολές δίνετε σε εργολάβους, παρά τους νόμους και οποιονδήποτε κανονισμό. Δείτε τα έργα που έκανε η ΔΕΠΑ. Τι προκαταβολές δίνατε στους εργολάβους που είχαν μετοχικό κεφάλαιο μόνο 200 εκατομμύρια δραχμές και τους δίνατε δισεκατομμύρια προκαταβολές για να κάνουν έργα και απέκτησαν τρισεκατομμύρια σήμερα. Και έρχεται το ελληνικό δημόσιο να πει, ξέρετε, δεν έχω να αποζημιώσω τους χιλίους εργαζόμενους; Μα, είναι σοβαρά πράγματα αυτά; Ε, αυτά μόνον από μία τέτοια Κυβέρνηση μπορεί να λέγονται γι’ αυτό είναι άξια επαίνων η Κοινοβουλευτική Ομάδα του ΠΑΣΟΚ σήμερα και εγώ βοήθησα σε αυτή την κατάσταση. Είναι άξια επαίνων που απέπεμψε επιτέλους, αυτόν τον άψυχο σήμερα που θέλει να εμφανίζεται ότι έκανε και έργο και προσπαθεί να βρει και τρόπους να βραχυκυκλώσει και αυτόν τον οποίο αύριο θα εκλέξει το Συνέδριο του ΠΑΣΟΚ ως πρόεδρο του κόμματος.
      Κύριε Πρόεδρε, λυπάμαι πάρα πολύ για όλη αυτήν την εξέλιξη. Είναι κάποια συζήτηση η οποία δεν τιμά το Κοινοβούλιο. Διακονώ το Κοινοβούλιο επί μία εικοσιεπταετία πλέον και αυτά δεν τα έχουμε ξανα αντιληφθεί εδώ. Φέρνουμε μία σύμβαση που δεν μπόρεσε να τη διαβάσει κανείς, που κανείς δεν μπορεί να την εγγυηθεί με το αιτιολογικό να πληρωθούν οι εργαζόμενοι. Ε, αυτό λέγεται εξευτελισμός του ελληνικού δημοσίου. Για πεντακόσιους, χίλιους εργαζόμενους να κάνουμε αυτά που κάνουμε.
      Τέλος πάντων, κύριε Πρόεδρε, θα παρακαλούσα να λύσετε και το θέμα των τροπολογιών γιατί η ώρα πέρασε. Να ξέρουμε, αν δεν τις κάνει δεκτές, να μην τις αναπτύξουμε και ας αναλάβει τις πολιτικές της ευθύνες η Κυβέρνηση. Εδώ φέραμε κάποιες τροπολογίες εμπρόθεσμες, κανονικότατες, συνταγματικότατες, λαϊκών συμφερόντων και δεν μπορούμε να έχουμε μία απάντηση, αν γίνονται ή δεν γίνονται δεκτές.
      Έχουμε καταθέσει μία τροπολογία ως εμπρόθεσμη εγώ και η κ. Ανουσάκη –και πολλοί άλλοι συνάδελφοι την είδαν και την κατέθεσαν εμπροθέσμως για να δείξουν τη βούλησή τους- και δεν υπάρχει εδώ Υπουργός να μας πει αν κατ΄ αρχήν την κάνει δεκτή ή δεν την κάνει. Είναι μία προσθήκη σε κάποιο νόμο που έχει λειτουργήσει και πιστεύουμε ότι από λάθος δεν περιελήφθη αυτό που ζητάμε εμείς σήμερα και που πρέπει να έχουμε μία απάντηση από τον Υπουργό.
      Κύριε Πρόεδρε, ευχαριστώ και για την ανοχή σας. Το χρόνο πάντως τον τήρησα.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Αγαπητοί συνάδελφοι, νομίζω ότι όλοι αυτό το διάστημα έχουν νοιώσει και μέσα από την προβολή που πήρε το θέμα από τα Μέσα Μαζικής Ενημέρωσης το πρόβλημα που αναδείχθηκε για δεύτερη φορά μετά το 1988 στην περιοχή της Βόρειας Χαλκιδικής και αναφερόμαστε στο περιεχόμενο της σημερινής τροπολογίας. 
      Η Κυβέρνηση όλο αυτό το διάστημα πάλεψε για να δώσει μια λύση στο πρόβλημα, όχι μία λύση που θα οδηγούσε πιθανόν σύντομα στη σημερινή κατάσταση, αλλά μία λύση βιώσιμη μακροπρόθεσμα, χωρίς ημερομηνία λήξης. Μοναδικός μας στόχος είναι να βρεθεί αυτή η βιώσιμη λύση για τα μεταλλεία μας, λύση διαρκείας και προσπάθεια όλων μας να μην επαναληφθούν βεβαίως τα λάθη του παρελθόντος.
      Πριν από οκτώ χρόνια η Κυβέρνηση του ΠΑΣΟΚ ανέλαβε μια σημαντική πρωτοβουλία. Αναζήτησε έναν διεθνούς εμβέλειας δυτικό φορέα για να δώσει μια νέα πνοή στα ιστορικά μεταλλεία της Κασσάνδρας και μία νέα προοπτική στην περιοχή μέσα από μία καθετοποιημένη βιώσιμη μεταλλευτική δραστηριότητα. 
      Η πρόσφατη αρνητική εξέλιξη, που όλοι γνωρίζουμε, έχει όμως τη δική της ιστορία. Είναι το τίμημα μιας πορείας που έχει τα δικά της διδάγματα, που πρέπει όλοι να αναγνωρίσουμε, γιατί αν δεν τα αναγνωρίσουμε η όποια λύση δοθεί δεν θα έχει καμία προοπτική.
      Γι’ αυτό αναφέρθηκα σε συναδέλφους προηγουμένως, όταν μιλούσε ο συνάδελφος του Συνασπισμού και είπε ότι χρειάζεται η προσπάθεια να είναι συλλογική, να κινήσουμε όλοι λίγο το δαχτυλάκι μας προς τη σωστή κατεύθυνση. 
      Πώς φτάσαμε εδώ: η αρνητική εξέλιξη, όσον αφορά τα μεταλλεία της Βόρειας Χαλκιδικής δεν ήλθε ως κεραυνός εν αιθρία. Για όσους γνωρίζουν, αλλά και για εκείνους που δεν θέλουν να γνωρίζουν, υπενθυμίζω ότι η επένδυση του χρυσού δεν πραγματοποιήθηκε. Η επένδυση αυτή ήταν προϋπόθεση για τη βιωσιμότητα της μεταλλευτικής δραστηριότητας στην περιοχή. Μήπως πρέπει να αναλογιστούμε, γιατί αυτή η επένδυση δεν έγινε; Μήπως πρέπει να θυμηθούμε την πολεμική που ασκήθηκε τα τελευταία χρόνια, για να μη γίνει αυτή η επένδυση; Να θυμηθούμε από πού ασκήθηκε αυτή η πολιτική; Από σας, κύριοι συνάδελφοι της Αντιπολίτευσης.
      ΑΘΗΝΑΙΟΣ ΦΛΩΡΙΝΗΣ:  Μα, δεν ντρέπεστε; Τα ίδια λέτε πάλι;
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Από σας, κύριοι συνάδελφοι. Από τους Βουλευτές της Νέας Δημοκρατίας το 1988, από τους περίφημους εκφραστές σας στην τοπική κοινωνία, τον περιβόητο πρόεδρο της κοινότητας τότε Ολυμπιάδος. Μη με προκαλείτε, αγαπητέ συνάδελφε, κύριε Φλωρίνη, γιατί νομίζω…
      ΑΘΗΝΑΙΟΣ ΦΛΩΡΙΝΗΣ:  Λέτε για τον αδελφό μου. Ήταν κοινότητα τότε. Ο αδελφός μου ήταν Δήμαρχος Ιερισσού.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): …ότι ο Δήμος Ιερισσού έκανε τα πάντα για να μην προχωρήσει αυτή η επένδυση. Ήταν οι εκφραστές, οι πολιτικοί της Νέας Δημοκρατίας στην περιοχή. Με την πολεμική που ασκήσατε, εμποδίσατε τη λειτουργία της μονάδας, την υλοποίηση των αναγκαίων επενδύσεων, δυσφημίσατε την επένδυση του χρυσού στο εσωτερικό και στο εξωτερικό, οδηγήσατε με την τακτική σας σε απαξίωση μια δραστηριότητα που έδινε προοπτική ανάπτυξης και απασχόλησης στην ευρύτερη περιοχή, που έβγαζε από την ανασφάλεια ένα σημαντικό τμήμα της τοπικής κοινωνίας. Και το κάνατε, γιατί πριν από λίγα χρόνια αυτή η Κυβέρνηση ανέλαβε μία πρωτοβουλία για να δώσει μία λύση προοπτικής και στην περιοχή. Κάνατε βέβαια αυτό που κάνετε για όλα τα ζητήματα και τις πρωτοβουλίες της Κυβέρνησης και δεν αισθανθήκατε ποτέ την ανάγκη να δώσετε εξηγήσεις στους εργαζομένους, αλλά και στην τοπική κοινωνία γι’ αυτήν σας τη συμπεριφορά μέχρι σήμερα. Όμως, αισθάνεσθε σήμερα την ανάγκη να πολεμήσετε και πάλι όπως και τότε μία νέα  πρωτοβουλία αυτής της Κυβέρνησής μας, μία πρωτοβουλία που αναζητά μία βιώσιμη λύση και μία απάντηση στα αιτήματα της κοινωνίας της Βόρειας Χαλκιδικής. Εσείς όμως, δυστυχώς, δεν επιζητάτε λύσεις. Θέλετε μέσα από την καταστροφή να επιβιώσετε πολιτικά. Επιζητείτε τη ρήξη ακριβώς για να μη βρεθεί λύση. 
      Όμως η κοινωνία της Βόρειας Χαλκιδικής έχει αγωνίες και απαιτεί λύσεις. Λύσεις για τη διασφάλιση των εισοδημάτων για την απασχόληση, για την ανάπτυξη της περιοχής και καμία υπεύθυνη Κυβέρνηση δεν έχει δικαίωμα να μην προσπαθεί να δώσει απαντήσεις στις αγωνίες αυτές, όπως καμία πολιτική παράταξη δεν έχει αυτό το δικαίωμα. 
      Αυτό κάναμε την τελευταία περίοδο μετά τη δήλωση αδυναμίας συνέχισης της λειτουργίας των μεταλλείων από την προηγούμενη ιδιοκτησία. Και το εγχείρημα εξεύρεσης λύσης στην περίπτωση αυτή δεν ήταν απλό. Ήταν ένα πολυσύνθετο και δύσκολο θέμα. Άλλωστε κρατάει χρόνια αυτή η διαδικασία, τρία, τέσσερα, γιατί απαιτούσε μία συνολική λύση, που θα αφορούσε το σύνολο των εργαζομένων, την προοπτική ανάπτυξης στην περιοχή, τις νέες θέσεις εργασίας για τα επόμενα χρόνια, κρίσιμα περιβαλλοντικά ζητήματα, αλλά και περίπλοκα νομικά ζητήματα.
      Με αυτήν την τροπολογία δίνουμε μία συνολική απάντηση στο αίτημα της τοπικής κοινωνίας για βιώσιμη λειτουργία των μεταλλείων της βόρειας Χαλκιδικής.
      Θέλω, λοιπόν, να υπενθυμίσω ότι δεν πρόκειται για μία νέα επένδυση. Πρόκειται για ένα δυσφημισμένο επιχειρηματικό σχέδιο στο εξωτερικό και στο εσωτερικό. Έγιναν μέχρι τώρα δύο προηγούμενες προσπάθειες και καταλήξαμε εδώ, καταλήξαμε στη διαδικασία της πτώχευσης. Απευθυνθήκαμε στη συνέχεια σε όλες τις σοβαρές ελληνικές επιχειρήσεις, συναφείς με τις μεταλλευτικές δραστηριότητες. Επίσης, απευθυνθήκαμε στη διεθνή αγορά, κάνοντας ως Κυβέρνηση υπέρβαση ευθυνών. Δεν πρόκειται για μία δημόσια επιχείρηση αλλά πρόκειται για μία ιδιωτική επιχείρηση και κάναμε υπέρβαση ευθυνών, για να απαντήσουμε στις αγωνίες, στις ανησυχίες μιας ολόκληρης τοπικής κοινωνίας στην περιοχή.
      Ερχόμαστε, λοιπόν, σήμερα να καλύψουμε τις ανάγκες και το επιτακτικό αίτημα της τοπικής κοινωνίας της Βόρειας Χαλκιδικής, η οποία επί εκατοντάδες χρόνια στηρίζει την επιβίωσή της στην εκμετάλλευση των μεταλλείων, ως μοναδικό πνεύμονα ανάπτυξης, από την εποχή του Φιλίππου του Β’ και του Μεγάλου Αλεξάνδρου μέχρι σήμερα. 
      Καμία επιχείρηση δεν θέλησε να αναλάβει ένα μεγάλο επιχειρηματικό κίνδυνο που έχει αυτό το εγχείρημα. Πολλές επιχειρήσεις είναι πρόθυμες να συμμετάσχουν αργότερα, όταν αποκατασταθεί μια υγιής εκμετάλλευση του τοπικού ορυκτού πλούτου. 
      Εξετάζοντας τη φερεγγυότητα, την εμπειρία, την πρόθεση  ανάληψης επιχειρηματικού κινδύνου, αλλά και τη δυνατότητα εξασφάλισης των απαιτουμένων κεφαλαίων για το σύνολο των επενδύσεων, καταλήξαμε στο νέο επενδυτικό σχήμα που διασφαλίζει από τη μια πλευρά τη συνέχιση των υφιστάμενων μεταλλείων, αλλά κυρίως διασφαλίζει τις προϋποθέσεις της ανάπτυξης της μεταλλουργίας χρυσού και της μεταλλείας στην περιοχή μας.
      Ποιο είναι το νέο σχήμα; Το αποτελούν ξένοι επενδυτές με ποσοστό 51% και Έλληνες επενδυτές με ποσοστό 49%. 
      ΑΓΓΕΛΟΣ ΤΖΕΚΗΣ: Ποιοι είναι αυτοί;
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Είναι το νέο σχήμα, η «Α.Ε. Ελληνικός Χρυσός». Περιλαμβάνει, λοιπόν, κατ’ αρχήν τους ξένους επενδυτές. 
      ΑΘΗΝΑΙΟΣ ΦΛΩΡΙΝΗΣ: Να μας πείτε, ποιοι είναι. Στους επενδυτές δεν λέει τίποτα. 
     ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Έχετε την ηρεμία να ακούσετε;
      Στο πλειοψηφικό πακέτο, στο 51%, έχουμε δύο ενότητες. Την European Goldfields με ποσοστό 30%. Πρόκειται για ένα χρηματοδοτικό σχήμα, βασικοί μέτοχοι του οποίου είναι κυρίως διεθνείς επενδυτικές τράπεζες, όπως  η Rothschild της Αυστραλίας, η Deutsche Bank, η Dundee Bank η κρατική, η Royal Bank of Canada. Είναι μερικές από τις πιο χαρακτηριστικές συμμετοχές. Οι μετοχές του σχήματος αυτού είναι εισηγμένες στο χρηματιστήριο του Τορόντο και πρόκειται να εισαχθούν και στο χρηματιστήριο του Λονδίνου. 
      Υπάρχει και μια δεύτερη ενότητα από τη Global Mineral Resources με ποσοστό 21% που είναι ιδιωτική εταιρεία που ειδικεύεται στη μεταλλευτική. 
      Το ελληνικό σχήμα αποτελείται από ελληνικές κατασκευαστικές εταιρείες με επικεφαλής την εταιρεία «ΑΚΤΩΡΑ». Συμμετέχουν οι εταιρείες «ΘΕΜΕΛΙΟΔΟΜΗ» και «ΤΕΧΝΙΚΗ ΟΛΥΜΠΙΑΚΗ», καθώς και ιδιωτικά ελληνικά κεφάλαια. Ο μεταλλειολόγος μηχανικός Δημήτρης Κούτρας συμμετέχει με δικά του πρόσθετα ιδιωτικά κεφάλαια. 
      Επίσης, συμμετέχει η τοπική κοινωνία με το 9% που δίνεται δωρεάν από τους επενδυτές στους τρεις δήμους της περιοχής μας, καθώς και στη Νομαρχιακή Αυτοδιοίκηση για να υπάρχει συμμετοχή της κοινωνίας, το μάτι της κοινωνίας στην όλη εξέλιξη αυτών των πρωτοβουλιών. 
      ΓΕΩΡΓΙΟΣ ΣΑΛΑΓΚΟΥΔΗΣ: Συμμετέχουν τώρα οι δήμοι, οι νομαρχίες; 
     ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών):  Βεβαίως, οι τρεις Δήμοι. 
      ‘Ακουσα προηγουμένως, αγαπητοί συνάδελφοι, ότι δεν σας έδωσαν απαντήσεις οι δήμοι και οι νομαρχίες. Δηλαδή, δεν σας προβληματίζει, κύριοι συνάδελφοι, ότι δεν πήρατε απάντηση από τη νομαρχία και τους τρεις δήμους, ότι δεν σας έδωσαν σημασία; Εσείς δεν γνωρίζετε ότι υπάρχουν ομόφωνες αποφάσεις και των τριών Δήμων, Αρναίας, Παναγίας, Ακάνθου, Ιερισσού στα δημοτικά τους συμβούλια για τη συμμετοχή τους στο νέο σχήμα και συμφωνούν με την παρέμβαση αυτή; 
      ΒΑΣΙΛΕΙΟΣ ΠΑΠΠΑΣ:  Δεν υπάρχουν. 
     ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Δεν γνωρίζετε ότι υπάρχει απόφαση του νομαρχιακού συμβουλίου για τη συμμετοχή στο νέο σχήμα χωρίς τη δική σας υποστήριξη, σε αντίθεση με τη δική σας παράταξη στο νομαρχιακό συμβούλιο; Δεν τα γνωρίζετε όλα αυτά;
      (Θόρυβος – διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα πάρετε το λόγο. Σας παρακαλώ. Μη γράφεται καμία διακοπή στα Πρακτικά.
      ΑΘΗΝΑΙΟΣ ΦΛΩΡΙΝΗΣ:….
      ΒΑΣΙΛΕΙΟΣ ΠΑΠΠΑΣ:…..
      ΠΡΟΕΔΡΕΥΩΝ (Παναγιώτης Σγουρίδης): Κύριε Φλωρίνη, κύριε Πάππα, θα πάρετε το λόγο να δευτερολογήσετε. Δεν καταλαβαίνω για ποιο λόγο υπάρχει αυτή η ένταση. Θα πείτε και εσείς τα δικά σας σ’ αυτά τα οποία λέει ο κύριος Υπουργός.
      ΑΘΗΝΑΙΟΣ ΦΛΩΡΙΝΗΣ:…..
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να μη γράφεται τίποτα στα Πρακτικά. Δεν υπάρχει λόγος για τέτοια ένταση. 
      Συνεχίστε, κύριε Υπουργέ.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Πέρα, όμως από όλα αυτά, αγαπητοί συνάδελφοι, το θέμα δεν είναι να πάρετε μία απάντηση από τους δήμους και τη νομαρχία. Εδώ η κοινωνία θέλει τη δική σας θέση. Εσείς πρέπει να πείτε ως Βουλευτές των πολιτικών κομμάτων, της Αντιπολίτευσης, τι θέλετε για την περιοχή, ποια είναι η θέση σας ως Κομμουνιστικό Κόμμα Ελλάδας, ως Συνασπισμός, ως Νέα Δημοκρατία.
      Είναι η άποψή σας γκρίζα, ασαφής, μεσοβέζικη, είναι και ναι και όχι, είναι ναι για κάποιους που φώναζαν παλαιότερα, είναι ναι για αυτούς που φωνάζουν σήμερα ή είναι όπως πάντα μία διπλή γλώσσα, χωρίς καθαρή θέση; Η κοινωνία θέλει, επιτέλους, να γνωρίζει τη θέση σας.
      Μετά από πολύμηνες προσπάθειες, καταφέραμε να βιώσουμε μία επενδυτική προσπάθεια, η οποία επιχειρηματικά εθεωρείτο από όλους καταδικασμένη. Εμείς τη βγάλαμε στην κυριολεξία από την κόλαση. Τετραγωνίσαμε στην κυριολεξία τον κύκλο, για να χρησιμοποιήσω και τα λόγια του προέδρου του Συνδέσμου Ελλήνων Βιομηχάνων, εξασφαλίζοντας την εκμετάλλευση του ορυκτού πλούτου και την ευημερία ενός τόπου που, για μία ακόμη φορά, βρέθηκε μπροστά στο φάσμα της ανεργίας και της περιθωριοποίησης. 
      Αντ’ αυτού, εσείς σήμερα εδώ μεμψιμοιρείτε, προβάλλοντας τυπικά διαδικαστικά θέματα και μεταφέροντας μέσα στην Αίθουσα του Ελληνικού Κοινοβουλίου ανεύθυνες φήμες ξενοκίνητων συμφερόντων -και τονίζω τις λέξεις μου- θέτοντας ακόμα και σε κίνδυνο την ανέλπιστη καταβολή του συνόλου των αποζημιώσεων, αλλά και την καταβολή των υπερημεριών των εργαζομένων, την οποία με πολύ κόπο εξασφαλίσαμε και από το παλαιό και από το νέο σχήμα, όπως βεβαίως και την προστασία του περιβάλλοντος. 
      Κύριοι συνάδελφοι, το νέο σχήμα, με τη συμμετοχή της Τοπικής Αυτοδιοίκησης και των ελληνικών τεχνικών εταιρειών, οι οποίες ακόμα και πολύ πρόσφατα έχουν αποδείξει έμπρακτα την ευαισθησία τους για το περιβάλλον στα μεγάλα έργα που αποδίδουμε με προσοχή στον ελληνικό λαό, εξασφαλίζει πλέον μέσα από τη σύμβαση, με τον καλύτερο τρόπο, την προστασία του βεβαρημένου περιβάλλοντος και της πολιτιστικής κληρονομιάς μας σ’ αυτήν την περιοχή, όπως αυτές αναδεικνύονται και μέσα από τις αποφάσεις του Συμβουλίου της Επικρατείας. Η κοινωνία κατ’ αυτόν τον τρόπο κερδίζει.
	Κύριοι συνάδελφοι, δεν θα πρέπει να διαφεύγει της προσοχής μας το τι κερδίζουμε. Αν αφήναμε τα πράγματα στην τύχη τους και δεν κάναμε αυτόν τον εξωδικαστικό συμβιβασμό με την παλαιά εταιρεία, γιατί είχαμε φθάσει πλέον στο απροχώρητο, τότε οι εργαζόμενοι δεν θα έπαιρναν ούτε ένα ευρώ από τα δεδουλευμένα τους. Καταλαβαίνετε τι σημαίνει για την περιοχή μας να είναι μία εταιρεία σε πτώχευση. Σημαίνει ότι ο εργαζόμενος και οι προμηθευτές δεν παίρνουν τίποτα. Το ίδιο συμβαίνει και με τους μισθούς υπερημερίας.
      Επιπλέον, θα υπήρχαν σημαντικοί κίνδυνοι για το περιβάλλον από τη μη συντήρηση των μεταλλείων ιδιαιτέρως το χειμώνα. Θα υπήρχε μία μακροχρόνια περίοδος διενέξεων και εξόδων για το ελληνικό δημόσιο, με πρώτο το κόστος που θα προέκυπτε από τις όποιες αξιώσεις αποζημιώσεων προς τρίτους.
      Το κυριότερο απ’ όλα είναι ότι δεν θα υπήρχε ανάπτυξη για την περιοχή. Εμείς, με αυτόν τον εξωδικαστικό συμβιβασμό, αντιμετωπίσαμε την αποτροπή πιθανών κατασχέσεων από δανειστές της εταιρείας σε βάρος αυτής της περιουσίας για την κρίσιμη μεταβατική περίοδο. 
      Παράλληλα καταφέραμε να καταβληθούν τα 11 εκατομμύρια ευρώ από το παλαιό σχήμα και άλλα 11 εκατομμύρια ευρώ από το νέο σχήμα, όχι για να καλύψουν ανάγκες της έναρξης των μεταλλευτικών δραστηριοτήτων, αλλά για να καλύψουν τις υποχρεώσεις της εταιρείας απέναντι σε προμηθευτές και εργαζομένους. Και πρέπει να σας πω ότι αυτό δεν έχει προηγούμενο. 
      Έτσι, καταφέραμε να κλείσουμε πλήθος εκκρεμοτήτων που θα ταλάνιζαν την περιοχή με προβλήματα και αδιέξοδα. Καταφέραμε να μην επιβαρυνθεί ο κρατικός προϋπολογισμός ούτε με ένα ευρώ και με απροσδιόριστες δαπάνες απ’ όλα αυτά. Γι’ αυτόν το λόγο ήταν αναγκαίος ο εξωδικαστικός συμβιβασμός και για να επιτευχθεί, έπρεπε και το δημόσιο να δεχθεί συγκεκριμένες ρυθμίσεις, προκειμένου να εξασφαλίσει το δημόσιο συμφέρον στα μείζονα θέματα της καταβολής των δεδουλευμένων αποδοχών των εργαζομένων και της προστασίας του περιβάλλοντος.
      Κύριε Πρόεδρε, κλείνω την πρωτολογία μου με κάποια απλά ερωτήματα προς όλους τους συναδέλφους: Ποιος θα αναλάμβανε το κόστος για τη συντήρηση των μεταλλείων της Κασσάνδρας, αν πηγαίναμε στην πτώχευση; Ποιος θα είχε την ευθύνη απέναντι στην τοπική κοινωνία για την ανυπολόγιστη περιβαλλοντική ζημιά από τη μη συντήρησή τους και ειδικότερα κατά την περίοδο του χειμώνα, όταν επί δυόμισι χιλιάδες χρόνια συντηρούνται αδιάκοπα αυτά τα μεταλλεία; Ποιοι θα εξηγούσαν στους εργαζομένους της περιοχής ότι τα μεταλλεία κλείνουν, ότι δεν παίρνουν τις αποζημιώσεις και τις υπερημερίες, ότι οι εργαζόμενοι χάνουν οριστικά την προοπτική απασχόλησης τους στην περιοχή; 
      Εμείς εξασφαλίσαμε μέσα από διαφανείς στην τοπική κοινωνία διαδικασίες να ευρεθεί αυτό το επενδυτικό σχήμα που θα αναλάβει το κόστος για τη συντήρηση των μεταλλείων, χωρίς να κινδυνεύει το περιβάλλον στην ευρύτερη περιοχή της Χαλκιδικής. Καταφέραμε να διασφαλίσουμε τη βιωσιμότητα των μεταλλείων με την υποβολή μέσα σε συγκεκριμένο χρόνο ενός ολοκληρωμένου επενδυτικού σχεδίου που θα καλύπτει την εθνική ανάγκη για βιώσιμη ανάγκη στην περιοχή με σεβασμό στη διασφάλιση των θέσεων εργασίας και στο περιβάλλον, με σεβασμό στη ζωή και στις προοπτικές της Χαλκιδικής, αγαπητοί συνάδελφοι της Νέας Δημοκρατίας και της λοιπής Αντιπολίτευσης.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρά τα όσα είπε ο κύριος Υπουργός, η αξιοπιστία των λόγων του είναι αντίστοιχη της αξιοπιστίας των προηγουμένων διαβεβαιώσεων που είχε δώσει εδώ στη Βουλή. Ανέφερε τουλάχιστον μια-δυο φορές εδώ τα εξής: «Χωρίς να πληρώσει το δημόσιο ούτε ένα ευρώ, χωρίς να χάσει το ελληνικό δημόσιο ούτε ένα ευρώ». 
      Εγώ θυμάμαι πάρα πολύ έντονα τις διαβεβαιώσεις του ότι από το Β’ Κοινοτικό Πλαίσιο Στήριξης δε θα χαθεί ούτε ένα ευρώ και χάθηκαν πολλά εκατομμύρια ευρώ. Αντίστοιχη είναι και η περίπτωση αυτή. Την ευθύνη για το αδιέξοδο στο οποίο περιήλθε η ξένη επένδυση στη Χαλκιδική την έχει αποκλειστικά η Κυβέρνηση και ας μην προσπαθεί να ρίχνει ευθύνες αλλού. 
      Οι τοπικές κοινωνίες, αν δεν είχαν ενημερωθεί για τα οφέλη και για τους κινδύνους της συγκεκριμένης επένδυσης, ήταν ευθύνη της Κυβέρνησης που προώθησε την επένδυση να τους ενημερώσει και όχι να στέλνει τα ΜΑΤ για να τους αντιμετωπίσει τότε που αντιδρούσαν σε ορισμένα ζητήματα. 
      Αφού η Κυβέρνηση με την πολιτική της υπονόμευσε μια μεγάλη ξένη επένδυση και έκανε κακό στη χώρα, έρχεται τώρα να προωθήσει μια σύμβαση που καταρτίστηκε με ατομικές διαπραγματεύσεις του Υφυπουργού κ. Πάχτα, η οποία σύμβαση ως μόνο στόχο έχει να σώσει τα προσχήματα για την Κυβέρνηση σε αυτήν την προεκλογική περίοδο. Δεν τους ενδιαφέρει ούτε η τύχη των μεταλλωρύχων, ούτε η τύχη των εργαζόμενων, ούτε το μέλλον της περιοχής. Ενδιαφέρονται να σώσουν τα προεκλογικά προσχήματα και αυτοί οι κυβερνητικοί που εκλέγονται στην περιοχή αλλά και η Κυβέρνηση συνολικά. 
      Αυτό είναι το μόνο που τους ενδιαφέρει και επειδή αναφέρατε και για ξενοκίνητους υποκινητές δημοσιευμάτων, αυτός ο Κόμης Δράκουλας, ο κ. Τίμης, τι είναι; Είναι Έλληνας αυτός ο οποίος φέρεται ότι είναι πίσω από αυτήν την επένδυση και που θεωρείται ότι είναι κάποιος απ’ αυτούς που απλώς εκμεταλλεύονται επιχειρήσεις που βρίσκονται σε δύσκολη θέση και δεν τις λειτουργούν ποτέ; 
      ΠΡΟΕΔΡΕΥΩΝ (Παναγιώτης Σγουρίδης): Από τα Καρπάθια της Ρουμανίας είναι;
      ΓΕΩΡΓΙΟΣ ΑΛΟΓΟΣΚΟΥΦΗΣ: Είναι ο Κόμης Δράκουλας από την Τρανσυλβανία, κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, θεωρούμε ότι η σύμβαση αυτή δεν εξασφαλίζει ούτε τους εργαζόμενους ούτε τη λειτουργία των μεταλλείων ούτε το μέλλον της περιοχής. Είναι μια μη βιώσιμη, σκοτεινή και σκανδαλώδης σύμβαση και γι’ αυτό την καταψηφίζουμε. 
      Θεωρούμε ότι πρέπει να υπάρξουν ουσιαστικά μέτρα για τη διασφάλιση της λειτουργίας των μεταλλείων και των θέσεων εργασίας σε συνθήκες διαφάνειας. Εμείς δε διαπραγματευόμαστε τη διαφάνεια. 
      Επειδή η Κυβέρνηση φέρνει ορισμένες καταστάσεις σε αδιέξοδο, εμείς σε καμιά περίπτωση δεν πρόκειται να της δώσουμε «λευκή επιταγή» για να κάνει ό,τι θέλει στη λογική ότι τώρα εδώ που φθάσαμε τα πράγματα, δεν έχουμε άλλη επιλογή παρά να κάτσουμε να βρούμε μια λύση «της πυρκαγιάς». 
      Λύσεις «της πυρκαγιάς» η Νέα Δημοκρατία δεν πρόκειται να ψηφίσει σε αυτήν τη Βουλή. Ο στόχος της σύμβασης είναι σαφώς να κερδίσει πολιτικό χρόνο για το κυβερνών κόμμα. 
      Εμείς υπερψηφίζουμε όλες τις ρυθμίσεις που έχουν να κάνουν με την αποζημίωση των εργαζομένων, αλλά σε καμιά περίπτωση δεν πρόκειται να δώσουμε την ψήφο μας σε αυτήν τη σύμβαση η οποία είναι μη βιώσιμη και δεν εξασφαλίζει το μέλλον ούτε της περιοχής ούτε των μεταλλείων ούτε των εργαζομένων.
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, άκουσα με ιδιαίτερη προσοχή τον κύριο Υφυπουργό. Περίμενα στα όσα αναπτύξαμε στην πρωτολογία μας ως Κομμουνιστικό Κόμμα Ελλάδας να μας δώσει κάποια απάντηση, αλλά απαντήσεις δεν πήραμε. 
      Βέβαια, τεχνηέντως προσπάθησε να αποφύγει τις απαντήσεις, γιατί δεν έχει να δώσει απαντήσεις ή μάλλον για να δικαιολογήσει αυτήν τη σύμβαση. Δεν έχει απαντήσει λοιπόν γιατί απαλλάσσει την TVX από κάθε διοικητικό και ποινικό μέτρο για το περιβάλλον, για τα ασφαλιστικά δικαιώματα των εργαζομένων, για την πολιτιστική κληρονομιά.  
      Μάλιστα, το ελληνικό δημόσιο άρει όλα αυτά τα ζητήματα που είναι κατά της ΤVX.
     Όπως επίσης δεν μας δίνει και τα παραρτήματα για να δούμε τι περιέχουν μέσα. Όπως δεν μας έχει δώσει απάντηση και για το άρθρο 4. Γιατί δεν υπάρχουν συνέπειες για τη μη τήρηση υποχρεώσεων από τη νέα εταιρεία; Δηλαδή, και η μια εταιρεία και η άλλη είναι τα πραγματικά αφεντικά αυτού του τόπου; 
     Τελικά εδώ έχουμε μια Κυβέρνηση η οποία λέει «ναι» σε όλα, ξεπουλώντας την περιουσία του λαού και δίνοντας όλα τα δικαιώματα να συμπεριφέρονται οι άλλοι εδώ, ως πραγματικά αφεντικά και να θεωρούν όλους εμάς ως ιθαγενείς και πολύ περισσότερο τους κατοίκους και εργάτες της περιοχής; 
     Γιατί  δεν μας απαντήσατε ούτε και στο ζήτημα των εργαζομένων; Και δεν το κάνατε αυτό τυχαία. Γνωρίζετε πολύ καλά ότι το σχετικό άρθρο δίνει τη δυνατότητα στη νέα εταιρεία να προσλαμβάνει όπως αυτή θέλει.
     Γιατί δεν την υποχρεώνετε κατά προτίμηση να παίρνει τους απολυμένους ήδη μεταλλεργάτες των μεταλλείων Κασσάνδρας της βόρειας Χαλκιδικής για τους οποίους κόπτεστε κύριοι της Κυβέρνησης; 
     Γιατί δεν το βάζετε ως απαραίτητο όρο μέσα στη σύμβαση αυτή; Διότι το ενδιαφέρον σας έτσι θα το αποδείξετε. Μονο με τα λόγια δεν μπορείτε να το αποδείξετε.
     Έρχομαι και στο ζήτημα  που είπατε  για την TVX. 
     Κύριε Πρόεδρε, η TVX πολύ σύντομα απέδειξε, όπως έλεγε η Κυβέρνηση όταν υπέγραψε και συμφώνησα και εγώ με τη Νέα Δημοκρατία και τα άλλα κόμματα της Βουλής, εκείνη τη σύμβαση, ότι είναι μια μεγάλη πολυεθνική σε ανάπτυξη εταιρεία για εκμετάλλευση χρυσού. Τι αποδείχθηκε όμως μετά από τρία χρόνια; Ότι αυτή η εταιρεία βάση σχεδίου εξαγόρασε αυτά τα μεταλλεία προκειμένου η μετοχή της να πάει στα ύψη και να κάνει ό,τι μπορεσαν οι ιδιοκτήτες και για να κατακρεμνιστεί στα διεθνή χρηματιστήρια η αξία της και να έρθει έτσι η «ΚΙΝΡΟΣ», άλλη πολυεθνική εταιρεία ανταγωνίστρια της TVX, να την εξαγοράσει, έχοντας όμως κατά νου η «ΚΙΝΡΟΣ» ότι τα πράγματα δεν πάνε καλά για την TVX όσον αφορά την αξιοποίηση του χρυσού, γιατί ήταν και σε αναμονή η απόφαση του Συμβουλίου Επικρατείας. 
     ΄Αρα, και η «ΚΙΝΡΟΣ» στα πλαίσια των πολυεθνικών συγκρούσεων που υπάρχουν θέλοντας να βγάλει από τη μέση την TVX την εξαγόρασε. 
     Ερχόμαστε τώρα και λέει η Κυβέρνηση πάλι ότι το νέο σχήμα είναι φερέγγυο. Είπα στη πρωτολογία μου, ακούστηκε και από άλλη πλευρά, ότι δεν υπάρχει φερεγγυότητα του σχήματος. Μάλλον κάτι άλλο επιδιώκει μέσα από το σχήμα αυτό η Κυβέρνηση. 
     Η «ΑΚΤΩΡ» και οι θυγατρικές της εταιρείες που είναι κατασκευαστικές και συμπεριέχονται στο 49% που σημαίνει Μπόμπολας. Είναι καθαρά τα πράγματα εδώ. Είναι μια κατασκευαστική εταιρεία που δεν έχει καμια εμπειρία στη μεταλλευτική δραστηριότητα. Πώς μπαίνει λοιπόν έτσι; Να ικανοποιήσει τι; Ποια μελλοντικά σχέδια; Γιατί δεν έρχεται για να δώσει βοήθεια στην περιοχή, ούτε να βοηθήσει τους εργαζόμενους. Έρχεται για κερδοφορία. Αλλά ξέρουμε πολύ καλά πώς μπαίνει η κερδοφορία .
     Όσον αφορά τις αποζημιώσεις των εργαζομένων όταν συζητούσαμε τον προϋπολογισμό, είχαμε  βρει ότι είχε και κάποια δικια η Νέα Δημοκρατία, αλλά στεκόμενοι στο δράμα που ζούσαν οι εργαζόμενοι, είχαμε συμφωνήσει να το συζητήσουμε εκείνη την ημέρα έστω με τα ασφυκτικά χρονικά όρια που έμπαιναν. Και αυτό το κάναμε για χάρη των εργατών, γιατί γνωρίζαμε ποια ήταν η πρακτική και τακτική της Κυβέρνησης.
     ΄Οσον αφορά για την περιοχή κατέθεσα την απόφαση του δημοτικού διαμερίσματος Ολυμπιάδας Δήμου Στάγειρα-Ακάνθου. Είναι πενταμελές το όργανο. Δεν υπάρχει κανένας που να πρόσκειται στο Κομμουνιστικό Κόμμα. Υπάρχουν όμως και οι πέντε που πρόσκεινται στη Νέα Δημοκρατία και το ΠΑΣΟΚ, που σημαίνει ομόφωνη απόφαση. Εδώ ακριβώς είναι η πρότασής μας προς τους εργάτες και το λαό της περιοχής. Να πάρουν υπόψη τους και να καθίσουν οι δυο τους να συζητήσουν για το μέλλον της βόρειας Χαλκιδικής που αυτοί το ζουν στο πετσί τους. 
     Η πρότασή μας είναι καθαρή. Δεν περίμενα από τον κύριο Υφυπουργό να πει ότι δεν έχει πρόταση το Κομμουνιστικό Κόμμα. Μπορεί να διαφωνεί, είναι η πολιτική μας διαφοροποίηση απ’ όσα πρεσβεύει η Κυβέρνηση  και η Νέα Δημοκρατία και ζητάμε την αποσύνδεση των μεταλλείων που χρόνια λειτουργούν από την προοπτική του χρυσού. Ζητάμε να γίνει έρευνα από το ΙΓΜΕ, να δούμε για πόσα χρόνια θα αξιοποιηθεί ο ορυκτός πλούτος της περιοχής. Και βέβαια εμείς λέμε και πάρα πέρα, κάτω από την κατοχή του δημόσιου τομέα να δούμε και την μεταποίηση του ορυκτού πλούτου για να μη φεύγει αυτός προς τα έξω και  γυρίζει ακριβότερος για χρησιμοποίηση από την εδώ βιομηχανία της χώρας μας.
      Άρα, λοιπόν, μιλάμε και εμείς για ανάπτυξη, αλλά ανάπτυξη που θα πάρει υπόψη τα συμφέροντα των εργατών και του λαού της περιοχής γιατί τελικά αυτοί δικαιούνται να έχουν τον πλήρη έλεγχο για την ανάπτυξη της περιοχής τους.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
    ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κατά τον ίδιο τρόπο που μίλησε σήμερα ο κύριος Υφυπουργός είχε μιλήσει κι ο αρμόδιος βεβαίως στην Κυβέρνηση όταν επωλούντο τα μεταλλεία στην TVX.
    ΑΓΓΕΛΟΣ ΤΖΕΚΗΣ: Δεν ήταν εδώ τότε.
    ΠΑΝΑΓΙΩΤΗΣ ΛΑΦΑΖΑΝΗΣ: Όχι. Λέγω ο αρμόδιος στην Κυβέρνηση. 
    ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών ): Δεν ήμουν τότε εδώ.
    ΑΓΓΕΛΟΣ ΤΖΕΚΗΣ: Να μην του φορτώσουμε στις πλάτες άλλων ευθύνες.
    ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, κύριε Υφυπουργέ, είχατε ανακατευθεί τότε και εσείς προσωπικά, αλλά με τον ίδιο τρόπο κινδυνολογούσε και τότε η Κυβέρνηση, εξωράιζε τις πραγματικότητες, άφηνε να εννοηθεί ότι υπάρχει ένα αισιόδοξο μέλλον για όλη την περιοχή, για τους εργαζόμενους, για την απασχόληση για την ανάπτυξη, τη βιωσιμότητα την προοπτική των μεταλλείων. Βεβαίως σήμερα φθάσαμε εδώ που φθάσαμε. Αυτά τα αισιόδοξα κηρύγματα μετατράπηκαν σε τραγωδία. Και ερχόμαστε πάλι τώρα φτου και από την αρχή προκειμένου να διασώσει τα προσχήματα η Κυβέρνηση, άρον-άρον φτιάχνει ένα κοινοπρακτικό σχήμα αμφιβόλου συνθέσεως, βιωσιμότητας και δυνατοτήτων και μας το εμφανίζει εδώ ως σωτήρα των μεταλλείων και της Χαλκιδικής γενικότερα. 
    Πολύ φοβάμαι ότι με τις χαριστικές ρυθμίσεις με τις οποίες διαμορφώθηκε αυτό το κοινοπρακτικό σχήμα, τα υπερπρονόμια και τις δυνατότητες που του δίνετε, πολύ φοβόμαστε επαναλαμβάνω, ότι και αυτό το σχήμα δεν θα αξιοποιήσει τον ορυκτό πλούτο έτσι ώστε να προσφέρει στοιχειώδη απασχόληση και να έχει βιωσιμότητα και προοπτική. Πολύ φοβούμεθα  ότι η λύση που δίνεται είναι περιστασιακή, θα λεηλατήσει και αυτό ό,τι μπορεί να λεηλατήσει το κοινοπρακτικό σχήμα, θα αποκομίσει όσα οφέλη νομίζει ότι μπορεί και έχει τη δυνατότητα να αποκομίσει και θα εγκαταλείψει πάλι τα πράγματα στα κρύα του λουτρού σε μια τραγωδία πλέον η οποία θα είναι η χαριστική βολή για όλη την περιοχή. 
    Εναλλακτικές λύσεις υπάρχουν. Τις εναλλακτικές λύσεις όμως μην τις αναζητάτε σώνει και καλά στα ιδιωτικά σχήματα. Υπάρχει και το ελληνικό δημόσιο. Το ελληνικό δημόσιο δεν μπορείτε να το πετάτε στα σκουπίδια και τον κάλαθο των αχρήστων, ότι δεν μπορεί να παίξει κανένα ρόλο.
    Είναι βιώσιμα αυτά τα μεταλλεία; Όλες οι σχετικές μελέτες και εισηγήσεις που έχουν γίνει δείχνουν ότι είναι βιώσιμα και ότι μπορούν να έχουν προοπτική. Γιατί δεν επιχειρεί λοιπόν το δημόσιο να κάνει μια εξυγιαντική προσπάθεια, να στήσει τα πόδια του τα μεταλλεία αυτά, αντί να αναζητά κάθε φορά ευκαιριακά κοινοπρακτικά σχήματα τα οποία δεν έχουν προοπτική και απλώς συνεχίζουν τη λεηλασία από εκεί που την εγκατέλειψε ο προηγούμενος ιδιώτης. Γι’ αυτό είμαστε αντίθετοι με τη συγκεκριμένη τροπολογία. Θα την καταψηφίσουμε και ασφαλώς εμείς θα βάλουμε το χεράκι μας σε οποιαδήποτε περίπτωση για ό,τι είναι δυνατόν να γίνει σε κάθε λύση που θα δοθεί, για το καλύτερο, για τον εργαζόμενο κόσμο και την περιοχή. Αλλά βεβαίως την ευθύνη την έχει η Κυβέρνηση στη συγκεκριμένη περίπτωση και ας ελπίσουμε ότι μετεκλογικά δεν θα δούμε καταστάσεις ανεπιθύμητες στα μεταλλεία και την περιοχή πολύ γρηγορότερα από όσο ίσως υποψιάζεται και ο πιο κακοπροαίρετος, θα έλεγα, επικριτής της συγκεκριμένης συμφωνίας. Ελπίζουμε δηλαδή η συμφωνία αυτή να μην έχει ημερομηνία λήξης στις 7 Μαρτίου και από εκεί και πέρα αρχίσουν οι πονοκέφαλοι και τα προβλήματα. Σας ευχαριστώ.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Πάππας έχει το λόγο.
    ΒΑΣΙΛΕΙΟΣ ΠΑΠΠΑΣ: Κύριε Πρόεδρε, να γιατί η Νέα Δημοκρατία δεν είχε ενδώσει στο εκβιαστικό δίλημμα της Κυβέρνησης το Δεκέμβριο, με συνοπτική διαδικασία να ψηφίσει χάριν τάχα ότι έπρεπε να πληρωθούν οι εργαζόμενοι, αυτήν την τροπολογία.
      Τούτο έγινε γιατί θέλαμε να έρθουμε αυτήν τη στιγμή σ’ αυτήν εδώ την Αίθουσα να γίνει αυτή η λεπτομερής συζήτηση και να ξεκαθαρίσουν οι θέσεις όλων, όλων των κομμάτων και κυρίως βεβαίως των προσώπων που κυβερνούν αυτόν τον τόπο μέσα στο Νομό Χαλκιδικής.
     Άκουσα προηγουμένως ποιος μας έφθασε σε αυτό το σημείο. Μα, η Κυβέρνηση μας έφθασε σε αυτό το σημείο. Μας έφθασε η ανεπαρκής, η ανίκανη και η αδιάφορη Κυβέρνηση. Γιατί εάν από την πρώτη στιγμή αυτή η Κυβέρνηση παρακολουθούσε την οποιαδήποτε δραστηριότητα αυτής της εταιρείας, ως καθ’ ύλην αρμόδια και κυρίως το Υπουργείο Ανάπτυξης, βεβαίως δεν θα φθάναμε σε αυτό το σημείο, βεβαίως δεν θα ευδοκιμούσε καμία προσφυγή στο Συμβούλιο της Επικρατείας και βεβαίως θα πήγαιναν όλα καλά.
     Σήμερα ό,τι επιτυγχάνεται, αυτό που έχει την υποχρέωση η Κυβέρνηση να πράξει, το θεωρεί ως δικό της επίτευγμα. Μα, είναι υποχρέωσή της. Αυτή έχει το πεπόνι, αυτή έχει και το μαχαίρι. Και είναι υποχρεωμένη η ίδια η Κυβέρνηση να βρει τη λύση και το βιώσιμο σχήμα. Και βεβαίως το σχήμα δεν ήταν δυνατόν να μη βρεθεί. Το ερώτημα είναι: Αυτό το σχήμα θα είναι βιώσιμο ή θα είναι ένα σχήμα που θα έχει ημερομηνία λήξεως την ημέρα των εκλογών, δηλαδή την 7η Μαρτίου; Πιστεύουμε ότι μάλλον κάπου εκεί πηγαίνουν τα πράγματα, διότι μέχρι στιγμής τουλάχιστον, δεν μας έχει πείσει η Κυβέρνηση και βεβαίως και ο αρμόδιος Υφυπουργός Οικονομικών, ότι πραγματικά μπορεί να συνεχίσει αυτό το σχήμα. Πρώτον, διότι δεν διασφαλίζει το εργασιακό καθεστώς, τις θέσεις εργασίας και τις προϋποθέσεις με τις οποίες θα προσλαμβάνονται οι εργαζόμενοι. Εδώ προκύπτει ακράδαντα, ότι τα κριτήρια των νέων εργαζομένων που θα προσληφθούν δεν θα είναι από τους απολυθέντες που είχε την υποχρέωση η Κυβέρνηση να πάρει από αυτούς, αλλά θα είναι με καθαρά κομματικά κριτήρια.  Αυτό φαίνεται από διάφορες συζητήσεις που γίνονται εντός του νομού.
     Δεύτερον, βλέπουμε ότι η Κυβέρνηση δεν διασφαλίζει την κοινωνική συναίνεση. Άκουσα προηγουμένως τον κύριο Υφυπουργό να λέει ότι υπάρχουν αποφάσεις των δημοτικών συμβουλίων. Μα, ορίστε, έκανα έγγραφη πρόταση με συστημένη express επιστολή στους δημάρχους, στους προέδρους των δημοτικών συμβουλίων και τους ζήτησα να μου φέρουν τις αποφάσεις. Είπατε ότι αδιαφόρησαν και μας περιφρόνησαν. Μα, αν είχαν απόφαση δεν θα μας την έφερναν; Ξέρω πολύ καλά από τους εκπροσώπους της Αντιπολίτευσης ότι δεν έχουν απόφαση, δεν πήραν καμία απόφαση. Απλούστατα οι τρεις δήμαρχοι και ο νομάρχης είναι του ΠΑΣΟΚ –να τα λέμε ξεκάθαρα- με τους οποίους συνεννοηθήκατε σε προφορικό επίπεδο και έρχεστε και λέτε εδώ μέσα ότι υπάρχει κοινωνική συναίνεση. Δεν υπάρχει κοινωνική συναίνεση. Θα πρέπει να διασφαλιστεί για να μη δούμε ξανά το ίδιο έργο.
     Τρίτον, δεν υπάρχουν δεσμεύσεις, δεν υπάρχουν εγγυήσεις από την εταιρεία και δεν φαίνεται από πουθενά ότι πραγματικά η εταιρεία αυτή έχει προοπτική.
     Ακούσαμε προηγουμένως να λέγονται διάφορα για τα καινούργια σχήματα, για τους ανθρώπους αυτούς που ηγούνται σε αυτά τα σχήματα, ότι είναι αμφιβόλου προελεύσεως οι εργασίες τις οποίες κάνουν. Τα εξήτασε αυτά η Κυβέρνηση; Σίγουρα δεν τα εξήτασε. Απλούστατα θέλει όπως-όπως να κάνει ένα τέτοιο σχήμα, να το φέρει, να το ωραιοποιήσει, να πει «Κύριοι, ορίστε, μέχρι τις εκλογές αυτό είναι το σχήμα, εμείς φεύγουμε από εδώ, έρχεται τώρα η Νέα Δημοκρατία στην Κυβέρνηση, πάρτε το θέμα εσείς στο κεφάλι σας». Εκεί θέλετε να το φθάσετε το θέμα. Είναι ξεκάθαρα τα πράγματα.
     Κύριε Πρόεδρε, εμείς ζητούμε πρώτον να πληρωθούν όλοι οι εργαζόμενοι, να πάρουν τα χρήματά τους, τις αποζημιώσεις τους και τα δεδουλευμένα τους και καταψηφίζουμε την τροπολογία.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίνης έχει το λόγο.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
      Κύριε Πρόεδρε, λυπάμαι γιατί ο κύριος Υφυπουργός συνεχίζει να λοιδωρεί και να συκοφαντεί. Γνωρίζει πολύ καλά ότι ο αδελφός μου Παναγιώτης Φλωρίνης ήταν Δήμαρχος Ιερισσού στη συγκεκριμένη χρονική στιγμή και περίοδο που γινόταν τα γεγονότα στην Ολυμπιάδα. Επίσης, γνωρίζει πολύ καλά ότι στη συνέχεια, όταν έγινε ο ΚΑΠΟΔΙΣΤΡΙΑΣ, εφήρμοζε ως είχε υποχρέωση, τις αποφάσεις του δημοτικού συμβουλίου του Δήμου Σταγείρων οι οποίες αποφάσεις ελαμβάνοντο παμψηφεί. Είναι λοιπόν ανεπίτρεπτο κατ’ επανάληψιν να βάλλει εναντίον του αδελφού μου με έμμεσο στόχο το Βουλευτή Φλωρίνη. Δεν είχε ούτε καν το σθένος ή τη γενναιότητα αν θέλετε, να ενημερώσει τους δύο Βουλευτές οι οποίοι εκπροσωπούν τη Χαλκιδική. Πριν υπογράψει τη σύμβαση αλλά και μετά την υπογραφή της, ουδεμία μέχρι σήμερα ενημέρωση έχουμε από τον κύριο Υφυπουργό. Αυτά θα τα κρίνει ο λαός της Χαλκιδικής και κατ’ επέκταση το Κοινοβούλιο. Το τόνισε και ο κύριος συνάδελφος, ψεύδεται εν γνώσει του όταν λέει ότι υπάρχουν αποφάσεις των δημοτικών συμβουλίων που τάχα συμφωνούν οι τοπικές κοινωνίες. Ουδεμία απόφαση δημοτικού συμβουλίου υπάρχει.
      ΒΑΣΙΛΗΣ ΚΕΔΙΚΟΓΛΟΥ: Τι λέτε τώρα για δημοτικά συμβούλια;
      (Κωδωνοκρουσίες)
      ΑΘΗΝΑΙΟΣ ΦΛΩΡΙΝΗΣ: Απλά, οι τρεις δήμαρχοι που ελέγχονται από τον ίδιο και ο κομματικός του νομάρχης, προφορικά συμφώνησαν να γίνουν μέτοχοι χωρίς να βάλουν χρήματα. Μας κατηγορεί ότι μεμψιμοιρούμε. Ναι, δεν αρνούμεθα, μεμψιμοιρούμε. Γιατί όμως; Διότι ξεπουλάει μια τεράστια περιοχή, μια τεράστια περιουσία των 112 εκατομμυρίων ευρώ έναντι μόνον 11 εκατομμυρίων ευρώ. θεωρεί επιτυχία αυτό το ξεπούλημα και παράλληλα το ξεπούλημα των εργαζομένων. Σε λίγους μήνες, όχι σε λίγα χρόνια, θα κλαίνε τη μοίρα τους μ’ αυτήν τη σύμβαση.
      Τώρα, για να δούμε πόσο φερέγγυο είναι το νέο σχήμα, να ρίξει μια ματιά στους μετόχους και τους ξέρει πολύ καλά. Από εμπόρους ναρκωτικών μέχρι κατασκευαστές έργων. Και επαναλαμβάνω, αυτή η περιουσία ξεπουλήθηκε, όσο κοστίζει ένα χιλιόμετρο της Εγνατίας Οδού. Ούτε παραπάνω ούτε λιγότερο. 
      Οφείλει ο κ. Πάχτας να ζητήσει συγγνώμη δημόσια και από τους μεταλλωρύχους και από την περιοχή γιατί τόσα χρόνια που είναι μέλος αυτής της Κυβέρνησης δε φρόντισε για παράλληλη ανάπτυξη της περιοχής. Οφείλει όμως να ζητήσει συγγνώμη και από εμάς τους δύο Βουλευτές γιατί μας είχε στη γωνία τόσον καιρό και γιατί άφησε όλους αυτούς να μας βρίζουν. Ημέρες Χριστουγέννων, κύριε Υφυπουργέ, άνθρωποί σας έπαιρναν τηλέφωνο στο σπίτι μου, έβριζαν και προκαλούσαν την οικογένειά μου και απειλούσαν. Εσείς όμως δεν έχετε τέτοια αισθήματα γιατί οικογένεια δυστυχώς δεν έχετε κάνει μέχρι τώρα. 
      ΠΡΟΕΔΡΕΥΩΝ (Παναγιώτης Σγουρίδης): Αυτό, κύριε Φλωρίνη, θεωρώ…
      ΑΘΗΝΑΙΟΣ ΦΛΩΡΙΝΗΣ: Όχι, κύριε Πρόεδρε, δεν το παίρνω πίσω, παρακαλώ να γραφεί στα Πρακτικά. Όταν εμένα Χριστούγεννα έβριζαν τη γυναίκα μου και τα παιδιά μου και τα απειλούσαν…
      ΠΡΟΕΔΡΕΥΩΝ (Παναγιώτης Σγουρίδης): Στην πολιτική τα προσωπικά και οικογενειακά θέματα δεν έχουν θέση.
      ΑΘΗΝΑΙΟΣ ΦΛΩΡΙΝΗΣ: Όχι, κύριε Πρόεδρε, δεν το παίρνω πίσω και επιμένω. Είναι ο ένοχος, ο υπαίτιος που άφησε αυτούς τους εγκάθετους να εξυβρίζουν την οικογένειά μου ημέρες Χριστουγέννων.
      (Θόρυβος στην Αίθουσα)
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι!
      ΑΘΗΝΑΙΟΣ ΦΛΩΡΙΝΗΣ: Το ήθος το δικό μου δεν το επιτρέπει. Οφείλει να ζητήσει συγγνώμη και από τους δύο Βουλευτές και κυρίως από το Βουλευτή Φλωρίνη για όλα όσα τράβηξε η οικογένειά μου τις ημέρες των Χριστουγέννων.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Να αναπτύξω την τροπολογία μου διότι διά του προσωπικού της Βουλής με πληροφόρησε τώρα ο αξιότιμος Υφυπουργός Οικονομικών ότι δεν κάνει δεκτή μια τροπολογία που κατέθεσα εμπροθέσμως με την κ. Ανουσάκη.
      ΠΡΟΕΔΡΕΥΩΝ (Παναγιώτης Σγουρίδης): Τώρα εσείς τι θα πείτε, εγώ σας έδωσα το λόγο για την τροπολογία…
     ΒΑΣΙΛΗΣ ΚΕΔΙΚΟΓΛΟΥ: Για να μη σας απασχολήσω πάνω από τρία λεπτά. Κάντε το πέντε λεπτά και τελειώσαμε. Δεν είναι δύσκολο. 
      Λοιπόν, κύριε Πρόεδρε, αυτή η τροπολογία που υποβάλαμε και πολλοί άλλοι συνάδελφοι είδαν, δεν είναι παρά μία διόρθωση λάθους. Στο ν. 3150/2003 προβλέφθηκε μια ρύθμιση για το πλεονάζον προσωπικό του Χρηματιστηρίου Αθηνών. Στους υπολογισμούς αν διαβάσει ο αξιότιμος κύριος Υφυπουργός, θα δει ότι περιλαμβάνονται και της θυγατρικής επιχείρησης το προσωπικό, του Κεντρικού Αποθετηρίου Αθηνών.
      Και δεν λέμε τίποτα άλλο. Αυτό που ο νόμος προέβλεψε για το προσωπικό του Χρηματιστηρίου Αθηνών κάντε το και για το προσωπικό του Κεντρικού Αποθετηρίου Αθηνών, που είναι ουσιαστικά η ίδια επιχείρηση. Αλλά είναι τόση η άγνοια της Κυβέρνησης, είναι τόση η αθλιότητα και η φαυλότητα, που σου λέει «όχι». Εντάξει. Εκλογές έρχονται σε λίγο. Αυτοί όλοι είναι νεολαίοι. Και δεν ξέρουν πως εκλογές χωρίς νεολαία δεν παίρνονται και τους αδικεί κατάφωρα. Εντάξει. Άξια της τύχης της και άξια και του αποτελέσματος.
      Πάμε στο άλλο θέμα. Εδώ πέρα μας μιλήσανε σαν να μιλάμε σε τίποτα αδαείς. Μια σύμβαση μάς εξύμνησε ο κύριος Υπουργός. Μία σύμβαση, κύριε Πρόεδρε, το πρώτο που έχει είναι εγγυήσεις. Σας είπε για καμιά εγγύηση; Ότι τα σχήματα αυτά έφεραν εγγυήσεις κάποιων αξιόλογων τραπεζικών ιδρυμάτων; Σας μίλησε για κάποια σχήματα τα οποία δραστηριοποιούνται σε επενδύσεις χαρτοφυλακίου. Δηλαδή, χρηματιστηριακό παιχνίδι; Ερωτώ. Δεν παίρνω θέση. Δεύτερον, οι συμβάσεις έχουν πέρα των εγγυήσεων κάποιες ποινές. Σας είπε τίποτα για ποινές που υπάρχουν στις νέες συμβάσεις που έκανε; Τρίτον, ποιος Υπουργός που σέβεται το όνομά του δέχεται να φέρει στη Βουλή σύμβαση προς κύρωση; Αυτός που είναι ανάξιος να ασκήσει το λειτούργημα του Υπουργού. Αλλιώς ο Υπουργός που έχει ανάστημα και πρόσωπο λέει: «Δώστε μου εξουσιοδότηση νόμου και εγώ θα κάνω τη σύμβαση και έχω τις ευθύνες μου.» 
      Πέρασα από υπουργικά γραφεία και υπουργικούς θώκους. Δεν καταδέχτηκα ποτέ αυτήν τη λύση. Πήρα τις ευθύνες μου σε κάθε περίπτωση. Αυτό μόνο από την άθλια διακυβέρνηση Σημίτη παρουσιάστηκε στη χώρα και έγινε κανόνας, να κάνει τη Βουλή κολυμπήθρα του Σιλωάμ.  Αυτοί είναι οι θεσμοί που τον εκδικήθηκαν και τους οποίους εγκαίρως διέγνωσε η Κοινοβουλευτική Ομάδα και τον απέπεμψε. Αυτό θα γράψει η ιστορία αύριο και ας λένε ό,τι θέλουν τώρα.
      Κύριοι συνάδελφοι, είναι εξευτελιστικό να έρχεται μια κυβέρνηση και να λέει «ξέρετε, για να σώσουμε τα εισοδήματα χιλίων εργαζομένων, κάνουμε μια εξευτελιστική σύμβαση που δεν έχει εγγυήσεις». Τίποτα άλλο δεν λέω. Εγώ δεν άκουσα τίποτα για εγγυήσεις.
      ΑΓΓΕΛΟΣ ΤΖΕΚΗΣ: Ούτε για τους εργαζομένους.
      ΒΑΣΙΛΗΣ ΚΕΔΙΚΟΓΛΟΥ: Δεν άκουσα εγγυήσεις πως αυτά που εδώ συμφωνούν θα γίνουν. Υπάρχουν μύριοι όσοι φόβοι ότι είναι ένα κολπατζίδικο χρηματιστηριακό παιχνίδι, κάποιοι να παίξουν, κάτι να κάνουν χωρίς συνέπειες ενόψει των ερχομένων εκλογών.
      Τέλος πάντων, δεν διευκρινίζεται. Σ’ αυτήν την πολύπαθη περιοχή εκεί πάνω πώς θα εκμεταλλευθούμε τον πλούτο της; Τουριστικώς; Βιομηχανικώς; Μεταλλευτικώς; Σήμερα η τεχνολογία τα πάντα εγγυάται. Αλλά αυτή η κατάληξη με υποχρεώνει λόγω θέσεως αντιπροσώπου της Εύβοιας να τους υπενθυμίσω το Μαντούδι. Τι μας είπε ο κύριος Υφυπουργός τώρα; Μα τι θέλετε από ένα προσωπικό μιας εταιρείας που πτώχευσε; Δεν μου λέτε, τι κάνατε για το προσωπικό του Μαντουδίου, όπου πτώχευσε η εταιρεία της οποίας τη σύμβαση είχε εγγυηθεί η Βουλή; Δεν κάνατε τίποτε. Δεν έχουν αποζημιωθεί οι άνθρωποι ούτε για τα δεδουλευμένα. Είστε ανάξιοι και να παρουσιάζεστε εκεί. Θα έχετε μια εκδικητική ψήφο στις ερχόμενες εκλογές.
       Και δεν είναι μόνο αυτό. Εσείς ως Υπουργείο Εθνικής Οικονομίας και όχι προσωπικά ως Υπουργός –τους εκτιμώ τους ανθρώπους προσωπικά, έτερον εκάτερον- δεν κάνατε ούτε μια εναλλακτική πηγή εισοδήματος. Δεν κάνατε ούτε ένα πρόγραμμα γεωργικών επενδύσεων, ένα λιμάνι 10 εκατομμυρίων ευρώ να δώσει μια νέα πηγή εισοδήματος στο Μαντούδι. Ούτε αυτό δεν έκαναν να φτιάξει μια καινούργια κατάσταση. Μιλάμε για την έκφραση της αναξιότητας και της φαυλότητας στο μεγαλύτερο βαθμό σε ό,τι αφορά αυτήν τη διακυβέρνηση Σημίτη σε σχέση με την περιοχή του Μαντουδίου. Είναι υπόλογοι απέναντί τους. Θα πάρουν όμως, επαναλαμβάνω, εκδικητική ψήφο και απάντηση στις ερχόμενες εκλογές.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ο κύριος Υπουργός βρισκόμενος σε δύσκολη θέση πραγματικά, να υπερασπιστεί μια σύμβαση η οποία έγινε φυσιολογικά στο γραφείο του με ένα σωρό αιρέσεις εκτρέπεται στη συνήθειά του –γιατί τον χαρακτηρίζει- σε λαϊκισμούς και ανακρίβειες. Σ’ αυτά μας έχει μάθει και στη διάρκεια των γιορτών και πιο παλιά.
      Λέει παραδείγματος χάριν, για να ξεκινήσουμε από τις ανακρίβειες, ότι ούτε ένα ευρώ δεν έχει πληρώσει. Εδώ είναι η έκθεση του Γενικού Λογιστηρίου του Κράτους και μιλά για απώλεια 2.300.000 ευρώ στη μία περίπτωση και για ακαθόριστη απώλεια εσόδων στην παράγραφο 4, όταν λέει ότι οι προτεινόμενες διατάξεις προκαλούν ζημιές στο ελληνικό δημόσιο.
    Μη μου λέτε επομένως ότι δεν χάθηκε ούτε ένα ευρώ ή οτιδήποτε άλλο.
      Αυτό όμως είναι, θα έλεγε κανείς, παρωνυχίδα μπροστά στο γεγονός ότι μας μιλάει για βιώσιμη, εν πάση περιπτώσει, πράξη που έγινε με αυτές τις συμβάσεις και βιώσιμη δραστηριότητα που θα ασκήσει μία εταιρεία. Καμία σοβαρή εταιρεία δεν δέχεται να μπει μέσα. 
      Σε μία τηλεφωνική επικοινωνία που είχαμε με τον κύριο Υπουργό και όταν του ζήτησα να μου πει τη σύνθεση…
    ΒΑΣΙΛΗΣ ΚΕΔΙΚΟΓΛΟΥ: Γιατί αναλαμβάνει την ευθύνη…
    ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή στα Πρακτικά.
    ΓΕΩΡΓΙΟΣ ΣΑΛΑΓΚΟΥΔΗΣ: …μου ανέφερε ότι 10% θα το κρατήσει η «ΚΙΝ ΡΟΣ». Τελικά το 10% είναι option, εάν και εφόσον κρατήσει και αντέξει αυτό το σχήμα, που θεωρεί και η «ΚΙΝ ΡΟΣ» ότι δεν είναι βιώσιμο προφανώς. Γι’ αυτό ζητάνε την option. Μετά από ενάμιση χρόνο πιθανόν να πάρει αυτό το 10%. Όπως option, με συμφωνία βέβαια, είναι και η συμμετοχή των δήμων και της νομαρχίας με 9%, στο 49% δηλαδή της ελληνικής συμμετοχής.
    Από εκεί και πέρα, όμως, μας λέει ότι γινόμαστε και δέκτες πληροφοριών από ξενοκίνητα συμφέροντα. Ποιος μας το λέει αυτό; Αυτός που συνομιλεί με εμπόρους ναρκωτικών όπως είναι ο Δράκουλας της Τρανσυλβανίας, γιατί με αυτόν συνεννοήθηκε. Και η «EUROPEAN GOLDFEALD». Αυτός είναι ο κύριος μέτοχος αυτής. 
    Επιπλέον, αυτή η κυβέρνηση, η οποία με αυτόν επίσης συνεργάζεται…
     ΒΑΣΙΛΗΣ ΚΕΔΙΚΟΓΛΟΥ:…
     ΠΡΟΕΔΡΕΥΩΝ (Παναγιώτης Σγουρίδης): Δεν γράφεται τίποτα στα Πρακτικά.
     ΓΕΩΡΓΙΟΣ ΣΑΛΑΓΚΟΥΔΗΣ: Επίσης, με αυτόν έχει ξανασυνεργαστεί. Μόλις, όμως, ο κ. Τσοχατζόπουλος πληροφορήθηκε -γιατί φαίνεται δεν το ήξερε πιο μπροστά, όταν υπέγραψε και έδωσε την άδεια η «ΕΥΡΩΤΕΧΝΙΚΗ» να δώσει το 86% των μετοχών στη «REGAL PETROLEUM»- ότι ο κ. Φρανκ Τίμις ήρθε ο ίδιος για να κάνει την παρουσίαση του νέου επενδυτικού πλέον σχήματος στην «KΑΒΑΛΑ OIL» δεν πήγε εκεί. Φοβόταν μην εκτεθεί δίπλα ακριβώς με έναν καταδικασθέντα για εμπόριο ηρωίνης και κοκαΐνης.
     Εν τούτοις, όμως, ο κ. Πάχτας, που πολύ αργότερα έκανε αυτή τη σύμβαση, δεν είχε κανένα πρόβλημα γι’ αυτό. Έτσι στο γραφείο του έγινε αυτό το περίφημο επενδυτικό σχήμα που δεν εκφράζει καμία βιωσιμότητα, δεν εξασφαλίζει τις θέσεις των εργαζομένων, που μίλησε προηγουμένως λαϊκίζοντας ο κ. Πάχτας. Για ποιες θέσεις εργαζομένων; Αφού χαρακτηριστικά αναφέρεται μέσα ότι μπορεί, ενδεχομένως και κάποιους από αυτούς τους απολυμένους εργαζόμενους να πάρει. 
     Ο κ. Πάχτας επιπλέον τιμωρεί όλους αυτούς οι οποίοι δεν πρόσκεινται προς αυτόν και διαμαρτύρονται διότι τους κορόιδευε επί ένα χρόνο, διότι τους άφησε στο έλεος του Θεού, ρακένδυτους, πειναλέους και βρισκόμενους σε δραματική πραγματικά κατάσταση και αντιμετωπίζοντας τεράστια προβλήματα με τις παλινωδίες του για να φτάσει τελικά τις παραμονές των Χριστουγέννων να κάνει αυτήν την ύποπτη σύμβαση την οποία οπωσδήποτε δεν μπορούμε να ψηφίσουμε. 
     Όπως, όμως, σας είπα αν δεν το σηκώνουμε ακόμα πιο ψηλά το θέμα, είναι ακριβώς γιατί μας ενδιαφέρει οι εργαζόμενοι εκεί να πάρουν τις αποζημιώσεις τους και μόνο.
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τέσσερα λεπτά για να κλείσουμε τη συζήτηση των τροπολογιών. 
     ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Τι άλλο να πείτε για να σηκώσετε το θέμα, κύριε συνάδελφε της Νέας Δημοκρατίας; Τι άλλο να πείτε;
     Για μία ακόμη φορά έρχεστε ως μάντης κακών και θα φεύγετε κάθε φορά που θα διαψεύδονται οι «κασσάνδρειες» προβλέψεις σας. 
     Πλειοδοτείτε και σήμερα στην καταστροφολογία και αύριο πάλι θα μειοδοτείτε στις δημιουργικές προτάσεις για αξιοπιστία που εμείς θα υλοποιούμε μέρα με τη μέρα.
     ΒΑΣΙΛΗΣ ΚΕΔΙΚΟΓΛΟΥ: …
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Εμφανίζεστε κάθε φορά όταν πρόκειται να καταστροφολογήσετε και εξαφανίζεστε πάντα όταν μονίμως διαψεύδεστε. Και προσπαθείτε με απίστευτες προφάσεις να δικαιολογήσετε τη στάση σας στην υπόθεση των μεταλλείων της Χαλκιδικής.
     ΓΕΩΡΓΙΟΣ ΣΑΛΑΓΚΟΥΔΗΣ: …
     ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Συνεχίζετε να υπονομεύετε το κυβερνητικό έργο παρ’ όλο που γνωρίζετε ότι όλα αυτά που είπατε προηγουμένως δεν ευσταθούν.
     Πρέπει επιτέλους σ’ αυτόν τον τόπο να συμφωνήσουμε σε ορισμένα πράγματα, σε ορισμένες απλές αλήθειες. 
     Για να υπάρξουν θέσεις απασχόλησης, για να διατηρηθούν οι υφιστάμενες, πρέπει να υλοποιούνται επενδύσεις. Χωρίς επενδύσεις οι θέσεις εργασίας σταδιακά υποβαθμίζονται και τελικά χάνονται. Και οι επιχειρήσεις είναι καταδικασμένες να επενδύουν προκειμένου να επιβιώσουν και να αναπτυχθούν. Από αυτό τον κανόνα δεν υπάρχει εξαίρεση. Και εσείς δεν επιτρέψατε συνολικά ως παράταξη να γίνουν αυτές οι επενδύσεις.
     Ενεργούμε για να δώσουμε μία μακροπρόθεσμη προοπτική στην περιοχή. Και αυτό μπορεί να γίνει μόνο με μία καθετοποιημένη επιχειρηματική λειτουργία των μεταλλείων της επένδυσης του χρυσού. Από μόνη της η εκμετάλλευση των μεταλλείων δεν μπορεί να αποτελέσει μία βιώσιμη μακροπρόθεσμη λύση. Έχει περίοδο τριετίας. Και όσοι το αμφισβητούν αυτό και δεν θέλουν να το γνωρίσουν, εθελοτυφλούν και βεβαίως παραπλανούν εργαζομένους και περιοχή.
     Ακούσαμε πολλά εδώ σήμερα, όπως να πληρώσει το δημόσιο. Είναι ένα νέο πυροτέχνημα με περισσή θρασύτητα. Και πάλι σήμερα η Νέα Δημοκρατία μας πέταξε αυτό το πυροτέχνημα, ότι θα μπορούσε και έπρεπε το ελληνικό δημόσιο να πληρώσει τα 6,5 δισεκατομμύρια δραχμές αποζημιώσεις και δεδουλευμένα σε εργαζομένους του ιδιωτικού τομέα, παρ’ όλο που γνωρίζουν το ανέφικτο αυτής της πρότασης.
     Γνωρίζετε μία περίπτωση, κύριοι συνάδελφοι της Νέας Δημοκρατίας, όπου το ελληνικό δημόσιο πλήρωσε αποζημιώσεις και δεδουλευμένα σε εργαζομένους του ιδιωτικού τομέα; Εσείς το είπατε και πάλι σήμερα. Με τη στάση σας αυτή αποδεικνύεται για μια ακόμη φορά περίτρανα το μέγεθος της πολιτικής σας υποκρισίας μπροστά στα καθημερινά προβλήματα των πολιτών και των εργαζομένων, αλλά και στα ακόμη σοβαρότερα προβλήματα της περιοχής για το αύριο, αν δεν δοθεί λύση στο θέμα αυτό. Φαίνεται, λοιπόν, και πάλι ότι η Νέα Δημοκρατία, παρά την προσπάθειά της να διατηρήσει τους δήθεν προεκλογικούς μανδύες της, δεν αντέχει να κρατήσει τις μάσκες του φιλολαϊκού κόμματος στο πρόσωπό της. 
     Και πρέπει να γνωρίζετε ότι εδώ μιλάμε για μία επένδυση, στην οποίαν έχουν συμβάλει, έχουν συμπαρασταθεί και επικροτούν την προσπάθειά μας τόσο η ΓΣΕΕ, η ΣΕΒ όσο και το σύνολο των τριών δημοτικών συμβουλίων που πήραν ομόφωνες αποφάσεις –το επαναλαμβάνω- και το νομαρχιακό συμβούλιο που κατά πλειοψηφία, χωρίς τη δική σας παράταξη, συμφώνησε να στηρίξουν και να υποστηρίξουν αυτήν την επένδυση. Όσοι όμως είστε απόντες και από μακριά, για μια ακόμη φορά δεν μπορείτε παρά να αναδείξετε αυτήν τη στείρα κριτική που σήμερα και πάλι αναδείξατε. Όσοι είναι από κοντά, έζησαν το θέμα, έσκαψαν βαθιά για να βρεθεί λύση, το ζουν, το στηρίζουν και το προωθούν. Για μιαν ακόμη φορά είστε απόντες από τη ζωή γιατί δεν γνωρίσατε ποτέ ως παράταξη, γιατί η δική σας ηγεσία με όλους τους «βαρόνους» που την περιτριγυρίζουν δεν γνώρισαν ποτέ φτώχεια, πείνα, δεν ξέρουν τι σημαίνει μετανάστευση, δεν ξέρουν τι σημαίνει να μένεις στις γιορτές των Χριστουγέννων και του Νέου Έτους χωρίς μισθούς και χωρίς προοπτική.
     Είπατε σήμερα εδώ: «Εμείς συμφωνούμε να ψηφίσουμε τις διατάξεις που αφορούν τις αποζημιώσεις, αλλά δεν συμφωνούμε με το υπόλοιπο νομοσχέδιο». Δεν διαβάσατε καν, κύριε Αλογοσκούφη, ούτε εσείς ως Κοινοβουλευτικός Εκπρόσωπος ούτε όλοι οι συνάδελφοί σας της Νέας Δημοκρατίας, ότι δεν υπάρχει τέτοια διάταξη μέσα στην τροπολογία, που την έχουμε καταθέσει από τις 12 Δεκεμβρίου; Δεν διαβάσατε καν την τροπολογία; Υπάρχει τέτοια διάταξη για να ψηφίσετε, κύριε Αλογοσκούφη; Υπάρχει τέτοια διάταξη, κύριοι της Νέας Δημοκρατίας, για να την ψηφίσετε; Δεν υπάρχει. Είναι άρρηκτα συνδεδεμένη η πληρωμή της αποζημίωσης των εργαζομένων και της καταβολής των μισθών υπερημερίας με το τίμημα που θα κατατεθεί από το νέο σχήμα και με τα 11 εκατομμύρια που θα βάλει το νέο σχήμα, εφόσον γίνει η μεταβίβαση του ενεργητικού, εφόσον δηλαδή κυρωθούν οι συμβάσεις στη Βουλή. Κυρώνονται οι συμβάσεις στη Βουλή, αναλαμβάνει το νέο σχήμα το ενεργητικό, καταθέτει τα 11 εκατομμύρια, βάζουν και οι παλιοί τα άλλα 11 εκατομμύρια και πληρώνουμε αποζημιώσεις.
     Για δείξτε μου λίγο αυτήν τη διάταξη που δήθεν θέλετε να ψηφίσετε σήμερα γιατί κόπτεσθε για τα δικαιώματα των εργαζομένων; Πού υπάρχει; Δεν έχετε ούτε την ευαισθησία να διαβάσετε αυτήν τη σύμβαση, αυτήν την τροπολογία;
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Μισό λεπτό, κύριε Πρόεδρε, γιατί θέλω σε δύο σημεία να απαντήσω ακόμη.
      Λέει το ΚΚΕ ότι δεν προβλέπονται συνέπειες, εάν δεν τηρήσει τις υποχρεώσεις του για όσα περιγράφονται στη σύμβαση το νέο σχήμα.
      Θέλω να τονίσω, αγαπητοί συνάδελφοι του ΚΚΕ, ότι υπάρχει εισηγμένο άρθρο: το άρθρο 4 της σύμβασης μεταβίβασης που προβλέπεται ως συνέπεια για τη μη τήρηση των υποχρεώσεων. Δηλαδή την άμεση επαναλειτουργία των μεταλλείων και ότι μέσα σε δύο χρόνια πρέπει να υπάρξει επενδυτικό σχέδιο κι ένας χρόνος για την Κυβέρνηση να δώσει άδειες και αν δεν γίνουν αυτά, υπάρχει αναστροφή της σύμβασης με επιστροφή των μεταλλείων κα αποζημίωση του ελληνικού δημοσίου. Διαβάστε το καλά: άρθρο 4 της σύμβασης.
	Λυπάμαι γι’ αυτήν την ανεύθυνη στάση και συμπεριφορά της Νέας Δημοκρατίας, γιατί και πάλι βλέπουν καταστροφή. Έφτασαν στο σημείο να μας επικαλεστούν το Δράκουλα της Τρανσυλβανίας για να δικαιολογήσουν για μια ακόμη φορά την άρνησή τους στο νομοσχέδιό μας. 
	Θέλω να πω, αγαπητοί συνάδελφοι, ότι πρέπει επιτέλους να πάρετε θέση ως κόμμα. Μιλήσατε για την «European Gorfield», τον πρόεδρο και τους μετόχους της. Θέλω, λοιπόν, να σας τονίσω ότι αυτή έχει ως πρόεδρο τον πρόεδρο της Τράπεζας «ROTHCHILD» της Αυστραλίας. Πρόκειται για μια εταιρεία εισηγμένη στο χρηματιστήριο. Επομένως, υπόκειται σε αυστηρούς ελέγχους το χρηματιστήριο του Τορόντο σήμερα και αύριο του Λονδίνου που θα εισηχθεί. Συμμετέχουν φερέγγυες, διεθνώς αναγνωρισμένες τράπεζες, όπως η «DEUTCHE BANK», η «ROYAL BANK OF CANADA», γεγονός που αποτελεί μια πρόσθετη εγγύηση ότι εταιρεία σαν και αυτή έχει ιδιαίτερη ευαισθησία στην επιλογή των συνεταίρων συνεργατών της, προκειμένου να προστατεύσει τους μετόχους της.
	Σταματήστε, λοιπόν, φίλοι της Νέας Δημοκρατίας, γιατί αρκετά το σηκώσατε, να είστε βαποράκια ή να αναδεικνύεστε ανεύθυνοι διακινητές κακόπιστων φημολογιών. Θέλω να σταματήσω στο σημείο αυτό, γιατί τα ίδια τα κέντρα τα ζήσαμε και στη γειτονική Τουρκία, ταλαιπώρησαν την κοινωνία εκεί με ανάλογες προσπάθειες και τελικώς απέτυχαν βεβαίως, γιατί οι Τούρκοι κώφευσαν σε αντίστοιχες προτάσεις τους. 
	ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
	ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ δεν έχω να πω πολλά, απλώς για μια ακόμη φορά θέλω να παρατηρήσω ότι με περισσή θρασύτητα ο κύριος Υφυπουργός επιτέθηκε στη Νέα Δημοκρατία, προσπαθώντας να επιρρίψει αλλού τις ευθύνες που του αναλογούν. Και άλλη φορά ήρθε εδώ και με τον ίδιο θρασύ τρόπο επέρριψε ευθύνες, κατηγόρησε, εξύβρισε όπως εξύβρισε και σήμερα για να έρθουν τα γεγονότα να τον διαψεύσουν. 
	ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, στη Βουλή δεν υπάρχει θρασύτητα. Υπάρχει  τοποθέτηση. Σας παρακαλώ να μη δημιουργείτε προσωπικά ζητήματα.
	ΓΕΩΡΓΙΟΣ ΑΛΟΓΟΣΚΟΥΦΗΣ: Επαναλαμβάνω ότι υπάρχει πολιτική θρασύτητα…
	ΠΡΟΕΔΡΕΥΩΝ (Παναγιώτης Σγουρίδης): Άλλο πολιτική θρασύτητα και άλλο θρασύτητα. Υπάρχει διαφορά του ενός από το άλλο.
	ΓΕΩΡΓΙΟΣ ΑΛΟΓΟΣΚΟΥΦΗΣ: … και προσωπικές ύβρεις, κύριε Πρόεδρε, διότι η λέξη «βαποράκια», είναι λέξη που χρησιμοποίησε και συνάδελφος του κυρίου Υφυπουργού όντας Υπουργός, καταδικάστηκε από τα δικαστήρια και πλήρωσε σε συναδέλφους. Δεν θα του κάνουμε την τιμή να τον μηνύσουμε. 
      ΠΡΟΕΔΡΕΥΩΝ (Παναγιώτης Σγουρίδης): «Υπηρέτη ξένων συμφερόντων» αποκαλέσατε τον κύριο Υφυπουργό. Άρα, λοιπόν, εξυπηρετεί ξένα συμφέροντα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν αποκάλεσα τίποτα τον κύριο Υφυπουργό. Δεν καταδέχομαι να τον αποκαλέσω κάπως. Αυτό, όμως, που είπε για τα βαποράκια, θέλω να θυμίσω στο Κοινοβούλιο ότι το είχε χρησιμοποιήσει και συνάδελφός του όταν ήταν Υπουργός και καταδικάστηκε από τα δικαστήρια να πληρώσει αποζημιώσεις σε συναδέλφους της Νέας Δημοκρατίας. 
      Είναι ακριβώς η ίδια πολιτική θρασύτητα, η ίδια προσωπική εμπάθεια που χαρακτηρίζει την παράταξη την οποία εκπροσωπεί ο κύριος Υπουργός. Του επιστρέφω όλες τις ύβρεις και τις πολιτικές και τις προσωπικές.
	ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, έχετε το λόγο για ένα λεπτό.
	ΑΓΓΕΛΟΣ ΤΖΕΚΗΣ: Κύριε Πρόεδρε, άκουσα με προσοχή και τη δευτερολογία του κυρίου Υπουργού. Δεν έχει δώσει απάντηση για το άρθρο 3, που αφορά στο προσωπικό. Δεν υπάρχει απάντηση. Μιλάει για το δικαίωμα που δίνει η Κυβέρνηση στην εταιρεία να κάνει τις παραγωγικές επενδύσεις και ανάλογα να παίρνει το προσωπικό και μεταξύ αυτού εάν θέλει, θα παίρνει και από το υπάρχον προσωπικό που τώρα είναι απολυμένο. Εάν ήθελε η Κυβέρνηση δεν θα ήταν απολυμένο το προσωπικό μέχρι τώρα. Είναι καθαρά τα πράγματα. Το απολύει μαζί με την ιδιοκτήτρια εταιρεία το προσωπικό η ελληνική Κυβέρνηση, διότι παίρνουν στα χέρια τους την απόλυση. Θα πρέπει να σταματήσει το ψεύδος μέσα σ’ αυτήν την Αίθουσα και να είμαστε καθαροί απέναντι στους εργάτες.
	Το άρθρο 4 είναι συγκεκριμένο. Όχι μόνο δεν έχει καμία ευθύνη, αλλά σας επιστρέφει όλα όσα του δώσατε και του δίνετε και τα 11 εκατομμύρια ευρώ. Αυτό λέει το άρθρο 4. Εάν, δηλαδή, δεν τηρήσει καμία από τις υποχρεώσεις της, δεν πληρώνει τίποτα. Απεναντίας, επιστρέφει και παίρνει και τα λεφτά της. 
      Το ζήτημα για εμάς είναι ότι δεν μπορούμε να εξουσιοδοτήσουμε την Κυβέρνηση με το άρθρο 8 να τροποποιεί την παρούσα σύμβαση χωρίς να ακυρώνεται με νόμο.
Εφόσον φέρατε αυτήν τη σύμβαση και την κυρώνετε με νόμο, οποιαδήποτε τροπολογία που μπορεί να είναι προς το χειρότερο και για την ίδια την επένδυση αλλά και για την περιοχή και για τους εργάτες πρέπει να έρχεται εδώ για να παίρνει υπόψη της τι γίνεται η Βουλή. 
      Κύριε Πρόεδρε, είμαστε ξεκάθαροι. Αν δεν υπάρξει εδώ ρήτρα για τους εργάτες είναι συνυπεύθυνη στην απόλυσή τους και η ελληνική Κυβέρνηση.
      ΠΡΟΕΔΡΕΥΩΝ (Παναγιώτης Σγουρίδης): Καλώς. Το ξεκαθαρίσατε πέντε φορές.
      Το λόγο έχει ο κύριος Υπουργός. 
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Για τους εργαζομένους, για το προσωπικό, στο άρθρο 3  - να το διαβάσετε καλά, κύριε συνάδελφε- προβλέπεται η υποχρέωση πρόσληψης και από τους πρώην απασχολούμενους που σημαίνει ….
      ΑΓΓΕΛΟΣ ΤΖΕΚΗΣ: Αυτό είναι δυνητικό.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Εγώ σας άκουσα. Θα με ακούσετε και εσείς τώρα. Θα διαβάσουμε αυτό που λέει. 
      ΑΓΓΕΛΟΣ ΤΖΕΚΗΣ: Να βάλετε ότι προηγούνται.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζέκη. Άποψή σας είναι ότι πρέπει να προηγούνται. Η άποψη της Κυβέρνησης και αυτών που κάνουν τη σύμβαση είναι διαφορετική. Τι να κάνουμε; Με το ζόρι θα τον πείσουμε; Σας παρακαλώ, κύριε Τζέκη. Αρκετά.
      Ορίστε, κύριε Υπουργέ.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Έλεγα, κύριε Πρόεδρε, ότι στο άρθρο 3 προβλέπεται η υποχρέωση από το νέο επενδυτικό σχήμα της πρόσληψης και από τους πρώην απασχολούμενους, που σημαίνει ότι θα έχει τη δυνατότητα να πάρει κόσμο από τους πρώην αλλά και από τους ανέργους της περιοχής που επί δεκαετίες ήταν έξω από τις διαδικασίες προσλήψεων στην περιοχή, όταν έπρεπε να μπεις με τη ταυτότητα της Νέας Δημοκρατίας στα μεταλλεία. Επί δεκαετίες. Επιτέλους! 
      Ποιος σοβαρός επιχειρηματίας θα αφήσει εργαζομένους με εμπειρία, με γνώση, με μεράκι για δουλειά, που θέλουν να υπηρετήσουν την ιδιαίτερη πατρίδα τους και τα μεταλλεία, γιατί τα πονάνε και ταυτίστηκαν με αυτά, έξω από τη ζωή και την εργασία; Αλλά δεν μπορούμε να αποτρέψουμε να υπάρχουν και από τους νέους και από τους πρώην εργαζομένους. Ταυτόχρονα η Κυβέρνηση, με το άρθρο που ψηφίσαμε σήμερα στη Βουλή, διασφαλίζει το σύνολο των πεντακοσίων εργαζομένων σε ένα ειδικό τοπικό πρόγραμμα ανάπτυξης για την περιοχή μας για την επόμενη εξαετία. 
      Με μία φράση θα ολοκληρώσω την παρέμβασή μου, κύριε Πρόεδρε,  προς τους φίλους της Νέας Δημοκρατίας. Όταν τα γεγονότα μιλούν, τα σχόλια περιττεύουν και κυρίως περιττεύει κάθε αποστροφή προς αυτούς που ξέρουν να μιλούν για να αναγγέλλουν καταστροφές και οφείλουν να σιωπούν, όταν η ζωή συστηματικά τους διαψεύδει. Ζήτησα για μια ακόμη φορά από τους φίλους της Νέας Δημοκρατίας να σταματήσουν να αποτελούν μέρος ενός παιχνιδιού που παίζεται σε βάρος της ανάπτυξης της περιοχής και της χώρας μας. Αρκετά ζήσαμε τα τελευταία χρόνια με όλα αυτά που ακούστηκαν για τις επενδύσεις στην περιοχή μας. 
      Η Κυβέρνηση για μία ακόμη φορά, κύριοι συνάδελφοι, αποδεικνύει πόσο δουλεύει, πώς δουλεύει, για ποιον δουλεύει, ποιες υποχρεώσεις συναισθάνεται και ποια κοινωνικά συμβόλαια τιμά. Εμείς ερχόμαστε απλά σ’ αυτήν την ευτυχή κατάληξή μας της συμφωνίας για τα μεταλλεία, γιατί θέλουμε να υπηρετήσουμε με αγάπη και φροντίδα τον τόπο μας και την πατρίδα μας. Γνωρίζουμε ότι διαπράξαμε το πολιτικό μας καθήκον στο όνομα των συμφερόντων των κοινωνικών τάξεων που διαχειριζόμαστε και μιλούμε για την κοινωνία με μέριμνα και αγάπη στα προβλήματά της, χωρίς συνεχώς να στεκόμαστε εμπόδιο στις επιλύσεις αυτών των θεμάτων.
      ΠΡΟΕΔΡΕΥΩΝ (Παναγιώτης Σγουρίδης):  Καλώς, κύριε Υπουργέ.
      Εισερχόμαστε στην ψήφιση των δύο τροπολογιών κεχωρισμένως. 
      Ερωτάται το Σώμα: Γίνεται δεκτή η τροπολογία με γενικό αριθμό 2046 και ειδικό 222, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης):  Συνεπώς η τροπολογία με γενικό αριθμό 2046 και ειδικό 222 έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο. 
      Εισερχόμαστε στην ψήφιση της τροπολογίας με γενικό αριθμό 2056 και ειδικό 230.
      Ερωτάται το Σώμα: Γίνεται δεκτή η τροπολογία με γενικό αριθμό 2056 και ειδικό 230; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης):  Συνεπώς η τροπολογία με γενικό αριθμό 2056 και ειδικό 230 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
      Κύριε Υφυπουργέ Οικονομικών, παρακαλώ πείτε μας ποιες τροπολογίες κάνετε δεκτές. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Οι τροπολογίες που θα γίνουν δεκτές είναι η τροπολογία με γενικό αριθμό 1992 και ειδικό 212 και η τροπολογία με γενικό αριθμό 2052 και ειδικό 226 και αφορούν τους αγρότες. Η μία είναι για τις ποινές γι’ αυτούς που έκαναν παράνομη χρήση πετρελαίου θέρμανσης αντί κίνησης πριν την εφαρμογή του μέτρου και η δεύτερη για την παράταση των προθεσμιών για τη ρύθμιση στεγαστικών δανείων αγροτών.
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτή η τροπολογία με γενικό αριθμό 1992 και ειδικό 212;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1992 και ειδικό 212 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτή η τροπολογία με γενικό αριθμό 2052 και ειδικό 226;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2052 και ειδικό 226 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Κύριε Υπουργέ, εκ της θέσεώς μου δεν μπορώ να υποστηρίξω δύο τροπολογίες των μηχανικών οι οποίες διατυπώθηκαν από το συνδικαλιστικό τους όργανο. Είναι η τροπολογία με γενικό αριθμό 2042 και ειδικό 220 και η τροπολογία με γενικό αριθμό 2043 και ειδικό 221. Είναι δίκαιες τροπολογίες και ο κ. Χριστοδουλάκης είπε ότι θα τις δει.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε Πρόεδρε, να επισημάνω ότι συμφωνώ με το περιεχόμενο της τροπολογίας που αναφέρεται στη δυνατότητα νομικής υπεράσπισης των δημοσίων υπαλλήλων, γιατί κρίνω ότι οι δημόσιοι υπάλληλοι οποιουδήποτε Υπουργείου κάνοντας το καθήκον τους βρίσκονται κατηγορούμενοι και θα πρέπει το ίδιο το κράτος να λαμβάνει τα έξοδα της υπεράσπισής τους. Είναι όμως ένα γενικότερο θέμα στο οποίο επί της αρχής συμφωνούμε και ευχαριστούμε για την πρότασή σας γιατί συμβάλλετε στην ωρίμανση αυτού του θέματος. Θα το δούμε εν ευθέτω καιρώ και να δοθεί λύση για το σύνολο των δημοσίων υπαλλήλων ώστε να έχουν τη νομική υπεράσπιση όταν διώκονται κατά την εκτέλεση των καθηκόντων τους.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε για τη θετική ανταπόκριση, τουλάχιστον στη μία εκ των τροπολογιών. 
      Κύριοι συνάδελφοι, εκκρεμεί η ονομαστική ψηφοφορία, η οποία έχει κατατεθεί από Βουλευτές της Νέας Δημοκρατίας και έχουν αναγνωσθεί τα ονόματά τους για το άρθρο 49, καθώς και η ψήφιση του ακροτελεύτιου άρθρου, που θα γίνουν σε άλλη συνεδρίαση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 16.00΄, λύεται η συνεδρίαση για αύριο ημέρα Παρασκευή και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 20/5/13.1.03 επερώτησης Βουλευτών της Νέας Δημοκρατίας προς τους Υπουργούς Οικονομίας και Οικονομικών και Μακεδονίας-Θράκης, σχετικώς με τη Διεθνή Έκθεση Θεσσαλονίκης (Δ.Ε.Θ.)και τη HELEXPO.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



3

ΣΥΝΕΔΡΙΑΣΗ 8-1-2004


