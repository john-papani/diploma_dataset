ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ΄
ΣΥΝΕΔΡΙΑΣΗ ΚΒ’

Τρίτη 14 Νοεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Π. Παναγιωτόπουλου και Χ. Παπουτσή, σελ.
3. Επί διαδικαστικού θέματος, σελ.
4. Ανακοινώνεται ότι ο Υπουργός Οικονομίας και Οικονομικών καταθέτει:
α) Τον Απολογισμό και τον Ισολογισμό του κράτους οικονομικού έτους 2005 και 
β) Τον κρατικό Προϋπολογισμό οικονομικού έτους 2007, σελ.
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με τη λήψη μέτρων προστασίας των αυθεντικών βιολογικών προϊόντων, σελ.
ii. σχετικά με την επίλυση των προβλημάτων των καστανοπαραγωγών στα Αμπελάκια Λάρισας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ισλαμικό Τέμενος Αθηνών και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του δημοσίου και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού Θέματος:
ΓΕΩΡΓΑΚΟΠΟΥΛΟΣ Δ., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΚΟΝΤΟΣ Α., σελ.
ΣΤΡΑΤΑΚΗΣ Ε., σελ.
ΤΣΙΟΓΚΑΣ Δ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΛΟΓΟΣΚΟΥΦΗΣ Κ., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΓΙΑΝΝΑΚΗΣ Μ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΑΟΓΛΟΥ Θ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α., σελ.
ΜΑΚΡΥΠΙΔΗΣ Α., σελ.
ΜΑΝΩΛΗΣ Ι., σελ.
ΜΑΤΖΑΠΕΤΑΚΗΣ Σ., σελ.
ΜΠΕΚΙΡΗΣ Μ., σελ.
ΜΠΟΥΓΑΣ Ι., σελ.
ΠΑΝΤΕΛΑΚΗ Ε., σελ.
ΠΑΠΑΚΩΣΤΑ Α., σελ.
ΣΓΟΥΡΙΔΗΣ Π., σελ.
ΦΟΥΣΑΣ Α., σελ.



     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΚΒ΄
     Τρίτη 14 Νοεμβρίου 2006
     Αθήνα, σήμερα στις 14 Νοεμβρίου 2006, ημέρα Τρίτη και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής  κ. ΣΩΤΗΡΗ ΧΑΤΖΗΓΑΚΗ. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Σύλλογος Εκτελωνιστών Καστοριάς διαμαρτύρεται για την παρακώλυση των εξαγωγών προϊόντων γούνας από το Ε΄ Τελωνείο Θεσσαλονίκης.
     2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας ζητεί την αντιμετώπιση θεσμικών, οικονομικών, ασφαλιστικών και συνταξιοδοτικών αιτημάτων των μελών της.
     3) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία οι κάτοικοι της νήσου Σύμης διαμαρτύρονται για την περικοπή δρομολογίων, από και προς τη Ρόδο, κατά τους χειμερινούς μήνες, καθώς και για την παντελή έλλειψη σύνδεσης του νησιού με τον Πειραιά.
     4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμος Ζάρου Ηρακλείου ζητεί να χαρακτηρισθεί η περιοχή του ως θεομηνιόπληκτη.
     5) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία Πολίτες και Σύλλογοι πληγεισών περιοχών Μάνης ζητούν τη χρηματοδότηση των ελαιοπαραγωγών της περιοχής τους που οι καλλιέργειές τους επλήγησαν από την πυρκαγιά του Αυγούστου του 2006 κ.λπ.
     6) Η Βουλευτής Ηρακλείου κ. ΕΥΑΓΓΕΛΙΑ ΗΛΙΑΚΗ-ΣΧΟΙΝΑΡΑΚΗ κατέθεσε αναφορά με την οποία ο Σύνδεσμος Προστασίας και ανάδειξης του κρητικού ελαιόλαδου ζητεί την υποβολή στην Ευρωπαϊκή  Ένωση του Φακέλου αναγνώρισης Προστατευμένης Γεωγραφικής Ένδειξης για το ελαιόλαδο «Κρήτη».
     7) Οι Βουλευτές Β΄ Αθηνών και  Α΄ Αθηνών κύριος κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Μαθητική Κοινότητα Κέντρου Εκπαίδευσης και Αποκατάστασης Τυφλών ζητεί την ίδρυση ειδικού Γυμνασίου – Λυκείου για άτομα με προβλήματα όρασης, την ίδρυση Εθνικού Τυπογραφείου Braill κ.λπ
     8) Οι Βουλευτές Β΄ Πειραιώς και Α΄ Πειραιώς κυρίες ΒΕΡΑ ΝΙΚΟΛΑΪΔΟΥ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η κυρία Ευαγγελία Λουκατζίκου, απόφοιτη της Ιατρικής Σχολής του Πανεπιστημίου Φιλιππούπολης Βουλγαρίας καταγγέλλει παρατυπίες του ΔΙΚΑΤΣΑ για τη διαδικασία αναγνώρισης του πτυχίου της και στην Ελλάδα.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό  14525/28-9-06 και 7/2-10-06 ερωτήσεις του Βουλευτή κ. Απόστολου Φωτιάδη δόθηκε με το υπ’ αριθμ. 2319/20-10-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσε ο Βουλευτής κ. Α. Φωτιάδης, για τα θέματα της αρμοδιότητάς μας, σας πληροφορούμε τα εξής:
     Με τις διατάξεις του Ν. 2503/1997 (ΦΕΚ 107/Α') «Διοίκηση, οργάνωση, στελέχωση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις», οι Περιφερειακές Υπηρεσίες του Υπουργείου, (Δ/ν σεις Δασών, Δασαρχεία, Δασονομεία κ.λ.π.) υπήχθησαν στην αρμοδιότητα των Περιφερειών της χώρας.
     Ύστερα από τα παραπάνω για την οργάνωση και στελέχωση του Δασαρχείου Διδυμοτείχου που υπάγεται στην Περιφέρεια Ανατολικής Μακεδονίας και Θράκης αρμόδια είναι η οικεία Περιφέρεια και το εποπτεύον Υπουργείο Εσωτερικών, Δημόσιας Διοίκησης και Αποκέντρωσης.
     Ο Υπουργός
     Ε. ΜΠΑΣΙΑΚΟΣ»
     2. Στην με αριθμό  25/2-10-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 8/20-10-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε ότι η χρήση της δυνατότητας καταβολής εθνικών ενισχύσεων χωρίς συγκεκριμένα αντικειμενικά κριτήρια και μάλιστα όταν η χώρα διεκδικεί την έγκριση κάθε μορφής κοινοτικών ενισχύσεων, λόγω αδυναμίας εξεύρεσης εθνικών πόρων, δεν ενδείκνυται.
     Ο Υπουργός
     Ε. ΜΠΑΣΙΑΚΟΣ»
     3. Στην με αριθμό  90/3-10-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1905/23-10-06 έγγραφο από τον Υπουργό Απασχόλησης και Κοινωνικής Προστασίας ακόλουθη απάντηση:
     «Απαντώντας στη με αριθμ. πρωτ. 90/3-10-2006 ερώτηση, που κατατέθηκε στη Βουλή από το Βουλευτή κ. Μ. Στρατάκη, σχετικά με τις προσλήψεις εκπαιδευτικών στη θυγατρική εταιρεία «Eπαγγελματική-Kατάρτιση Α.Ε.» του Οργανισμού Απασχόλησης Εργατικού Δυναμικού (Ο.Α.Ε.Δ.), σας πληροφορούμε τα εξής:
     Οι εκπαιδευτικές μονάδες των Ι.Ε.Κ. (Ινστιτούτων Επαγγελματικής Κατάρτισης) που ανήκουν στην ανωτέρω θυγατρική εταιρία του Ο.Α.Ε.Δ. είναι άλλες και άλλα τα Τεχνικά Επαγγελματικά Εκπαιδευτήρια (Τ.Ε.Ε.) που ανήκουν στον Ο.Α.Ε.Δ.
     Παρενθετικά αναφέρουμε ότι η εταιρία «Επαγγελματική Κατάρτιση Α.Ε.» δημιουργήθηκε με το νόμο 2956/2001.
     Η επιλογή των διδασκόντων στα Ι.Ε.Κ. της «Επαγγελματικής Κατάρτισης Α.Ε.» γίνεται βάσει των όρων και προϋποθέσεων που ορίζει η Απόφαση 191363/27-9-2002 (ΦΕΚ Β' 1305/9-10-2002) του Υπουργού Εργασίας και Κοινωνικών Ασφαλίσεων και η οποία δεν έχει αλλάξει έκτοτε. Όσον αφορά στα δημοσιεύματα περί παρεμβάσεων στην επιλογή των διδασκόντων και σπουδαστών στη φετινή προκήρυξη, δεν ανταποκρίνονται στην πραγματικότητα, καθώς τα έγγραφα που είδαν το φως της δημοσιότητας ήταν εσωτερικά διοικητικά έγγραφα (μετά τη δημοσιοποίηση των αποτελεσμάτων) για τον έλεγχο της πληρότητας των φακέλων των ήδη επιλεγέντων.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     4. Στην με αριθμό 393/23-10-06 ερώτηση του Βουλευτή κ. Γεώργιου Κοντογιάννη δόθηκε με το υπ’ αριθμ. 60341/14-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω σχετική ερώτηση του Βουλευτή κ. Γ. Κοντογιάvvvη, κατά λόγο αρμοδιότητάς μας, σας γνωρίζουμε τα εξής:
     Κατά τη διάρκεια των εργασιών της Ομάδας Διοίκησης Έργου για τη λειτουργία των Δημοτικών Παιδικών και Βρεφονηπιακών Σταθμών κατατέθηκαν οι απόψεις, τόσο της ΚΕΔΚΕ, όσο και των εκπροσώπων των εργαζομένων στους ανωτέρω σταθμούς, από τις οποίες δεν προέκυψαν μεταβολές ως προς το ωράριο λειτουργίας των σταθμών. Το θέμα θα συζητηθεί οριστικά σε επόμενη συνεδρίαση της ΟΔΕ με βάση τις κατατεθείσες απόψεις.
     Αναφορικά με τη διευθέτηση του ωραρίου λειτουργίας των δημοτικών παιδικών σταθμών κατ' αναλογία με τη διευθέτηση του ωραρίου εργασίας που προβλέπεται με τις διατάξεις του ν. 3385/2005, δεν τίθεται τέτοιο ζήτημα, δεδομένου ότι το άρθρο 2 «διευθέτηση του χρόνου εργασίας» του ν. 3385/2005 έχει εφαρμογή μόνο σε ιδιωτικές επιχειρήσεις.
     Πέραν τούτου, το ωράριο των δημοτικών παιδικών σταθμών ρυθμίζεται από τον Κανονισμό Λειτουργίας τους, σύμφωνα με την ΚΥΑ 16065/17-4-2002 (ΦΕΚ Β' 497), ενώ το ωράριο των εργαζομένων στους παιδικούς σταθμούς από τις διατάξεις του άρθρου 89 του ν. 1188/1981 (ΦΕΚ Α'204).
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     5. Στην με αριθμό 489/25-10-06 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 62935/15-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
     Τα ποσά που διατίθενται, είτε από τα προγράμματα, είτε από τον ειδικό λογαριασμό που διαχειρίζεται το Υπουργείο, είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
     Στο πλαίσιο αυτό, το ΥΠ.ΕΣ.Δ.Δ.Α χρηματοδότησε, το Δ. Ασωπού του Ν. Λακωνίας με το ποσό των 70.000,00€ και τη Ν.Α. Λακωνίας με το ποσό των 50.000,00€, από τις αρχές του τρέχοντος έτους, για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
     Το Υπουργείο, στο πλαίσιο των χρηματοδοτικών του δυνατοτήτων και της ιεράρχησης των αναγκών για το έτος 2006, θα εξετάσει τη δυνατότητα επιπρόσθετης χρηματοδότησης του Δ. Ασωπού για την αντιμετώπιση προβλημάτων που προκλήθηκαν από καιρικά φαινόμενα.
     Πέραν των ανωτέρω, σύμφωνα με την κατανομή των Κ.Α.Π στις Νομαρχιακές Αυτοδιοικήσεις της Χώρας, για το έτος 2006, στη Ν.Α. Λακωνίας κατανέμεται ποσό 1.416.000,00 € για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου και 2.224.800,00 € για επενδυτικούς σκοπούς, στους οποίους περιλαμβάνεται και η κατασκευή, βελτίωση και συντήρηση του οδικού δικτύου.
     Για τα λοιπά θέματα, αρμόδια να απαντήσουν είναι τα Υπουργεία Αγροτικής Ανάπτυξης & Τροφίμων και ΠΕ.ΧΩ.Δ.Ε., προς τα οποία κοινοποιείται αντίγραφο της ερώτησης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 850/3-11-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./43/13-11-06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 850/03.11.06 ερώτησης της Βουλευτού κ. Ροδούλας Ζήση, σας πληροφορούμε ότι:
     Ύστερα από έλεγχο στο αρχείο της Διεύθυνσης Νεώτερης Πολιτιστικής Κληρονομιάς προκύπτει ότι τηρείται σ' αυτήν φάκελος του Μουσείου Λαϊκής Τέχνης και Ιστορίας Πηλίου, το οποίο λειτουργεί στη Μακρυνίτσα και στεγάζεται στο Αρχοντικό Τόπαλη το οποίο έχει χαρακτηρισθεί με την Υ.Α. ΥΠΠΟ/ Δ/ΛΑΠ/Γ/1726/27609/28.6.85, ΦΕΚ 440/Β '/17.7.85.
     Το Αρχοντικό, το οποίο κτίσθηκε το 1844, αποτελεί τυπικό δείγμα της Πηλιορείτικης Αρχιτεκτονικής και ανακαινίσθηκε εξ ολοκλήρου με την συμβολή της τέως 5ης Εφορείας Νεωτέρων Μνημείων του Υπουργείου Πολιτισμού το έτος 1994.
     Περιλαμβάνει πλούσια λαογραφική συλλογή αποτελούμενης από εικόνες και χαλκογραφίες, χάλκινα αντικείμενα, φωτογραφίες και έντυπο υλικό, παραδοσιακές φορεσιές, κεραμικά κ.λ.π.
     Στο Μουσείο έχουν διοργανωθεί στο παρελθόν περιοδικές εκθέσεις ζωγραφικής, λαογραφικού πολιτισμού κ.λ.π. με μεγάλη ανταπόκριση στο κοινό της ευρύτερης περιοχής.
     Στην κοινότητα της Μακρινίτσας προκλήθηκαν κάποιες βλάβες εκ των οποίων εκείνες που μας αφορούν είναι οι ζημιές στα Καλντερίμια τα οποία είναι χαρακτηρισμένα με την Υ.Α. ΥΠΠΟ/Δ/ΛΑΠ/Γ/884/24289/22.3.95 που δημοσιεύτηκαν στο ΦΕΚ 499/Β/6.6.95, καθώς και οι βλάβες που προκλήθηκαν στο ανωτέρω Μουσείο Λαϊκής Τέχνης και Ιστορίας Πηλίου, ιδιοκτησίας της Κοινότητας.
     Σε ό,τι αφορά τις εργασίες αποκατάστασης των Καλντεριμιών η εκτίμηση των βλαβών ανέρχεται στα 20.000€ περίπου και εξετάζουμε τη συντομότερη δυνατή λύση για την κοινότητα.
     Σε ότι αφορά την αποκατάσταση των βλαβών στο Μουσείο Λαϊκής Τέχνης και Ιστορίας Πηλίου, οι οποίες δεν ήταν μεγάλες, θα ενταχθεί στο πρόγραμμα της Υπηρεσίας Νεώτερων Μνημείων και Τεχνικών Έργων Θεσσαλίας για το έτος 2007.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
      7. Στην με αριθμό 434/24-10-06 ερώτηση του Βουλευτή  κ. Χρήστου Χάιδου δόθηκε με το υπ’ αριθμ. 112175/ΙΗ/6-11-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 434/24-10-06, την οποία κατέθεσε ο Βουλευτής κ. Χρήστος Χάιδος, σχετικά με το παράβολο ανανέωσης της άδειας ίδρυσης και λειτουργίας των φροντιστηρίων, σας γνωρίζουμε τα ακόλουθα:
      Η άδεια ίδρυσης και η άδεια λειτουργίας των φροντιστηρίων χορηγούνται σύμφωνα με τις διατάξεις του άρθρου 65 του. Α.Ν. 2545/40 (ΦΕΚ 287/40τ. Α΄) «Περί ιδιωτικών σχολείων, φροντιστηρίων και οικοτροφείων» στις οποίες, μεταξύ των απαιτούμενων δικαιολογητικών, προβλέπεται και το γραμμάτιο κατάθεσης χρηματικού ποσού υπέρ του Ειδικού Λογαριασμού Ιδιωτικής Γενικής Εκπαίδευσης (Ε.Λ.Ι.Γ.Ε.).
      Σύμφωνα με τις διατάξεις του άρθρου 66 του ανωτέρω νόμου, η άδεια ίδρυσης πρέπει να ανανεώνεται κατ’ έτος.
      Η αναπροσαρμογή του ποσού των παραβόλων πραγματοποιήθηκε κατά το περασμένο σχολικό έτος με τη με αρ. 38756/Δ5/15.04.2005 ΥΑ (ΦΕΚ 566τ.Β/27.04.2005) «Αναπροσαρμογή παραβόλων του Α.Ν. 2545/1940 που αφορούν την ίδρυση και λειτουργία των Φροντιστηρίων και των Κέντρων Ξένων Γλωσσών», δεδομένου ότι ο τελευταίος ορισμός τους είχε πραγματοποιηθεί με τη με αρ. 8176/Δ5/27.08.1993 ΥΑ και η αύξησή τους, δώδεκα έτη μετά, κρίθηκε απαραίτητη, προκειμένου να ανταποκρίνονται στις τρέχουσες οικονομικές συνθήκες.
      Τέλος, σημειώνεται ότι το ποσό του παραβόλου για ανανέωση της άδειας ίδρυσης φροντιστηρίου ανέρχεται στα 60 ευρώ.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      8. Στην με αριθμό 208/6-10-06 ερώτηση του Βουλευτή  κ. Δημητρίου Κουσελά δόθηκε με το υπ’ αριθμ. 121590/1-11-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 208/6-10-2006 ερώτηση που κατατέθηκε στη Βουλή από το Βουλευτή κ. Δ. Κουσελά, σχετικά με τη στελέχωση των Μονάδων Τεχνητού Νεφρού των Νοσοκομείων με ιατρούς υπηρεσίας υπαίθρου, σας γνωρίζουμε ότι οι θέσεις αυτές συνεχίζουν να υφίστανται και να καλύπτονται από το Υπουργείο Υγείας και Κοινωνικής Αλληλεγγύης, χωρίς όμως να χαρακτηρίζονται ως θέσεις Μονάδων Τεχνητού Νεφρού στις προκηρύξεις, λόγω διοικητικών προβλημάτων που ανέκυψαν από τον χαρακτηρισμό τους ως τέτοιων.
      Είναι πλέον στην αρμοδιότητα των Νοσοκομείων και των αρμόδιων ΔΥΠΕ να μεριμνήσουν ώστε να προτείνουν στο Υπουργείο την απόσπαση στις Μονάδες Τεχνητού Νεφρού των ιατρών που καταλαμβάνουν τις εν λόγω θέσεις.
      Ο Υπουργός
      Δ. ΑΒΡΑΜΟΠΟΥΛΟΣ»
      9. Στην με αριθμό 222/9-10-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 2582/6-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και αναφοράς και σύμφωνα με τα στοιχεία των αρμόδιων Υπηρεσιών μας, σας γνωρίζουμε τα εξής:
      Ο οικισμός Χαμεζίου προβλέπεται από τη μελέτη ότι θα εξυπηρετείται για τις κινήσεις από και προς Άγιο Νικόλαο μέσω της νεοκατασκευασμένης οδού, για δε τις κινήσεις από και προς Σητεία μέσω του κόμβου Σκοπής, όπως έχει διαμορφωθεί σήμερα.
      Πέραν αυτού η αρμόδια Υπηρεσία του ΥΠΕΧΩΔΕ σε συνεργασία με το Σύμβουλο Διαχείρισης της, θα διερευνήσει τεχνικά το όλο θέμα κατασκευής ημικόμβου στην περιοχή «ΣΦΑΚΙΔΙΑ», για την εξυπηρέτηση του οικισμού με τις κινήσεις από και προς Σητεία.
      Ο Υφυπουργός
      Θ. ΞΑΝΘΟΠΟΥΛΟΣ»
      10. Στην με αριθμό 259/10-10-06 ερώτηση του Βουλευτή  κ. Χρήστου Αηδόνη δόθηκε με το υπ’ αριθμ. 105206/ΙΗ/9-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 259/10-10-06 την οποία κατέθεσε ο Βουλευτής κ. Χρήστος Αηδόνης, σχετικά με τη στήριξη των μαθητών με ειδικές ανάγκες στο Νομό Δράμας, σας γνωρίζουμε τα ακόλουθα:
      Το ΥΠΕΠΘ έχει δραστηριοποιηθεί ιδιαίτερα στον κρίσιμο χώρο της Ειδικής Αγωγής και Εκπαίδευσης και καταβάλλει κάθε προσπάθεια, προκειμένου οι μαθητές με ειδικές εκπαιδευτικές ανάγκες να έχουν ουσιαστική υποστήριξη, τόσο σε ανθρώπινο δυναμικό όσο και σε υλικοτεχνική υποδομή.
      Για την κάλυψη των κενών στις Σχολικές Μονάδες Ειδικής Αγωγής του Νομού Δράμας εστάλησαν για τις ανάγκες της Α/θμιας Εκπ/σης 6 πιστώσεις αναπληρωτών.
      Όλες οι δομές Ειδικής Αγωγής που λειτουργούν στο Ν. Δράμας (6/θ Ειδικό Δημοτικό Σχολείο, 1/θ Ειδικό Νηπιαγωγείο και 22 Τμήματα Ένταξης) είναι στελεχωμένες με Εκπαιδευτικό Προσωπικό (μόνιμο, με απόσπαση ή αναπληρωτές), το οποίο έχει τα τυπικά προσόντα για την Ειδική Αγωγή.
      Ειδικότερα το 6/θ Ειδικό Δημοτικό Σχολείο Δράμας στο οποίο είναι εγγεγραμμένοι 24 μαθητές λειτουργεί κανονικά και με πληρότητα Εκπαιδευτικού, Ειδικού Εκπαιδευτικού και Ειδικού Βοηθητικού Προσωπικού, καθώς είναι στελεχωμένο με 7 δασκάλους Ειδικής Αγωγής και 1 καθηγητή Φυσικής Αγωγής.
      Επίσης είναι τοποθετημένα 4 μέλη Ειδικού Εκπαιδευτικού Προσωπικού (Ψυχολόγος, Κοινωνικός Λειτουργός, Φυσικοθεραπευτής, Σχολικός Νοσηλευτής) καθώς και 2 μέλη Ειδικού Βοηθητικού Προσωπικού.
      Αναφορικά με την παράλληλη στήριξη και την κατ’ οίκον διδασκαλία, σας γνωρίζουμε ότι, όπως μας ενημέρωσε η Δ/νση Α/θμιας Εκπ/σης Δράμας, μέχρι να δοθούν και οι υπόλοιπες πιστώσεις, όλοι οι μαθητές του Νομού υποστηρίζονται από τους εκπαιδευτικούς που διδάσκουν στα Τμήματα Ένταξης.
      Ο Υφυπουργός
      Γ. ΚΑΛΟΣ»
      11. Στην με αριθμό 350/18-10-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 61824/8-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας ενημερώνουμε ότι το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των ΟΤΑ Α΄ και Β΄ βαθμού σε περίπτωση εκτεταμένων ζημιών από θεομηνίες. Τα ποσά που διατίθενται είτε από τα προγράμματα είτε από τον ειδικό λογαριασμό που διαχειρίζεται το Υπουργείο είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Στο πλαίσιο αυτών των δυνατοτήτων, το Υπουργείο χρηματοδότησε το έτος 2006 το Δήμο Ρεντίνας με το ποσό των 300.000 ευρώ και το Δήμο Αγίου Γεωργίου με το ποσό των 150.000 ευρώ.
      Επιπρόσθετα σας ενημερώνουμε ότι για τα αντιπλημμυρικά έργα και για τις αποζημιώσεις στη γεωργία και την κτηνοτροφία αρμόδια να απαντήσουν είναι τα συνερωτώμενα Υπουργεία ΠΕΧΩΔΕ και Αγροτικής Ανάπτυξης και Τροφίμων αντίστοιχα.
      Ο Υφυπουργός
      ΑΘ. ΝΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη θα συζητηθεί η με αριθμό 215/6.10.2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των αυθεντικών βιολογικών προϊόντων.
      Η ερώτηση του κ. Στρατάκη έχει ως εξής:
      «Με την υιοθέτηση από την Ολομέλεια του Ευρωπαϊκού Κοινοβουλίου έκθεσης Γερμανού Ευρωβουλευτή για πρόταση κοινοτικού κανονισμού με τον οποίο να θεσπίζεται νομοθετικό πλαίσιο για την εξασφάλιση της διακίνησης αυθεντικών βιολογικών αγροτικών προϊόντων στην αγορά της Ευρωπαϊκής Ένωσης, δίνεται σημαντική ευκαιρία για την προστασία και την ανάπτυξη του τομέα των βιολογικών αγροτικών προϊόντων.
      Επειδή η απόφαση για καθιέρωση μεταβατικού σταδίου, μέχρις ότου ξεκινήσει η εφαρμογή του νέου κοινοτικού κανονισμού, επικεντρώνεται στην αυστηρότητα των κανόνων αναγνώρισης εισαγόμενων προϊόντων τα οποία φέρονται ως βιολογικά, απαιτεί τη λήψη μέτρων τα οποία θα είναι προς την κατεύθυνση εκείνη που ο καταναλωτής να μπορεί να έχει σαφή στοιχεία για την αναγνώριση των αυθεντικών βιολογικών προϊόντων.
      Επειδή η Κρήτη έχει άριστης ποιότητας βιολογικά αγροτικά προϊόντα και σε συνδυασμό με την αποδοχή της κρητικής κουζίνας, δίνεται μια σημαντική ευκαιρία τα βιολογικά αγροτικά προϊόντα της Κρήτης να πάρουν τη θέση που τους ανήκει όχι μόνο στην εσωτερική αλλά και στην ευρωπαϊκή αγορά.
      Ερωτώνται οι κ.κ. Υπουργοί:
      Ποια μέτρα προτίθενται να λάβουν, στο πλαίσιο εφαρμογής του μεταβατικού σταδίου για την εξασφάλιση της διακίνησης των αυθεντικών βιολογικών προϊόντων στην αγορά της Ευρωπαϊκής Ένωσης προκειμένου και ο καταναλωτής να μπορεί να ενημερωθεί σωστά για την αυθεντικότητα των βιολογικών προϊόντων αλλά και τα ίδια να κατακτήσουν τη θέση που τους ανήκει στην αγορά.
      Εάν προτίθενται να λάβουν μέτρα για την προώθηση των ελληνικών βιολογικών αγροτικών προϊόντων, αξιοποιώντας το σημαντικό συγκριτικό πλεονέκτημα των άριστων κλιματολογικών συνθηκών και της ποιότητας των εδαφών».
      Στην ερώτηση του κ. Στρατάκη θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, τα βιολογικά προϊόντα, οι βιολογικές καλλιέργειες αποτελούν για την ελληνική γεωργία μια πολύ μεγάλη πρόκληση και προοπτική. Και αυτό διότι το μέλλον της ελληνικής γεωργίας είναι συνυφασμένο και άρρηκτα συνδεδεμένο με την ποιοτική γεωργία και τα βιολογικά προϊόντα που αναμφίβολα είναι ποιοτικά προϊόντα. 
      Από την αρχή που αναλάβαμε στο Υπουργείο Αγροτικής Ανάπτυξης και Τροφίμων καταβάλαμε μια ουσιαστική προσπάθεια για να στηρίξουμε τη βιολογική γεωργία στη χώρα μας.  Συναντηθήκαμε πολλές φορές με τους εκπροσώπους των βιοκαλλιεργητών και όχι μόνο των βιοκαλλιεργητών, αλλά και αυτών που διακινούν τα βιολογικά προϊόντα, με εκπροσώπους από τους πιστοποιητικούς οργανισμούς και πήραμε μια σειρά από μέτρα για τη στήριξη της βιολογικής γεωργίας, τα οποία πρέπει να πούμε με ικανοποίηση ότι έχουν αποδώσει καρπούς. 
      Τα νούμερα είναι ενδεικτικά. Το 2003 οι βιολογικά καλλιεργούμενες εκτάσεις αποτελούσαν το 1% της συνολικά καλλιεργούμενης γης. Το 2004 πήγαμε στο 1,5%. Το 2005 φτάσαμε στο 2,6%. Και το 2006 πιστεύουμε ότι θα ξεπεράσουμε το 3%. 
      Από το 2001, που η καλλιεργούμενη έκταση ήταν μόνο διακόσιες ενενήντα πέντε χιλιάδες στρέμματα και οι παραγωγοί πέντε χιλιάδες οκτακόσιοι δέκα οκτώ, φτάσαμε στο σημείο το 2005 να μιλούμε για ένα εκατομμύριο στρέμματα -από διακόσιες ενενήντα πέντε χιλιάδες, δηλαδή, πήγαμε στο ένα εκατομμύριο στρέμματα- και ο αριθμός των παραγωγών ανέρχεται πλέον σε δεκατέσσερις χιλιάδες πεντακόσιους.
      Τα μέτρα, που πήραμε, πραγματικά βοήθησαν στο να αναπτυχθεί η βιολογική γεωργία στη χώρα μας. Για πρώτη φορά στη χώρα έχει δημιουργηθεί Εθνική Διεπαγγελματική Βιολογικών Προϊόντων. Έχουμε υπογράψει κοινή υπουργική απόφαση, με βάση την οποία δώσαμε λύσεις σε μία σειρά από εκκρεμότητες, που αφορούσαν τη βιολογική γεωργία. Εντατικοποιούμε τους ελέγχους και σύντομα θα είμαστε σε θέση κάθε μήνα να ανακοινώνουμε τα αποτελέσματα των ελέγχων αυτών. Διότι πιστεύουμε ότι μία ουσιαστική τόνωση στη βιολογική γεωργία θα δοθεί από την εμπιστοσύνη που θα έχει ο Έλληνας καταναλωτής στα ελληνικά βιολογικά προϊόντα. 
      Με απόφαση του Υπουργείου Ανάπτυξης ρυθμίζεται το θέμα των αγορών βιολογικών προϊόντων, όπου είναι χώροι που και πολίτες χαμηλού εισοδήματος μπορούν να τα προμηθεύονται.
      Ακόμη, θέλω να σας πω, γίνεται μία σημαντική προσπάθεια προβολής και προώθησης των βιολογικών προϊόντων τόσο στην ελληνική όσο και στη διεθνή αγορά. 
      Πιστεύω πως η βιολογική γεωργία τα επόμενα χρόνια θα αποτελέσει ένα πεδίο αιχμής για την ανάπτυξη της ελληνικής γεωργίας. Και είναι πολύ σημαντικό ότι νέοι άνθρωποι, νέοι στη φιλοσοφία και νέοι στη νοοτροπία όσον αφορά την ανάπτυξη της γεωργίας, ασχολούνται πλέον με τα βιολογικά προϊόντα.
      Θεωρούμε, λοιπόν, ότι η ποιοτική γεωργία αναπτύσσεται. Θεωρούμε ότι ο κλάδος αυτός προχωρεί. 
      Και, βέβαια, θέλω να πω στο συνάδελφο Βουλευτή, ότι πραγματικά η Κρήτη είναι μία περιοχή όπου αναπτύσσεται η βιολογική γεωργία, όπου νέοι βιοκαλλιεργητές ασχολούνται με τα βιολογικά προϊόντα. Και πιστεύουμε πραγματικά ότι αυτή η διάθεση και η όρεξη που υπάρχει, στο μέλλον θα μας δώσει μία διαφορετική ανάπτυξη όσον αφορά την αγροτική ανάπτυξη του νησιού.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κύριε Υφυπουργέ, θα περίμενα, μια και ήρθατε σήμερα στη Βουλή, αφού τις προηγούμενες ημέρες δεν ήρθατε να απαντήσετε σε πιο «καυτές ερωτήσεις» –και πιστεύω να έρθετε αυτή την Πέμπτη, που έχουμε πάλι επίκαιρη ερώτηση για πιο «καυτά θέματα»- μια και σας έδωσα την ευκαιρία –αφού δεν είχατε απαντήσει μέσα στις προθεσμίες, που προβλέπονται στη συγκεκριμένη ερώτηση- να εξαγγείλετε ή να ανακοινώσετε κάποια συγκεκριμένα μέτρα. Διότι θέλω να σας πω –είμαι σίγουρος ότι θα το ξέρετε- ότι η έκθεση του Γερμανού Ευρωβουλευτή που συζητήθηκε στο Ευρωπαϊκό Κοινοβούλιο, στην οποία παρευρέθησαν και Έλληνες Ευρωβουλευτές και στήριξαν πολλές από τις τροπολογίες –είκοσι στον αριθμό- που συμπεριλαμβάνει αυτή η έκθεση, έχει συγκεκριμένα μέτρα, τα οποία κι εμείς θα πρέπει κάποια στιγμή να δεχθούμε, για να δούμε εάν, πράγματι, θέλουμε να υποστηρίξουμε τα βιολογικά προϊόντα. 
      Υπερηφανευτήκατε εδώ ότι έχει αυξηθεί ο αριθμός των βιοκαλλιεργητών, ότι έχουν αυξηθεί οι εκτάσεις. Πρέπει, όμως, να σας αναφέρω την αγωνία και το άγχος που έχουν βιοκαλλιεργητές, παραγωγοί βιολογικών προϊόντων, όπως για παράδειγμα οι κτηνοτρόφοι που παράγουν βιολογικά προϊόντα, οι οποίοι δεν μπορούν να τα διαθέσουν ούτε καν στις τιμές των λοιπών συμβατικών προϊόντων, το γάλα για παράδειγμα. Και τους εκβιάζουν ότι θα τα πουλήσουν ακόμα φθηνότερα, παρά το ότι, όπως επισημαίνεται στην επιτροπή και στη συζήτηση του Κοινοβουλίου, το κόστος παραγωγής των βιολογικών προϊόντων σε επίπεδο Ευρωπαϊκής Ένωσης είναι πάρα πολύ μεγάλο, διότι οι κανόνες που τίθενται είναι πάρα πολύ αυστηροί. Άρα, λοιπόν, το κόστος είναι αυξημένο.
      Κι ενώ εμείς θα έπρεπε να πάρουμε συγκεκριμένα μέτρα, αφού μας το επιτρέπει η όλη διαδικασία, αφού βλέπουμε ποιος είναι ο προσανατολισμός της Ευρωπαϊκής Ένωσης και προς τα πού θα πάει ο επόμενος κανονισμός, στην ουσία δεν κάνουμε τίποτα. Αφήνουμε τα πράγματα στην τύχη τους. Και τι βλέπουμε; Βλέπουμε να κατακλύζουν τις ελληνικές αγορές προϊόντα, τα οποία υποτίθεται ότι είναι βιολογικά –πιθανόν τα περισσότερα από αυτά, δεν είμαι σίγουρος, αλλά έτσι τουλάχιστον ειπώθηκε στο Ευρωπαϊκό Κοινοβούλιο, να είναι βιολογικά «προϊόντα μαϊμούδες»- και τα δικά μας προϊόντα να μην μπορούν να διατεθούν στις τιμές που πρέπει να διατίθενται, με δεδομένο το αυξημένο κόστος, με δεδομένη την καλύτερη ποιότητά τους και όλα αυτά, τα οποία κι εσείς είπατε.
      Είπατε πολύ σωστά ότι είναι πρόκληση και προοπτική, όμως, κύριε Υπουργέ, αν θέλουμε πραγματικά να είναι προοπτική και όχι μόνο πρόκληση, πρέπει να σταθούμε με πολλή προσοχή στα μέτρα που πρέπει να πάρουμε. Και τα μέτρα πρέπει να είναι αυστηρά, πρέπει να είναι προς κάθε κατεύθυνση, ακριβώς για να έχουμε τη δυνατότητα να προστατεύσουμε τους Έλληνες καταναλωτές. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Στρατάκη.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς θέλω να πω στο συνάδελφο ότι πάντοτε στη Βουλή έχουμε απαντήσει σε οποιαδήποτε ερώτηση μας έχει τεθεί. Για εμάς δεν υπάρχουν «καυτές και μη καυτές ερωτήσεις». Όλες οι ερωτήσεις για εμάς είναι εύκολες στο να απαντηθούν, διότι συνεχώς προσπαθούμε και παλεύουμε να δημιουργήσουμε μια νέα προοπτική για την ελληνική γεωργία.
      Όσον αφορά αυτά που αναφέρατε για την Ευρωπαϊκή Ένωση, θέλω να σας πω ότι εμείς πριν ληφθούν οι αποφάσεις στην Ευρωπαϊκή Ένωση, είχαμε προχωρήσει στη λήψη των μέτρων. Και μόνο το γεγονός ότι έχουν τριπλασιαστεί οι καλλιεργούμενες εκτάσεις με βιολογικά προϊόντα στη χώρα και έχουν τετραπλασιαστεί οι βιοκαλλιεργητές στη χώρα, δείχνει ότι είμαστε σε πάρα πολύ καλό δρόμο από την ώρα που αναλάβαμε στο Υπουργείο Αγροτικής Ανάπτυξης και Τροφίμων.
      Συμφωνώ απόλυτα μαζί σας ότι θα πρέπει να εντατικοποιηθούν και όντως εντατικοποιούνται οι έλεγχοι. Συμφωνώ απόλυτα μαζί σας ότι θα πρέπει να δημοσιοποιούνται τα αποτελέσματα των ελέγχων. Συμφωνώ απόλυτα μαζί σας ότι η βιολογική κτηνοτροφία, η οποία για πρώτη φορά αναπτύσσεται επί των ημερών μας στη χώρα μας θα πρέπει να στηριχθεί περισσότερο και μάλιστα να στηριχθεί και η διάθεση των προϊόντων. Πρέπει, όμως, και οι κτηνοτρόφοι που ασχολούνται με τα βιολογικά προϊόντα και οι βιοκαλλιεργητές να αντιληφθούν ότι θα πρέπει άμεσα να οργανωθούν, να δημιουργηθούν συνεταιρισμοί και ομάδες παραγωγών, οι οποίοι θα μπορούν να συσκευάσουν και να τυποποιήσουν, έτσι ώστε να πωλούνται με αξιώσεις τα προϊόντα τους.
      Εκείνο που θέλω να επαναλάβω, είναι ότι είμαστε δίπλα στους βιοκαλλιεργητές. Πιστεύουμε και εμείς, όπως και εσείς είπατε προηγουμένως, ότι η βιολογική γεωργία και κτηνοτροφία έχει προοπτική και μέλλον στη χώρα μας. Συνεχίζουμε, λοιπόν, την προσπάθεια αυτή και θεωρούμε ότι δημιουργούμε μία πολύ σημαντική προοπτική, ιδιαίτερα για τους νέους αγρότες, οι οποίοι ασχολούνται με τα βιολογικά προϊόντα στη χώρα μας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Θα συζητηθεί η δεύτερη με αριθμό 310/12.10.06 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων των καστανοπαραγωγών στα Αμπελάκια Λάρισας.
      Η ερώτηση του συναδέλφου κ. Τσιόγκα έχει ως εξής:
      «Στα Αμπελάκια Λάρισας οι αγρότες του χωριού έχουν 3000 στρέμματα Καστανιές. Αυτό είναι και το μοναδικό τους εισόδημα, καθώς το χωριό είναι ορεινό. Αντιμετωπίζουν, όμως, μεγάλα προβλήματα στα καστανοπερίβολα, αφού δεν υπάρχει δίκτυο άρδευσης για τα περιβόλια και ζητούν να προχωρήσει άμεσα η κατασκευή δικτύου άρδευσης των 3000 στρεμμάτων καστανιάς του χωριού.
      Ζητούν, επίσης, την κατασκευή μονάδας διαλογής, συσκευασίας αποθήκευσης και μεταποίησης του κάστανου από τον συνεταιρισμό αγροτών. 
      Το πιο σοβαρό πρόβλημά τους είναι ότι αναγκάζονται να πουλάνε τα κάστανα σε εξευτελιστικές τιμές από 0,70 ευρώ έως 0,80 ευρώ το κιλό στους εμπόρους. Ζητούν από την Κυβέρνηση να υπάρχει τιμή παρέμβασης στα 2 ευρώ το κιλό, για να μπορέσουν να βγάλουν τα έξοδά τους και ένα λογικό κέρδος. 
      Ερωτάται ο κύριος Υπουργός τι μέτρα προτίθεται να πάρει άμεσα, ώστε να μην πουληθούν φέτος τα κάστανα σε εξευτελιστική τιμή και αν θα χρηματοδοτήσει την κατασκευή αρδευτικού δικτύου καθώς και συνεταιριστικής μονάδας διαλογής, συσκευασίας, αποθήκευσης και μεταποίησης του κάστανου».
      Στην ερώτηση του κυρίου συναδέλφου θα απαντήσει ο Υφυπουργός Αγροτικής Ανάπτυξης και Τροφίμων, κ. Αλέξανδρος Κοντός.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, και η προηγούμενη ερώτηση και αυτή με τα κάστανα, ασχολούνται με ένα κομμάτι της ελληνικής γεωργίας, αυτό που εμείς ονομάζουμε «η άλλη γεωργία», που για πολλά χρόνια από όλους ήταν ξεχασμένο. Η «άλλη γεωργία» είναι αγροτικές δραστηριότητες που αναπτύσσονται σε ορισμένες περιοχές της χώρας από δυναμικές ομάδες και βέβαια αυτές οι δραστηριότητες είναι που στην κυριολεξία συγκρατούν τον πληθυσμό σε ορεινές, παραμεθόριες και νησιωτικές περιοχές. 
      Στη χώρα μας είχαμε μία παραγωγή κάστανων περίπου δεκαοκτώ χιλιάδων τόνων τη δεκαετία του ’60 και τη δεκαετία του ‘70. Δυστυχώς, η παραγωγή αυτή έχει μειωθεί στους έντεκα με δώδεκα χιλιάδες τόνους και η κύρια αιτία της μείωσης, είναι ότι εμφανίστηκε τη δεκαετία του ’80 η ασθένεια του έλκους της καστανιάς.
Αυτό είχε σαν αποτέλεσμα και ποσοτικά να μειωθεί η παραγωγή και ποιοτικά να υποβαθμιστεί η ποιότητα. 
     Για πρώτη φορά καταβάλλουμε μια ουσιαστική προσπάθεια έτσι ώστε να καταπολεμηθεί η ασθένεια αυτή. Το 2005 διατέθηκαν 100.000 ευρώ από το Κεντρικό Ταμείο Γεωργίας και Δασών και έγιναν εμβολιασμοί που είχαν πολύ ικανοποιητικά αποτελέσματα. Το 2006 διπλασιάσαμε το ποσό αυτό. Ήδη μας έχει υποβληθεί μελέτη που έγινε για την καταπολέμηση της καστανιάς έτσι ώστε τα επόμενα χρόνια, το 2007, το 2008 και το 2009, να γίνουν περίπου τρία εκατομμύρια εμβολιασμοί για να καταπολεμηθεί ολοκληρωτικά το μεγάλο αυτό πρόβλημα.
     Πέραν αυτών, θέλω να σας πω ότι στα Αμπελάκια ήμουν πριν από έξι μήνες και συζήτησα με τους καστανοπαραγωγούς που έχουν εκεί ένα συνεταιρισμό. Τους παροτρύναμε, λοιπόν, ο συνεταιρισμός αυτός να δημιουργήσει και μία μεταποιητική μονάδα έτσι ώστε τυποποιούμενο το προϊόν και με κατάλληλη συσκευασία να αποκτήσει προστιθέμενη αξία και να μπορεί με αξιώσεις να διατεθεί στην αγορά. Δυστυχώς μέχρι στιγμής δεν έχει υποβληθεί κανέναν επενδυτικό σχέδιο. Σας λέω ότι εφόσον ο συνεταιρισμός ή κάποιος ιδιωτικός φορέας υποβάλλει επενδυτικό σχέδιο, τότε αυτό θα αντιμετωπιστεί θετικά από το Υπουργείο Αγροτικής Ανάπτυξης και Τροφίμων.
     Τα υπόλοιπα που αναφέρετε, την άρδευση, το αρδευτικό και ιδιοκτησιακό καθεστώς, τα μελετούμε σε συνεργασία με τη Νομαρχιακή Αυτοδιοίκηση της Λάρισας και με την περιφέρεια της Θεσσαλίας. Θεωρώ ότι πολύ σύντομα θα είμαστε σε θέση στα πλαίσια της τέταρτης προγραμματικής περιόδου να δώσουμε μια οριστική λύση στο θέμα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Να πω ότι τα Αμπελάκια έχουν μία παράδοση στο συνεταιρισμό. Είναι γνωστό όχι μόνο στη χώρα μας αλλά σε όλο τον κόσμο η πρωτοπορία των Αμπελακίων στο συνεταιρισμό. Συνεπώς έχουν γνώση του τι ζητάνε αρκεί να υπάρξει στήριξη από την πολιτεία.
     Σε ό,τι αφορά την ερώτηση, την καταθέσαμε ως απλή και δεν την απαντήσατε. Φαίνεται ότι μπορεί να σας αρέσουν τα κάστανα αλλά δεν θέλετε να τα «βγάλετε από τη φωτιά» Δεν θέλετε να λύσετε τα προβλήματα ή δεν έχετε την πολιτική βούληση να το κάνετε αυτό. Και βέβαια δεν είναι το μοναδικό πρόβλημα. Δέστε το πρόβλημα των κτηνοτρόφων που διαδήλωσαν ξανά χθες στη Θεσσαλία για την τιμή του γάλακτος ή αν θέλετε και για όλα όσα γίνονται με το καρτέλ του γάλακτος.
     Δεν αντιμετωπίστηκε η ασθένεια της καστανιάς με αποτέλεσμα ολόκληρα δένδρα αιωνόβια να στεγνώνουν.
     Επίσης, με αφορμή την ερώτηση για τα Αμπελάκια είναι χρήσιμο να αναφέρουμε ότι είναι και άλλα χωριά στην περιοχή του Κισσάβου, η Μελίβοια, η Καρίτσα και τα άλλα χωριά, τα οποία αντιμετωπίζουν τα ίδια προβλήματα με τα καστανοπερίβολα, εκτός αυτών που αναφέρουμε. 
     Θα πρέπει να σας πω ότι ο ίδιος ο Πρόεδρος της κοινότητας, το Κοινοτικό Συμβούλιο της ιστορικής Κοινότητας Αμπελακίων έθεσε υπόμνημα νομίζω υπόψη σας -το έδωσε και σε μας- για τη ζημιά που παθαίνουν, μιας και η περιοχή είναι κυνηγητική από τις απώλειες που έχουν από τα αγριογούρουνα. Αποζημίωση δεν πήραν ποτέ. 
     Νομίζω ότι πρέπει να αποζημιωθούν οι παραγωγοί. Πρέπει σε συνεργασία με την Κοινότητα Αμπελακίων να δοθεί λύση σ’ αυτό το πρόβλημα, όπως επίσης πρέπει να αντιμετωπιστεί το πρόβλημα με το δίκτυο ύδρευσης, να ποτίζονται οι καστανιές. Παθαίνουν ζημιά κι από αυτό το πράγμα, από την ξηρασία. Πρέπει να αντιμετωπιστεί και το πρόβλημα της μονάδας αποθήκευσης, διαλογής και συσκευασίας και μεταποίησης του κάστανου έτσι ώστε να δίνεται στην αγορά πιο καλά, για να το πω πιο απλά. Βέβαια όχι μόνο αυτό. 
     Το πιο σημαντικό είναι ότι για να παραμείνουν αυτοί οι κάτοικοι στα ορεινά χωριά, θα πρέπει να έχουν και τιμή στο προϊόν τους. Εάν το πουλάνε τσάμπα, πώς θα καθίσουν; Ξέρετε, κατεβαίνουν στην αγορά στη Λάρισα και πουλάνε στους δρόμους το προϊόν γιατί οι έμποροι στη χονδρική το παίρνουν με εβδομήντα λεπτά το κιλό. Τιμή παρέμβασης, κύριε Υπουργέ. Μπορεί η Κυβέρνηση να διασφαλίσει το εισόδημα των παραγωγών, εφόσον θεωρείται ότι είναι μια παραγωγή απ’ αυτές που δεν φαίνονταν στη χώρα μας…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      ‘Όμως, είναι μια καλλιέργεια δυναμική που μπορεί να κρατήσει τον κόσμο στα χωριά αρκεί να υπάρξει στήριξη από την Κυβέρνηση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, από μια περίοδο απραξίας, μια περίοδο που οι καστανοπαραγωγοί είχαν αφεθεί στην τύχη τους, περάσαμε σε μια περίοδο έργων. Αρκεί να σας πω ότι στο πλαίσιο του ΕΠΑΕΙ έχουμε εκπονήσει μελέτη η οποία μαζί με τα προβλεπόμενα έργα για την καταπολέμηση του έλκους της καστανιάς φτάνει τα 4.950.000 για τα έτη 2007, 2008 και 2009. 
      Είπα στην πρωτολογία μου ότι διετέθησαν το 2005 εκατό χιλιάδες και το 2006 διακόσιες χιλιάδες. Σας είπα ότι εμείς οι ίδιοι ανεβήκαμε πάνω στα Αμπελάκια που πραγματικά θεωρούνται η κοιτίδα του συνεταιριστικού κινήματος στη χώρα μας. Με δέος εγώ επισκέφθηκα την περιοχή αυτή και παρότρυνα τους αγρότες εκείνης της περιοχής να προχωρήσει ο συνεταιρισμός στη δημιουργία αυτών που εσείς λέτε δηλαδή στη δημιουργία αποθηκευτικής μονάδας, τυποποιητηρίου, συσκευαστηρίου για να μπορέσουν με αξιώσεις να διαθέσουν το προϊόν τους.
      ‘Όταν λοιπόν γίνονται σημαντικές προσπάθειες έτσι ώστε να στηριχθεί η καστανοπαραγωγή στη χώρα και ιδιαίτερα στην περιοχή αυτή, διότι κάστανα έχουμε και στην Αρκαδία, στο Κιλκίς, στη Μεσσηνία, όπως έχουμε και σε άλλες περιοχές του Νομού Λάρισας, περίμενα από εσάς τουλάχιστον να πείτε ότι είμαστε σε καλό δρόμο.
      Θέλω λοιπόν να σας πω και το έχουν καταλάβει αυτό οι καστανοπαραγωγοί ότι η Κυβέρνηση είναι δίπλα τους, ότι τους στηρίζει, ότι εμείς επιδιώκουμε και επιθυμούμε να παραμείνουν στην περιοχή αυτή, να συνεχίσουν να παράγουν κάστανα, διότι πιστεύουμε ότι το προϊόν έχει προοπτική. Σε άλλες χώρες, όπως η Ιταλία και η Ισπανία, η καστανοπαραγωγή συνεχώς αυξάνεται.
      Προχωρούμε λοιπόν σε όλα αυτά τα μέτρα που έχω αναφέρει.
      Για το θέμα της άρδευσης που πολύ σωστά θέσατε, ήδη είμαστε σε επικοινωνία με το νομάρχη της Λάρισας και με τον περιφερειάρχη Θεσσαλίας για να προχωρήσουν τα έργα που θα αφορούν την άρδευση της περιοχής αυτής.  Πιστεύω ότι πολύ σύντομα αυτή η φθίνουσα πορεία της καστανοκαλλιέργειας θα αντιστραφεί, διότι οι ίδιοι οι καστανοπαραγωγοί με τους οποίους έχουμε επικοινωνία μας λένε ότι προχωρούμε, ότι είμαστε σε καλό δρόμο και ότι τα μέτρα που παίρνουμε είναι αυτά τα οποία ευνοούν την προσπάθειά τους, στηρίζουν την προσπάθειά τους έτσι ώστε να αυξηθεί η παραγωγή του κάστανου στη χώρα μας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Αναφορές και ερωτήσεις δευτέρου κύκλου:
      Κυρίες και κύριοι συνάδελφοι, η ερώτηση με αριθμό 127/4.10.2006 του Βουλευτή του Πανελλήνιου Σοσιαλιστικού Κινήματος κυρίου Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με την κατασκευή-προσθήκη τριών αιθουσών στο Γυμνάσιο Γέργερης Νομού Ηρακλείου διαγράφεται λόγω κωλύματος της κυρίας Υπουργού.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το δικαίωμα, κύριε Κεγκέρογλου. Τι να κάνουμε τώρα;
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν είναι εδώ η κυρία Υπουργός, αλλά είναι ο Υφυπουργός. 
      ΠΡΟΕΔΡΕΥΩΝ (Σωτήρης Χατζηγάκης): Η κ. Γιαννάκου είναι στο Υπουργικό Συμβούλιο. Δεν είναι ο αρμόδιος Υπουργός. 
      ΒΑΣΙΛΕΙΟΣ ΚΕΓΚΕΡΟΓΛΟΥ: ‘Εγινε ανασχηματισμός και δεν το ξέρω;
      ΠΡΟΕΔΡΕΥΩΝ (Σωτήρης Χατζηγάκης): Θα δείτε ότι τώρα θα διακόψουμε για να κατατεθεί ο Προϋπολογισμός. Η Υπουργός είναι στο Υπουργικό Συμβούλιο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα μπορούσε να είναι στην Αίθουσα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Με πληροφορούν τώρα ότι είναι στο εξωτερικό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Οι επερωτήσεις κατατίθενται προς τους Υπουργούς, όχι προς τους Υφυπουργούς.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε!
      Κυρίες και κύριοι συνάδελφοι, ο Βουλευτής κ. Πάνος Παναγιωτόπουλος με επιστολή του ζητεί άδεια απουσίας από τις συνεδριάσεις της Βουλής στις 15, 16, 17 και 20 Νοεμβρίου 2006 λόγω μετάβασής του στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή εγκρίνει τη ζητηθείσα άδεια.
      Επίσης, ο Βουλευτής κ. Χρήστος Παπουτσής ζητεί άδεια απουσίας από τις εργασίες της Βουλής για το διάστημα 14 Νοεμβρίου 2006 έως 16 Νοεμβρίου 2006 λόγω μετάβασής του στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή εγκρίνει τη ζητηθείσα άδεια.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πριν ολοκληρώσετε τη συζήτηση, κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το δικαίωμα, κύριε Γεωργακόπουλε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είμαι Κοινοβουλευτικός Εκπρόσωπος.
      ΠΡΟΕΔΡΕΥΩΝ (Σωτήρης Χατζηγάκης): Δεν μπήκαμε ακόμη πουθενά για να κάνετε την παρέμβασή σας. Περιμένετε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μπορώ να κάνω παρέμβαση επί του Κανονισμού ως Κοινοβουλευτικός Εκπρόσωπος; 
      ΠΡΟΕΔΡΕΥΩΝ (Σωτήρης Χατζηγάκης): Δεν μπήκαμε ακόμα σε νομοσχέδιο για να κάνετε την παρέμβασή σας. Περιμένετε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στη σημερινή συνεδρίαση έχω οριστεί από το κόμμα μου Κοινοβουλευτικός Εκπρόσωπος. 
      ΠΡΟΕΔΡΕΥΩΝ (Σωτήρης Χατζηγάκης): Κοινοβουλευτικός Εκπρόσωπος σε τι; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ο Κοινοβουλευτικός Εκπρόσωπος δεν είναι μόνο στο νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Όχι, όχι, δεν είναι έτσι. Ως Κοινοβουλευτικός Εκπρόσωπος, στο συγκεκριμένο νομοσχέδιο, θα κάνετε την παρέμβασή σας. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παραβιάζετε τον Κανονισμό. 
      ΠΡΟΕΔΡΕΥΩΝ (Σωτήρης Χατζηγάκης): Εάν παραβιάζω τον Κανονισμό, εσείς που δεν παραβιάζετε τον Κανονισμό, όταν είναι να μιλήσετε, θα μιλήσετε χωρίς να τον παραβιάζετε και θα κάνετε την παρέμβασή σας και τότε θα πείτε στο Προεδρείο γιατί παραβιάζω τον Κανονισμό. Σας λέω, λοιπόν, ότι οποιαδήποτε παραβίαση του Κανονισμού και επομένως παρέμβαση οποιουδήποτε συναδέλφου για τον Κανονισμό χρειάζεται έγγραφο αίτημα υπογεγραμμένο από δύο συναδέλφους. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το γνωρίζω. 
      ΠΡΟΕΔΡΕΥΩΝ (Σωτήρης Χατζηγάκης): Το ξέρω ότι το γνωρίζετε. Είστε και παλιός και καλός συνάδελφος και ξέρω ότι το γνωρίζετε.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εθνικής Παιδείας και Θρησκευμάτων.
      Ψήφιση στο σύνολο του σχεδίου νόμου: «Ισλαμικό Τέμενος Αθηνών και άλλες διατάξεις». 
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη σημερινή συνεδρίαση. 
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Σωτήρης Χατζηγάκης):  Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανωτάτου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α  και Β  αυτού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στο νομοσχέδιο του Υπουργείου Εθνικής Παιδείας και Θρησκευμάτων. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Ισλαμικό Τέμενος Αθηνών και άλλες διατάξεις». 
      Κύριε Υπουργέ, θέλετε να κάνετε κάποια παρατήρηση;
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε.
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Ισλαμικό Τέμενος Αθηνών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
      Στο σημείο αυτό, κυρίες και κύριοι συνάδελφοι, διακόπτουμε για λίγο τη συνεδρίαση, προκειμένου να κατατεθεί ο Προϋπολογισμός του Κράτους, να προσέλθει η Κυβέρνηση και οι Αρχηγοί των Κομμάτων, εφόσον προσέλθουν. 
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Έχω την τιμή να ανακοινώσω στο Σώμα ότι ο Υπουργός Οικονομίας και Οικονομικών θα καταθέσει τον Απολογισμό και τον Ισολογισμό του Κράτους οικονομικού έτους 2005 και  τον Κρατικό Προϋπολογισμό οικονομικού έτους 2007.
      Ο Υπουργός Οικονομίας και Οικονομικών, κ. Γεώργιος Αλογοσκούφης έχει το λόγο.
        ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρωθυπουργέ, κυρία Πρόεδρε, κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα τον Προϋπολογισμό του Κράτους για το οικονομικό έτος 2007 και τον Απολογισμό και τον Ισολογισμό του οικονομικού έτους 2005.
        Κυρία Πρόεδρε, θα σας παρακαλέσω να ορισθούν οι ημερομηνίες για τη συζήτηση τόσο στη Διαρκή Επιτροπή Οικονομικών Υποθέσεων όσο και στην Ολομέλεια του Σώματος. 
        Επίσης, καταθέτω τον τόμο που αναφέρεται στους προϋπολογισμούς των Νομαρχιακών Αυτοδιοικήσεων, τον τόμο που αναφέρεται στις φορολογικές δαπάνες και τις εκθέσεις των γενικών διευθυντών φορολογίας και φορολογικών ελέγχων τελωνείων και ειδικών φόρων κατανάλωσης, διοίκησης και δημοσιονομικών ελέγχων του Υπουργείου Οικονομίας και Οικονομικών, όπως προβλέπεται από τις διατάξεις των άρθρων 8, 10 και 13 του ν. 2362/1995. 
        Σας ευχαριστώ πολύ.
        (Χειροκροτήματα)
        (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει το Γενικό Προϋπολογισμό του Κράτους για το οικονομικό έτος 2007, καθώς και τον Απολογισμό και τον Ισολογισμό του οικονομικού έτους 2005 καθώς και τους τόμους φορολογικών δαπανών και των προϋπολογισμών των Νομαρχιακών Αυτοδιοικήσεων.)
        ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, η συζήτηση του Κρατικού Προϋπολογισμού στην Ολομέλεια της Βουλής θα αρχίσει ως είθισται στις 18 Δεκεμβρίου 2006 ημέρα Δευτέρα και σύμφωνα με το άρθρο 123 παράγραφος 1 του Κανονισμού της Βουλής θα ολοκληρωθεί σε πέντε συνεχείς συνεδριάσεις, δηλαδή, την Παρασκευή 22 Δεκεμβρίου 2006 στις 12.00΄ τα μεσάνυχτα. 
        Ο Πρόεδρος της Διαρκούς Επιτροπής Οικονομικών Υποθέσεων θα συγκαλέσει την επιτροπή για εξέταση του Κρατικού Προϋπολογισμού σε πρώτη συνεδρίαση την Τετάρτη 22 Νοεμβρίου 2006. 
        Υπενθυμίζω ότι οι γενικοί και οι ειδικοί εισηγητές θα πρέπει να υποβάλλουν τις εισηγήσεις τους εντός οκτώ ημερών από την πρώτη συνεδρίαση της επιτροπής, όπως προβλέπει ο Κανονισμός, ώστε να διανεμηθούν μέσα στις προβλεπόμενες προθεσμίες πριν από την έναρξη της συζήτησης στην Ολομέλεια.
        Όσον αφορά στη συζήτηση του Απολογισμού και του Ισολογισμού του οικονομικού έτους 2005 η συζήτηση αυτή πλέον διαχωρίζεται από τη συζήτηση του κρατικού Προϋπολογισμού.
      Η Ειδική Επιτροπή επί του Απολογισμού και του Γενικού Ισολογισμού του Κράτους θα ενημερωθεί εγκαίρως για τον προσδιορισμό των σχετικών ημερομηνιών. Αυτά, κύριοι συνάδελφοι, ως προς τη συζήτηση του Κρατικού Προϋπολογισμού. 
      Κυρίες και κύριοι συνάδελφοι, επανερχόμεθα στην ημερήσια διάταξη.
      Συνέχιση της συζήτησης επί της αρχής, των άρθρων και του συνόλου του σχεδίου νόμου: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις». 
      Κύριοι συνάδελφοι, σας υπενθυμίζω ότι η Διάσκεψη των Προέδρων αποφάσισε στη συνεδρίασή της στις 9/11/2006 τη συζήτηση αυτού του σχεδίου νόμου σε δύο έως τρεις συνεδριάσεις.
      Επίσης, σας ανακοινώνω ότι στη συζήτηση αυτή έχει οριστεί από τον Γενικό Γραμματέα του ΠΑ.ΣΟ.Κ. ως Κοινοβουλευτικός Εκπρόσωπος ο συνάδελφος Βουλευτής κ. Δημήτρης Γεωργακόπουλος. Κοινοβουλευτικός Εκπρόσωπος του Κομμουνιστικού Κόμματος ορίστηκε η συνάδελφος κ. Ελπίδα Παντελάκη και ειδικός αγορητής του Συνασπισμού ορίστηκε από τον Πρόεδρο κ. Αλαβάνο ο συνάδελφος κ. Γιάννης Δραγασάκης. 
      Το λόγο έχει ο συνάδελφος κ. Μιχαήλ Γιαννάκης. 
      ΜΙΧΑΛΗΣ ΓΙΑΝΝΑΚΗΣ: Κύριε Πρωθυπουργέ, κυρία Πρόεδρε, κύριοι Υπουργοί, κυρίες και κύριοι συνάδελφοι, ο Προϋπολογισμός που πριν λίγο κατέθεσε η Κυβέρνηση, ο τρίτος Προϋπολογισμός της νέας διακυβέρνησης, εύχομαι –και είμαι βέβαιος- ότι θα είναι ένας Προϋπολογισμός αναπτυξιακός, ένας Προϋπολογισμός κοινωνικά δίκαιος, που θα εκτελεστεί με τον καλύτερο δυνατό τρόπο και εύχομαι στους κυρίους Υπουργούς Οικονομίας και Οικονομικών κάθε επιτυχία για το 2007, ένα δύσκολο έτος, και πιστεύω ότι θα είναι το ίδιο αποτελεσματική η προσπάθεια όσο και τα προηγούμενα χρόνια.
      Σήμερα, έχουμε ένα σημαντικότατο, θα έλεγα, νομοσχέδιο που έχει να κάνει με το συνταξιοδοτικό των δημοσίων υπαλλήλων και των στρατιωτικών, ένα συνταξιοδοτικό που θα έλεγα ότι έχει ιδιαίτερη πολυπλοκότητα, με την έννοια ότι προσπαθώντας να δούμε τις διατάξεις, όπως και οι υπόλοιποι συνάδελφοι –φαντάζομαι- πέσαμε σ’ ένα λαβύρινθο νομοθετικών πρωτοβουλιών που είχαν παρθεί στο παρελθόν, οι οποίες δεν μας έδωσαν σε καμία περίπτωση μία καθαρή εικόνα. 
      Γι’ αυτό πιστεύω, κύριε Πρωθυπουργέ, κυρίες και κύριοι Υπουργοί, ότι παράλληλα με το μεγάλο θέμα του ασφαλιστικού, θα πρέπει να δούμε και το συνταξιοδοτικό πλαίσιο, ένα συνταξιοδοτικό πλαίσιο που θα πρέπει να γίνει πιο διαφανές και πιο αποτελεσματικό. 
      Κυρίες και κύριοι συνάδελφοι, νομίζω ότι σήμερα η πορεία της οικονομίας μας βρίσκεται σε θετικό σημείο. Και αυτό δεν το λέμε ως Βουλευτές της Συμπολίτευσης. Το λένε οι διεθνείς οργανισμοί, το λένε κύρια οι εταίροι μας στην Ευρωπαϊκή Ένωση. 
      Η διαδικασία της απογραφής, που τόσος πολύ λόγος έγινε και σ’ αυτή την Αίθουσα, νομίζω ότι δικαιώνεται. Και δικαιώνεται γιατί μέσα από την απογραφή, αποκτήσαμε καθαρή και πλήρη εικόνα από το πού ξεκινήσαμε, τι κατάσταση παραλάβαμε και πού έπρεπε να οδηγήσουμε την ελληνική οικονομία, με ποια βήματα, με ποιες πρωτοβουλίες. Έτσι, αποκτήσαμε την αξιοπιστία μας τόσο στους διεθνείς οργανισμούς όσο και στην Ευρωπαϊκή Ένωση. Το ότι σταθεροποιήσαμε και σταθεροποιούμε και τα επόμενα χρόνια  το έλλειμμα κάτω από το ποσοστό –το κρίσιμο ποσοστό- του 3% είναι μια σημαντική επιτυχία. 
      Επίσης, το γεγονός ότι είναι δεδομένη η έξοδος από την επιτήρηση, πιστεύω ότι είναι μια εξίσου σημαντική επιτυχία της σημερινής κυβέρνησης που με επιμονή όλα αυτά τα χρόνια δούλεψε προς την κατεύθυνση αυτή, μια κατεύθυνση εξαιρετικά δύσκολη και μια δουλειά εξαιρετικά επίμονη, προσπάθεια την οποία «αγκάλιασε» και στήριξε η ελληνική κοινωνία. 
      Ο ρυθμός ανάπτυξης είναι γύρω στο 4% -από τους μεγαλύτερους στην ευρωζώνη- η ανεργία περιορίζεται κοντά ή και κάτω από το 9% -μια σημαντική επίσης επιτυχία- ενώ και τα έσοδα κινούνται πάνω από τους στόχους της Κυβέρνησης. 
      Υπάρχει επίσης σημαντική αύξηση των εξαγωγών, του τουρισμού, της ναυτιλίας, αύξηση των εισπράξεων από το Φ.Π.Α. με ό,τι αυτό συνεπάγεται. Ξέρουμε πολύ καλά ότι το μεγάλο πρόβλημα της ελληνικής οικονομίας σήμερα είναι η φοροδιαφυγή και όταν έχουμε σημαντικές αυξήσεις, όπως έχουμε σήμερα, του Φ.Π.Α., αυτό δείχνει ότι η προσπάθεια της σημερινής Κυβέρνησης είναι αποτελεσματική. Παράλληλα περιορίζουμε τις σπατάλες και τις δαπάνες.
      Υπάρχει λοιπόν μια σημαντική επιτυχία της οικονομικής μας πολιτικής, της ήπιας δημοσιονομικής προσαρμογής, μια προσαρμογή που έγινε όλα αυτά τα χρόνια, όλο αυτό το διάστημα με τον πλέον αποτελεσματικό και κοινωνικά δίκαιο τρόπο. Υπάρχει μια θετική ψυχολογία στην οικονομία, στην αγορά και ξέρουμε όλοι πολύ καλά πώς η ψυχολογία επηρεάζει την κάθε οικονομία. 
      Η καλύτερη επιβράβευση όλων αυτών των προσπαθειών είναι τα αποτελέσματα των τελευταίων δημοσκοπήσεων, δημοσκοπήσεις που δεν είναι πανάκεια, αλλά δείχνουν ότι η ελληνική κοινωνία σήμερα εμπιστεύεται και στηρίζει τις προσπάθειες της Κυβέρνησης. Αυτό σε καμία περίπτωση δεν πρέπει να μας εφησυχάζει, αντίθετα θα πρέπει να εντείνουμε τις προσπάθειές μας.
      Οι καρποί λοιπόν μιας δύσκολης προσπάθειας που ξεκίνησε η νέα διακυβέρνηση είναι ορατοί, δίνοντάς μας τη δυνατότητα να προχωρήσουμε προσεκτικά σε σημαντική ενίσχυση του εισοδήματος των συνταξιούχων. Μετά την επιστροφή του Λ.Α.Φ.Κ.Α., την πολλαπλάσια του πληθωρισμού αύξηση στο Ε.Κ.Α.Σ. και στις συντάξεις του Ο.Γ.Α., των φορολογικών ελαφρύνσεων που έχουν προγραμματιστεί, έρχεται το παρόν νομοσχέδιο να ρυθμίσει ευνοϊκά τις συντάξεις των πολιτικών και στρατιωτικών συνταξιούχων, ούτως ώστε εκατοντάδες χιλιάδες συνταξιούχοι να αυξήσουν το εισόδημά τους πέρα και πάνω από την εισοδηματική πολιτική.
      Κύριε Πρωθυπουργέ, κυρίες και κύριοι συνάδελφοι, οι σημαντικότερες ρυθμίσεις του νομοσχεδίου είναι οι εξής: Αναπροσαρμόζουμε το επίδομα εξομάλυνσης, ώστε να αυξηθεί η βασική σύνταξη κατά 4%. Σταδιακά ενσωματώνουμε, από 1η Ιουλίου 2007, στο συντάξιμο μισθό, ποσό της τάξης των 140,8 ευρώ σε τέσσερις δόσεις. Η ενσωμάτωση αυτή καλύπτει περίπου διακόσιες χιλιάδες συνταξιούχους. 
      Η κυβέρνηση του ΠΑ.ΣΟ.Κ., η προηγούμενη κυβέρνηση, το ίδιο επίδομα δεν το χορήγησε ποτέ ή μάλλον από τα 176 ευρώ κατέβαλε μόνο το 1/5, δηλαδή 35,2 ευρώ και έπειτα κατήργησε με διάταξη, με νόμο αυτή την καταβολή. Άρα, είχαμε μια υποχρέωση απέναντι στους συμπολίτες μας να καταβάλλουμε τις υπόλοιπες δόσεις, τα υπόλοιπα 4/5.
      Ακούστηκε στην επιτροπή μας αρκετή κριτική, από συναδέλφους της Αντιπολίτευσης, «γιατί όχι εφάπαξ». Νομίζω ότι αυτό είναι υποκρισία. Οι ίδιοι που με νόμο κατήργησαν το συγκεκριμένο επίδομα, έρχονται σήμερα να κάνουν κριτική σε μια Κυβέρνηση που παίρνει μια σημαντική πρωτοβουλία και αυτό το επίδομα επιτέλους θα δοθεί στους πραγματικούς δικαιούχους, τους συνταξιούχους.
      Επίσης, αυξάνονται οι συντάξεις σε ποσοστό 14,3% για περισσότερους από τεσσεράμισι χιλιάδες συνταξιούχους, οι οποίοι λαμβάνουν την κατώτατη σύνταξη αναπήρων και θυμάτων πολέμου. Η κατώτατη σύνταξη αναπήρων και θυμάτων πολέμου, καθώς και όσων διέπονται από το ίδιο με αυτούς συνταξιοδοτικό καθεστώς, αυξάνεται σε δυο ισόποσες ετήσιες δόσεις από 1η Ιανουαρίου 2007 και έτσι από 370,3 ευρώ που είναι σήμερα, διαμορφώνονται στο ποσό των 423,2 ευρώ. 
      Η ρύθμιση αυτή αφορά τους αναπήρους πολέμου, τους αναπήρους Εθνικής Αντίστασης, τους αναπήρους του Εμφυλίου, ανάπηρους πολίτες άμαχου πληθυσμού και των γεγονότων του Εμφυλίου, στρατιωτικούς που έμειναν ανάπηροι σε ειρηνική περίοδο από τραύμα ή νόσημα οφειλόμενο στην υπηρεσία τους. 
      Κύριες και κύριοι συνάδελφοι, άλλες σημαντικές πρωτοβουλίες που αναφέρονται στο σημερινό νομοσχέδιο είναι η ενίσχυση ευπαθών κατηγοριών συνταξιούχων υπαλλήλων και στρατιωτικών, όπως:
      Πρώτον, άτομα που έχουν υποστεί μεταμόσχευση οργάνων και έχουν αναπηρία 67% και πάνω, για τους οποίους αρκούν δεκαπέντε έτη για να λάβουν πλήρη σύνταξη. 
      Δεύτερον, οικογένειες με τρία παιδιά και άνω μπορούν να λαμβάνουν μέχρι δύο συντάξεις, αν ο θανών προστάτης τους θεμελίωσε ανάλογα δικαιώματα.
      Τρίτον, η σύνταξη των υπηρετούντων σε υπηρεσίες εκκαθάρισης ναρκοπεδίων ή σε υπηρεσίες με αποστολή την εξουδετέρωση εκρηκτικών μηχανισμών ενισχύεται με ειδική προσαύξηση κινδύνου. 
      Τέταρτον, καταβάλλεται αυξημένο επίδομα ανικανότητας στους αναπήρους από τρομοκρατικές ενέργειες. 
      Επίσης υπάρχει διάταξη για ρύθμιση του συνταξιοδοτικού προβλήματος που έχει προκύψει μετά την αλλαγή των Πε.Σ.Υ. σε Δ.Υ.Πε.. Ρυθμίζονται, λοιπόν, όλες αυτές οι εκκρεμότητες για το υγειονομικό προσωπικό και για τις διοικήσεις των καινούργιων Δ.Υ.Πε. 
      Ως συντάξιμος χρόνος πραγματικής υπηρεσίας λογίζεται και ο χρόνος της άδειας άνευ αποδοχών μέχρι ένα μήνα το έτος, καθώς και ο χρόνος της άδειας για την ανατροφή των τέκνων, με την προϋπόθεση της καταβολής από τον υπάλληλο των προβλεπομένων εισφορών. 
      Σε άλλη διάταξη παρέχεται, αναδρομικά από 1-1-2003, η δυνατότητα στους υπαλλήλους του δημοσίου, των νομικών προσώπων δημοσίου δικαίου, των ανεξαρτήτων αρχών, των Ο.Τ.Α. α΄ και β΄ βαθμού, που μετατάχθηκαν ή μεταφέρθηκαν, με αίτησή τους, υποχρεωτικά σε φορείς που διέπονται από νέο ασφαλιστικό καθεστώς, να διατηρήσουν το καθεστώς του φορέα προέλευσης. 
      Αναπροσαρμόζονται, επίσης, κατά 10% οι προσαυξήσεις δευτερευουσών απολαβών συνταξιούχων υπαλλήλων του Ο.Σ.Ε..
      Κύριε Πρωθυπουργέ, κύριε Υπουργέ, η πλασματική πενταετία για τους αστυνομικούς, που έγινε αρκετή συζήτηση στην επιτροπή μας, είναι ένα θέμα για το οποίο από πολλούς συναδέλφους εκφράστηκαν διάφοροι προβληματισμοί. Νομίζω ότι θα πρέπει να το δούμε και κατά τη διάρκεια της συζήτησης θα πρέπει να εξετάσουμε και το αίτημα που οι ίδιοι κατέθεσαν στην επιτροπή μας, για κατάργηση αυτής της διάταξης, μια και απ’ ό,τι οι ίδιοι υποστηρίζουν, κανείς συνάδελφός τους δεν θα κάνει χρήση αυτής της διάταξης. 
      Σε άλλες διατάξεις στο παρόν νομοσχέδιο ο υποχρεωτικός υπολογισμός χρόνου υπηρεσίας στο διπλάσιο ή τριπλάσιο μετατρέπεται σε προαιρετικό και έτσι οι στρατιωτικοί, εφόσον το επιθυμούν, μπορούν να εξαιρούνται και να μην καταβάλλουν διπλάσιες ή τριπλάσιες  εισφορές κατά περίπτωση. 
      Σε μια άλλη διάταξη, για τους αιρετούς δημάρχους, επίσης εκφράστηκε προβληματισμός, αν θέλετε, και διαφορετικές απόψεις απ’ όλες τις πτέρυγες στην επιτροπή. Νομίζω, κύριε Υπουργέ, ότι θα πρέπει να δούμε εάν πραγματικά οι αιρετοί δήμαρχοι με μια τετραετία υπηρεσίας θα πρέπει να τύχουν σύνταξης.
      Επίσης μια άλλη διάταξη που προκάλεσε προβληματισμό και διαφορετικές προσεγγίσεις απ’ όλες τις πτέρυγες είναι για τους Γενικούς Γραμματείς, που θα πρέπει και αυτήν να την εξετάσουμε, αν δηλαδή στην τελική διαμόρφωση του νομοσχεδίου θα πρέπει να συμπεριληφθεί αυτή η διάταξη. Όπως επίσης και για τους συναδέλφους Βουλευτές που έχουν αναπηρία πάνω από 67%, για τους τυφλούς συναδέλφους. Είναι ελάχιστες αυτές οι περιπτώσεις και νομίζω ότι όλοι οι συνάδελφοι –τουλάχιστον αυτό φάνηκε στην επιτροπή- είναι σύμφωνοι στο να μπει αυτή η διάταξη στο νομοσχέδιο.
      Μια άλλη σημαντική διάταξη είναι για τους ιπτάμενους στρατιωτικούς μας, οι οποίοι στο εξής θα επιλέγουν αν θα πληρώνουν διπλάσιες εισφορές, για να λάβουν ευεργετήματα, ώστε να υπολογίζεται διπλάσιος ο συντάξιμος χρόνος. 
      Σημαντική είναι επίσης η αύξηση του εφάπαξ βοηθήματος των δημοσίων υπαλλήλων, για τον υπολογισμό του οποίου εφεξής θα λαμβάνονται υπόψη και οι αποδοχές του έτους της αποχώρησής τους από την υπηρεσία, ενώ μέχρι τώρα ως τελευταίο έτος υπολογιζόταν εκείνο που προηγείται του έτους της εξόδου. Είναι μια σημαντική ρύθμιση, που αυξάνει εξίσου σημαντικά και το εφάπαξ. Πρόκειται για μια αύξηση από 1.300 έως 4.500 ευρώ. Είναι μια σημαντική αύξηση του εισοδήματος όσων συμπολιτών μας, δημοσίων υπαλλήλων και στρατιωτικών, βγαίνουν στη σύνταξη. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κυρίες και κύριοι συνάδελφοι, νομίζω ότι το παρόν νομοσχέδιο με τις δεκάδες τροποποιήσεις και αλλαγές, ευνοϊκές στο σύνολό τους για τους συνταξιούχους, είναι ένα σημαντικό νομοσχέδιο. Θα θέλαμε, ενδεχομένως όλοι, οι αυξήσεις να ήταν μεγαλύτερες, αλλά η οικονομική κατάσταση της πατρίδας μας σήμερα αυτές τις αυξήσεις αντέχει, οι οποίες –θα τονίσω και πάλι- υπό τις παρούσες συνθήκες είναι γενναίες, είναι πάνω από την εισοδηματική πολιτική.
      Επίσης έχουν κατατεθεί και τρεις τροπολογίες. Με την πρώτη παρέχεται η δυνατότητα στην Εκκλησία της Ελλάδος για συμπράξεις που μπορεί να κάνει με το δημόσιο ή με άλλους φορείς και είναι χρήσιμες για να επιτελεστεί το κοινωφελές έργο της Εκκλησίας. Νομίζω ότι είναι μια σωστή τροπολογία που πρέπει να τη στηρίξουν όλες οι πτέρυγες. 
       Μια εξίσου σημαντική πρωτοβουλία, με την τροπολογία που έχει κατατεθεί, είναι η φορολόγηση των αποθεματικών των τραπεζών, που τα αποθεματικά αυτά έχουν σχηματισθεί μέχρι τις 31-12-2005. Η εκτίμηση είναι ότι μέχρι τέλος του χρόνου θα εισρεύσουν στα ταμεία του κράτους 220.000.000 ευρώ περίπου, από τις τράπεζες, ένας κλάδος που τα τελευταία χρόνια εμφανίζει τεράστια κέρδη και υπάρχει πάντα η συζήτηση στην επιτροπή μας σχετικά με το πώς διαμορφώνονται αυτά τα τεράστια κέρδη. Νομίζω ότι η πρωτοβουλία της σημερινής Κυβέρνησης τα 220.000.000, μέχρι τέλος του χρόνου, να έρθουν στα ταμεία του κράτους, ώστε να μπορέσει η ελληνική πολιτεία να εφαρμόσει μια δικαιότερη κοινωνική πολιτική, είναι και τολμηρή και δείχνει και την αποφασιστικότητα της σημερινής Κυβέρνησης όταν κλάδοι της οικονομίας έχουν τεράστια κέρδη, αυτά τα κέρδη να έχουν και ένα κοινωνικό μέρισμα. 
      Κυρίες και κύριοι συνάδελφοι, με το παρόν νομοσχέδιο ικανοποιούμε κατά το δυνατό πολλαπλά αιτήματα των δημοσίων υπαλλήλων και των στρατιωτικών. Βήμα-βήμα ο εξορθολογισμός των οικονομικών του κράτους φέρνει αποτελέσματα. Απόφασή μας είναι τους καρπούς της βελτίωσης των οικονομικών δεικτών να τους γευτούν πρώτα οι οικονομικά ασθενέστεροι, δηλαδή οι συνταξιούχοι. Στην πράξη λοιπόν με το παρόν νομοσχέδιο εξασφαλίζουμε την αύξηση του εισοδήματός τους όχι εφήμερα και αποσπασματικά, αλλά σε μόνιμη και σταθερή βάση.
      Όσον αφορά στην αποκατάσταση των αδικιών και στην ικανοποίηση της συνταγματικής αρχής για ισότητα, αυτό γίνεται με ισότητα και με εξίσωση όσο το δυνατόν προς τα πάνω. Η κοινωνική ευαισθησία την οποία όλοι επικαλούμαστε και που κανείς δεν μπορεί να μονοπωλήσει σ’ αυτήν την Αίθουσα εκδηλώνεται στο νομοσχέδιο αυτό με τον πιο σαφή τρόπο.
      Να είστε σίγουροι, κυρίες και κύριοι συνάδελφοι, και εσείς και ο ελληνικός λαός ότι όσο το επιτρέπουν οι οικονομικοί δείκτες και όσο αντέχει η οικονομία χωρίς να υποθηκεύεται το μέλλον των επερχόμενων γενεών, η Κυβέρνηση της Νέας Δημοκρατίας θα είναι αρωγός στις ευπαθείς κοινωνικές ομάδες, θα κινείται στην κατεύθυνση της οικονομικής και της θεσμικής ενίσχυσης αναδιανέμοντας τον πλούτο υπέρ των ανήμπορων, των συνταξιούχων, των Α.Μ.Ε.Α. και όχι υπέρ των ισχυρών. 
      Υπάρχουν αδικίες και ανισότητες ακόμα και στους υψηλόμισθους υπαλλήλους. Η άρση των ανισοτήτων αυτών είναι επιβεβλημένη. Ο εκσυγχρονισμός του δημόσιου τομέα επιβάλλει σε θέσεις ευθύνης ικανότατους λειτουργούς. Η προσέλκυση τέτοιων στελεχών δεν μπορεί να γίνει με ευχολόγια. Χρειάζονται κίνητρα και ένα μέρος των κινήτρων αυτών είναι και τα συνταξιοδοτικά. 
      Πιστεύω ότι οι παρατηρήσεις όλων των συναδέλφων κατά τη διάρκεια της συζήτησης θα είναι χρήσιμες. Πιστεύω επίσης ότι η Κυβέρνηση θα λάβει υπ΄ όψιν αυτές τις παρατηρήσεις που θα προκύψουν από τη συζήτηση ώστε να διαμορφώσουμε ένα νομοσχέδιο πιο αποτελεσματικό και πιο εφαρμόσιμο στην πράξη για τους δημόσιους και στρατιωτικούς συνταξιούχους.
      Νομίζω ότι το παρόν νομοσχέδιο βρίσκεται στη σωστή κατεύθυνση, βρίσκεται στην κατεύθυνση που η ίδια η Κυβέρνηση εφαρμόζει καθημερινά με την οικονομική της πολιτική, μία πολιτική που έχει να κάνει με την ευαισθησία μας στις ευπαθείς ομάδες του πληθυσμού μας και ιδιαίτερα στους συνταξιούχους, γι’ αυτό καλώ όλους τους συναδέλφους να το υπερψηφίσουν.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γιαννάκη.
      Έχει ζητήσει το λόγο ο Υπουργός Οικονομίας και Οικονομικών για μία μικρή παρέμβαση.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μετά την τοποθέτηση του συναδέλφου, αλλά επειδή και όλες οι πτέρυγες της Βουλής και κατά τη διάρκεια της συζήτησης στην Επιτροπή το έχουν ζητήσει, επαναφέρουμε στο άρθρο 4 τη ρύθμιση που αφορά στη συνταξιοδότηση Βουλευτών με αναπηρία. Προστίθεται λοιπόν μία παράγραφος 20 στο άρθρο 4 η οποία είναι η αρχική προσθήκη που είχε αποσυρθεί. Θα ήθελα να προστεθεί στο νομοσχέδιο και να κατατεθεί στα Πρακτικά.
      (Στο σημείο αυτό ο Υπουργός Οικονομίας και Οικονομικών κ. Αλογοσκούφης καταθέτει για τα Πρακτικά το προαναφερθέν έγγραφο το οποίο έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο εισηγητής του ΠΑ.ΣΟ.Κ. κ. Ματζαπετάκης έχει το λόγο.
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Κυρίες και κύριοι συνάδελφοι, ο ελληνικός λαός τρέφει ελπίδες ότι κάθε νέα κυβέρνηση που θα έλθει στην εξουσία θα είναι καλύτερη από την προηγούμενη και θα κάνει ένα βήμα προς τα εμπρός, μία προσπάθεια προόδου, ότι θα κομίσει νέες, πιο φρέσκιες ιδέες, ότι θα είναι πιο αποφασιστική και ότι θα διορθώσει τα κακώς κείμενα. 
      Η Νέα Δημοκρατία προεκλογικά «μαστίγωνε» τα αυτιά των πολιτών με υποσχέσεις και αναθέματα κατά της διεφθαρμένης κυβέρνησης του ΠΑ.ΣΟ.Κ. και τα «χάιδευε» με μύθους περί ευταξίας, αξιοκρατίας και σεβασμού του δημόσιου χρήματος. Οποία εξαπάτηση! Η πραγματικότητα ως καταπέλτης μας ήλθε μόλις χθες-προχθές από το εξωτερικό. Η έγκυρη INTERNATIONAL TRAΝSPARENCY στην πρόσφατη έκθεσή της μας πληροφόρησε ότι η διαφθορά στη χώρα μας –την οποία η Νέα Δημοκρατία υποσχόταν ότι θα εξαφανίσει- προήχθη. Κύριοι της Νέας Δημοκρατίας, η Ελλάδα στον τομέα αυτό κατάφερε να ανέβει από την εικοστή θέση, που ήταν το 2004 στην επίζηλη 24η θέση της Ευρωπαϊκής Ένωσης από τις 25 και να μας ακολουθεί μονάχα η Πολωνία.
      Κοντολογίς είμαστε η πλέον διεφθαρμένη χώρα της Ευρωπαϊκής Ένωσης και μία από τις πλέον διεφθαρμένες χώρες του κόσμου. Δεν είμαι θιασώτης της στείρας Αντιπολίτευσης και των κραυγών. Αντίθετα πιστεύω στην καλόπιστη κριτική και τη συνεργασία. Το κόμμα μου μου εμπιστεύθηκε να είμαι εισηγητής του παρόντος εκ γενετής ασθενούς και απαράδεκτου αυτού νομοσχεδίου, ενός πρόχειρου, περιορισμένης σοβαρότητας και προκλητικά φαυλοκρατικού δημιουργήματος που θυμίζει, όχι το 2006, αλλά εποχές του προπερασμένου αιώνα, των χρόνων του Τσουμπέ. Αποδοκιμάζω και βδελύσσομαι κάθε απόπειρα κενής περιεχομένου κριτικής που μπορεί να γίνει από αυτό το Βήμα για εντυπωσιασμό και καθαρά αντιπολιτευτικούς λόγους.
      Επομένως, ό,τι ανέφερα πριν και ό,τι θα προσθέσω πιο κάτω δεν αποτελεί ρητορικό ή αντιπολιτευτικό πυροτέχνημα. Ερχόμαστε σήμερα να συζητήσουμε ένα κατασκεύασμα του Υπουργείου Οικονομίας για την τροποποίηση και τη συμπλήρωση του συνταξιοδοτικού νόμου του δημοσίου. Το σχέδιο νόμου, αγαπητοί συνάδελφοι, δεν έχει ούτε αρχή ούτε τέλος. Είναι ένα συνοθύλευμα ετερόκλητων διατάξεων, είναι ένας αχταρμάς. Δεν έχει ιδεολογία και φιλοσοφία και είναι αστήρικτο. Είναι ένα κατασκεύασμα μπαλωμάτων και μερεμετιών. Είναι κατεδαφιστικό αξιών όπως για παράδειγμα στο άρθρο 3 παράγραφος 8β΄ με το οποίο για να εξυπηρετήσετε μια ομάδα ανθρώπων σας μειώνετε τις απαιτήσεις του επιπέδου σπουδών. Επίσης είναι και υποβαθμιστικό του κύρους της Βουλής όπως αποδεικνύεται με τη διάταξη που αποσύρατε εν τέλει λόγω της κατακραυγής του grosso colpo κόλπου δημιουργίας δηλαδή πλασματικών ετών για συμπλήρωση της σύνταξης Βουλευτών. Μας ρεζιλέψατε για άλλη μια φορά, κύριε Υπουργέ. Έπρεπε να σεβαστείτε τους συναδέλφους σας στη Βουλή και γίναμε περίγελος του κόσμου. Δεν έχει ειρμό και συνοχή το νομοσχέδιο επίσης γιατί είναι πλίνθοι και κέραμοι ατάκτως ερριμμένα. Είναι ένα άλμπουμ φωτογραφικών διατάξεων ένα patch work μπαλωμάτων. Ορθά νομίζω ζητήσαμε να έρθουν φωτογράφοι στην ακρόαση φορέων εφόσον το όλο σχέδιο νόμου χαρακτηρίζεται φωτογραφικό με κακής ποιότητας φωτογραφίες!
      Βρίθει ρουσφετολογιών που προκαλούν την κοινή γνώμη. Πουθενά δεν αναφέρεται το κόστος των απίθανων ευεργεσιών, παρανόμων ρουσφετιών που γίνονται σε φιλικές ομάδες. Από πού θα αντληθούν τα χρήματα; Δεν έπρεπε πρώτα να έχετε εξασφαλίσει αυτά τα χρήματα και μετά να τα διαθέσετε; 
      Στην πρόοδο της συζήτησης στην αρμόδια Επιτροπή διαπιστώσαμε ότι υπάρχουν όντως μερικές υποπαράγραφοι που μπορούμε να στηρίξουμε αλλά αυτές δεν αποτελούν παρά ένα ελάχιστο ποσοστό του συνόλου.
      Κυρίες και κύριοι, περνάμε μια εποχή που η ανάγκη νοικοκυρέματος των οικονομιών είναι μεγίστη. Έχουμε δύο μεγάλες πληγές, δύο απειλές για το έθνος: Το δημογραφικό και το ασφαλιστικό πρόβλημα. Πριν ληφθούν οι μεγάλες αποφάσεις που πρέπει να ληφθούν τάχιστα γιατί η κατάσταση επιδεινώνεται ταχέως θα έπρεπε με την πολιτική μας να καταστήσουμε την επίλυση των παραπάνω προβλημάτων ευκολότερη.
      Τα ασφαλιστικά ταμεία όπως γνωρίζουμε καλά βρίσκονται σε κατάσταση απελπιστική με δυσοίωνες προοπτικές. Τα περισσότερα απέχουν λίγο από την κατάρρευση. Θα έπρεπε ίσως με κυβερνητική μέριμνα να επιτευχθεί ένα status quo, μία πολιτική μη επέμβασης από ενέργειες που θα επιδείνωναν την κατάστασή τους μέχρι να ληφθεί απόφαση γενικότερης αντιμετώπισης του προβλήματος.
      Τι συμπεραίνεται από τις διατάξεις του σημερινού νομοσχεδίου; Αντί η Κυβέρνηση να επιχειρεί το νοικοκύρεμα με μείωση της εισφοροδιαφυγής, αποφυγή διορισμών και άλλων επιβαρύνσεων τα επιδεινώνει. Θα αναφέρω ένα παράδειγμα. Οι φαρμακευτικές δαπάνες του Ι.Κ.Α. είναι κολοσσιαίες και κρίθηκε αναγκαίος ο έλεγχος της συνταγογράφησης και εκτέλεσης συνταγών μέσω των φαρμακείων. Ενώ εταιρεία που είχε αναλάβει τον έλεγχο των συνταγών διαπίστωνε υπερβάσεις, μέχρι κατάχρηση ποσών πάνω από 15.000.000.000 το χρόνο, διοίκηση του ιδρύματος διέκοψε αναιτιολόγητα στις αρχές του 2005 την ισχύ της σύμβασης με αποτέλεσμα οι απώλειες του Ι.Κ.Α. μόνο κατά τα δύο τελευταία χρόνια να υπολογίζονται στο χώρο αυτό ότι υπερβαίνουν τα 100.000.000 ευρώ.
      Ταυτόχρονα, το Ίδρυμα αντί να βελτιώσει τις παρεχόμενες υπηρεσίες του στους ασφαλισμένους, τις υποβαθμίζει, όπως προκύπτει από τις πρόσφατες ανακοινώσεις περί περιορισμού περίθαλψης των οικογενειών των ασφαλισμένων –ακούστηκε αυτό προχθές- και περί αύξησης του απαιτούμενου αριθμού των ενσήμων, για να εκδοθεί βιβλιάριο ασθενείας στους ασφαλισμένους.
      Η Κυβέρνηση της Νέας Δημοκρατίας κάνει με το παρόν σχέδιο νόμου ό,τι μπορεί για να διογκώσει ακόμα περισσότερο το πρόβλημα του ασφαλιστικού. Δημιουργεί νέες πληγές, στήνει κεκτημένα δικαιώματα για ανθρώπους που δεν τα δικαιούνται και φαλκιδεύει την αναπόφευκτη προσπάθεια κάποιων που θα διαδεχθούν τους παρόντες Υπουργούς για να δώσουν λύση.
      Όταν η κατάσταση θα έχει φθάσει στο εδώ και μη παρέκει, τότε τα πράγματα θα είναι βέβαια δύσκολα. Παράλληλα, αφήνει τις πολεοδομίες να οργιάζουν, τη φοροδιαφυγή και εισφοροδιαφυγή να μαίνεται και το λαθρεμπόριο των καυσίμων να ανθεί.
      Πώς να πάει εμπρός αυτός ο τόπος; Με το ξεζούμισμα των συνταξιούχων; Ο διωγμός, εξάλλου, των εργαζόμενων από την Κυβέρνηση έφθασε πρόσφατα σε μεγάλο crescento, με τη σχεδιαζόμενη μεθόδευση απαγόρευσης προσφυγής του οποιουδήποτε νοιώθει ότι αδικείται στα δικαστήρια για διεκδίκηση οικονομικών αξιώσεων που προκύπτουν από τις υφιστάμενες συμβάσεις και νόμους, αλλά και με την επιβάρυνση των Ελλήνων με φορολογία κατά 3.000.000.000 ευρώ –όπως προβλέπει ο κατατεθείς μόλις προ ολίγου προϋπολογισμός, αν οι πληροφορίες μας είναι σωστές- εκ των οποίων το 1.000.000.000 είναι από άμεσους φόρους και τα 2.000.000.000 που αφορούν τον πολύ κόσμο είναι από έμμεσες φορολογίες.
      Επαναλαμβάνω ότι το μεγάλο πρόβλημα της Ελλάδας είναι το ασφαλιστικό και το συνταξιοδοτικό. Οι καλές εποχές πέρασαν και βρισκόμαστε μπροστά σε μια φάση επικίνδυνη και αόριστη. Οι εργαζόμενοι, πολύ περισσότερο βέβαια οι άνεργοι, αντιμετωπίζουν με μεγάλο σκεπτικισμό και άγχος το μέλλον. Πόσες ώρες την ημέρα θα εργάζονται; Σε ορισμένες περιπτώσεις αυτές ξεπερνούν και τις δώδεκα ημερησίως. Πόσες μέρες θα εργάζονται το μήνα, πόσα χρόνια για να τεκμηριώσουν το δικαίωμα της σύνταξης; 
      Σ’ αυτό το μεγάλο ζητούμενο η Κυβέρνηση, που σε όλα είχε δώσει υποσχέσεις προεκλογικά, έδωσε άλλη μια υπόσχεση για τις μεταρρυθμίσεις. Τα χρόνια πέρασαν και φθάσαμε στην τελευταία, απ’ ό,τι φαίνεται, χρονιά προ των εκλογών και επί της ουσίας ουδέν. Αντί της ουσίας, έχουμε απουσία. Αντί των μεταρρυθμίσεων, έχουμε καλόβολες ρυθμίσεις, όπως και στο σημερινό νομοσχέδιο που επιχειρεί κάποιες παρεμβάσεις στο υπάρχον νομοθετικό πλαίσιο που διέπει τις συντάξεις του δημοσίου.
      Δεν είμαστε αντίθετοι σε γενικές γραμμές στο να υπάρχουν προσαρμογές στις σημερινές ανάγκες και ούτε στο να μην αποσαφηνίζονται κάποιες από τις ισχύουσες διατάξεις που δημιουργούν ερμηνευτικά ζητήματα. Αποδεχόμαστε δε ότι στο σχέδιο νόμου υπάρχουν και κάποιες θετικές ρυθμίσεις, όπως ανέφερα και στην αρχή της αγόρευσής μου. Και πάλι όπως με τις προτάσεις του Υπουργείου Οικονομικών αναπροσαρμόζονται τα ποσά σε επιδόματα, αλλά αυτά δεν προσαρμόζονται στις πενιχρές συντάξεις των εργαζομένων.
      Κυρίες και κύριοι συνάδελφοι, με τις προτεινόμενες διατάξεις αυξάνεται με διαβαθμίσεις το επίδομα εξομάλυνσης που καταβάλλεται με τις πολιτικές συντάξεις του δημοσίου, ώστε με την καθιερωμένη, αλλά ανεπαρκή και πολλάκις κατώτερη του πληθωρισμού ετήσια αύξηση να προκύψει μια ψευδαίσθηση βελτίωσης της θέσης του συνταξιούχου. Αν μελετήσει κάποιος την κλίμακα των χορηγούμενων επιδομάτων εξομάλυνσης, θα αντιληφθεί εύκολα ότι στην πλειοψηφία των συμπεριλαμβανομένων στους πίνακες τα ποσά είναι απογοητευτικά ανεπαρκή.
      Το νομοσχέδιο αυτό που προωθεί η Κυβέρνηση συνεχίζει την κακή παράδοση των επιδομάτων για τα οποία η Νέα Δημοκρατία είχε υποσχεθεί ότι θα έβαζε τέλος. Η ιστορία επαναλαμβάνεται με την αποφυγή της σωστής λύσης που είναι η βαθμιαία κατάργηση και η ενσωμάτωσή τους στο βασικό μισθό. Στη θέση αυτή συμφωνεί απόλυτα η Α.Δ.Ε.Δ.Υ. αλλά και όσοι άλλοι φορείς ήρθαν και ακούστηκαν στην Επιτροπή, όπως επίσης συμφωνεί και ο ίδιος ο Γενικός Επίτροπος Επικρατείας στην έκθεση την οποία μας έδωσε και συνοδεύει το νομοσχέδιο. 
      Προτείνετε κάποιες αναγκαίες ρυθμίσεις που αφορούν σε μεγάλες κατηγορίες μισθωτών και συνταξιούχων, ενώ ταυτόχρονα διατηρείτε ένα καθεστώς αμοιβών το οποίο ελάχιστα ανταποκρίνεται στις ανάγκες και στα αλλεπάλληλα κύματα ακρίβειας που ήρθαν και που ακολουθούν. Γίνεται συστηματική προσπάθεια να μάθουν οι συνταξιούχοι να μην τρώνε, να ζουν χωρίς φαγητό. Πολύ φοβάμαι όμως, ότι θα έχουν την τύχη του μουλαριού του Χότζα που όταν έμαθε να μην τρώει, ταξίδεψε στις αιώνιες μονές.
      Η Κυβέρνηση ξεκινώντας από τη διαπίστωση ότι το πλήθος το αναφερόμενο στο νόμο πένονται, επιχειρεί να τους αποπροσανατολίσει με συμπλήρωση μικροεπιδομάτων δίνοντας όμως, μεγάλες και καθησυχαστικές υποσχέσεις για το μέλλον. Παλαιότερα αυτά τα μικροεπιδόματα λεγόντουσαν «σαλπίσματα νομής». 
      Θα μου επιτρέψετε να επαναλάβω το σχετικό ανέκδοτο, που θύμισα στους συναδέλφους κατά τη συζήτηση του σχεδίου νόμου στην Επιτροπή. 
      Κατά τη Μικρασιατική εκστρατεία ένα πλοίο ξεκίνησε από το Βόλο μεταφέροντας ημιόνους στα αμπάρια του για τις ανάγκες της εκστρατείας. Προορισμός τους ήταν η Σμύρνη. Ο αναμενόμενος χρόνος ταξιδιού ήταν δύο μέρες. Γι’ αυτές τις δύο μέρες είχε προβλεφθεί και τροφή, σανός για τα ζώα. Ο καιρός όμως χάλασε και ανάγκασε το πλοίο να ζητήσει προστασία σ’ ένα υπήνεμο κόλπο για είκοσι τέσσερις ώρες μέχρι να κοπάσει η θάλασσα. Όταν ξεκίνησε το πλοίο το δεύτερο μέρος του ταξιδιού του, το σανό είχε τελειώσει και την ώρα του φαγητού τα ζώα ανήσυχα και μετά εξαγριωμένα άρχισαν να κλωτσούν άγρια τις ξύλινες πλευρές του πλοίου. Ο πλοίαρχος ανήσυχος τότε στράφηκε προς το λοχαγό διοικητή του στρατιωτικού αγήματος, υπεύθυνο για τα μουλάρια. Ο λοχαγός έκανε κάτι απλό. Στράφηκε στο σαλπιγκτή και τον διέταξε: «Σάλπισε νομή». Ο σαλπιγκτής, λοιπόν, συμμορφώθηκε οπότε τα ζώα ηρέμησαν πρόσκαιρα γιατί υπέθεσαν ότι επίκειται διανομή. Όταν άρχισαν όμως, ξανάρχισε πάλι άλλο σάλπισμα κ.ο.κ.
      Νομίζω ότι ο κύριος Υπουργός με τα επιδόματα αυτά παίζει το ρόλο του σαλπιγκτή. Σαλπίζει νομή, μοιράζει ελπίδες, το λιμάνι όμως φοβάμαι, κύριε Υπουργέ,  ότι φαίνεται να είναι πολύ μακριά. 
      Το προς συζήτηση σχέδιο νόμου περιλαμβάνει εννέα άρθρα καθένα εκ των οποίων αναφέρεται σε μια ειδική ομάδα συνταξιούχων ή προς συνταξιοδότηση υπαλλήλων, τα οποία θα συζητήσουμε λεπτομερώς στην κατ’ άρθρον συζήτηση. Ωστόσο μερικές διατάξεις προκαλούν για το περιεχόμενό τους, αλλά και γιατί μοιάζουν να είναι φωτογραφικές.
      Επιλέγω: Στην παράγραφο 8 του άρθρου 3 κάπου αναφέρεται ότι η προϋπόθεση  συνταξιοδότησης μερικών υψηλόβαθμων υπαλλήλων που ήταν το ντοκτορά, αντικαθίσταται με απαίτηση μόνο μεταπτυχιακών σπουδών. Είμαι περίεργος να ρωτήσω ποιους αφορά. Αντί να ανεβαίνουμε, δηλαδή, σε απαιτήσεις, κατεβαίνουμε;
      Στο άρθρο 4 και στην παράγραφο 20 αναφέρεται η απονομή συχωροχαρτιού σε αξιωματικούς που είχαν αποταχθεί λόγω αυθαίρετης απουσίας αποχής με το ν. 2947- και ομιλεί περί αναγνώρισης του χρόνου απουσίας ως συνταξιοδοτικού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ την ανοχή σας για λίγο, κύριε Πρόεδρε.
      Αναμένεται μήπως και η πρόθεση παρασημοφορίας τους; 
      Δεν θα αποφύγω το σχολιασμό μου σε μια, κατά τη γνώμη μου, ευνοϊκή ρύθμιση που αφορά σε χρόνο δικαιώματος σύνταξης Βουλευτών, που άκουσα προηγουμένως με χαρά μου ότι επανέρχεται. Μας βρίσκει σύμφωνους και όλες οι πτέρυγες της Βουλής κατά τη διάρκεια της συνεδρίασης της Επιτροπής συνηγορήσαμε σ' αυτό ... 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι πλήρως, κύριε συνάδελφε.
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Προσωπικά έχω την άποψη ότι πρέπει να στηριχθεί αυτή η πρόταση. Δεν είναι προνόμιο. Είναι μια διευκόλυνση ούτως ώστε να μπορεί να ενθαρρύνονται πολίτες με ειδικά προβλήματα να συμμετέχουν στη Βουλή ως Βουλευτές.   
      Δυστυχώς διατάξεις σαν κι αυτές που ανέφερα προηγουμένως βλάπτουν τον κοινοβουλευτισμό, όπως επίσης βλάπτουν τροπολογίες σαν κι αυτές που κατά τη προσφιλή σας τακτική καταθέτετε την Παρασκευή και μάλιστα το απόγευμα και  που περιέχουν περίεργες ή ευνοϊκές προτάσεις.
      Τι είναι πάλι αυτές; Φέρνετε τροπολογία επί νομοσχεδίου που ήδη ψηφίστηκε προ μηνός, αποδεικνύοντας έτσι την προχειρότητα με την οποία νομοθετείτε; 
      Σε άλλη ζητάτε πάλι παραγραφή των υποθέσεων που έληγαν τώρα για δύο ακόμα χρόνια, στέλνοντας περίπατο την αξιοπιστία του κράτους και αντιμετωπίζοντας μ’ έναν ανήθικο –θα έλεγα- και απαράδεκτο τρόπο τους πολίτες που επιθυμείτε να τους έχετε σε ομηρία.
      Τέλος, πάτε να καλύψετε την «τρύπα» στον προϋπολογισμό του 2006 που δεν σας βγήκε, εισπράττοντας –και έτσι θέλετε να φαίνεται- 220.000.000 ευρώ, χαρίζοντας παράλληλα όμως και προκλητικά άλλα 220.000.000 ευρώ στις τράπεζες.
      Και προηγουμένως που άκουσα το συνάδελφο της Συμπολίτευσης να λέει ότι είναι ένα πολύ καλό μέτρο, σας λέω ότι αυτό ήρθε για να μπαλώσει τρύπες, αλλά από την άλλη μεριά δίνει μ’ αυτήν τη δυνατότητα και 220.000.000 ευρώ μπόνους στις τράπεζες.
      ΒΑΣΙΛΕΙΟΣ ΚΕΓΚΕΡΟΓΛΟΥ: Οι πολίτες είναι απροστάτευτοι!
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Το σχέδιο νόμου, κύριοι συνάδελφοι, δεν έχει καμία συνοχή, είναι αποσπασματικό. Είναι από τα λίγα σχέδια νόμου που αναζητάς να βρεις κάποια αρχή και τέλος και δεν βρίσκεις. Είναι συνονθύλευμα φωτογραφιών χαριστικών ρυθμίσεων. 
      Υποβαθμίζουν, τελικά, τη Βουλή να έρχονται νομοσχέδια χωρίς καμία πολιτική συνοχή και φιλοσοφία. Στερείται αρχής και ως εκ τούτου απορώ τι μας ζητάτε να ψηφίσουμε επί της αρχής. Δεν θα το ψηφίσουμε.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κακλαμάνη, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Επειδή διέκοψα τον εκ του Βήματος συνάδελφο, θα ήθελα να πω σχετικά με τη διάταξη που επανέφερε ο κύριος Υπουργός Οικονομίας και Οικονομικών ότι νομίζω πως θα όφειλε ο Υπουργός, κηδόμενος και αυτός του κύρους του Κοινοβουλίου, να μην είχε ενεργήσει έτσι, κύριε Πρόεδρε, διότι για την άλλη διάταξη την οποία απέσυρε, ο Τύπος και τα Μέσα δεν έλεγαν ότι ο Υπουργός είχε μία διάταξη στο νομοσχέδιό του, την οποία απέσυρε, αλλά εστρέφοντο γενικώς εναντίον των Βουλευτών, ενώ ήταν μία διάταξη για την οποία ο Υπουργός είχε τους δικούς του λόγους.
      ΠΡΟΕΔΡΕΥΩΝ (Σωτήρης Χατζηγάκης): Με τη σημερινή στάση, νομίζω ότι αίρεται αυτή η εντύπωση.
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα εδώ, όμως –και αιφνιδιαστικώς επίσης- σ’ ένα βράδυ που έχουμε την κατάθεση του προϋπολογισμού, επαναφέρει μία άλλη τροπολογία που είχε αποσύρει, μία άλλη διάταξη του Κανονισμού, για την οποία, κύριε Πρόεδρε, σε ό,τι αφορά τους Βουλευτές που είναι παντελώς τυφλοί, παραπληγικοί, τετραπληγικοί, αυτό το βλέπουμε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, επί της ουσίας ας τελειώσουν οι εισηγητές και θα σας δώσω το λόγο επ’ αυτού του ζητήματος.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, επ’ αυτού του θέματος λέω.
      ΠΡΟΕΔΡΕΥΩΝ (Σωτήρης Χατζηγάκης): Ναι, αλλά να τελειώσουν οι εισηγητές πρώτα.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, επί του νομοσχεδίου μιλάω, διότι είναι διάταξη του νομοσχεδίου. Και λέγω τούτο μόνο, ότι ο Υπουργός οφείλει τουλάχιστον να μας πει τι είναι η δρεπανοκυτταρική αναιμία.
      ΠΡΟΕΔΡΕΥΩΝ (Σωτήρης Χατζηγάκης): Θα μας πει, κύριε Πρόεδρε. Να τελειώσουν οι εισηγητές πρώτα.
      ΑΠΟΣΤΟΛΟΣ ΚΑΚΛΑΜΑΝΗΣ: Εκτός εάν δια αυτού του τρόπου, δεν επιθυμεί στις περιπτώσεις που είναι ορατές, να πάρει απόφαση η Βουλή.
      ΠΡΟΕΔΡΕΥΩΝ (Σωτήρης Χατζηγάκης): Μην προδικάζουμε κάτι. Να τελειώσει η διαδικασία και θα έχετε το λόγο για να μιλήσετε. Άλλωστε, το δικαιούστε από τον Κανονισμό. Να τελειώσουν οι εισηγητές και ο Υπουργός…
      ΑΠΟΣΤΟΛΟΣ ΚΑΚΛΑΜΑΝΗΣ: Αύριο οι εφημερίδες θα μας αντιμετωπίζουν πάλι με τον ίδιο τρόπο.
      ΠΡΟΕΔΡΕΥΩΝ (Σωτήρης Χατζηγάκης): Δεν νομίζω. Από τη στιγμή που ο ίδιος ο Υπουργός κάνει την τοποθέτηση, δεν νομίζω. Είναι υπόθεση, την ευθύνη της οποίας αναλαμβάνει η Κυβέρνηση.
      Η κ. Παντελάκη ως Κοινοβουλευτική Εκπρόσωπος του Κ.Κ.Ε. έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κυρίες και κύριοι Βουλευτές, ο κρατικός προϋπολογισμός του 2007 που λίγο πριν κατατέθηκε από την Κυβέρνηση και θα επακολουθήσει συζήτηση τις επόμενες ημέρες, δεν μπορεί να δώσει στους εργαζόμενους τίποτα που να βελτιώνει τη ζωή τους. Βρίσκεται στην ίδια αντιλαϊκή κατεύθυνση με τους προηγούμενους κρατικούς προϋπολογισμούς. Θα έχει για άλλη μία φορά προνόμια –και έχει δοθεί το στίγμα και αυτού του προϋπολογισμού- για τους μεγαλοεπιχειρηματίες και φορολογικά βάρη για τους μισθωτούς, τους συνταξιούχους και τους αυτοαπασχολούμενους.
      Εξάλλου, αυτό το νομοσχέδιο που έχουμε μπροστά μας και συζητάμε σήμερα, είναι προπομπός, αν θέλετε, αυτού του προϋπολογισμού, γιατί με μία έννοια δίνει και το στίγμα των συντάξεων του δημοσίου, και των συνταξιούχων, αλλά και των εν ενεργεία δημοσίων υπαλλήλων. Βεβαίως, καταλαβαίνουμε ότι τα πράγματα θα πάνε ακόμα χειρότερα στον ιδιωτικό τομέα.
    Έχουμε ένα νομοσχέδιο, λοιπόν, το οποίο θέτει ρυθμίσεις για την αντιμετώπιση εκκρεμοτήτων στο ασφαλιστικό, συνταξιοδοτικό καθεστώς δημοσίων, νομικών προσώπων, Ο.Τ.Α., εργαζομένων στις διοικήσεις υγειονομικών περιφερειών και στα νοσοκομεία, που είχαν ανακύψει στις περιπτώσεις των μετατασσομένων υπαλλήλων, δηλαδή ζητήματα που αν θέλετε έπρεπε να είχαν αντιμετωπιστεί χθες. Είναι αυτονόητα και βέβαια δεν νομίζω να υπάρχει κάποιος από εμάς –ούτε και εμείς- που να μη συμφωνεί σε τέτοιες ρυθμίσεις, σε τέτοιες εκκρεμότητες που έπρεπε να είχαν λυθεί. Συμφωνούμε, γι’ αυτό και στην Επιτροπή το ψηφίσαμε και στη συζήτηση επί των άρθρων θα ψηφίσουμε αυτές τις διατάξεις που αφορούν αυτά τα ζητήματα.
    Το κύριο, όμως, βάρος του νομοσχεδίου καθρεπτίζεται στην οικονομική πολιτική, στην εισοδηματική πολιτική της Κυβέρνησης και στις προτεραιότητες που έχει η Κυβέρνηση. Και οι προτεραιότητες είναι σαφείς. Είναι η ανταγωνιστικότητα της οικονομίας, οι φοροαπαλλαγές, η κατάργηση εισφορών και η εξασφάλιση απλήρωτης εργασίας για τους εργοδότες. Οι προτεραιότητες είναι σαφείς και η δημοσιονομική πειθαρχία πάλι είναι σαφές σε ποιους απευθύνεται. Απευθύνεται στους μισθωτούς, στους συνταξιούχους, στα μόνιμα υποζύγια στα οποία διαχρονικά οι κυβερνήσεις ρίχνουν τα βάρη. 
    Αυτό το νομοσχέδιο, όμως, προχωρά και σε προκλητικά προνόμια, σε εύνοια, θα έλεγα, προς τα ανώτατα διοικητικά στελέχη του δημοσίου με χαριστικές συντάξεις, προχωρά σε εμπαιγμό απέναντι στα Σώματα Ασφαλείας και σε ευεργετικού τύπου ρυθμίσεις, όπου άλλους εξαιρείτε και άλλους εξοντώνετε. Γι’ αυτούς τους λόγους,  λοιπόν, δεν θα ψηφίσουμε το νομοσχέδιο επί της αρχής. Και δεν θα το ψηφίσουμε επί της αρχής, γιατί ακριβώς πιστεύουμε ότι το επιχείρημα που θέτει η Κυβέρνηση είναι ένας πολύ μεγάλος μύθος, δηλαδή, ότι δεν αντέχει η οικονομία να αντιμετωπίσει αυτονόητα ζητήματα που έχουν να κάνουν με τα ζητήματα που αφορούν τη ζωή των εργαζομένων, αυτά που θέτει βεβαίως αυτό το νομοσχέδιο. Οι αντοχές της οικονομίας έχουν ένα ταξικό χαρακτήρα και μόνο. 
    Γιατί δεν είναι ζήτημα, κυρίες και κύριοι Βουλευτές, ότι για το χρόνο που πέρασε μόνο η μείωση από τους φορολογικούς συντελεστές ήταν 2.500.000.000 ευρώ για τους επιχειρηματίες; Εκεί αντέχει η οικονομία να μην παίρνει αυτά τα χρήματα. Επίσης, αντέχει η οικονομία να μην πάρει χρήματα απ’ αυτά που χρωστούν οι επιχειρηματίες στο Ι.Κ.Α. που είναι 3,7 δισεκατομμύρια ευρώ. Μάλιστα, από μια ανάλυση που είχε γίνει, όλα τα αιτήματα μαζί που υπάρχουν εν όψει του κρατικού προϋπολογισμού, όλων των κατηγοριών, όλων των εργαζομένων συγκεντρώνονται σ’ αυτό το ποσό. Το λέω για να καταλάβουμε τι συζητάμε. Άρα, είναι ζήτημα συγκεκριμένων πολιτικών επιλογών και τίποτε περισσότερο. 
    Έρχομαι, λοιπόν, σε ορισμένα ζητήματα -γιατί είναι πάρα πολλά αυτά που αναφέρονται στο νομοσχέδιο για να μπορεί να σταθεί κάποιος σε μια συζήτηση επί της αρχής- σ’ αυτά που νομίζουμε ότι δείχνουν και εκφράζουν ακριβώς αυτήν την ταξικότητα των θεμάτων που έθεσα προηγουμένως. 
    Πρώτο ζήτημα, για τις συντάξεις των πολιτικών υπαλλήλων του δημοσίου,  «τι είχες Γιάννη, τι είχα πάντα!» Το ίδιο νομοσχέδιο συζητούσαμε και πέρυσι σε σχέση με τα επιδόματα εξομάλυνσης. Έρχεται η συζήτηση για το επίδομα εξομάλυνσης, ώστε σε συνδυασμό με την αύξηση των βασικών μισθών των εν ενεργεία δημοσίων υπαλλήλων να προκύψει αύξηση κατά 4% του ποσού της βασικής σύνταξης. 
    Δεύτερο ζήτημα που τίθεται, είναι η ενσωμάτωση στη σύνταξή τους από 1η Ιουλίου του επόμενου έτους του περιβόητου πια επιδόματος των 140 ευρώ και 80 λεπτά σε τέσσερις δόσεις, δηλαδή 35 ευρώ το χρόνο, που αυτό αντιστοιχεί στο 80% των συντάξεων. 
    Το λέμε για άλλη μια φορά, κυρίες και κύριοι Βουλευτές, γιατί το έχουμε ξαναπεί. Αυτή η ιστορία με την επιδοματική πολιτική, η οποία κρατάει εδώ και δεκαετίες, είναι συγκεκριμένη πολιτική επιλογή, ώστε αυτά τα επιδόματα να είναι τα καπέλα τα οποία, όταν φτάσει ο εργαζόμενος στο τελικό στάδιο για τη σύνταξη, να φεύγουν και να μένει γυμνός ο βασικός μισθός. Είναι αυτή η πολιτική η οποία δημιουργεί κατηγοριοποίηση σε όλο το δημόσιο τομέα και δημιουργούνται εντάσεις ανάμεσα στους εργαζόμενους. Και είναι συνειδητή αυτή η επιλογή της Κυβέρνησης, όχι μόνο για τους εργαζόμενους του δημοσίου αλλά και του ιδιωτικού τομέα, ώστε να βλέπουν οι εργαζόμενοι τις επί μέρους μεγάλες αντιθέσεις και να μη βλέπουν την κύρια αντίθεση που υπάρχει στο σύνολο των εργαζομένων του δημόσιου και του ιδιωτικού τομέα απέναντι στην τάξη που πραγματικά τους εκμεταλλεύεται, στην αστική τάξη, στους μονοπωλιακούς ομίλους κ.λπ.. 
    Αλλά για ποιες συντάξεις μιλάμε και για ποια επιδόματα; Η κατώτατη, λοιπόν, σύνταξη είναι 317 ευρώ και δίνει τα 19 ευρώ επίδομα.
      Σας θυμίζω, ότι ακριβώς πέρσι -όταν συζητούσαμε- λέγαμε  ότι η κατώτατη σύνταξη είναι 308 ευρώ και έλεγε τότε η Κυβέρνηση ότι θα δώσει 15 ευρώ. Αλλά 308 και 15 κάνει 323 ευρώ. Η σημερινή, όμως, κατώτατη σύνταξη είναι 317 ευρώ. Και φέρνω αυτό το παράδειγμα για να φανεί χαρακτηριστικά η αξιοπιστία της Κυβέρνησης, όταν συζητάμε για αυτήν την αύξηση του επιδόματος, έστω  και σε αυτά τα λίγα ευρώ. Εννέα ευρώ ήταν, λοιπόν, στην κατώτατη σύνταξη και όχι δεκαπέντε. Και αυτό  βεβαίως αφορά διακόσιες χιλιάδες συνταξιούχους του δημοσίου. Οι συνταξιούχοι ΠΕ με τριάντα πέντε χρόνια υπηρεσίας παίρνουν 1190 ευρώ σύνταξη. Αυτή είναι η κατάσταση. 
      Θα δημιουργήσει τη νέα γενιά των συνταξιούχων. Ποίοι είναι οι βασικοί μισθοί του δημοσίου σήμερα; ΥΕ κατώτατος μισθός 629 ευρώ, ΔΕ 736 ευρώ, ΤΕ 824 ευρώ και ΠΕ 862 ευρώ. Αλλά το ζήτημα δεν είναι  τι μισθό και τι σύνταξη παίρνει ένας δημόσιος ή ένας ιδιωτικός υπάλληλος συνολικά. Δεν είναι το ζήτημα λογιστήριο και μόνο. Το ζήτημα είναι να δούμε ένα συνυπολογισμό όλων των παραγόντων που συνθέτουν αυτό που λέγεται ζωή. Την ακρίβεια που ροκανίζει το εισόδημα και ιδιαίτερα στα είδη πρώτης ανάγκης. Τη συγκράτηση των ελλειμμάτων η Κυβέρνηση τη σφαγιάζει με τις κοινωνικές δαπάνες που επιδρούν ουσιαστικά στα λαϊκά εισοδήματα. Το δανεισμό στις τράπεζες, όπου βουλιάζουν τα λαϊκά νοικοκυριά. Την άμεση, αλλά κυρίως την έμμεση φορολογία που πλήττει πάλι τα χαμηλά εισοδήματα. Άρα μπροστά σε αυτήν τη συνολική κατάσταση πρέπει να δούμε αυτό το νομοσχέδιο και αυτές τις αυξήσεις, που και αυτές καθαυτές η ίδια η Α.Δ.Ε.Δ.Υ. στην ακρόαση φορέων από τους ίδιους τους υπολογισμούς απέδειξε ότι οι μισθοί με 4% αύξηση σημαίνουν ονομαστική μείωση μισθών. 
      Όμως, η Κυβέρνηση σε όλους τους τόνους και όχι μόνο τελευταία, αλλά ιδιαίτερα τις τελευταίες ημέρες, αναφέρει ότι δεν θα αυξηθούν τα όρια, δεν θα μειωθούν οι συντάξεις, θα είναι δικαιότερο το σύστημα αυτό που θα έλθει τα επόμενα χρόνια, όσον αφορά την ίδια, αν θα ξαναείναι Κυβέρνηση κ.λπ.. Αυτό όμως που έχουμε σήμερα -με αυτές τις συντάξεις που έχουμε αυτή τη στιγμή- είναι ότι και έχουν αυξηθεί τα όρια και έχουν  μειωθεί οι συντάξεις και είναι χειρότερο το σύστημα αυτή τη στιγμή. Και είναι σίγουρο ότι θα είναι χειρότερο τα επόμενα χρόνια, γι’ αυτό  κάθε φορά που δίδετε αυτές τις επιβεβαιώσεις, πρέπει να ανησυχεί ακόμα περισσότερο ο κόσμος και να ανασκουμπώνεται, γιατί ακριβώς έρχονται χειρότερα μέτρα.
       Αλλά για να δούμε, στα δεκαέξι χρόνια, μετά το 1990, πώς αποδεικνύεται αυτό; Με τους  νόμους του 1902, του 1990 και του 2000  -84 του ’92- η κυβέρνησή σας δεν ήταν αυτή που πήρε τις πρωτοβουλίες και αύξησε τα  όρια ηλικίας, μείωσε τις συντάξεις και κατηγοριοποίησε τους  υπαλλήλους, σε προ του 1993 και μετά του 1993; Άρα τι συζητάμε, δεν θα αυξηθούν τα όρια, δεν θα μειωθούν οι συντάξεις; Πόσο άλλο να πάνε; Όταν μάλιστα θα δώσετε  κίνητρα για να μένει ο άλλος μέχρι να φθάσει στον τάφο στην εργασία και αντικίνητρα για όποιον φεύγει. Επομένως είναι συγκεκριμένες οι ευθύνες που  υπάρχουν. 
      Εμείς είμαστε σταθεροί και επίμονοι σ' αυτό που λέμε και βγαίνει με βάση τον πλούτο που παράγεται, με βάση την εξέλιξη της επιστήμης της τεχνικής,  με  βάση αυτό που βγάζουν οι εργαζόμενοι. Και λέμε ότι είναι απολύτως ρεαλιστικό σε αυτές τις συνθήκες σήμερα ο βασικός μισθός από ΗΕ να είναι στα 1300 ευρώ, με ανάλογη κλιμάκωση. Λέμε όλα τα επιδόματα να ενσωματωθούν στο βασικό μισθό, εκτός από το οικογενειακό επίδομα, το επίδομα θέσης, για το ανθυγιεινό, διότι βεβαίως ανθυγιεινό δεν υπάρχει στο δημόσιο. Εργασία στα τριάντα χρόνια, χωρίς όριο ηλικίας. Σύνταξη στο 80% του βασικού μισθού.
       Τώρα έρχεται η Κυβέρνηση και λέει για το εφάπαξ –προσπαθεί να κάνει την καλή, ότι έχει κοινωνική ευαισθησία απέναντι στο ΠΑ.ΣΟ.Κ- ότι βάση του υπολογισμού να είναι ο τελευταίος μισθός που κατά τεκμήριο να είναι ο μεγαλύτερος. Η τελευταία χρονιά να υπολογιστεί στην πενταετία, κάτι το οποίο είχε αφαιρεθεί από την προηγούμενη κυβέρνηση και λέει ότι αυτή είναι μία ρύθμιση. Ας πούμε οξύνει τις αμβλείες γωνίες. Γιατί αυτό προσπαθεί, να οξύνει τις αμβλείες γωνίες, να χαμηλώσει τις εντάσεις για να δείξει ότι έχει μεγαλύτερη κοινωνική ευαισθησία. Αλλά τα πράγματα, προ του 1990 ήταν καλύτερα σε σχέση με αυτά τα ζητήματα με τους εργαζόμενους στο δημόσιο τομέα. Η σύνταξή τους συνυπολογιζόταν στο 80% του βασικού μισθού. 
      Η Νέα Δημοκρατία αύξησε το όριο ηλικίας, το πήγε στα εξήντα πέντε χρόνια στις γυναίκες και στους άνδρες και κατήργησε την πενταετή διαφορά. Όταν ήλθε το ΠΑ.ΣΟ.Κ στην κυβέρνηση έβαλε το εφάπαξ στην πενταετία, δεν υπολόγισε την τελευταία χρονιά στην πενταετία και τώρα λέει ότι κάνει κάτι καλό. Αλλά το καλύτερο είναι να παίρνουν οι εργαζόμενοι και το εφάπαξ με βάση τον τελευταίο μισθό. Άρα είναι συγκεκριμένα τα πράγματα. Η κατάσταση σήμερα είναι χειρότερη  απ’ ότι ήταν χθες και ετοιμάζετε νέα χειρότερα μέτρα για αύριο. 
     Σας λέω και το εξής: Στη ρύθμιση που κάνετε για την ενσωμάτωση του επιδόματος στο βασικό μισθό, εμείς μπορεί να έχουμε μία διαφορετική αντίληψη για τα πράγματα, θα ψηφίζαμε, όμως, αυτό το άρθρο που λέει να ενσωματωθούν στο βασικό μισθό τα 140,80 ευρώ. 
     Εμείς, κυρίες και κύριοι Βουλευτές, δεν υποτιμάμε ούτε 1 ευρώ παραπάνω και δεν λέμε να μη δοθεί -σε καμία περίπτωση- επειδή διαφωνούμε σε ορισμένα ζητήματα –το έχει ανάγκη ο εργαζόμενος και το 1 ευρώ- αλλά εδώ πρόκειται περί κοροϊδίας. Ενσωματώστε, λοιπόν, τα 140,80 ευρώ από 1-1-2007 και εμείς θα ψηφίσουμε αυτό το άρθρο. Έτσι, όμως, όπως το έχετε είναι και επισφαλές, γιατί αύριο μπορεί να το κόψετε εσείς λόγω δημοσιονομικών προβλημάτων. Το ίδιο δεν είχε κάνει και η προηγούμενη κυβέρνηση σε σχέση με τα επιδόματα;
     Δεύτερο ζήτημα. Υπάρχει προκλητική εύνοια στα ανώτερα διοικητικά στελέχη του δημοσίου. Μάλιστα είναι εντυπωσιακό το ότι ο εισηγητής από το ΠΑ.ΣΟ.Κ. δεν το θεώρησε ιδιαίτερο, από τις δύο-τρεις αναφορές που έκανε. Είναι συγκεκριμένη η τακτική. Δεν κάνει ιδιαίτερη κριτική το ΠΑ.ΣΟ.Κ. σε αυτό γιατί ακριβώς έκανε το ίδιο πράγμα και η προηγούμενη κυβέρνηση, να θεμελιώνει σύνταξη του γενικού γραμματέα χωρίς να συμπληρώνει τα τρία χρόνια και να δημιουργούνται διάφορα τερτίπια με συγκεκριμένους νόμους. Βεβαίως και τα επαναφέρει σκοπίμως η Κυβέρνηση μέσα από την αιτιολογική έκθεση. Δηλαδή έχουμε θεμελίωση δικαιώματος σύνταξης του γενικού γραμματέα, αρκεί κάποιος να κάτσει στη θέση του γενικού γραμματέα για μία ώρα. Και του γενικού διευθυντή, του αναπληρωτή γενικού διευθυντή, έχει θεμελιώσει σύνταξη με αυτήν τη θέση. 
     Να φέρω ένα παράδειγμα για να μας καταλάβει και ο κόσμος, όποιος μας ακούει. Αυτό σημαίνει ότι δίνετε μποναμά στους γενικούς γραμματείς, στα ανώτατα διοικητικά στελέχη, σε όλους αυτούς τους δημοσίους υπαλλήλους, όσο παίρνει ένας δημόσιος υπάλληλος για τριάντα και πάνω χρόνια δουλειάς στο δημόσιο σε κατηγορία ΠΕ. Αυτός είναι ο παραπάνω μποναμάς. Και μιλάμε για βασικούς μισθούς, του γενικού διευθυντή, 3.951 ευρώ, 2.833 ευρώ κ.λπ.. Εμείς πιστεύουμε ότι είναι εντελώς προκλητικό και ότι αυτό πρέπει να το αποσύρετε.
     Το συμπέρασμα είναι ότι για τα ανώτατα διοικητικά στελέχη δεν υπάρχουν τα δικά μας και τα δικά σας παιδιά. Εδώ είναι συγκεκριμένη πολιτική επιλογή και γι’ αυτό εμείς λέμε ότι για να αποφεύγεται και εξ αντικειμένου να δημιουργείται αυτή η κατάσταση ομηρίας, χειραγώγησης, να μην υπολογίζονται οι αποδοχές της θέσης στις συντάξεις σε κάθε περίπτωση και για τους εν ενεργεία και για εκείνους που έχουν διατελέσει και έχουν επανέλθει. 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
     Τρίτο ζήτημα για τα Σώματα Ασφαλείας. Όχι μόνο δεν υλοποιείτε παλαιές και νέες υποσχέσεις, που στη συζήτηση επί των άρθρων θα είμαι πολύ αναλυτική, αλλά προχωρούμε χειρότερα για τους εργαζόμενους, ιδιαίτερα μετά το 1993, ιδιαίτερα στο άρθρο 4, παράγραφος 12. Δηλαδή τι κάνετε αυτήν τη στιγμή; Φέρνετε ένα μέτρο στο οποίο θέλετε να ξεχνάτε ότι η πενταετία αυτή είναι δεδουλευμένη από τους εργαζόμενους αυτούς. Δεν την έχουν πληρωθεί και το μόνο που ζητούσαν ήταν η αναγνώρισή τους, η επέκτασή τους και σε αυτούς που εισήλθαν στα Σώματα Ασφαλείας μετά το 1993, όπως ισχύει γι’ αυτούς που δούλευαν πριν το 1993. Οι εργαζόμενοι σε αυτόν το χώρο δουλεύουν έξι και επτά ημέρες την εβδομάδα και παίρνουν μικρή αποζημίωση μόνο για την έκτη ημέρα. Η Κυβέρνηση, λοιπόν, τι κάνει αυτή τη στιγμή; Θέλει να επιβάλει εισφορές για εργασία που προσφέρθηκε και δεν πληρώθηκε. 
     Όλα αυτά τα επικοινωνιακά τεχνάσματα που έγιναν από την Κυβέρνηση ήταν ένα στημένο πολιτικό παιγνίδι με τον Υπουργό και τα παράπονα απέναντι στον Υπουργό Εθνικής Οικονομίας, ότι θα παραιτηθεί αν δεν λυθούν τα ζητήματα. Ποιο ζήτημα λύθηκε; Ότι μετά το 2009 θα κοστίζει όλο αυτό το επικοινωνιακό πολιτικό παιγνίδι 10 ευρώ. Πρέπει να βγάλουν τα συμπεράσματά τους τα Σώματα Ασφαλείας. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Με την κατανόησή σας, κύριε Πρόεδρε, συντομεύω. 
     Τέταρτο ζήτημα για τις ευεργετικές ρυθμίσεις. Εδώ επεκτείνετε τις διατάξεις προσαύξησης της σύνταξης των στρατιωτικών και στα άλλα Σώματα Ασφαλείας που δουλεύουν στις συγκεκριμένες συνθήκες μεγάλης επικινδυνότητας, καταστροφή εκρηκτικών μηχανισμών, αυτοσχέδιων βομβών, σε υπηρεσίες εκκαθάρισης ναρκοπεδίων ή ναρκαλιείας και εμείς συμφωνούμε. Σωστά κάνετε. Αλλά εδώ τι συμβαίνει; Όχι μόνο αδικία αλλά και κάτι παραπάνω. Εξαιρείται το πολιτικό προσωπικό των Υπουργείων Άμυνας και Δημόσιας Τάξης που δρουν στις ίδιες μονάδες, με τα ίδια καθήκοντα και εκτίθενται στους ίδιους κινδύνους. Εγώ σας ζητώ μέχρι το κλείσιμο της ολομέλειας  -έχετε όχι μόνο πολιτική αλλά και ηθική υποχρέωση- αυτό να το περάσετε.  
     Υπάρχουν και άλλα ζητήματα για τους πολυτέκνους. Στην ουσία δεν είναι ευεργετικά τα μέτρα, αλλά εξοντωτικά. Θα μου δοθεί η ευκαιρία στην κατ’ άρθρον συζήτηση να αναφερθώ. 
    Θέλω να κάνω μια εξαιρετικά σύντομη αναφορά για δυο- τρεις τροπολογίες.
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, παρακαλώ. 
    ΕΛΠΙΔΑ ΠΑΝΤΕΛΑΚΗ: Ευχαρίστως, κύριε Πρόεδρε. 
    Έρχεται μια τροπολογία για την Εκκλησία. Παρέχει τη δυνατότητα στην Εκκλησία –βεβαίως είχε ξεκινήσει αυτή η ιστορία και συνεχίζεται- να συνάπτει προγραμματικές συμβάσεις για επιχειρηματική δραστηριότητα κ.λπ. Επιτέλους έλεος. Η Εκκλησία προκαλεί και με τις τουριστικές δραστηριότητές της και στο Βόλο και το Ρέθυμνο και της δίνετε αυτήν τη δυνατότητα. Δεν νομίζουμε ότι μπορεί να είναι αυτή η αποστολή της Εκκλησίας και μάλιστα να εξασφαλίζει η Κυβέρνηση στην Εκκλησία χρηματοδότηση από το πρόγραμμα δημοσίων επενδύσεων και από τα κοινοτικά κονδύλια. 
    Στο δεύτερο ζήτημα της τροπολογίας που φέρνει για τη φορολόγηση των αποθεματικών εδώ μ’ αυτήν τη ρύθμιση κάνετε άλλη μια χαριστική ρύθμιση για τις τράπεζες και στην ουσία ακριβώς για να μην τις φορολογήσετε με συντελεστή 35% προτείνετε αυτήν τη ρύθμιση. Και στη συνέχεια τα αποθεματικά αυτά μπορούν να διανεμηθούν ή να κεφαλοποιηθούν. 
    Ευχαριστώ για τη δική σας κατανόηση και του Σώματος.
    ΠΡΟΕΔΡΕΥΩΝ (Σωτήρης Χατζηγάκης): Ναι αλλά αδικώ τους άλλους, κυρία Παντελάκη. Ολοκληρώστε, παρακαλώ.
    ΕΛΠΙΔΑ ΠΑΝΤΕΛΑΚΗ: Ήρθε εμπρόθεσμη τροπολογία από Βουλευτές του ΠΑ.ΣΟ.Κ. για τους συμβασιούχους η οποία απαντά μόνο στο θέμα της καταβολής των δεδουλευμένων για την ασφαλιστική τους κάλυψη. Εγώ θα έλεγα ας βγάλουν συμπεράσματα οι συμβασιούχοι για τις ευθύνες που έχει η προηγούμενη κυβέρνηση που δημιούργησε το πρόβλημα αλλά και το πώς το αντιμετώπισε η σημερινή Κυβέρνηση. Και είναι ανάγκη να βγουν συμπεράσματα. Γιατί αυτή τη στιγμή δεν υπάρχει άλλο πολιτικό κόμμα εκτός από μας που να λέει ότι πρέπει να υπάρξει πολιτική λύση του προβλήματος και χωρίς όρους και προϋποθέσεις αυτοί οι άνθρωποι να έχουν σταθερή και μόνιμη εργασία. Γιατί ακριβώς εκεί ψηφίζει και το ΠΑ.ΣΟ.Κ. και η Νέα Δημοκρατία με βάση την Αναθεώρηση του Συντάγματος το άρθρο 13, παράγραφος 8, η οποία δεν μετατρέπει τις συμβάσεις ορισμένου χρόνου σε αορίστου. Όλα τα άλλα είναι μύθοι. Και ο καθένας νομίζω και γι’ αυτό το ζήτημα πρέπει να πάρει τις ευθύνες του σ’ αυτόν τον κόσμο. 
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη. Αν και με την ανοχή που σας δείχνω θα με εγκαλέσουν οι συνάδελφοι για φιλοκομμουνιστική απόκλιση! 
    Ορίστε, κύριε Δραγασάκη.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Δεν είναι μομφή αυτό.
    ΠΡΟΕΔΡΕΥΩΝ (Σωτήρης Χατζηγάκης): Δεν είπα ότι είναι μομφή αλλά είναι ιδεολογική τοποθέτηση και δεν μου επιτρέπεται. 
    ΑΝΔΡΕΑΣ ΜΑΚΡΥΠΙΔΗΣ: …(δεν ακούστηκε)
    ΠΡΟΕΔΡΕΥΩΝ (Σωτήρης Χατζηγάκης): Τότε να με διαβάζουν και να μπορούν να ερμηνεύουν καλύτερα τα πράγματα. 
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, πριν μπω στο νομοσχέδιο θα αρχίσω με κάποιους αιφνιδιασμούς που είχαμε απόψε παρ’ όλο ότι είναι επί μέρους θέματα. Και αυτό γιατί δεν τους περιμέναμε τους αιφνιδιασμούς. Αναφέρομαι στο θέμα της δυνατότητας συνταξιοδότησης αναπήρων Βουλευτών σε δυο χρόνια. Το θέμα αυτό πράγματι ήρθε στην επιτροπή αλλά, κύριοι συνάδελφοι, δεν συμφωνήσαμε όλοι. Διότι άκουσα εδώ ότι όλοι συμφωνήσαμε. Εγώ κατέθεσα διαφωνία στο  θέμα αυτό. Και καλώ και τώρα τα κόμματα να ξαναδούν το θέμα. Εδώ δεν πρόκειται για ευαισθησία για τους αναπήρους αλλά πρόκειται για σεβασμό στα προβλήματα των αναπήρων. 
    Ποιο είναι το θέμα; Το θέμα όπως μας το εξέθεσε και η συνάδελφός μας αλλά και ο εκπρόσωπος της Συνομοσπονδίας –αν θυμάμαι καλά τον τίτλο- Αναπήρων, ο κ. Βαρδακαστάνης, το πρόβλημα που θέτουν οι ανάπηροι είναι η δυσκολία τους να εμπλακούν στα κοινά, να υπηρετήσουν τα κοινά, να εκλεγούν δημοτικοί σύμβουλοι, δήμαρχοι, Βουλευτές. Αυτό το θέμα μας έθεσε. Είναι απάντηση στο πρόβλημα αυτό το να δίνουμε δικαίωμα σύνταξης σε δυο χρόνια; 
    ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας Θράκης): …(δεν ακούστηκε)
    ΙΩΑΝΝΗΣ ΔΡΑΓΑΣΑΚΗΣ: Να μην το λέμε. Να μη λέτε το ένα, να μη λέμε το άλλο και τελικά διαμορφώνεται αυτή η εικόνα που ζούμε, κυρίες και κύριοι συνάδελφοι, για το πολιτικό σύστημα. 
    ΠΡΟΕΔΡΕΥΩΝ (Σωτήρης Χατζηγάκης): Συνεχίστε, παρακαλώ. 
    ΙΩΑΝΝΗΣ ΔΡΑΓΑΣΑΚΗΣ: Εμείς, λοιπόν, λέμε ευχαρίστως να συζητήσουμε μέτρα πρακτικά που να υποβοηθούν, πρώτον, όλους τους αναπήρους να συμμετέχουν στα κοινά. Να συζητήσουμε μέτρα συγκεκριμένα, ειδικότερα για ανάπηρους οι οποίοι προσπαθούν να μπουν ή έχουν μπει στη Βουλή. Να εξασφαλίσουμε ακόμα και διπλάσιο μισθό, λέω εγώ, για να μπορεί ο ανάπηρος να έχει βοηθό, να έχει συνοδό, να έχει τα τεχνικά μέσα. Αλλά το θέμα της θεμελίωσης ισόβιας σύνταξης δεν νομίζω ότι βοηθάει προς αυτή την κατεύθυνση. 
      Εν πάση περιπτώσει, να πω και κάτι άλλο, ιδίως για τα μεγάλα κόμματα. Τόσες δυνατότητες έχετε με τους Βουλευτές Επικρατείας. Αν θέλετε να βοηθήσετε τους ανάπηρους, βάλτε στο ψηφοδέλτιο Επικρατείας και εκλέξτε και έναν και δύο και τρεις ανάπηρους και να κάτσουν και τέσσερα χρόνια και να μη χρειάζονται αυτού του είδους οι διατάξεις.
      Και, εν πάση περιπτώσει, να πω και το τελευταίο, που και αυτό το είπα στην Επιτροπή. Τέτοια θέματα καλό είναι, πριν να έρθουν με τη μορφή νομοσχεδίου, να συζητούνται σε κάποιο όργανο της Βουλής συμβουλευτικά -εδώ θα παρθεί η απόφαση- είτε στη Διάσκεψη των Προέδρων είτε στην Επιτροπή Προϋπολογισμού της Βουλής είτε στην Επιτροπή Δεοντολογίας, κάπου. Να γίνεται μία ανταλλαγή απόψεων, να ωριμάζει μία λύση, να λαμβάνονται υπ’ όψιν όλες οι πιθανές εκδοχές και μετά να έρχεται για ρύθμιση. Διαφορετικά, τι κάνουμε τώρα εδώ; Δηλαδή, εσείς είστε υπέρ των αναπήρων και εμείς είμαστε λιγότερο ευαίσθητοι στο πρόβλημα αυτό; Γι’ αυτό το θέτω.
      Ο δεύτερος αιφνιδιασμός αφορά τη δυνατότητα που δίνει μία τροπολογία στην Εκκλησία, σε ιδρύματα της Εκκλησίας, σε μη κυβερνητικές οργανώσεις της Εκκλησίας να διαχειρίζονται δημόσιους πόρους είτε από το πρόγραμμα δημοσίων επενδύσεων είτε από το Κοινοτικό Πλαίσιο Στήριξης μέσω προγραμματικών συμβάσεων. Και αυτό είναι ένα πολύ σοβαρό θέμα. Γιατί έρχεται με τέτοιον αιφνιδιαστικό τρόπο; Και είναι σοβαρό, γιατί το μέτρο αυτό έρχεται, αφότου η Βουλή με τη δική σας ψήφο, κυρίες και κύριοι συνάδελφοι, απάλλαξε την Εκκλησία από κάθε οικονομική υποχρέωση. Γνωρίζετε ότι με νόμο του 1945 υπήρχε μία συμφωνία, ότι το κράτος πληρώνει τους μισθούς των μητροπολιτών και των κληρικών και η Εκκλησία πληρώνει μέρος των εισφορών της, ένα κομμάτι από το παγκάρι στο κράτος. Έσπασε αυτή η συμφωνία και μετά με διαδοχικές ρυθμίσεις απαλλάσσεται η Εκκλησία από κάθε φορολογική υποχρέωση ακόμα και για εμπορικής φύσης δραστηριότητες.
      Αφού, λοιπόν, έγιναν όλα αυτά, έρχεται τώρα η ρύθμιση να κάνει η Εκκλησία κοινωφελές έργο όχι με τους δικούς της πόρους – όπου και βεβαίως όχι μόνο αντίρρηση δεν έχει κανείς, αλλά θέλουμε και να βοηθήσουμε σε αυτήν την κατεύθυνση- αλλά να κάνει μνημόσυνα με ξένα κόλλυβα. Περί αυτού πρόκειται.
      Και επειδή ορισμένοι ίσως δεν έχετε αντιληφθεί ακόμη τη σημασία του θέματος, να προσθέσω και το εξής. Γνωρίζετε πολύ καλά ότι, αν και ο καταστατικός χάρτης της Εκκλησίας από το 1977 προέβλεπε διαχειριστικούς ελέγχους, μέχρι και πρόσφατα διαχειριστικοί έλεγχοι δεν εγίνοντο.
      Και ένα τελευταίο. Κατέθεσα προσωπικά ερώτηση στον κ. Αλογοσκούφη το 2005, με την οποία ρωτούσα να ενημερώσει τη Βουλή για τις χρηματοδοτήσεις που έχουν λάβει ιδρύματα της Εκκλησίας από τον κρατικό προϋπολογισμό, από το Γ’ Κοινοτικό Πλαίσιο Στήριξης, από το Υπουργείο Εξωτερικών κ.λπ.. Ο κ. Αλογοσκούφης –και θέλω να το πω- μου έχει απαντήσει σε όλες σχεδόν τις ερωτήσεις που έχω καταθέσει εκτός απ’ αυτήν. 
      Να καταλήξω κάπου. Αν επιμένει η Κυβέρνηση, ας βάλει όρους: Πρώτον,  το ίδρυμα που ζητά χρηματοδότηση, που ζητά προγραμματική συμφωνία, να έχει υποστεί επιτυχώς τον τακτικό διαχειριστικό έλεγχο. Δεύτερον, όλες οι προγραμματικές συμφωνίες να τηρούνται σε μητρώο ενός Υπουργείου –διαλέξτε ένα Υπουργείο- και να καταχωρούνται κάθε χρόνο στην εισήγηση του προϋπολογισμού σε παράρτημα. Αυτές οι προγραμματικές συμφωνίες υπογράφτηκαν, αυτό το αντικείμενο έχουν, αυτό το ποσό έχουν. Τρίτον, προβλέψτε και κάποιο σύστημα δημόσιας λογοδοσίας, για να προστατεύσετε τους εαυτούς και την Εκκλησία.
      Και έρχομαι στο καθαυτό νομοσχέδιο Το νομοσχέδιο που συζητούμε σήμερα υλοποιεί την εισοδηματική πολιτική της Κυβέρνησης σε ό,τι αφορά τους πολιτικούς συνταξιούχους του δημοσίου. Αυτό είναι το θέμα του. Τα μέσα ενημέρωσης έδειξαν ενδιαφέρον –δικαιολογημένα θα πει κανείς- σε ορισμένες κραυγαλέες φωτογραφικές διατάξεις, όπως είναι η ρύθμιση για τους γενικούς διευθυντές, για τους γενικούς γραμματείς και ορισμένα άλλα θέματα. Κατά την άποψή μου, αυτά είναι απαράδεκτα, αλλά προβληματικός είναι ο πυρήνας του νομοσχεδίου, το καθαυτό δηλαδή αντικείμενό του, διότι εδώ αναδεικνύεται μία κατάσταση, την οποία δεν δημιούργησε μεν αυτή η Κυβέρνηση, αλλά την παρέλαβε και τη συνεχίζει, μία κατάσταση που αφορά συνολικά τη λειτουργία της Δημόσιας Διοίκησης, η οποία δεν αφήνει καμία αισιοδοξία για τις προοπτικές και το μέλλον σε ό,τι αφορά και τη ζωή των εργαζομένων –εννοώ τις αποδοχές τους- αλλά και σε ό,τι αφορά την ίδια την ποιότητα της Δημόσιας Διοίκησης.
      Σε τμήματα της κοινωνίας υπάρχει έτσι μία θολή εικόνα ότι επειδή υπάρχει η μονιμότητα –σε ορισμένους βέβαια υπάρχει- οι δημόσιοι υπάλληλοι είναι κάπως ένα προνομοιούχο στρώμα. Δυστυχώς η πραγματικότητα είναι διαφορετική, για να μην πω η αντίθετη. Οι μισθοί στη Δημόσια Διοίκηση είναι χαμηλοί και το χειρότερο αυξάνουν με ρυθμούς που δεν καλύπτουν ούτε την αύξηση του πληθωρισμού. 
      Όπως γνωρίζετε και όπως ακούσαμε στη Διαρκή Επιτροπή που συζητήσαμε το νομοσχέδιο, στη Δημόσια Διοίκηση ο βασικός μισθός κατά κανόνα είναι γύρω στο 60% και το 40% είναι επιδόματα. Όταν, λοιπόν, δίνεται αύξηση όπως δίνεται φέτος 3,5%, αυτό αφορά το βασικό μισθό και όχι τις συνολικές αποδοχές, διότι δεν αφορά η αύξηση τα επιδόματα. Αυτό σημαίνει ότι η πραγματική αύξηση είναι κάτω από το 2,5%, ‘άρα είναι κάτω από τον πληθωρισμό. Το χειρότερο είναι ότι εδώ και χρόνια εφαρμόζεται μία αποσπασματική, επιδοματική πολιτική. Υπάρχει πλήθος επιδομάτων με αποτέλεσμα να δημιουργούνται άνισες καταστάσεις από Υπουργείο σε Υπουργείο, ακόμα και εντός του κάθε Υπουργείου από κλάδο σε κλάδο. 
      Αυτή τη στιγμή που μιλούμε, κυρίες και κύριοι συνάδελφοι, υπάρχουν δέκα χιλιάδες αιτήσεις στο Υπουργείο Οικονομικών. Γιατί; Διότι καλώς ή κακώς υπάρχουν αυξημένα επιδόματα. Με τον τρόπο αυτόν δεν μπορεί να συγκροτηθεί Δημόσια Διοίκηση, δεν μπορεί να στελεχωθεί ορθολογικά μία υπηρεσία, δεν μπορεί να γίνει ορθολογική διαχείριση και κατανομή του προσωπικού. Όλα αυτά οδηγούν σε μία χαώδη κατάσταση. 
      Επομένως οι πολίτες που ταλαιπωρούνται συχνά σε κάθε επαφή τους με τη Δημόσια Διοίκηση πρέπει να γνωρίζουν ότι πίσω από την ταλαιπωρία τους μπορεί να βρίσκεται καμία φορά και ανθρώπινο λάθος ή οκνηρία. Κατά κανόνα όμως πίσω από την ταλαιπωρία που ζουν βρίσκονται πολιτικές οι οποίες υποβαθμίζουν και τη διοίκηση και τη ζωή των δημοσίων υπαλλήλων, άρα και την εξυπηρέτηση των πολιτών. 
      Αυτή η άναρχη κατάσταση οδηγεί συχνά σε δικαστικές αποφάσεις, διότι βγαίνει ένα επίδομα υπέρ κάποιων, δεν δίνεται στους υπόλοιπους, αρχίζουν δικαστήρια κ.λπ., που και αυτό κάθε άλλο παρά συντείνει στο να υπάρξει μία διοίκηση που να μπορεί να παρέχει υπηρεσίες ποιοτικές με την ταχύτητα που χρειάζεται και με την επάρκεια στους πολίτες. 
      Ποια ήταν και ποια είναι η λύση σε αυτό το πρόβλημα. Τη λύση την είχε ονομάσει η Κυβέρνηση της Νέας Δημοκρατίας πρίν από τις εκλογές και αμέσως μετά δια στόματος του Πρωθυπουργού. Η λύση σε όλο αυτό το πρόβλημα είναι ένα νέο ενιαίο μισθολόγιο. Δεν υπάρχει άλλη διέξοδος. Κάθε τι που γίνεται πολλαπλασιάζει τους γρίφους, κάνει πιο περίπλοκο αυτόν το λαβύρινθο, κάνει πιο χαοτική και αναποτελεσματική την όλη κατάσταση. Ένα ενιαίο μισθολόγιο, το οποίο θα εξασφαλίσει μία αύξηση των αποδοχών, των κατώτερων ειδικά, θα εξασφαλίσει ενσωμάτωση επιδομάτων, όπου το ποια επιδόματα πρέπει να ενσωματωθούν και ποια όχι είναι θέμα διαλόγου και συζήτησης. Θα θεσπίσει μέτρα και κριτήρια για τις μετατάξεις και επομένως με όλα αυτά να μπορέσουμε να πάμε σε μία κατάσταση που και η αξιοπρέπεια των υπαλλήλων να αναστηλωθεί αλλά και η λειτουργία της Δημόσιας Διοίκησης, μαζί βεβαίως και με πολλά άλλα μέτρα, να μπορέσει να φτάσει στο αναγκαίο επίπεδο. Αντί για αυτά η Κυβέρνηση ανακόλουθη με τις υποσχέσεις της αναπαράγει το σύστημα, το συντηρεί, το κάνει πιο περίπλοκο όπως είπα και πιο προκλητικές τις ανισότητες μέσω φωτογραφικών διατάξεων με πελατειακή και ρουσφετολογική λογική. 
      Χαίρομαι που έστω και κάποιοι συνάδελφοι, ακόμα και από τη Νέα Δημοκρατία, σημείωσαν τέτοιου τύπου φωτογραφικές διατάξεις.
      Θα ολοκληρώσω με ορισμένα πιο συγκεκριμένα θέματα.
      Το πρώτο αφορά τους συνταξιούχους. Εδώ έχουμε το περιβόητο επίδομα των συνταξιούχων, το οποίο θεσπίστηκε σε 176 ευρώ το 2002. Και έχει ενδιαφέρον να μάθει ο κόσμος, που δεν έχει σχέση με το δημόσιο, τον εμπαιγμό που πολλές φορές γίνεται. Η πρώτη δόση δόθηκε προεκλογικά, πριν τις εκλογές του 2004. Καταργείται στη συνέχεια το επίδομα με τον 3234 και τώρα επανέρχεται, μετά από τόσα χρόνια, για να δοθεί σε πέντε δόσεις. Και ο Πρόεδρος της Ομοσπονδίας Συνταξιούχων στην Επιτροπή της Βουλής μας είπε «και να δούμε ποιοι θα ζουν μέχρι τότε, για να το πάρουν». Αυτή είναι η κατάσταση. 
      Ποιο είναι το αίτημα; Να μειωθούν έστω η δόση και ο χρόνος. Αυτό ζητάνε οι άνθρωποι. Τους κορόιδεψε το σύστημα όλα αυτά τα χρόνια και φτάνουμε σε αυτό το σημείο τώρα και ακούω επαίνους και θριαμβολογίες ότι εδώ γίνεται κάτι σημαντικό. 
      Θα ήθελα, κύριε Πρόεδρε, να καταθέσω για τα Πρακτικά της Βουλής κάποια στοιχεία, τα οποία έχουμε καταντήσει να είναι απόρρητα. Έχουμε ζητήσει επανειλημμένα έναν πίνακα που να μας δείχνει πόσοι είναι οι συνταξιούχοι και τι σύνταξη παίρνουν. Απόρρητα τα στοιχεία.
      Καταθέτω, λοιπόν, αυτόν τον πίνακα, που βρήκα, ο οποίος δείχνει –μέχρι να μας φέρει η Κυβέρνηση τον επίσημο- ότι σχεδόν το 30% των συνταξιούχων παίρνει σύνταξη 500 ευρώ και κάτω. Πεντακόσια ευρώ και κάτω! Γι’ αυτούς μιλάμε.
      (Στο σημείο αυτό ο Βουλευτής κ. Ιωάννης Δραγασάκης                        καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Την ανοχή σας για λίγο, κύριε Πρόεδρε. Δεν θα επεκταθώ. Επιγραμματικά θα πω δύο, τρία πράγματα. Θα τα πούμε και αύριο.
      Αστυνομικοί, πυροσβέστες και λιμενικοί. Το κύριο πρόβλημα εδώ έμεινε ανοικτό. Το κύριο πρόβλημα είναι η πενταετία, η οποία δεν είναι πλασματική. Οι άνθρωποι αυτοί δουλεύουν Σαββατοκύριακα, δεν έχουν ρεπό, δεν είναι σε βαριά και ανθυγιεινά. Και έναντι αυτού του γεγονότος οι ίδιες οι κυβερνήσεις τους είχαν δώσει μία πενταετία, για να θεμελιώσουν δικαίωμα σύνταξης, χωρίς αμοιβή. Και ισχύει αυτή η πενταετία για όσους προσλήφθηκαν μέχρι το 1992. Τι ποιο λογικό από το να επεκταθεί αυτό το αίτημα;
      Η λύση, λοιπόν, δεν είναι να αποσυρθεί η διάταξη. Η λύση είναι να ψηφιστεί η διάταξη, αλλά αυτή η πενταετία να ισχύει, όπως και για τους προσληφθέντες πριν από το 1992. Να μην έχουμε μέσα στο ίδιο σώμα δύο ταχύτητες… κ.λπ.
      Επίσης –δεν είναι εδώ ο Υπουργός- υπάρχουν είκοσι ναρκαλιευτές. Το τι δουλειά κάνει ο ναρκαλιευτής, δεν χρειάζεται να το εξηγήσω. Οι άνθρωποι ζητούν εξομοίωση με τους στρατιωτικούς, σε κάποιες ρυθμίσεις, που περιλαμβάνει εδώ το νομοσχέδιο. Είναι τόσο δύσκολο να υλοποιηθεί αυτό το αίτημα; 
      Υπάρχουν και οι τακτικοί υπάλληλοι σε Μονάδες Κοινωνικής Φροντίδας, οι οποίοι ζητούν το αυτονόητο: Αφού είναι τακτικοί, μόνιμοι υπάλληλοι, να υπάγονται στην κοινωνική ασφάλιση του δημοσίου.
      Έχω καταθέσει και μία τροπολογία. Ελπίζω αύριο, κατά την κατ’ άρθρο συζήτηση, να μπορέσουμε να επεκταθούμε περισσότερο.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Δραγασάκη.
      Κυρίες και κύριοι συνάδελφοι, εισερχόμαστε στον κατάλογο των ομιλητών.
      Ο κ. Ηλίας Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Σας ευχαριστώ πολύ, κύριε Πρόεδρε.
      Αγαπητοί συνάδελφοι, είναι γνωστό ότι ο Πρωθυπουργός της χώρας κάθε χρονιά από το Βήμα της Διεθνούς Έκθεσης Θεσσαλονίκης μας δίνει τον πολιτικό βηματισμό. 
      Εγώ προσωπικά την πρώτη χρονιά που ο κ. Καραμανλής βρέθηκε στη Θεσσαλονίκη διάβασα την ομιλία του που είχε έναν τίτλο, με μία λέξη: «Μεταρρυθμίσεις». Τη δεύτερη χρονιά αντίστοιχα είχε τον τίτλο: «Ελληνική περιφέρεια». Την τελευταία χρονιά, φέτος δηλαδή, πάλι από τη Διεθνή Έκθεση Θεσσαλονίκης, ο Πρωθυπουργός της χώρας μίλησε και είπε τη φράση «Μπήκε το νερό στο αυλάκι», συνδέοντας αυτήν τη φράση με την αποφασιστικότητα, τη σταθερότητα και τις μεταρρυθμίσεις, για μία ακόμη φορά, δηλαδή το 80% των χρημάτων θα πάει στην ελληνική περιφέρεια, η βοήθεια που της πρέπει και της ανήκει.
      Αγαπητοί συνάδελφοι, αυτό είχε και αποτέλεσμα. Επιτρέψτε μου να σας πω ότι την προηγούμενη εβδομάδα η ελληνική οικονομία με τη βούλα και τη σφραγίδα της Ευρωπαϊκής Ένωσης πήρε φύλλο πορείας για να βγει από την επιτήρηση. 
      Επίσης, σήμερα, η Κυβέρνηση κατέθεσε τον προϋπολογισμό της χώρας, με στόχους το δημοσιονομικό νοικοκύρεμα, πάλι τη σταθερότητα, χωρίς παροχές –για να μην παρεξηγηθούμε- πέρα από αυτά που είπαμε ως προεκλογικές δεσμεύσεις από τη μια μεριά και τις στοχευμένες, δηλαδή σε κοινωνικές ομάδες που έχουν ανάγκη τα χρήματα από την άλλη.
      Αγαπητοί συνάδελφοι, επίσης σήμερα η Εθνική Στατιστική Υπηρεσία της χώρας μας έδωσε και ένα νούμερο, το 4,3% για την αύξηση του Α.Ε.Π. της χώρας μέσα από κατανάλωση, επενδύσεις και εξαγωγές, δηλαδή με μόνιμα χαρακτηριστικά ανάπτυξης, όπου ενώ η πρόβλεψή μας στον προϋπολογισμό πέρυσι ήταν 3,8% και πάλι 3,8% για φέτος, το πρώτο εξάμηνο ήταν 4,1% και 4,3% το τρίτο τρίμηνο. Αυτό σημαίνει ότι «μπήκε το νερό στο αυλάκι» με τη βούλα και τη σφραγίδα, επαναλαμβάνω, της ΕUROSTAT.
      Αγαπητοί συνάδελφοι, γιατί το λέω τώρα αυτό; Θα το συνδέσω και με το σχέδιο νόμου, που συζητάμε. Εγώ λυπάμαι πολλές φορές που, ως ακροατής ή ως συνομιλητής των Βουλευτών του ΠΑ.ΣΟ.Κ., θυμάμαι να προβλέπουν σε πολλές επιτροπές, στην Ολομέλεια, παντού, να ελπίζουν, να υπολογίζουν ότι ερχόταν τρίτος χρόνος επιτήρησης. Στη συνέχεια θα έρχονταν και θα μας έλεγαν στην Αίθουσα: «Εμείς σας λέγαμε ότι πρέπει να κάνετε αυτό, εκείνο, το άλλο, όμως δεν μας ακούγατε». Εδώ, όμως, είναι και το πολιτικό δράμα του ΠΑ.ΣΟ.Κ. και το λάθος και η μη δικαίωση του τομέα της οικονομίας του ΠΑ.ΣΟ.Κ., γιατί έφτασαν στο σημείο να παρασύρουν ακόμα και τον κ. Παπανδρέου, τον Αρχηγό τους, προς λάθος κατεύθυνση, σε λάθος πολιτική τοποθέτηση. 
      Και βεβαίως, αγαπητοί συνάδελφοι, ούτε τα πρόστιμα ήρθαν ούτε οι ποινές επιβλήθηκαν ούτε οι σεισμοί ούτε οι λιμοί και οι καταποντισμοί στην οικονομία που κάποιοι των εκδοτικών συγκροτημάτων προέβλεπαν και βεβαίως ούτε νέα επιτήρηση ήρθε, αλλά δεν ήρθε και η ύφεση. 
      Αγαπητοί συνάδελφοι, αυτό το νοικοκύρεμα αποδίδει. Στο σημερινό σχέδιο νόμου θα σας διαβάσω μόνο πέντε διακριτές περιπτώσεις, όπου η Νέα Δημοκρατία και πάλι στοχευμένα μένει μέσα στα όρια των προεκλογικών της δεσμεύσεων και των στοχευόμενων παροχών. 
      Πρώτον, αυξάνουμε το επίδομα της εξομάλυνσης. Βεβαίως αφορά πολιτικές συντάξεις του δημοσίου. Δεύτερον, με το σημερινό σχέδιο νόμου ρυθμίζουμε το ασφαλιστικό συνταξιοδοτικό καθεστώς στις περιφέρειες και στα νοσοκομεία. Τρίτον, αυξάνουμε το κατώτατο όριο των πολεμικών συντάξεων και επίσης επιλύουμε χρόνια προβλήματα, που σχετίζονται με τους υπαλλήλους που μετατάσσονται.
      Πέρα από όλα αυτά, όμως, αγαπητοί συνάδελφοι, έχουμε και ένα άλλο ακόμα παράδειγμα ξεχωριστό, όπου πλέον θα έχουμε στο εφάπαξ των δημοσίων υπαλλήλων αύξηση από 1.200 ευρώ μέχρι 3.500 ευρώ. Υπάρχουν και περιπτώσεις που μπορεί αυτό το ποσό να φτάσει και τα 5.000 ευρώ, γιατί πλέον οι αποδοχές και ο υπολογισμός τους γίνεται με βάση τις αποδοχές της τελευταίας πενταετίας. 
      Αγαπητοί συνάδελφοι, επίσης βλέπω στο σημερινό σχέδιο νόμου, για να πάω και σ’ ένα άλλο θέμα, την εφαρμογή της διπλογραφικής λογιστικής. Αυτό είναι μια μεγάλη τομή, που τη ζητούσαμε –και πρέπει να το πούμε αυτό- όλα τα κόμματα και στην επιτροπή και στον προϋπολογισμό και στον απολογισμό και στον ισολογισμό του κράτους. Έρχεται, λοιπόν, η Κυβέρνηση, η οποία πρέπει να έχει τα εύσημα γι’ αυτήν την προσπάθεια και με μια προσπάθεια δύο επιπέδων πλέον μπαίνει στη λογική του διπλογραφικού συστήματος –ακούστε, το κράτος μας δεν έχει διπλογραφικό σύστημα ακόμη- όπου το πρώτο στάδιο θα είναι το στάδιο της μετάβασης, που προβλέπει συγκεκριμένες υπηρεσίες γι’ αυτό και συγκεκριμένα αυτοτελή τμήματα. Στη συνέχεια με το νομοθέτημα, το οποίο θα έρθει, θα προχωρήσει στη φάση αυτή, στη δεύτερη και ουσιαστική φάση. 
      Αγαπητοί συνάδελφοι, εγώ θέλω με βάση αυτήν την ευκαιρία που έχουμε για τον προϋπολογισμό και το διπλογραφικό σύστημα να σας πω ότι λυπούμαι ακόμη και θα πολεμώ όσο μπορώ, και εγώ και πολλοί συνάδελφοι, για να μπούμε στη λογική της μη γραμμικής αύξησης του προϋπολογισμού της χώρας.
      Δεν επιτρέπεται σε μία χώρα ευρωπαϊκή, όπως η Ελλάδα, να λειτουργούμε ακόμη με βάση τη γραμμική αύξηση των ποσών που δίνουμε στα Υπουργεία ή όπου αλλού. Υπάρχουν άλλοι τρόποι, βάσει δραστηριοτήτων, δηλαδή ο προϋπολογισμός βάσει αποτελεσμάτων από μηδενική βάση και πάει λέγοντας. Εγώ, κύριε Πρόεδρε και αγαπητοί συνάδελφοι, θεωρώ απαραίτητο να μπούμε σε αυτήν τη λογική, γιατί δεν μπορεί η χώρα να λειτουργεί με μηχανισμούς και με συστήματα του παρελθόντος. 
      Λίγο πιο κάτω, αγαπητοί συνάδελφοι, θέλω να αναφερθώ και στην αυτοτελή φορολογία των αποθεματικών. Ένιωσα ικανοποίηση, όταν η Κυβέρνηση έφερε –και πρέπει να το πω αυτό- να φορολογήσει με τη συγκεκριμένη τροπολογία-προσθήκη με 220.000.000 ευρώ τις τράπεζες. 
      ΑΝΔΡΕΑΣ ΜΑΚΡΥΠΙΔΗΣ: Πόσα τους χαρίζει;
      ΗΛΙΑΣ ΚΑΛΛΙΩΡΑΣ: Δεν έχω, κύριε Μακρυπίδη, το χρόνο. Στη συνέχεια θα σας το πω.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Μακρυπίδη.
      ΗΛΙΑΣ ΚΑΛΛΙΩΡΑΣ: Η αισχροκέρδεια, λοιπόν, από τις πιστωτικές κάρτες, που συμφωνούμε με το ΠΑ.ΣΟ.Κ…. 
      ΑΝΔΡΕΑΣ ΜΑΚΡΥΠΙΔΗΣ: Διακόσια πενήντα εκατομμύρια τους χαρίζει! 
      ΠΡΟΕΔΡΕΥΩΝ (Σωτήρης Χατζηγάκης): Μη διακόπτετε, κύριε Μακρυπίδη! Θα μιλήσετε, είστε γραμμένος.
      ΑΝΔΡΕΑΣ ΜΑΚΡΥΠΙΔΗΣ: Προκαλούν με την τροπολογία!
      ΗΛΙΑΣ ΚΑΛΛΙΩΡΑΣ: Κύριε Μακρυπίδη, δεν σας τιμά αυτό. 
      Επίσης, λένε οι πολίτες, αγαπητοί συνάδελφοι, ότι οι πιστωτικές κάρτες είναι πολύ ακριβές και σήμερα πριν από δύο ώρες είπε ο Διοικητής της Τράπεζας της Ελλάδος «ναι, να αποφεύγουν τη χρήση πιστωτικών καρτών». Επίσης συμφωνώ και με πολλούς συναδέλφους του ΠΑ.ΣΟ.Κ., που σήμερα είπαμε και στη Διαρκή Επιτροπή των Οικονομικών Υποθέσεων, κύριε Πρόεδρε, για τη μεγάλη διαφορά που υπάρχει, για την αισχροκέρδεια -άλλοι την είπαν καρτέλ, βρήκαν διάφορες φράσεις όλοι οι συνάδελφοι να τοποθετηθούν- όπου πλέον υπάρχει διαφορά στα επιτόκια  μεταξύ χορήγησης, δηλαδή δανεισμού, αλλά και καταθέσεων. 
      Εγώ, κύριοι συνάδελφοι, έχω δυσκολία να απαντήσω –και με αυτό κλείνω, κύριε Πρόεδρε-στο εξής ερώτημα, που μου θέτουν οι πολίτες, όταν λέω και όταν απάντησε επίσης και ο Διοικητής της Τραπέζης της Ελλάδος ότι η διαφορά αυτή μεταξύ Ελλάδος και Ευρώπης είναι εξηγητέα από τον άλφα, το βήτα, το γάμα, το δέλτα τρόπο και μας έδωσε δέκα λόγους. Αλλά το ερώτημα το δικό μου είναι πώς να απαντήσω στον πολίτη ότι αυτή η διαφορά και αυτή η εξήγηση έρχεται σε σχέση και σε συνάφεια με τα τεράστια κέρδη των τραπεζών, που σε κάθε περίπτωση είναι εξωφρενικά και σε ορισμένες περιπτώσεις περνάνε ακόμα και τη φαντασία; Πέρυσι οι τράπεζες είχαν φθάσει το 1.000.000.000 καθαρά κέρδη. Άρα λοιπόν, οι πολίτες έχουν δίκιο και αυτό το θέμα, αγαπητοί συνάδελφοι και κύριε Πρόεδρε, πρέπει να το δούμε  και να το παρακολουθούμε συνεχώς, γιατί είναι εξαιρετικά σημαντικό για τους πολίτες και για εμάς.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καλλιώρα.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο προλαλήσας συνάδελφος είπε ότι για το θέμα της οικονομίας μπήκε το νερό στο αυλάκι! Μόνο, κύριε συνάδελφε, που κινδυνεύει να πνίξει τους πολλούς! Και φαίνεται, κύριε Πρόεδρε, ότι πάμε τόσο άσχημα «μέσα» που ανέλαβε την υποστήριξη του νομοσχεδίου απ’ ό,τι βλέπω στα υπουργικά έδρανα ο Υφυπουργός των Εξωτερικών και ο Υπουργός Μακεδονίας και Θράκης! 
      Έρχομαι στο νομοσχέδιο. Είναι οξύμωρο να μιλάμε, κυρίες και κύριοι συνάδελφοι, επί της αρχής για ένα νομοσχέδιο που δεν έχει αρχή. Πρόκειται για συρραφή αποσπασματικών και κραυγαλέα φωτογραφικών διατάξεων, συνταξιοδοτικού ασφαλώς χαρακτήρα, για υπαλλήλους του δημοσίου, των Ο.Τ.Α. και των νομικών προσώπων δημοσίου δικαίου. 
      Δεν υπάρχει αμφιβολία ότι το συνταξιοδοτικό ζήτημα διαχρονικά, έχει γίνει δαιδαλώδες. Πολλές φορές πράγματι απαιτούνται νομοθετικές παρεμβάσεις, για να αντιμετωπίζονται κυρίως ερμηνευτικά προβλήματα. Είναι –οφείλουμε να το ομολογήσουμε- μια περίπλοκη νομοθεσία, με γριφώδεις διατάξεις, ακόμα και για τους Βουλευτές. Είναι μια νομοθεσία που ταλαιπωρεί και τους προς συνταξιοδότηση πολίτες και τους συνταξιούχους. Το συγκεκριμένο νομοσχέδιο δεν μπαίνει στην καρδιά των προβλημάτων ούτε ασχολείται με τις ανάγκες και τα αιτήματα των συνταξιούχων για τη βελτίωση των συντάξεων. 
      Πρόκειται για αιτήματα για τα οποία, οι κύριοι της Κυβέρνησης, είχαν επανειλημμένα δεσμευτεί ότι θα τα ικανοποιήσουν. Είναι αιτήματα που η ικανοποίησή τους, σήμερα ιδιαίτερα, καθίσταται επιτακτική, καθώς η λιτότητα της πολιτικής σας και η ακρίβεια πιέζουν ιδιαίτερα τα νοικοκυριά και τους συνταξιούχους, που δεν μπορούν να τα βγάλουν πέρα. 
      Όπως είπα, αυτό το νομοσχέδιο δεν έχει αρχή, αλλά διέπεται από τις αρχές και τη λογική τής πολιτικής σας, που δεν νοιάζεται για τους πολλούς, που διακρίνεται για μικροδιευθετήσεις και κυρίως από προχειρότητα στις νομοθετικές πρωτοβουλίες. 
      Παράδειγμα πρώτο. Η ρύθμιση για τα επιδόματα εξομάλυνσης στο άρθρο 1 παράγραφος 1 προσδιορίζεται ουσιαστικά από την αύξηση, το 4% για τις συντάξεις, στόχο που καθορίσατε. Ουσιαστικά υλοποιείτε την εισοδηματική σας πολιτική. Αναπροσαρμόζετε το επίδομα εξομάλυνσης για λίγα ευρώ και το ποσό κυμαίνεται τελικά από 19 ευρώ έως 85 ευρώ. Όταν, όμως, δούμε και μελετήσουμε την κλίμακα, θα φανεί ότι για τον κύριο όγκο των συντάξεων του δημοσίου, που κινείται από 400 έως 700 ευρώ, το επίδομα είναι ελάχιστο. Προφανώς δεν καλύπτει ανάγκες και δεν εξομαλύνει ανισότητες. Τουναντίον, όπως είναι διαμορφωμένη η κλίμακα, διευρύνει τις ανισότητες μεταξύ των συνταξιούχων του δημοσίου. 
      Παράδειγμα δεύτερο. Δεν απλοποιούνται διατάξεις ούτε κωδικοποιούνται διατάξεις. Δεν γίνονται ουσιαστικές αλλαγές και δεν αλλάζει η λογική των επιδομάτων, την οποία προεκλογικά κατακρίνατε και προαναγγέλλατε την κατάργησή της. Και όπου ενσωματώνετε επιδόματα το κάνετε ετεροχρονισμένα. Είχε αποφασιστεί το 2002 να ενσωματωθεί το επίδομα των 176 ευρώ. Δόθηκε η πρώτη δόση 35,2 ευρώ. Τώρα εντάσσετε τα υπόλοιπα 140,80 ευρώ σε βάθος σχεδόν τετραετίας από σήμερα. Περισσότερα γι’ αυτό το άρθρο 2 θα πούμε κατά τη συζήτηση των άρθρων, γιατί υπάρχουν και άλλες σκιές στο άρθρο που αφορά τις κρατήσεις, που τις σημείωσε και στην επιτροπή ο εκπρόσωπος της Α.Δ.Ε.Δ.Υ.. 
      Παράδειγμα τρίτο. Η προχειρότητα είναι εντυπωσιακή. Συμπεριλάβατε άκριτα διατάξεις για τους Βουλευτές στο άρθρο 4 και μετά τις καθολικές αντιδράσεις τις αποσύρατε άρον-άρον. Με τη «φόρα» σας αποσύρατε ακόμα και τη διάταξη που αφορά Βουλευτές, που ανήκουν στην κατηγορία των ατόμων με ειδικές ανάγκες. Αναφέρομαι στην παράγραφο 4. Σήμερα, όμως, την επαναφέρετε. Τι παλιμβουλία είναι αυτή! Τι ανευθυνότητα είναι αυτή στη νομοθετική πρωτοβουλία! 
      Και δεν είναι μόνο αυτά. Τροποποιήσατε στην επιτροπή το άρθρο 5, που αφορά τον υπολογισμό του εφάπαξ βοηθήματος στους υπαλλήλους του δημοσίου, εξαιρώντας την τελευταία στιγμή αυτούς που θα συνταξιοδοτηθούν λίγο πριν την ισχύ του νόμου και τους εργαζόμενους στους Ο.Τ.Α.. Και αυτό το εμφανίσατε –έτσι μας είπε, ο κύριος Υπουργός, στην επιτροπή- ως νομοτεχνική βελτίωση, ενώ ουσιαστικά δεν είναι νομοτεχνική διόρθωση. Είναι σημαντική αλλαγή. Καλά, δεν γνωρίζατε, κύριοι της Κυβέρνησης, πριν από την κατάθεση τι διατυπώνατε στη διάταξη; 
      Άλλο δείγμα προχειρότητας είναι η τροπολογία με την οποία δημιουργείτε στη Γενική Γραμματεία Δημοσιονομικής Πολιτικής δύο ανεξάρτητα τμήματα. Μόλις πριν από δύο μήνες συζητήσαμε και ψηφίσαμε το νομοσχέδιο για τη χρηστή διαχείριση και για την αναδιάρθρωση των υπηρεσιών του Γενικού Λογιστηρίου. Δεν είχατε μελετήσει τότε ότι χρειάζονται και αυτά τα τμήματα; Τώρα ξαφνικά προέκυψε η ανάγκη; 
      Μιλώντας για τις τροπολογίες θα πω δύο λόγια για την τελευταία, που καταθέσατε. Και προηγουμένως μάλιστα στη διακοπή του κ. Μακρυπίδη, εξανέστη ο προλαλήσας συνάδελφος της Νέας Δημοκρατίας. Η τροπολογία αυτή είναι αποκαλυπτική του τρόπου με τον οποίο σκέπτεσθε. Νομοθετείτε και αποφασίζετε. Όλα για τους ολίγους. Τι κάνατε ουσιαστικά με την τροπολογία; Για να εισπράξετε 220.000.000 ευρώ που τα θέλετε για να καλείψετε τα ελλείμματα θυσιάζετε έσοδα του δημοσίου  και έτσι ευνοείτε τους τραπεζίτες. 
      Κυρίες και κύριοι συνάδελφοι, οι ακροάσεις των εκπροσώπων των φορέων στην επιτροπή μας ήταν αποκαλυπτικές για τα προβλήματα που αντιμετωπίζουν οι χαμηλοσυνταξιούχοι δημόσιοι υπάλληλοι και τα οποία η Κυβέρνηση παρακολουθεί ως θεατής. 
      Η σύνταξη των δημοσίων υπαλλήλων, ενώ εικονικά φθάνει το 80% των αποδοχών, αναφέρεται μόνο στο βασικό μισθό, καταντάει να φθάνει το 50% έως το 60% των αποδοχών των εν ενεργεία υπαλλήλων. Η Κυβέρνηση δίνει στους συνταξιούχους πενιχρές αυξήσεις από το ένα χέρι και από το άλλο τους τα παίρνει. 
      Η προχθεσινή απόφαση για τις αυξήσεις των φθηνών ευρείας κατανάλωσης φαρμάκων αυτό δείχνει. Θα γονατίσουν τα ασφαλιστικά ταμεία και συνταξιούχοι και η φαρμακευτική δαπάνη θα φθάσει σε τεράστια ύψη. 
      Η αθέτηση, λοιπόν, των υποσχέσεων και ο εμπαιγμός των κοινωνικών ομάδων είναι χαρακτηριστικά στοιχεία της πολιτικής σας. Προσφάτως το είδαμε με τα όσα συνέβησαν με το θέμα των αστυνομικών, για το επίδομα και την πενταετία. Έπαιζε τον καλό ο κ. Πολύδωρας, τον κακό ο κ. Αλογοσκούφης και συνολικά εμπαίζατε τους αστυνομικούς και για το επίδομα και για την πενταετία, που δεν είναι πλασματική, είναι πραγματική. 
      Η παράγραφος 12 του άρθρου 4 όπως την είχατε διατυπώσει ουσιαστικά με την εξαγορά της πενταετίας δημιουργεί μέσα στο ίδιο το Σώμα δυο κατηγορίες αστυνομικών. 
      Εμείς δεν αρνούμαστε συλλήβδην τις διατάξεις, όπως είπε ο εισηγητής μας. Όμως, δεν μπορούμε να ψηφίσουμε ένα νομοσχέδιο χωρίς αρχή, επί της αρχής, όπως επίσης δεν μπορούμε να ψηφίσουμε χαριστικές και λάθος διατάξεις, όπως για παράδειγμα εκείνη του άρθρου 4 παράγραφος 18. Που σε επαναφερόμενους κατ’ επιλογή στρατιωτικούς αποστρατευθέντες τους δίνει τη δυνατότητα να συμπληρώσουν τα συντάξιμα χρόνια. Αυτό είναι λάθος και δεν μπορεί να περάσει μια τέτοια διάταξη. Θα οδηγήσει σε μαζική επαναφορά αποστράτων, κάτι που δεν το θέλουμε.
      Κοντολογίς, λοιπόν, με το νομοσχέδιο αυτό η Κυβέρνηση δείχνει ότι και τα συνταξιοδοτικά θέματα τα αντιμετωπίζει με μικροπολιτική λογική, με α λα καρτ αποφάσεις, που ευνοούν ορισμένους και δεν έχουν προστιθέμενη αξία για τις εκατοντάδες χιλιάδες των συνταξιούχων. 
      Το μισθολογικό και το συνταξιοδοτικό θέλει μια άλλη προσέγγιση στις ορίζουσες της αναβάθμισης της Δημόσιας Διοίκησης αλλά και της ενίσχυσης της κοινωνικής δικαιοσύνης. Προς αυτήν την κατεύθυνση δεσμεύεται το ΠΑ.ΣΟ.Κ.. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καράογλου έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Κύριε Υπουργέ, αγαπητοί συνάδελφοι και συναδέλφισσες, σήμερα έχουμε τη δυνατότητα να συζητούμε στην Ολομέλεια της Βουλής ένα ιδιαίτερα σημαντικό νομοσχέδιο, που αφορά χιλιάδες συνταξιούχους του δημόσιου τομέα, υπαλλήλους νομικών, προσώπων δημοσίου δικαίου ή των Οργανισμών Τοπικής Αυτοδιοίκησης, πολιτικούς ή στρατιωτικούς. 
      Είναι σαφές, αγαπητοί συνάδελφοι, ότι το νομοσχέδιο αυτό δεν αποτελεί μια τομή, δεν είναι ένα νομοσχέδιο, που δίνει οριστικές λύσεις στα πολύ σοβαρά προβλήματα των εκατομμυρίων συνταξιούχων της χώρας μας. Είναι σαφές ότι το ασφαλιστικό πρόβλημα της χώρας μας είναι μπροστά μας και θα υποθηκεύσει το μέλλον της χώρας, αν δεν ληφθούν τα αναγκαία μέτρα για τη διάσωσή του αλλά και να αναδειχθούν νέες προοπτικές για την αντιμετώπισή του. 
      Έχουμε συνεχώς αυξανόμενο αριθμό συνταξιούχων εξαιτίας του εθνικού προβλήματος της υπογεννητικότητας και ενδεικτικά θα αναφέρω μόνο δυο νούμερα, το 1990 οι συνταξιούχοι από κάθε φορέα ήταν ένα εκατομμύριΟ εξακόσιες τριάντα πέντε χιλιάδες και το 2006 στις 31 Δεκεμβρίου υπολογίζεται ότι θα είναι δύο εκατομμύρια διακόσιες εξήντα οκτώ χιλιάδες. Δηλαδή, θα έχουμε μια αλματώδη αύξηση του αριθμού των συνταξιούχων κατά 40% περίπου μεταξύ των ετών 1990-2006. 
      Ο συνεχώς, λοιπόν, αυξανόμενος αριθμός των συνταξιούχων, η συσσώρευση έντονων κοινωνικών προβλημάτων ήδη απασχολούν την Κυβέρνηση και τα πολιτικά κόμματα και τους κοινωνικούς φορείς και κάθε σκεπτόμενο πολίτη της χώρας μας. 
      Η Κυβέρνηση του μέτρου, η Κυβέρνηση του Κώστα Καραμανλή, προεκλογικά, είχε δεσμευθεί προς τον ελληνικό λαό ότι δεν πρόκειται σ’ αυτήΝ τη φάση να ανοίξει το ασφαλιστικό ζήτημα, απλά θα ανοίξει έναν ευρύτατο κοινωνικό διάλογο, με τελικό στόχο την αμέσως επόμενη τετραετία και αφού επιτευχθεί η μεγαλύτερη δυνατή κοινωνική συναίνεση –να θυμίσω, όμως, ότι στη δημοκρατία δεν είναι απαραίτητη η ομοφωνία- τότε θα προχωρήσει κατά την επόμενη τετραετία, στην ψήφιση και στην υλοποίηση ενός συνταξιοδοτικού-ασφαλιστικού νομοσχεδίου, που θα αντιμετωπίζει τα έντονα κοινωνικά προβλήματα που υπάρχουν, πριν φυσικά το ασφαλιστικό σύστημα καταρρεύσει. Παράλληλα στο διάστημα αυτής της τετραετίας, μια και δεν περισσεύει ούτε μια μέρα, για χάσιμο, ήδη προχωράει στην υλοποίηση όσων θετικών μέτρων προέβλεπαν οι δυο βασικοί ασφαλιστικοί νόμοι, ο 2084/92 και ο 3029/02, ενώ παράλληλα με μια σειρά άλλων νομοσχεδίων όπως αυτό που συζητάμε, έρχεται να βάλει σε τάξη μια σειρά από υπάρχουσες εκκρεμότητες. 
        Ξεκινώ, λοιπόν, να εκφράζω την άποψή μου για το παρόν νομοσχέδιο, αφού, όμως, πρώτα κάνω μια σημαντική κατά τη γνώμη μου επισήμανση. Και το παρόν, το συζητούμενο νομοσχέδιο, αλλά και μια σειρά άλλων νομοσχεδίων, που συζητήσαμε και ψηφίσαμε στη Βουλή, δυστυχώς, είναι πολύ δύσκολα και αν θέλετε ακατανόητα για τον απλό, για το μέσο Έλληνα πολίτη. Δυστυχώς, είναι γριφώδη, υπάρχουν παραπομπές από άρθρα και παραγράφους σε άλλα άρθρα και σε άλλες παραγράφους άλλων νόμων, με αποτέλεσμα, δυστυχώς, κανείς Έλληνας πολίτης -εκτός βέβαια από τους νομικούς ή τους νομομαθείς- να μην έχει τη δυνατότητα να καταλάβει τι ακριβώς λένε αυτοί οι νόμοι. 
    (Στο σημείο αυτό, την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
    Επιτέλους, θεωρώ ότι είναι πάρα πολύ σημαντικό να υπάρξει ένα ξεκαθάρισμα και μια απλοποίηση όλων των νόμων. Ας γίνουν οι νόμοι απλοί, κατανοητοί για το μέσο Έλληνα πολίτη. Θεωρώ ότι μια Κυβέρνηση, που θα κατορθώσει να ενοποιήσει και να απλοποιήσει, να κάνει κατανοητούς όλους τους νόμους, θα έχει προσφέρει τεράστιες υπηρεσίες σε όλο τον ελληνικό λαό. 
    Όσον αφορά τώρα το νομοσχέδιο, είναι ένα ιδιαίτερα θετικό νομοσχέδιο για χιλιάδες συνταξιούχους του δημοσίου, των νομικών προσώπων δημοσίου δικαίου ή των Ο.Τ.Α., πολιτικούς ή στρατιωτικούς. Είναι ένα νομοσχέδιο που για μια ακόμη φορά αποδεικνύει την κοινωνική ευαισθησία της Κυβέρνησης, χάρη σε μια σειρά ευεργετικών διατάξεων για χιλιάδες συνταξιούχους συμπολίτες μας.
    Κυρίες και κύριοι συνάδελφοι, χρωστάμε πολλά στους συνταξιούχους, χρωστάμε πολλά στους απόμαχους της ζωής, στους πατεράδες μας και ένα μέρος από αυτά τα χρεωστούμενα με το παρόν νομοσχέδιο, το αποδίδουμε, χωρίς βέβαια αυτό να σημαίνει ότι εξαντλούμε τις υποχρεώσεις μας απέναντί τους, αλλά είναι βέβαια μέσα στα πλαίσια των δυνατοτήτων του προϋπολογισμού. 
    Είναι φανερό ότι η Κυβέρνηση της χώρας εφαρμόζοντας ένα πρόγραμμα συγκροτημένης οικονομικής πολιτικής, νοικοκυρεύοντας την ελληνική οικονομία, έχει πλέον ορατούς καρπούς και τους καρπούς αυτούς τους στρέφει εκεί που υπάρχει πραγματικά ανάγκη, στους χαμηλόμισθους, στους χαμηλοσυνταξιούχους Έλληνες πολίτες. Γιατί εμείς φιλοδοξούμε να κάνουμε -και κάνουμε- πολιτική για τον άνθρωπο, για τον πολίτη, ιδιαίτερα για το χαμηλόμισθο και το χαμηλοσυνταξιούχο. 
    Έτσι, μετά από μια σειρά θετικών μέτρων που αφορούν ειδικότερα τους χαμηλόμισθους ή χαμηλοσυνταξιούχους Έλληνες πολίτες, ενδεικτικά αναφέρω μόνο μερικά από αυτά: 
    Μείωση φορολογικών συντελεστών προσεχώς -κατατίθεται το νομοσχέδιο εντός των ημερών- για όλους τους Έλληνες πολίτες και ειδικότερα για τα μεσαία και μικρά εισοδήματα.  
    Αύξηση του αφορολόγητου ορίου από τις 10.000 στις 11.000 και τώρα στις 12.000 ευρώ. 
    Διακοπή παρακράτησης του Λ.Α.Φ.Κ.Α.. Επιστροφή των παρακρατηθέντων από το Λ.Α.Φ.Κ.Α.. 
    Αυξήσεις των συντάξεων του Ο.Γ.Α. από τα 200 ευρώ σταδιακά έως την 1/1/2008 στα 330 ευρώ. 
    Αυξήσεις του επιδόματος κοινωνικής αλληλεγγύης από 150 ευρώ για το 2004, στα 230 ευρώ σταδιακά έως 1/1/2008. 
    Αυξήσεις του επιδόματος ανεργίας από 300 ευρώ για το 2004, στα 400 ευρώ έως 1/1/2008. 
    Μετά, λοιπόν, από μια σειρά ευεργετικών τέτοιων μέτρων για τους χαμηλόμισθους, για τους χαμηλοσυνταξιούχους, η Κυβέρνηση της χώρας προχωρά τώρα σε νέα σειρά ευεργετικών μέτρων για τους συνταξιούχους και ειδικότερα για τις κατηγορίες που ανέφερα  και για τους συνταξιούχους ειδικών ευπαθών κοινωνικών ομάδων. 
    Έτσι συγκεκριμένα με το συζητούμενο νομοσχέδιο:
    Πρώτον, αναπροσαρμόζουμε το επίδομα εξομάλυνσης, ώστε να αυξηθεί η βασική σύνταξη κατά 4% για όλους τους συνταξιούχους. 
    Δεύτερον, πετυχαίνουμε τη σταδιακή ενσωμάτωση του επιδόματος των 140,8 ευρώ για όλους του πολιτικούς συνταξιούχους, περίπου για διακόσιες πέντε χιλιάδες πολίτες. Να θυμίσω ότι η προηγούμενη κυβέρνηση του ΠΑ.ΣΟ.Κ. έδωσε το 2003 το 20% του επιδόματος αυτού, δηλαδή, μόνο 35,2 ευρώ και με νόμο στη συνέχεια κατήργησε τη δυνατότητα να δοθούν τα υπόλοιπα 140,8 ευρώ. Βεβαίως, σήμερα, οι αγαπητοί συνάδελφοι του ΠΑ.ΣΟ.Κ., κλαίνε και οδύρονται, αλλά πολύ εύκολα ξεχνάνε τα δικά τους πεπραγμένα και τις δικές τους αντιλαϊκές ενέργειες.
    Τρίτον, αυξάνονται κατά 15% περίπου οι συντάξεις για τους αναπήρους και για τα θύματα πολέμου. Είναι ένα μέτρο που αφορά περίπου είκοσι πέντε χιλιάδες συνταξιούχους, στους οποίους με τον τρόπο αυτό για μια ακόμη φορά αποδεικνύουμε έμπρακτα την αναγνώριση της προσφοράς τους στο έθνος. Έτσι, η κατώτατη σύνταξή τους διαμορφώνεται από τα 370 ευρώ στα 423 ευρώ. 
    Τέταρτον, ενισχύουμε συγκεκριμένες ευπαθείς κατηγορίες συνταξιούχων, όπως για παράδειγμα τα άτομα με αναπηρία μεγαλύτερη του 67% ή τα άτομα που έχουν υποστεί μεταμόσχευση οργάνων, πολύτεκνες οικογένειες με τρία ή περισσότερα παιδιά, που μπορούν να λαμβάνουν μέχρι δύο συντάξεις, αν ο θανών προστάτης της οικογένειας θεμελίωσε δικαιώματα από παράλληλη απασχόλησή του στο δημόσιο. 
    Καθιερώνεται επίδομα ειδικής προσαύξησης κινδύνου στους συνταξιούχους που υπηρέτησαν ή υπηρετούν σε υπηρεσίες εκκαθάρισης ναρκοπεδίων ή σε υπηρεσίες εξουδετέρωσης εκρηκτικών μηχανισμών. 
    Κλείνοντας, κύριε Πρόεδρε, θα ήθελα να πω και να σταθώ ιδιαίτερα σ’ αυτό, στη δυνατότητα που παρέχεται σε πρώην δημάρχους και πρώην προέδρους κοινοτήτων, οι οποίοι έχουν συμπληρώσει το εξηκοστό πέμπτο έτος και έχουν συνολικά είκοσι χρόνια προσφοράς στην Τοπική Αυτοδιοίκηση Α΄ βαθμού, είτε ως δημοτικοί είτε ως κοινοτικοί σύμβουλοι, να πάρουν μηνιαία χορηγία από το δημόσιο. Θεωρώ ότι είναι ένα ιδιαίτερα σωστό μέτρο, γιατί οι άνθρωποι αυτοί έχουν αφιερώσει πολλά χρόνια από τη ζωή τους, προσφέροντας στα κοινά, γιατί όλοι οι παραπάνω έχουν υποστεί παρακράτηση με 10% των εξόδων παράστασής τους και είναι επομένως, ένα δίκαιο αίτημα τους, που αντιμετωπίζεται με πολύ σωστό τρόπο από την Κυβέρνηση. 
    Με το συγκεκριμένο νομοσχέδιο, για μια ακόμη φορά, αποδεικνύεται η μεγάλη κοινωνική ευαισθησία της Κυβέρνησης. Αποδεικνύεται ότι οι θυσίες του ελληνικού λαού δεν πήγαν χαμένες. Απόδειξη αποτελούν οι δεκάδες ευεργετικές διατάξεις του νομοσχεδίου για τους συνταξιούχους και ειδικότερα για τους χαμηλοσυνταξιούχους. Στηρίζω, λοιπόν, το συγκεκριμένο νομοσχέδιο και καλώ την Κυβέρνηση, πάντα στο πλαίσιο των αντοχών της ελληνικής οικονομίας, να συνεχίσει στο δρόμο αυτό: μεγαλύτερες κοινωνικές παροχές, ακόμη καλύτερη κοινωνική πολιτική.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης):  Όση άνεση χρόνου και να ζητούσατε σήμερα θα την είχατε, κύριε συνάδελφε, διότι είχαμε ένα ευτυχές γεγονός. Αυξήθηκε κατά ένα μέλος η οικογένεια ενός συναδέλφου!   
    Ο κ. Μακρυπίδης έχει το λόγο.
    ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, συζητάμε ένα νομοσχέδιο, που όπως ειπώθηκε περιλαμβάνει αποσπασματικές ρυθμίσεις, διάσπαρτες διατάξεις, χωρίς συνοχή, χωρίς στόχευση, χωρίς αρχή και τέλος. Δεν λύνει υπαρκτά συνταξιοδοτικά προβλήματα των εργαζομένων στο δημόσιο, αλλά και των συνταξιούχων. Αυτό ήρθε να βεβαιώσει την εκτίμησή μας ότι η Νέα Δημοκρατία,  έντεκα χρόνια αντιπολίτευση, δεν μπόρεσε να δημιουργήσει συγκεκριμένες προτάσεις και θέσεις, προκειμένου όταν θα έρθει στην κυβέρνηση να δώσει λύση σε υπαρκτά προβλήματα, που απασχολούν τους εργαζόμενους και το λαό. Έτσι τι βλέπουμε; Έφερε το μίνι συνταξιοδοτικό νομοσχέδιο, γιατί όντως δεν λύνει τα υπαρκτά και μεγάλα συνταξιοδοτικά προβλήματα των δημοσίων υπαλλήλων. Φέρνει το μίνι ασφαλιστικό για τον ιδιωτικό τομέα και, επίσης, δεν λύνει τα μεγάλα ασφαλιστικά προβλήματα που απασχολούν τους εργαζόμενους σήμερα. Έφερε το μίνι εκπαιδευτικό νομοσχέδιο, τίποτα, όμως, για το αγροτικό. Άρα τι βλέπουμε. Βλέπουμε ότι αντιμετωπίζει τα μεγάλα και σοβαρά προβλήματα αποσπασματικά και όσα έχουν να κάνουν με επιμέρους κατηγορίες και με μικρές ομάδες εργαζομένων και όχι με μεγάλες ομάδες και με υπαρκτά προβλήματα. Έτσι, το μεγάλο πρόβλημα, το ασφαλιστικό, το μεταθέτει για την επόμενη κυβέρνηση, το ίδιο ισχύει και για το εκπαιδευτικό. Το μισθολόγιο των δημοσίων υπαλλήλων, επίσης, το μεταθέτει για την άλλη κυβέρνηση.
      Και αυτό, γιατί, κύριοι συνάδελφοι της Νέας Δημοκρατίας; Γιατί με το παρόν νομοσχέδιο έρχεστε –δήθεν- να λύσετε, όπως ειπώθηκε από τον εισηγητή σας, αλλά και από τους Βουλευτές της Νέας Δημοκρατίας, συνταξιοδοτικά προβλήματα των δημοσίων υπαλλήλων. Γιατί, λύσατε τα μισθολογικά προβλήματα και έρχεστε να λύσετε και τα συνταξιοδοτικά; 
      Και για να επιβεβαιώσω του λόγου το αληθές, θα σας θυμίσω, όχι τι είπατε προεκλογικά, που εκμαυλίσατε την ψήφο του ελληνικού λαού συνολικά με άκρατη υποσχεσιολογία και παραχολογία, αλλά και τι είπατε μετεκλογικά στους δημοσίους υπαλλήλους. Να σας θυμίσω τι είπε ο κ. Καραμανλής, ως Πρωθυπουργός πλέον της χώρας το Νοέμβρη του 2004, στο συνέδριο της Α.Δ.Ε.Δ.Υ., των δημοσίων υπαλλήλων; Είπε: «Θα λύσουμε μέσα σ’ αυτήν την κυβερνητική θητεία τα προβλήματα που αφορούν την πολιτική μισθών στο δημόσιο. Θα προχωρήσουμε στη δέσμευσή μας για το νέο μισθολόγιο των δημοσίων υπαλλήλων». 
      Κύριοι της Κυβέρνησης της Νέας Δημοκρατίας, σήμερα ήδη κατατέθηκε ο προϋπολογισμός για το 2007 και όπως ομολόγησε ο Υπουργός Οικονομίας και Οικονομικών κ. Αλογοσκούφης, αυτός ο προϋπολογισμός είναι ο τελευταίος αυτής της Κυβέρνησης και θα είναι οριστικά ο τελευταίος, αλλά και σίγουρα γι’ αυτήν τη θητεία είναι ο τελευταίος. Περιλαμβάνεται, λοιπόν, εκεί μέσα, κύριοι της Νέας Δημοκρατίας, η υπόσχεση που δώσατε στους δημοσίους υπαλλήλους για το νέο μισθολόγιο –επαναλαμβάνω- μετεκλογικά, έξι μηνών Κυβέρνηση, στο συνέδριο της Α.Δ.Ε.Δ.Υ.; Τότε, ήσαστε κάτω από την επήρεια της νίκης και συνεχίζατε την προεκλογική τακτική των υποσχέσεων και της παραχολογίας. 
      Θα συνιστούσα, όμως, στους εργαζόμενους στο δημόσιο, στους δημοσίους υπαλλήλους και στην Α.Δ.Ε.Δ.Υ., να προτρέψουν τον πολιτικό τους προϊστάμενο, τον Υπουργό Εσωτερικών, Δημόσιας Διοίκησης και Αποκέντρωσης κ. Παυλόπουλο, να ακολουθήσει την πεπατημένη του άλλου συναδέλφου του Υπουργού, του Υπουργού Δημόσιας Τάξης και να αρχίσει και αυτός συνδικαλιστικά να διεκδικεί -ίσως χρειαστεί και με πανό, κάτω από το Υπουργείο Οικονομίας και Οικονομικών- την υλοποίηση των δεσμεύσεων για δημοσίους υπαλλήλους. Γιατί να μην το κάνει; Γιατί ενώ οι συνδικαλιστές, οι εργαζόμενοι έχουν υπευθυνότητα και έχουν ωριμάσει όσον αφορά τον τρόπο διεκδίκησης, βλέπουμε συνδικαλιστική ανωριμότητα από τους Υπουργούς. Τελικά, τι είστε; Κυβέρνηση υπεύθυνη απέναντι στον ελληνικό λαό ή Κυβέρνηση που θέλετε εσωτερικά να κάνετε συνδικαλισμό; Επιτέλους, ας σοβαρευτείτε και ας αντιμετωπίσετε τα μεγάλα προβλήματα του ελληνικού λαού, όπως έχετε δεσμευτεί και προεκλογικά και μετεκλογικά.    
      Όμως, θα ήθελα να επικεντρωθώ και στις διατάξεις του νομοσχεδίου, λέγοντας ότι δύο άρθρα αναφέρονται στην πεπατημένη, στην καθιερωμένη –θα μπορούσα να πω- δυνατότητα αναπροσαρμογής των συντάξεων, σύμφωνα με την εισοδηματική πολιτική. 
      Όμως, θα επικεντρωθώ στο άρθρο 2, που αφορά την καταβολή του ειδικού επιδόματος των 140 ευρώ, λέγοντας ότι αυτή η συγκεκριμένη ρύθμιση δημιουργεί σοβαρά προβλήματα με την παρακράτηση και θα φτάσουμε να έχουμε και ονομαστική μείωση των συντάξιμων αποδοχών από 1/1/2007, όπως ειπώθηκε από τον εκπρόσωπο της Α.Δ.Ε.Δ.Υ. στη Διαρκή Επιτροπή Οικονομικών Υποθέσεων. Μέχρι και 30 ευρώ θα μειωθούν από 1/1/2007 οι συντάξιμες αποδοχές, πράγμα που φαίνεται ότι δεν σας αγγίζει. Κατά τα άλλα, σας περισσεύει η κοινωνική ευαισθησία. 
      Και επειδή έχει ειπωθεί κατ’ επανάληψη ότι μέσα σ’ αυτό το συγκεκριμένο νομοσχέδιο υπάρχουν φωτογραφικές διατάξεις για τους «ημέτερους των ημετέρων», θα επικεντρωθώ σε δύο-τρεις απ’ αυτές. 
      Πρώτον, τι ισχύει μέχρι τώρα για τα μέλη του Διδακτικού και Επιστημονικού Προσωπικού, Δ.Ε.Π. και τους ερευνητές των πανεπιστημίων; Όσοι είχαν διδακτορικό, είχαν τη δυνατότητα να προσμετρήσουν την προϋπηρεσία, που είχαν, σε διάφορους διεθνείς οργανισμούς. Όμως, η προϋπόθεση ήταν να έχουν διδακτορικό. 
      Τι έρχεστε και ρυθμίζετε τώρα, κύριοι της Νέας Δημοκρατίας; Όχι μόνο γι’ αυτούς, αλλά και για τους γενικούς γραμματείς και για άλλους «ημέτερους», χαμηλώνετε τον πήχη των τυπικών προσόντων και από προαπαιτούμενο προσόν που ήταν το διδακτορικό, προτείνετε το μεταπτυχιακό. Αλήθεια, ποιους φωτογραφίζετε με τη συγκεκριμένη διάταξη; Πρόκειται για προβλήματα συνταξιούχων του δημοσίου ή «ημετέρων»; Αυτό είναι το ένα. 
      Δεύτερον, όσον αφορά στο άρθρο 4, παράγραφος 7, ακούσαμε να κόπτονται συνάδελφοι της Νέας Δημοκρατίας στην επιτροπή, όπου συζητούσαμε το συγκεκριμένο νομοσχέδιο για τους γενικούς διευθυντές. Μπορείτε να μας πείτε, κύριοι, για ποιους αυξάνετε τη σύνταξη του γενικού διευθυντή από το 85% στο 93%, όταν αναφέρεσθε στο άρθρο 4, παράγραφος 7 στους αναπληρωτές γενικούς διευθυντές; 
      Για ποιους, κύριοι της Νέας Δημοκρατίας; Για τους αναπληρωτές γενικούς διευθυντές. Μπορείτε να μας πείτε αν σήμερα στο δημόσιο υπάρχει στην ιεραρχία ο βαθμός του αναπληρωτού γενικού διευθυντή; Δεν υπάρχει. Έχει καταργηθεί εδώ και είκοσι χρόνια. Και προτείνετε σήμερα την αύξηση των συντάξιμων αποδοχών για τους αναπληρωτές γενικούς διευθυντές, τη στιγμή που έχει καταργηθεί η βαθμίδα αυτή στη Δημόσια Διοίκηση εδώ και είκοσι χρόνια. Ενδεχομένως, υπάρχουν ακόμη κάποιοι εν ζωή, «ημέτεροι των ημετέρων» και προσπαθείτε μέσα απ’ αυτήν τη διάταξη να τους στηρίξετε οικονομικά.
      Επειδή ειπώθηκαν πολλά για τους γενικούς διευθυντές από τους Βουλευτές της Νέας Δημοκρατίας, θα ήθελα να πω το εξής: Η διάταξη που προβλέπει τη συνταξιοδότηση με το βαθμό του γενικού διευθυντή για ανθρώπους που είχαν τριάντα δύο, τριάντα τρία και τριάντα τέσσερα χρόνια υπηρεσία, που είχαν, δηλαδή, εξαντλήσει την προσφορά τους στο δημόσιο, ήρθε μετά τις εκλογές η νέα διακυβέρνηση και τους καθαίρεσε. Είναι αντίληψη εκσυγχρονιστική από τη Νέα Δημοκρατία που απεφάσισε ότι εν μια νυκτί «καθαιρείται όλη η βαθμίδα της ιεραρχίας στο δημόσιο». Εν μια νυκτί καθαιρούμε όλους τους προϊσταμένους τμημάτων, γραφείων, διευθύνσεων, γενικών διευθύνσεων, λες και είχαμε «Κατοχή» και ήρθαν οι «απελευθερωτές». 
      Αυτή είναι η αντίληψη που έχετε για τη συνέχεια της Δημόσιας Διοίκησης. Αυτή είναι η αντίληψη που έχετε για τη συνέχεια του κράτους. Αλλά μας το έχετε πει: Έχετε την αντίληψη της επανίδρυσης του κράτους και της δημιουργίας του «γαλάζιου κράτους», όχι του ελληνικού κράτους. Κι αυτό επιβεβαιώνεται…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε.
      Αυτό επιβεβαιώνεται με δύο διατάξεις στο άρθρο 4, παράγραφοι 11 και 17, που αφορούν τους στρατιωτικούς. Άκουσον-άκουσον, κύριοι συνάδελφοι: Δίνεται η δυνατότητα σε όσους αποστρατεύτηκαν ή αποτάχθηκαν από το στρατό και επανήλθαν στην υπηρεσία, να αναγνωρίσουν τα χρόνια που ήταν εκτός υπηρεσίας ως συντάξιμα. Δηλαδή έρχεστε ευνοϊκά, προκλητικά…
      ΠΡΟΕΔΡΕΥΩΝ (Ιωάννης Τραγάκης): Και κλείστε μ’ αυτό παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Κλείνω.
      Έρχεστε να αντιμετωπίσετε προβλήματα όχι ανθρώπων και στελεχών του εθνικού στρατού. Έρχεστε να αντιμετωπίσετε προβλήματα του «γαλάζιου στρατού», που ίσως τους χρειάζεστε στις επόμενες εθνικές εκλογές.
      ΠΡΟΕΔΡΕΥΩΝ (Ιωάννης Τραγάκης): Τα ξαναείπατε αυτά. Ευχαριστούμε πολύ.
      ΑΝΔΡΕΑΣ ΜΑΚΡΥΠΙΔΗΣ: Άρα για μια σειρά…
      ΠΡΟΕΔΡΕΥΩΝ (Ιωάννης Τραγάκης): Δεν έχει άρα. Τελειώσατε.
      ΑΝΔΡΕΑΣ ΜΑΚΡΥΠΙΔΗΣ: Για μια σειρά τέτοιους λόγους που φωτογραφίζουν τους «ημέτερους των ημετέρων»…
      ΠΡΟΕΔΡΕΥΩΝ (Ιωάννης Τραγάκης): Το είπατε πολλές φορές. Τελειώσατε.
      ΑΝΔΡΕΑΣ ΜΑΚΡΥΠΙΔΗΣ: Παρακαλώ, κύριε Πρόεδρε. Καταλαβαίνω. Δεν είναι εξάλλου η πρώτη φορά. Σας ενοχλούν αυτά που λέμε όχι ως Πρόεδρο, αλλά ως Βουλευτή της Νέας Δημοκρατίας.
      ΠΡΟΕΔΡΕΥΩΝ (Ιωάννης Τραγάκης): Ακούστε, λοιπόν…
      ΑΝΔΡΕΑΣ ΜΑΚΡΥΠΙΔΗΣ: Γι’ αυτό δεν με παραξενεύει η διακοπή που κάνετε. Σας έχουμε μάθει... 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Παρακαλώ. Απάντηση στο μόλις κατελθόντα του Βήματος Βουλευτή του ΠΑ.ΣΟ.Κ.: Γνωρίζετε όλοι ότι, τουλάχιστον ως προς το χρόνο, εδώ υπάρχει δικαιοσύνη. Το ξέρετε αυτό.
      Θα ήθελα, λοιπόν, να παρακαλέσω όλες τις αντιπολιτευτικές σας κορώνες να τις στρέφετε οπουδήποτε αλλού εκτός από το Προεδρείο. Και κλείνει το θέμα.
      Ο συνάδελφος κ. Μπεκίρης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Σας παραπέμπω στο χρόνο των προηγούμενων ομιλητών.
      ΠΡΟΕΔΡΕΥΩΝ (Ιωάννης Τραγάκης): Ανατρέξτε.
      ΑΝΔΡΕΑΣ ΜΑΚΡΥΠΙΔΗΣ: Επιλεκτικά χρησιμοποιείτε την ιδιότητα του Προέδρου.
      ΠΡΟΕΔΡΕΥΩΝ (Ιωάννης Τραγάκης): Έληξε το θέμα.
      Ορίστε, κύριε Μπεκίρη, έχετε το λόγο.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, θεωρώ ότι το υπό συζήτηση νομοσχέδιο αποδεικνύει στην πράξη και την κοινωνική ευαισθησία της Κυβέρνησης, αλλά και τη σοβαρότητα και την υπευθυνότητα που τη διακρίνει σε ό,τι αφορά τα δημόσια οικονομικά. Με τις ρυθμίσεις που εισάγει το νομοσχέδιο, αποκαθίστανται οι αδικίες ετών, αλλά και ενισχύονται, στο μέτρο πάντοτε του δυνατού, οι εισοδηματικά ασθενέστερες τάξεις.
      Από την άλλη πλευρά, η Κυβέρνηση δεν θέτει σε κίνδυνο την οικονομία της χώρας, ακολουθώντας μια αλόγιστη πολιτική παροχών. Η κοινωνική πολιτική με δανεικά, ανήκει οριστικά στο παρελθόν. Ανήκει σ’ εκείνους που με δεξιοτεχνία την εφήρμοσαν για περισσότερο από είκοσι χρόνια, αγνοώντας τις συνέπειες από τις πράξεις τους. Ο ίδιος ο Πρωθυπουργός τόνισε -αλλά και τονίζει- ότι θα ήταν έγκλημα αυτήν τη στιγμή να ακολουθήσουμε την πολιτική των παροχών. Οι πρακτικές και οι νοοτροπίες των κυβερνήσεων του ΠΑ.ΣΟ.Κ. δεν έχουν καμία απολύτως θέση στη σημερινή εποχή.
      Έρχεται σήμερα η Αξιωματική Αντιπολίτευση και μας λέει ότι δεν ψηφίζει επί της αρχής το νομοσχέδιο. Η αιτιολογία είναι, λέει, ότι δεν υπάρχει αρχή, μέση και τέλος. Προκειμένου, όμως, να είστε συνεπείς με τους εαυτούς σας, την αιτιολογία αυτή να την εξηγήσετε στις ομάδες των συνταξιούχων που ενισχύονται. Να έχετε το θάρρος να τους πείτε ότι εσείς δεν το ψηφίσατε το νομοσχέδιο. Να εξηγήσετε στους συνταξιούχους του δημοσίου ότι το ΠΑ.ΣΟ.Κ., που αρχικά έδωσε το επίδομα των 176 ευρώ, προσφέροντας μόνο την πρώτη δόση και μετά το κατήργησε και αυτό με νόμο, σήμερα διαφωνεί με την Κυβέρνηση, που το δίνει σε τέσσερις δόσεις. 
      Σας φαίνονται ίσως λίγα αυτά που δίνει η Κυβέρνηση. Εδώ, όμως, είστε ανακόλουθοι με τον ίδιο σας τον εαυτό. Θα σας εξηγήσω αμέσως το γιατί. Η Κυβέρνηση της Νέας Δημοκρατίας δήλωσε, αλλά και δηλώνει, ότι η κατάσταση στην οικονομία είναι δύσκολη. Μέσα σ’ αυτήν τη δύσκολη κατάσταση, έρχεται και κάνει τις παροχές, τις οποίες αντέχει η οικονομία.
      Εσείς τόσα χρόνια μας λέγατε για την ισχυρή οικονομία, που τάχα δημιουργήσατε. Μα, πού επιτέλους ήταν αυτή η ισχυρή οικονομία; Αν τα πράγματα ήταν τόσο καλά, όσο υποστηρίζατε, γιατί κόψατε το επίδομα των 176 ευρώ; Γιατί το Ε.Κ.Α.Σ. και οι συντάξεις του Ο.Γ.Α. είναι τόσο χαμηλές; Γιατί οι ρυθμίσεις που εισάγει σήμερα η Κυβέρνηση, δεν είχαν νομοθετηθεί πριν από χρόνια;
      Να σας πω και ποια απάντηση θα δώσετε; Θα μας πείτε ότι εσείς κριθήκατε στις εκλογές. Τι σημαίνει, όμως, το ότι κριθήκατε; Κριθήκατε τότε και κρίνεστε και σήμερα για τον τρόπο που ασκήσατε τη διακυβέρνηση. Διαγράφετε έτσι απλά το παρελθόν σας; Λέτε ότι το νομοσχέδιο δεν έχει αρχή, μέση και τέλος και ότι θα θέλατε ένα νομοσχέδιο, που να απλοποιεί το χαοτικό σύστημα των συντάξεων, που εσείς οι ίδιοι δημιουργήσατε. Με τις περισσότερες, όμως, διατάξεις συμφωνείτε. Αυτό είναι ή δεν είναι αντιπολίτευση για την αντιπολίτευση; 
      Μιλήσατε ακόμα για ρουσφετολογικές διατάξεις. Ό,τι κάνει η Κυβέρνηση από ‘δω και στο εξής, θα το θεωρείτε προάγγελο εκλογών. Εξυφαίνετε, λοιπόν, σενάρια πρόωρων εκλογών. Ορισμένοι έχετε βρει και τις ημερομηνίες! Ως νέος κοινοβουλευτικός, ενοχλούμαι βαθύτατα από τον τρόπο με τον οποίο αντιμετωπίζονται οι εκλογές. 
      Το Σύνταγμα επιτάσσει εκλογές κάθε τέσσερα χρόνια. Με τη λογική που έχετε -και μπορεί να είχε και η Νέα Δημοκρατία στο παρελθόν- κάθε κυβέρνηση θα έπρεπε να έχει διετή θητεία. Είναι κρίμα για τη χώρα και για το πολιτικό μας σύστημα τα δύο τελευταία χρόνια κάθε κυβέρνησης να θεωρούνται προεκλογικά. Μ’ αυτόν τον τρόπο, ούτε τους θεσμούς στηρίζουμε ούτε ασφαλώς και την οικονομία.
      Ένα τελευταίο σημείο κριτικής για το ΠΑ.ΣΟ.Κ., αφορά τα επιδόματα. Πολλοί Βουλευτές του ΠΑ.ΣΟ.Κ. επέκριναν την Κυβέρνηση για τα επιδόματα. Θα σας έλεγα «συγχαρητήρια», αν η στάση σας αυτή ήταν συνεπής διαχρονικά. Δεν αναφέρομαι στα χρόνια που κυβερνήσατε, κατά τα οποία η χορήγηση των επιδομάτων ήταν η συνήθης πρακτική. 
      Αναφέρομαι κυρίως στην τωρινή σας στάση ως προς το επίδομα θέρμανσης. Κατηγορείτε την Κυβέρνηση που δεν το χορηγεί, αλλά από την άλλη πλευρά είστε εναντίον των επιδομάτων. Δεν νομίζω ότι αυτές οι δύο θέσεις έχουν συνέχεια και συνέπεια.
      Κυρίες και κύριοι συνάδελφοι, από τη συζήτηση που προηγήθηκε, τόσο στην επιτροπή όσο και στην Ολομέλεια, προέκυψαν κάποια κρίσιμα ζητήματα. Το πρώτο αφορά το πολύπλοκο και γριφώδες σύστημα των συντάξεων στη χώρα μας. Άρθρα και παράγραφοι παραπέμπουν σε άλλα άρθρα, σε άλλους νόμους, κάτι που δυσχεραίνει ακόμα και τους ίδιους τους Βουλευτές να κατανοήσουν τη λειτουργία αυτού του πολύπλοκου πράγματι συστήματος.
      Ένα δεύτερο ζήτημα αφορά την πολιτική των επιδομάτων και την αναλογία μισθού και συντάξεως. Τελικά, αυτό το 80% επί του βασικού μισθού, ουσιαστικά αναλογεί με το 50% ή και το 60% του μισθού του κάθε εργαζόμενου. Θεωρώ ότι πρέπει να σταματήσει άμεσα αυτή η πολιτική και να προσπαθήσουμε σταδιακά 
-και όσο το επιτρέπει ασφαλώς η οικονομία- να ενισχύσουμε τις συντάξεις, ενσωματώνοντας σταδιακά τα επιδόματα στο βασικό μισθό.
      Πάνω σ’ αυτό το ζήτημα, θεωρώ πολύ σημαντική την πρόταση που έκανε και κατέθεσε ο συνάδελφος κ. Αγγελόπουλος για την ενσωμάτωση του Ε.Κ.Α.Σ. στην κατώτατη σύνταξη του Ι.Κ.Α.. Δεν γνωρίζω το ακριβές κόστος μιας τέτοιας κίνησης, αλλά πιστεύω ότι η Κυβέρνηση μπορεί να κάνει μια μελέτη κόστους-οφέλους σε σχέση με την ενσωμάτωση του Ε.Κ.Α.Σ. και να διαπιστώσει αν υπάρχει ή όχι αυτή η δυνατότητα.
      Ένα άλλο σημείο που θα ήθελα να τονίσω, είναι η δημιουργία των δύο διευθύνσεων στο Γενικό Λογιστήριο για την αναμόρφωση του συστήματος κατάρτισης και παρακολούθησης του κρατικού προϋπολογισμού. Είναι ένα πολύ σημαντικό βήμα. 
      Είναι προφανές ότι το ισχύον σύστημα πάσχει και αυτό το ομολογούν οι πάντες. Ο κ. Δούκας είπε ότι είναι σε συνεργασία με το Διεθνές Νομισματικό Ταμείο για την αναμόρφωση του συστήματος απεικόνισης του προϋπολογισμού και καλά κάνει. Γιατί δεν μπορεί να ανακαλύπτουμε συνεχώς την πυρίτιδα στην Ελλάδα! Ας ακούσουμε και ας λάβουμε υπόψη μας την εμπειρία και τη γνώση των ειδικών.
      Σε ό,τι αφορά τις επί μέρους διατάξεις, εισάγονται πράγματι πολύ σημαντικές ρυθμίσεις, τις οποίες ανέλυσε διεξοδικά ο εισηγητής της Πλειοψηφίας. Ανάμεσα στα άλλα, αναφέρω τη σταδιακή ενσωμάτωση από 1ης Ιουλίου του 2007 στο συντάξιμο μισθό των συνταξιούχων του δημοσίου, του ποσού των 140,8 ευρώ –η ενσωμάτωση καλύπτει αναδρομικά διακόσιες χιλιάδες συνταξιούχους δημοσίους υπαλλήλους- καθώς και την αύξηση των συντάξεων σε ποσοστό 14,3% για περισσότερους από είκοσι τέσσερις χιλιάδες πεντακόσιους συνταξιούχους, οι οποίοι λαμβάνουν την κατώτατη σύνταξη των αναπήρων και θυμάτων πολέμου. 
      Θα ήθελα, όμως, να σταθώ εδώ και σ’ ένα ακόμη θέμα, το οποίο, κατά τη  γνώμη μου, είναι πάρα πολύ σημαντικό. Αφορά το αίτημα της Συνομοσπονδίας Αναπήρων και Θυμάτων Πολέμου. Γνωρίζοντας από πρώτο χέρι πώς είναι η ζωή αυτών των ανθρώπων, τι στερήθηκαν και πώς πέρασαν τη ζωή τους, δεν πιστεύω ότι θα έπρεπε σήμερα να συζητούμε για το κόστος των 500.000 ευρώ, που κοστολογείται το αίτημά τους. Είναι υποχρέωση της ελληνικής κοινωνίας, αν θέλετε, είναι υποχρέωση του ελληνικού κράτους, όχι απλά να βοηθήσει τους δεκαοχτώ χιλιάδες εναπομείναντες ανάπηρους πολέμου, αλλά είναι υποχρέωση της πολιτείας να τους τιμήσει, παρέχοντας ό,τι ζητήσουν, γιατί πραγματικά το αξίζουν.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Ήσαστε συνεπέστατος στο χρόνο σας.
      Ο συνάδελφος κ. Κουσελάς έχει το λόγο. Ελπίζω να είναι και εκείνος συνεπής στο χρόνο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το σχέδιο νόμου που συζητάμε σήμερα, δεν είναι τίποτε άλλο παρά ένα συνονθύλευμα διάσπαρτων και αποσπασματικών άρθρων και περιπτωσιολογικών ρυθμίσεων, χωρίς αρχές και συνοχή. 
      Θα αναγνωρίσω, κύριοι της Κυβέρνησης, ότι ορισμένες απ’ αυτές είναι εύλογες, γιατί αποκαθιστούν κάποιες αδικίες ή κάποια νομικά κενά. Οι περισσότερες, όμως, είναι φωτογραφικά βολέματα «ημετέρων» ή ικανοποίηση μεμονωμένων αιτημάτων για προεκλογική και μόνο χρήση. Εδώ η οικονομία, κύριε Υπουργέ, αντέχει. Για άλλους δεν αντέχει! 
      Είδαμε τι έγινε πρόσφατα με τους εκπαιδευτικούς, με τους δασκάλους. Βλέπουμε τι γίνεται τώρα με τους συμβασιούχους, οι οποίοι εξαπατήθηκαν όχι μία, αλλά δύο φορές προεκλογικά από την Κυβέρνηση, η οποία όχι μόνο δεν υλοποιεί τις προεκλογικές της δεσμεύσεις, αλλά αυτήν τη στιγμή που μιλάμε, κρύβεται πίσω από την απόφαση του Ελεγκτικού Συνεδρίου, μια απόφαση η οποία βάζει ταφόπλακα στα οράματα και στις προσδοκίες που τους είχατε δημιουργήσει. Τους δείχνει την έξοδο και την ανεργία, την ίδια στιγμή που εσείς δημιουργείτε μια δεύτερη στρατιά συμβασιούχων με προσλήψεις από το «παράθυρο».
      Ξεχνάτε τις ρητές δεσμεύσεις που είχατε αναλάβει ως Κυβέρνηση -και προεκλογικά και μετεκλογικά- σε ό,τι αφορά στους δημοσίους υπαλλήλους και στη δημιουργία ενός νέου, ενιαίου μισθολογίου γι’ αυτούς, ενός μισθολογίου το οποίο θα ρύθμιζε κατά τρόπο δίκαιο και ενιαίο μια σειρά και από ασφαλιστικά, αλλά και από μισθολογικά ζητήματα των δημοσίων υπαλλήλων.
      Στέλνετε την ίδια στιγμή στις ελληνικές καλένδες τις δεσμεύσεις που είχατε αναλάβει για βελτίωση των συντάξιμων αποδοχών σε σχέση μ’ αυτές των εν ενεργεία δημοσίων υπαλλήλων. Ακόμα και σήμερα που μιλάμ, προσπαθείτε να εξαπατήσετε τα Σώματα Ασφαλείας, παρά τον «κυβερνητικό συνδικαλισμό» του επικεφαλής τους, του Υπουργού κ. Πολύδωρα. 
      Την ίδια στιγμή, το επίδομα των 176 ευρώ, με τις ρυθμίσεις που θεσπίζετε σ’ αυτό το σχέδιο νόμου, θα δοθεί σε πέντε δόσεις -το υπόλοιπο απ’ αυτό που δεν είχε δώσει το ΠΑ.ΣΟ.Κ.- αλλά η κράτηση που θα γίνει στο ποσό των 140 ευρώ -6,67%- θα μειώσει ακόμα περισσότερο την καθαρή αύξηση και το πραγματικό εισόδημα των εργαζομένων.
      Είναι χαρακτηριστικό, στις διατάξεις του νομοσχεδίου που συζητάμε σήμερα, ότι διατάξεις κοινωνικής ευαισθησίας και αποκατάστασης αδικιών είναι τεχνηέντως ανακατεμένες με χαριστικές, φωτογραφικές ρυθμίσεις. Τέτοιες, κατά τη γνώμη μου, είναι οι ρυθμίσεις που αφορούν στους απόστρατους, χαριστικές ρυθμίσεις για τις τράπεζες, ρυθμίσεις που αναφέρονται σε γενικούς γραμματείς και σε γενικούς διευθυντές του δημοσίου.
      Όμως ακόμα και οι εύλογες διατάξεις για τα άτομα με αναπηρία και για τις πολεμικές συντάξεις είναι προεκλογικά «ψίχουλα», θα έλεγα, σε σχέση με την τεράστια απόκλιση των συντάξεων από τις αποδοχές των δημοσίων υπαλλήλων. Έτσι δημιουργείται ένα πλήθος χαμηλοσυνταξιούχων και στο δημόσιο. Δεν πρέπει να διαφεύγει της προσοχής μας ότι αυτήν τη στιγμή που μιλάμε, έχουμε στο δημόσιο ένα ποσοστό 30% περίπου συνταξιούχων, που είναι συνταξιούχοι κάτω των 500 ευρώ. 
      Βέβαια, υπάρχει σήμερα –και είναι απότοκος της πολιτικής που ακολουθείτε- μια μεγάλη ανασφάλεια στους δημόσιους υπαλλήλους και σε πολλούς υπαλλήλους των Δ.Ε.Κ.Ο., ιδιαίτερα με το θέμα της φημολογούμενης και απαράδεκτης προς τα πάνω εξίσωσης των ορίων συνταξιοδότησης ανδρών και γυναικών. Οι φήμες αυτές και η ρευστή κατάσταση την οποία έχετε δημιουργήσει για το ασφαλιστικό, εξηγούν γιατί στο πρώτο εννιάμηνο του 2006 οι αιτήσεις συνταξιοδότησης έχουν ήδη ξεπεράσει τις δέκα χιλιάδες και έχουν δημιουργήσει σοβαρό πρόβλημα σταθερότητας σε ό,τι αφορά τα ασφαλιστικά ταμεία που μπορούν να καλύψουν για εφάπαξ παροχή μέχρι έξι χιλιάδες οκτακόσιους συνταξιοδοτούμενους ετησίως, ενώ έχουν φτάσει, όπως είπα, οι αιτήσεις τις δέκα χιλιάδες. 
      Σημαντική αύξηση των αποχωρήσεων σημειώνεται στους στρατιωτικούς, που φέτος ξεπέρασε το 35% σε σχέση με πέρυσι, καθώς και στους αστυνομικούς, που ξεπέρασε το 80% σε σύγκριση με τα περυσινά δεδομένα. 
      Αυτά τα προβλήματα, βέβαια, παρακάμπτονται στο νομοσχέδιο που συζητάμε σήμερα, δεν το απασχολούν. Το απασχολούν άλλα πράγματα, τα οποία προανέφερα. Είναι ένα νομοσχέδιο το οποίο, όπως χαρακτηριστικά είπαν πολλοί συνάδελφοι, δεν έχει ούτε αρχή ούτε μέση ούτε τέλος και αυτός είναι ο πραγματικός λόγος για τον οποίο το καταψηφίζουμε, χωρίς αυτό να σημαίνει ότι δεν θα ψηφίσουμε τις όποιες θετικές διατάξεις στην κατ’ άρθρο συζήτηση, που πιστεύουμε ότι είτε αποκαθιστούν αδικίες είτε καλύπτουν νομικά κενά και βελτιώνουν την κατάσταση των ασφαλισμένων.
      Θέλω να σταθώ σ’ αυτή μου την τοποθέτηση σε επί μέρους ζητήματα που αφορούν την κατ’ άρθρο συζήτηση. Θέλω να επισημάνω κάτι στον κύριο Υπουργό και να ζητήσω να αποκατασταθεί μια εκ παραδρομής –φαντάζομαι- αστοχία της διάταξης του άρθρου 3, παράγραφος 11, η οποία ταυτίζει ως προς την προσαύξηση της σύνταξής τους τους ναρκαλιευτές, τους πυροτεχνουργούς, τους εξουδετερωτές αυτοσχέδιων εκρηκτικών μηχανισμών και τους άνδρες των Ε.Κ.Α.Μ. με τους υπαγόμενους στο άρθρο 43, παράγραφος 1 του π.δ. 166/2000 χειριστές ελικοπτέρων και ελαφρών αεροσκαφών αντί της ορθότερης παραγράφου 2 του άρθρου 43 του π.δ. 166/2000, η οποία αναφέρεται στις πλέον συναφείς και σε καθήκοντα και σε επίπεδο επικινδυνότητας κατηγορίες των αλεξιπτωτιστών, των Ο.Υ.Κ. και των χειριστών εκρηκτικών υλών.
      Κύριε Υπουργέ, πιστεύω ότι αυτό εκ παραδρομής -όπως κι εσείς άλλωστε σε συζήτηση το αναγνωρίσατε- έχει συμπεριληφθεί στο νομοσχέδιο και πρέπει με παρέμβασή σας να βελτιωθεί.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Η κ. Κόρκα-Κώνστα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα σημαντικό σχέδιο νόμου, το οποίο αφορά τους συνταξιούχους του δημοσίου, των νομικών προσώπων δημοσίου δικαίου, των Ο.Τ.Α. και, επίσης, τις ευπαθείς ομάδες. Φυσικά το συγκεκριμένο νομοσχέδιο αποτελεί μία ένδειξη κοινωνικής ευαισθησίας της Κυβέρνησης γι’ αυτήν τη μεγάλη κατηγορία των συνταξιούχων. 
      Μέσω αυτού του σχεδίου νόμου, ενισχύεται μία μεγάλη κατηγορία και με μέτρα αύξησης του εισοδήματος, πέρα από το ποσοστό της εισοδηματικής πολιτικής, καθώς και με κάποιες φορολογικές ελαφρύνσεις και κυρίως –το βασικότερο- με την άρση των αδικιών που υφίσταντο μέχρι σήμερα. 
      Εισάγονται σημαντικές ρυθμίσεις. Θα αναφερθώ τηλεγραφικά σε κάποιες απ’ αυτές. Αυξάνεται και αναπροσαρμόζεται το επίδομα εξομάλυνσης που καταβάλλεται με τις πολιτικές συντάξεις του δημοσίου, ώστε να προκύψει η αύξηση του 4% στο ποσό της βασικής σύνταξης. Ενσωματώνεται στο συντάξιμο μισθό από την 1η Ιουλίου του 2007 το ποσό των 140,8 ευρώ. Η ρύθμιση αυτή είναι σημαντική, διότι θα ωφελήσει περισσότερους από διακόσιες χιλιάδες συνταξιούχους δημόσιους υπαλλήλους.
      Και θέλω να αναφέρω, κυρίες και κύριοι συνάδελφοι, εδώ ότι το δικαίωμα αυτό της εξομάλυνσης το είχαν κατοχυρώσει οι συνταξιούχοι για 176 ευρώ, αλλά αφού δόθηκε από την προηγούμενη κυβέρνηση του ΠΑ.ΣΟ.Κ. ένα ποσό 35,2 ευρώ –το 1/5 των χρημάτων- στην αρχή του Ιανουαρίου του 2003, αυτό μετά, στην αρχή του Ιανουαρίου του 2004, καταργήθηκε. Συνεπώς είναι σημαντικό ότι μ’ αυτήν τη διάταξη αίρεται μία αδικία, η οποία έλκεται από το παρελθόν και αφορούσε αυτούς τους ανθρώπους.
      Επίσης, είναι σημαντικό ότι αυξάνεται από 370 ευρώ, σε 423 ευρώ η κατώτατη σύνταξη των αναπήρων και θυμάτων πολέμου, δηλαδή 14,5 % σε δύο δόσεις. Αυτό το μέτρο είναι επίσης σημαντικό και αφορά είκοσι τέσσερις χιλιάδες πεντακόσιους περίπου συμπατριώτες μας και είναι αυτοί -είναι οι πατεράδες μας όντως- οι οποίοι προσέφεραν στην πατρίδα σε δύσκολες στιγμές, άλλοι θυσιάζοντας τη ζωή τους, στην περίπτωση των θυμάτων πολέμου και άλλοι διαβιώνοντας δύσκολα στην πορεία των υπόλοιπων χρόνων.
      Ενισχύονται συνταξιοδοτικά ορισμένες ευπαθείς ομάδες συνταξιούχων υπαλλήλων και στρατιωτικών, όπως και άτομα που έχουν υποστεί μεταμόσχευση μυελού των οστών και παίρνουν πλήρη σύνταξη με δεκαπέντε χρόνια υπηρεσίας. Είναι σημαντικό, επίσης, ότι οι οικογένειες με δύο παιδιά και άνω μπορούν να λαμβάνουν δύο συντάξεις από το δημόσιο, εφόσον το μέλος το οποίο πέθανε από την οικογένειά τους, αξιοποίησε αυτόν το παράλληλο χρόνο με δύο απασχολήσεις σε δύο ταυτόχρονα θέσεις. Οι συντάξεις αυτών που υπηρετούν σε υπηρεσίες εκκαθάρισης ναρκοπεδίων, σε υπηρεσίες εξουδετέρωσης εκρηκτικών μηχανισμών, γιατί ενισχύονται με ειδική προσαύξηση κινδύνου.
      Αυξάνεται το επίδομα ανικανότητας για τους αναπήρους από τρομοκρατικές ενέργειες. Υπάρχει αύξηση για τους συνταξιούχους του Ο.Σ.Ε. κατά 10% και, επίσης, υπάρχει ρύθμιση του συνταξιοδοτικού προβλήματος που υπήρχε για το προσωπικό των διοικήσεων υγειονομικών περιφερειών των νοσοκομείων -μετά από την κατάργηση του Πε.Σ.Υ.Π.- για τα Δ.Υ.Πε., διότι το προσωπικό εκεί εξακολουθεί να διέπεται από το ασφαλιστικό καθεστώς κύριας και επικουρικής ασφάλισης, πρόνοιας και υγειονομικής περίθαλψης, στο οποίο υπάγονταν μέχρι την ισχύ του νόμου του 2005. Ανάλογη ακριβώς ρύθμιση γίνεται και για τις μονάδες κοινωνικής φροντίδας που εντάσσονται στις Δ.Υ.Πε. κ.λπ., η αύξηση του κατώτατου ορίου της σύνταξης όσων ασφαλίστηκαν, δηλαδή, μετά την 1η Ιανουαρίου1993.
      Σημαντικό σημείο είναι η ίση μεταχείριση παλαιών και νέων συνταξιούχων καθηγητών Τ.Ε.Ι., του ειδικού εργαστηριακού προσωπικού, του διδακτικού προσωπικού των Α.Ε.Ι. κ.λπ.. Σημαντική είναι η αύξηση του εφάπαξ βοηθήματος των δημοσίων υπαλλήλων, που για τον υπολογισμό του λαμβάνεται υπόψη ο μέσος όρος των αποδοχών των πέντε ετών συμπεριλαμβανομένου και του τελευταίου έτους της αποχώρησης γιατί αποκαθίσταται σ’ αυτό το σημείο μία επιπλέον αδικία που μέχρι τώρα εκλαμβάνονταν ένα έτος νωρίτερα.
      Επίσης ένα σημαντικό μέρος του σχεδίου νόμου αυτού είναι ότι υπολογίζεται σαν συντάξιμος χρόνος ο χρόνος της αδείας άνευ αποδοχών μέχρι ένα μήνα κάθε χρόνο καθώς και  ο χρόνος ανατροφής των παιδιών εφόσον βέβαια καταβάλλονται οι εισφορές από την ασφαλισμένη. Κυρίες και κύριοι συνάδελφοι, εδώ θα πούμε ότι μιλάμε για τις εργαζόμενες μητέρες που προσπαθούν να φέρουν σε πέρας τους δύο ή και πολλαπλούς ρόλους –θα πω- μέσα και έξω από την οικογένεια, μάνας, εργαζόμενης και εργαζόμενης με καριέρα. Πάρα ταύτα όμως υπάρχουν μεγάλες διαφορές ανάμεσα στις μητέρες δημοσίους υπαλλήλους και στις μητέρες του ιδιωτικού τομέα, καθώς επίσης, υπάρχουν ακόμα διαφορές και σε αυτές που εργάζονται με συμβάσεις έργων για τις οποίες δεν υπάρχει μέριμνα.
      Δίνεται η δυνατότητα στους υπαλλήλους των Ο.Τ.Α. μέσω του σχεδίου νόμου αυτού που μετατάχθηκαν ή μεταφέρθηκαν με αίτησή τους ή χωρίς αίτησή τους, δηλαδή, υποχρεωτικά και διέπονται από το ασφαλιστικό καθεστώς του φορέα προέλευσης. Υπάρχει επιπλέον η μέριμνα που δίνεται για τους πρώην αιρετούς δημάρχους, προέδρους κοινοτήτων. Είναι αυτοί οι άνθρωποι οι οποίοι προσέφεραν στην Τοπική Αυτοδιοίκηση, προσέφεραν στον τόπο τους και αφού έχουν συμπληρώσει τα εξήντα πέντε χρόνια ηλικίας ή είναι πάρα πολλά χρόνια αιρετοί και τώρα μπορούν να έχουν αυτήν τη μέριμνα.
      Θέλω να σταθώ επίσης σε δύο σημεία. Το ένα απ’ αυτά αφορά τους Βουλευτές με ειδικές ανάγκες, που κατά τη συζήτηση στην επιτροπή έγινε τοποθέτηση και από τον πρόεδρο της Πανελλήνιας Συνομοσπονδίας, αλλά και από τη συνάδελφο την κ. Μπερνιδάκη και ο κύριος Υπουργός πάρα πολύ σωστά επανέφερε αυτό το ζήτημα, διότι έχουμε ανάγκη αυτούς τους συναδέλφους και έχουν ανάγκη και αυτοί μέσα στο Κοινοβούλιο να τύχουν ειδικής αρωγής. Άλλωστε, ευνοϊκές διατάξεις εμπεριέχονται σε πάρα πολλά νομοθετήματα για τους συμπολίτες μας που είναι με ειδικές ανάγκες.
      Ένα δεύτερο ζήτημα είναι εκείνο των αστυνομικών και των Σωμάτων Ασφαλείας και δεν υπάρχει αμφιβολία από κανέναν ότι η ασφάλειά μας στηρίζεται σ’ αυτούς. Η ενασχόλησή τους είναι μία πάρα πολύ δύσκολη υπόθεση και αναγνωρίζοντας αυτό η Κυβέρνηση προχώρησε τον προηγούμενο χρόνο στη χορήγηση του επιδόματος ειδικών συνθηκών. Όπως ακριβώς είπε και ο κύριος εισηγητής μας κατά τη διάρκεια της συζήτησης στην επιτροπή, εκφράστηκαν διάφοροι προβληματισμοί σ’ αυτόν τον τομέα και είμαι απόλυτα σίγουρη ότι θα προχωρήσουμε για τέτοια ζητήματα και σε άλλα νομοθετήματα.
      Εν κατακλείδι, κύριοι συνάδελφοι, μέσα απ’ αυτό το σχέδιο νόμου είναι απόφαση της Κυβέρνησης να εξασφαλισθεί η αύξηση του εισοδήματος σταθερά και μόνιμα, ιδιαίτερα των οικονομικά ασθενέστερων και συνταξιούχων. Οι προεκλογικές δεσμεύσεις της Κυβέρνησης υλοποιούνται, σε συνάρτηση βέβαια με την εισοδηματική πολιτική κατά το δυνατόν σήμερα, ανάλογα με τις δημοσιονομικές δυνατότητες και τις δυνατότητες του προϋπολογισμού. 
      Πρόθεση άλλωστε είναι και μέσω ελαφρύνσεων φορολογικών η αρωγή αυτών των ανθρώπων που έχουν μεγαλύτερη ανάγκη, των χαμηλόμισθων, των χαμηλοσυνταξιούχων, γι’ αυτό και έγινε η επιστροφή του παρακρατηθέντος Λ.Α.Φ.Κ.Α., η αύξηση του Ε.Κ.Α.Σ. και μέσα απ’ αυτό το νομοσχέδιο επίσης οδεύουμε στην κατεύθυνση αυτής της αρωγής με ευεργετικά μέτρα.
      Φυσικά υπερψηφίζουμε το παρόν σχέδιο νόμου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, οι ρυθμιστικοί νόμοι γύρω από το σύστημα κοινωνικής ασφάλισης τα τελευταία είκοσι με εικοσιπέντε χρόνια είναι ελάχιστα. Είναι ο ν. 1902, ο ν. 1976, ο ν. 2084, ο ν. 2676 και ο ν. 3029. Όλες οι άλλες ρυθμίσεις που έγιναν στο ενδιάμεσο και είναι πάρα πολλές με τελευταίες αυτές που ψηφίστηκαν το Δεκέμβριο του 2002 –ο ν. 3075- και το Φεβρουάριο του 2004 –ο ν. 3234- λίγες ημέρες, δηλαδή, πριν από τις εκλογές του Μαρτίου, ήταν καθαρά αποσπασματικού χαρακτήρα, όπως χαρακτηρίστηκαν και τότε από πολλούς Βουλευτές.
      Γι’ αυτόν το λόγο, οι περισσότερες διατάξεις που ψηφίζονται έχουν να ρυθμίσουν μια σειρά από προβλήματα, δομικές αδυναμίες, λειτουργικές αδυναμίες που είχαν προκύψει είτε από προγενέστερες ρυθμίσεις νόμων είτε από αδικίες είτε από ανισότητες είτε από στρεβλώσεις που παρατηρήθηκαν κατά την υλοποίηση των εφαρμοστικών νόμων για το σύστημα κοινωνικής ασφάλισης.
      Θεωρώ, λοιπόν, ότι αδικείται το παρόν νομοσχέδιο γι’ αυτούς τους λόγους και αδικείται το παρόν νομοσχέδιο από τους προλαλήσαντες. Γιατί; Διότι είναι ένα νομοσχέδιο που οι περισσότερες διατάξεις του είναι ευεργετικού χαρακτήρα και ευεργετούν εκατοντάδες χιλιάδες συνταξιούχους, τους οποίους αφορά το παρόν νομοσχέδιο. Αλλού να ψάξετε, κύριοι συνάδελφοι της Αντιπολίτευσης, για φωτογραφικές διατάξεις. Ανατρέξτε στο παρελθόν και στους νόμους που έχετε ψηφίσει.
      Κύριοι συνάδελφοι, το συνταξιοδοτικό νομοσχέδιο προβλέπει την ενίσχυση μεγάλων κατηγοριών συνταξιούχων με μέτρα αύξησης του εισοδήματος πέρα και πάνω από το ποσοστό της εισοδηματικής πολιτικής και σημαντικές φορολογικές ελαφρύνσεις. Πρόκειται για ένα νομοσχέδιο, του οποίου οι περισσότερες διατάξεις είναι ευεργετικού χαρακτήρα. Πρέπει να σημειώσουμε ότι όλα τα κονδύλια, τα οποία ενισχύουν το εισόδημα εκατοντάδων χιλιάδων συνταξιούχων, έχουν προβλεφθεί –και είναι σημαντικό αυτό- στον προϋπολογισμό του 2007.
      Η σύνταξη των δημοσίων υπαλλήλων και των στρατιωτικών είναι σε συνάρτηση του μισθού των εν ενεργεία συναδέλφων τους και του χρόνου υπηρεσίας που έχουν συμπληρώσει. Το άρθρο 11 του ν. 3452/2006 αύξησε κατά 3,6% από 1.1 τους βασικούς μισθούς που διαμορφώνουν τις αμοιβές όλων των λειτουργών και υπαλλήλων του δημοσίου, των Ν.Π.Δ.Δ. και των Ο.Τ.Α., αλλά και  των μονίμων στελεχών, των ενστόλων των Ενόπλων Δυνάμεων, Αστυνομίας, Πυροσβεστικής και Λιμενικού. Βάσει αυτού η σύνταξη θα αυξανόταν κατά 3,6%. Όμως η Κυβέρνηση ενίσχυσε περαιτέρω τους συνταξιούχους δίνοντας συνολική αύξηση 4%. 
      Αυξάνονται ορισμένα επιδόματα και συντελεστές κατά τέτοιο τρόπο που να προκύπτει η συνολική αύξηση 4%. Η αύξηση αυτή ήδη καταβάλλεται σε όλους τους συνταξιούχους και το νομοσχέδιο σήμερα νομοθετεί για να υπάρξει και η δημοσιονομική τακτοποίηση. 
      Επιπλέον ενισχύονται σημαντικά οι συντάξεις των παλαιών σιδηροδρομικών υπαλλήλων με αύξηση 10% των δευτερευουσών απολαβών τους. Ένα μέτρο που αφορά περίπου διακόσιες χιλιάδες συνταξιούχους. Προβλέπεται η σταδιακή ενσωμάτωση στο συντάξιμο μισθό των συνταξιούχων του δημοσίου του ποσού των 140,8 ευρώ από 1ης Ιουλίου 2007. Διευκρινίζεται ότι οι συνταξιούχοι είχαν κατοχυρώσει κατά το παρελθόν το δικαίωμα ενσωμάτωσης 176 ευρώ στο συντάξιμο μισθό τους, ωστόσο κατεβλήθη μόνο το 1/5 του ποσού αυτού, δηλαδή, 35,2 ευρώ και στη συνέχεια καταργήθηκε από την τότε κυβέρνηση του ΠΑ.ΣΟ.Κ.. Αυτή η αδικία πλέον επανορθώνεται. 
      Αύξηση των συντάξεων σε ποσοστό 14,3% για περισσότερους από είκοσι τέσσερις χιλιάδες πεντακόσιους συνταξιούχους, οι οποίοι λαμβάνουν κατώτατη σύνταξη αναπήρων και θυμάτων πολέμου. Η κατώτερη σύνταξη των αναπήρων και θυμάτων πολέμου και όσων διέπονται από το ίδιο μ’ αυτό συνταξιοδοτικό καθεστώς αυξάνεται σε δύο ισόποσες δόσεις από 1ης Ιανουαρίου 2007. Από 370,3 ευρώ που είναι σήμερα θα διαμορφωθεί στα 423,20 ευρώ.
      Ενισχύονται ορισμένες ευπαθείς κατηγορίες συνταξιούχων υπαλλήλων και στρατιωτικών, όπως τα άτομα που έχουν υποβληθεί σε μεταμόσχευση μυελού των οστών και αποκτούν πλήρη σύνταξη μετά από δεκαπενταετή υπηρεσία. 
      Οικογένειες με τρία παιδιά και άνω μπορούν να λαμβάνουν μέχρι και δύο συντάξεις αν ο θανών προστάτης τους θεμελίωσε αντίστοιχα δικαιώματα από παράλληλη ενασχόλησή του στο δημόσιο. 
      Η σύνταξη των υπηρετούντων σε υπηρεσίες εκκαθάρισης ναρκοπεδίων ή σε υπηρεσίες με αποστολή την εξουδετέρωση εκρηκτικών μηχανισμών ενισχύεται με ειδική προσαύξηση κινδύνου. Καταβάλλεται αυξημένο επίδομα στους αναπήρους από τρομοκρατικές ενέργειες. 
      Προβλέπεται η ρύθμιση του συνταξιοδοτικού προβλήματος που έχει προκύψει για το τακτικό προσωπικό των διοικήσεων υγειονομικών περιφερειών και των νοσοκομείων μετά την κατάργηση του Πε.Σ.Υ.. Το προσωπικό εξακολουθεί να διέπεται από το ασφαλιστικό καθεστώς κύριας και επικουρικής ασφάλισης, πρόνοιας και υγειονομικής περίθαλψης στο οποίο υπαγόταν μέχρι την ισχύ του ν.3329/2005. Ανάλογη ρύθμιση γίνεται για το προσωπικό των Μονάδων Κοινωνικής Φροντίδας που εντάσσονται στις Δ.Υ.Πε.. 
      Ίση μεταχείριση παλαιών και νέων συνταξιούχων καθηγητών Τ.Ε.Ι., ειδικών παρέδρων του Παιδαγωγικού Ινστιτούτου, του εκπαιδευτικού προσωπικού των παιδαγωγικών ακαδημιών και των μελών του ειδικού και εργαστηριακού διδακτικού προσωπικού Α.Ε.Ι.. 
      Αυξάνεται το κατώτατο όριο σύνταξης όσων ασφαλίστηκαν από 1ης Ιανουαρίου 1993 και μετά. Επιπλέον επιλύεται και το πάγιο συνταξιοδοτικό ζήτημα συνταξιοδοτικού φορέα, όταν ο υπάλληλος μεταφέρεται ή μετατάσσεται σε άλλη υπηρεσία. Πλέον παρέχεται δικαίωμα επιλογής φορέα. 
      Διευθετούνται και προβλήματα των ασφαλισμένων που προέκυψαν με την εισφορά για σύνταξη που εσφαλμένα παρακρατήθηκε από το δημόσιο, ενώ έπρεπε να παρακρατηθεί για άλλο δημόσιο φορέα. 
      Τέλος, προβλέπεται υπολογισμός στο διπλάσιο μέχρι και μία πενταετία από 1ης Ιανουαρίου 1993 και μετά του χρόνου υπηρεσίας των ένστολων. Εδώ πρέπει να σημειώσουμε ότι τακτοποιείται διά παντός η διαδικασία αυτή. Μέχρι σήμερα πάρα πολλοί νόμοι προσπαθούσαν σταδιακά να επεκτείνουν το χρόνο διπλασιασμού της πενταετίας αυτής. Έχουμε όμως μία εναγώνια αισιοδοξία ότι παρ’ ότι η Ευρωπαϊκή Ένωση δεν το επιτρέπει, στο μέλλον όταν από το 2018 και μετά αυτοί οι άνθρωποι θα θεμελιώσουν το συνταξιοδοτικό τους δικαίωμα δεν θα έχουμε την καταβολή των εισφορών γι’ αυτή την πλασματική πενταετία.
      Κύριε Υπουργέ, υπάρχει και μία πρόταση. Το Ε.Κ.Α.Σ. πρέπει να ενσωματωθεί στην κύρια σύνταξη του Ι.Κ.Α. γιατί όταν θα έρθει και θα ολοκληρωθεί η καταβολή του Ε.Κ.Α.Σ., θα δημιουργηθούν στρεβλώσεις στις συντάξεις του Ι.Κ.Α.. Συνεπώς πρέπει να προλάβουμε αυτή την κατάσταση συμπεριλαμβάνοντας μέσα στην κύρια σύνταξη του Ι.Κ.Α. και το Ε.Κ.Α.Σ..
      Κυρίες και κύριοι συνάδελφοι, το παρόν νομοσχέδιο δρα ευεργετικά διορθώνοντας στρεβλώσεις άλλων νομοσχεδίων που είχαν κατατεθεί μέχρι σήμερα και είχαν ψηφιστεί. Λύνει πολλά προβλήματα προς όφελος πολλών χαμηλοσυνταξιούχων. 
      Όσον αφορά τις τροπολογίες θα μιλήσουμε αύριο γιατί είναι σημαντικές. Λύνουν προβλήματα και δημιουργούν προϋποθέσεις ανάπτυξης.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Ο συνάδελφος κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Συζητάμε σήμερα το νομοσχέδιο που αφορά συνταξιοδοτικά ζητήματα των ασφαλισμένων στο δημόσιο και δεν έχει διαλάθει της προσοχής αρκετών ομιλητών ότι το βασικό πρόβλημα που αντιμετωπίζουν οι συντάξεις των δημοσίων υπαλλήλων είναι η ουσιαστική υποβάθμισή τους λόγω ακριβώς της επιδοματικής πολιτικής. Δηλαδή, ενώ προβλέπει η συνταξιοδοτική νομοθεσία ότι η σύνταξη του εργαζόμενου στο δημόσιο είναι το 80% του βασικού μισθού, σήμερα λόγω ακριβώς της επιδοματικής πολιτικής, η σύνταξη που παίρνει ένας που εξέρχεται με τριακονταπενταετία από το δημόσιο, φθάνει μερικές φορές να είναι στο 50% -ίσως και λιγότερο- του βασικού μισθού. Άρα, αντιμετωπίζει πρόβλημα επιβίωσης, διότι έχει διαμορφώσει σ’ ένα άλλο επίπεδο τις οικογενειακές, τις κοινωνικές και τις βιοτικές του ανάγκες. 
      Αυτό το θέμα πιστεύω ότι το είχε εκτιμήσει σωστά η Νέα Δημοκρατία ως αντιπολίτευση και ο Πρωθυπουργός της χώρας, όταν το φθινόπωρο του 2004, το Νοέμβριο συγκεκριμένα, στο συνέδριο της Α.Δ.Ε.Δ.Υ., δήλωσε –είναι γνωστό, υπάρχει στα Πρακτικά, ήμουν και εγώ εκεί- ότι η Κυβέρνηση θα εφαρμόσει ένα νέο μισθολόγιο μέσα στην τριετία που θα ακολουθούσε.
      Βεβαίως όλοι γνωρίζουμε ότι η Κυβέρνηση ακολούθησε μία πολιτική λιτότητας στο δημόσιο, με το πρόσχημα της δήθεν απογραφής και παρέπεμψε στις καλένδες αυτό το αίτημα των εργαζομένων στο δημόσιο και της Α.Δ.Ε.Δ.Υ. που ήταν παράλληλα και μία προσωπική δέσμευση του Πρωθυπουργού. 
      Όμως, θα μου πείτε, αγαπητοί συνάδελφοι, αυτή είναι η μόνη δέσμευση του Πρωθυπουργού που δεν υλοποιήθηκε; Πρόσφατα, από το βήμα της προεκλογικής συγκέντρωσης στη Θεσσαλονίκη, θύμισε ο κ. Πολύδωρας στον Πρωθυπουργό τη δέσμευσή του για την αύξηση των 140 ευρώ στο βασικό μισθό των εργαζομένων στα Σώματα Ασφαλείας, τους αστυνομικούς, τους πυροσβέστες και τους λιμενικούς. Δική του δέσμευση είναι, ο ίδιος την ξέχασε.
      Δική του δεν ήταν η δέσμευση για τη μονιμοποίηση των διακοσίων πενήντα χιλιάδων συμβασιούχων; Το επαναλάμβανε κιόλας στις εκπομπές που πήγαινε μην τυχόν και το ξεχάσει κάποιος και δεν ψηφίσει τη Νέα Δημοκρατία. Τους πήρε την ψήφο και έχει οδηγήσει σε αδιέξοδο χιλιάδες συμβασιούχους στο δημόσιο. Και βλέπετε τι γίνεται καθημερινά.
      Δική του δέσμευση δεν ήταν τα 330 ευρώ σύνταξη στους συνταξιούχους του Ο.Γ.Α.; Στα δύο χρόνια έχουν δοθεί 25 ευρώ, αθροιστικά 27 ευρώ. Τώρα, η Κυβέρνηση –απ’ ό,τι φαντάζομαι, αν φέρει τη νομοθετική ρύθμιση μέχρι το 2007, επειδή είναι προεκλογικός χρόνος- θα δώσει 50 ευρώ και τα υπόλοιπα θα τα παραπέμψει από το 2008 στην επόμενη κυβέρνηση και θα λέει ότι ικανοποίησε τους αγρότες και ότι υλοποίησε την προεκλογική της δέσμευση.
      Το ίδιο ακριβώς έχει συμβεί και με το Ε.Κ.Α.Σ.. Είχε δεσμευτεί ότι θα πάει το Ε.Κ.Α.Σ. στα 230 ευρώ και έχει δώσει ένα πάρα πολύ μικρό ποσό, γύρω στα 25 ευρώ, στα δύο χρόνια και το υπόλοιπο θα το παραπέμψει στην επόμενη κυβέρνηση. 
      Τώρα, ακούω με μεγάλη προσοχή τους συναδέλφους της Νέας Δημοκρατίας να προτρέπουν την Κυβέρνηση να ενσωματώσει το Ε.Κ.Α.Σ. στις βασικές συντάξεις του I.K.A..
       Να δούμε, λοιπόν, πότε θα ασχοληθεί σοβαρά ο κ. Τσιτουρίδης με το I.K.A. και τα προβλήματα, για να συζητήσουμε ποιος πρέπει να είναι ο χαρακτήρας της βασικής σύνταξης, αντί να κάνουμε ανέξοδες ρητορείες και προτροπές.
      Έτσι, λοιπόν, είναι σίγουρο ότι αυτούς που υποτίθεται ότι το νομοσχέδιο έρχεται να βοηθήσει, τους πολιτικούς συνταξιούχους του δημοσίου, η Κυβέρνηση έχει ακολουθήσει μία πολιτική που μείωσε το εισόδημά τους μέσω και της φορολογικής αφαίμαξης κυρίως λόγω της αύξησης της έμμεσης φορολογίας, αλλά μέσω και των αυξήσεων που ήταν στο ύψος του πληθωρισμού και λίγο παρακάτω. Άρα, άνθρακες ο θησαυρός!
    Κατά τα άλλα, η Κυβέρνηση επιχαίρει σήμερα. Είδαμε τον κ. Αλογοσκούφη να καταθέτει τον προϋπολογισμό, τον τελευταίο προϋπολογισμό της Κυβέρνησής σας, κύριε Υφυπουργέ και να επιχαίρει, γιατί έβγαλε την Ελλάδα από την επιτήρηση, δηλαδή, την επιτήρηση στην οποία τη βάλατε εσείς. Σήμερα χαίρεστε που τη βγάζετε από την επιτήρηση. Αυτό μου θυμίζει τη γνωστή καλύβα του Χότζα. Θα ξέρετε το ανέκδοτο που έβαζε ο Χότζας τα ζωντανά μέσα στην καλύβα και στο τέλος τα έβγαζε ένα-ένα για να αισθάνεται πιο άνετα.
    Κυρίες και κύριοι συνάδελφοι, συζητάμε ένα νομοσχέδιο που δεν έχει αρχή. Είναι «πλίνθοι και κέραμοι ατάκτως ερριμμένα». Έχει εμβαλωματικές λύσεις που μερικές απ’ αυτές άρουν αδικίες -δεν μπορεί κανείς να έχει αντίρρηση γι’ αυτό- αλλά πάρα πολλές απ’ αυτές είναι προκλητικές φωτογραφίες με πιο χαρακτηριστική αυτή των αποστράτων. Φαντάζεστε, δηλαδή, ότι έπαιρναν τη σύνταξή τους, ήταν εκτός στρατεύματος -είτε γιατί αποστρατεύτηκαν είτε γιατί αποτάχθηκαν- τους επαναφέρατε για να εξυπηρετήσετε τις γνωστές σκοπιμότητες των «γαλάζιων» παιδιών, των «γαλάζιων» αξιωματικών, των «γαλάζιων» παππούδων και τώρα θα αναγνωρίσετε ως συντάξιμο το χρόνο και θα πάρουν επιπλέον μέχρι και διπλή σύνταξη. 
    Έχετε βεβαίως –και αυτό δείχνει την προχειρότητα με την οποία νομοθετείτε- τη ρύθμιση που τακτοποιείτε τα ζητήματα των εργαζομένων στο Εθνικό Σύστημα Υγείας που από τα Πε.Σ.Υ. τους πήγατε στους Δ.Υ.Πε.. Δημιουργήσατε μία τεράστια αναστάτωση σε χιλιάδες κόσμο και έρχεστε με καθυστέρηση ενός χρόνου να κάνετε τη σχετική ρύθμιση. Και δεν ξέρω γιατί κάνετε και την πάγια ρύθμιση αυτών που θα μετατάσσονται ώστε να μην έχουν ασφαλιστικά προβλήματα, λες και έχετε ετοιμάσει μια αλλαγή των εργασιακών σχέσεων σε όλο το δημόσιο τομέα και προτρέχετε να κάνετε μια τέτοια ρύθμιση για να πείτε στους εργαζόμενους «μην ανησυχείτε, σας έχουμε λύσει τα ασφαλιστικά και συνταξιοδοτικά ζητήματα». Δεν ξέρω τι μηχανεύεστε.
    Έρχομαι, κύριε Υφυπουργέ -και παρακαλώ την προσοχή σας- σε ένα ζήτημα που είναι από εκείνα που προκαλούν το ενδιαφέρον των δημοσιογράφων και της κοινής γνώμης όταν τα συζητάμε. Εσείς, με την πρωτοβουλία σας να καταθέσετε τη ρύθμιση για την τεκμηρίωση σύνταξης στους Βουλευτές στα τρία χρόνια, δημιουργήσατε μια μεγάλη συζήτηση που στρέφεται κατά του κοινοβουλευτισμού, του ρόλου του Βουλευτή. Και αυτό έγινε πιστεύω, γιατί δεν κάνετε πάρα πολύ σωστά και οργανωμένα τη δουλειά σας για να αντιμετωπίσετε προβλήματα που είναι υπαρκτά και θα μπορούσαν να είναι αποδεκτά από την κοινή γνώμη. 
    Σας θυμίζω ότι οι συνάδελφοί μας που μπορεί να πάθουν ένα ατύχημα δεν έχουν καμία κάλυψη, όπως επίσης σας θυμίζω, κύριε Υφυπουργέ, ότι σ’ αυτή την Αίθουσα υπάρχουν συνάδελφοί μας οι οποίοι έχουν πάρα πολλά ένσημα στο Ι.Κ.Α., έχουν πάρα πολλές μέρες ασφάλισης, χιλιάδες μέρες ασφάλισης στο δημόσιο και δεν τους επιτρέπεται να πληρώσουν τις εισφορές τους για να πάρουν σύνταξη από τη δουλειά τους. Είστε γνώστης αυτών των αδικιών που πρέπει να τις συζητήσουμε με διαφάνεια, γιατί οι Βουλευτές δεν έχουν να φοβηθούν τίποτα. Οι Βουλευτές στην πλειοψηφία τους είναι άνθρωποι που προέρχονται από το χώρο του μόχθου και δικαιούνται να πάρουν σύνταξη εκεί που έχουν προσφέρει, εκεί που  έχουν τα  ένσημά τους. 
    Δεν φέρνετε μια ολοκληρωμένη πρόταση για να αντιμετωπίσετε τέτοια προβλήματα. Βεβαίως μας επανακαταθέσατε την πρόταση για τα δυο χρόνια στους συναδέλφους που έχουν διάφορες αναπηρίες. Δεν νομίζω ότι πρέπει να έχει κάποιος αντίρρηση για να αντιμετωπίσουμε μια σειρά τέτοιων προβλημάτων. Αλλά επαναλαμβάνω, ότι επειδή η κοινή γνώμη μάς παρακολουθεί με το μικροσκόπιο την ώρα που βγαίνουν αποφάσεις μισθοδικείων και την ώρα που τα ίδια δικαστήρια δεν πληρώνουν τους συμβασιούχους, θέλει μια ολοκληρωμένη πολιτική για να αντιμετωπίζουμε και αδικίες που υπάρχουν μέσα σ’ αυτή την Αίθουσα.
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ και βέβαια όλοι χαιρετίζουμε την επανακατάθεση της τροπολογίας, κύριε Υπουργέ, για τους συναδέλφους Βουλευτάς.
    Ο συνάδελφος κ. Μπούγας έχει το λόγο.
    ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, το παρόν σχέδιο νόμου αντιμετωπίζει με πνεύμα δικαίου και στα δημοσιονομικά περιθώρια της τρέχουσας συγκυρίας, αιτήματα ευπαθών  κοινωνικών ομάδων, όπως οι συνταξιούχοι, οι οικογένειες με τρία παιδιά, οι πάσχοντες από σοβαρά προβλήματα υγείας και αναπηρίες, καθώς και τα θύματα τρομοκρατικών οργανώσεων.
      Ακούστηκε,  ως κριτική  από την Αξιωματική Αντιπολίτευση, ότι οι διατάξεις του παρόντος σχεδίου νόμου αποτελούν ένα συνονθύλευμα ρουσφετολογικών ρυθμίσεων. 
      Κυρίες και κύριοι συνάδελφοι του ΠΑ.ΣΟ.Κ οφείλετε, έναντι του ελληνικού λαού, να είσαστε προσεκτικότεροι στην κριτική σας, όταν τη διατυπώνετε στην Αίθουσα της Εθνικής Αντιπροσωπείας. Διότι ποιες είναι οι ρουσφετολογικές ρυθμίσεις του συζητούμενου σχεδίου  νόμου; Μήπως είναι η αύξηση των συντάξεων; Μήπως είναι οι παροχές προς τα θύματα των τρομοκρατικών οργανώσεων; Μήπως είναι οι παροχές προς τους αναπήρους; Όλα αυτά δεν αποτελούν ασφαλώς ρουσφετολογικές ρυθμίσεις. Αποτελούν επανόρθωση αδικιών, τις οποίες συσσώρευσαν οι δεκαετίες της δικής σας διακυβέρνησης. 
      Ως πιο σημαντικές από τις διατάξεις του συζητούμενου σχεδίου νόμου, θα πρέπει να αναφερθούν η αναπροσαρμογή του επιδόματος εξομάλυνσης, ώστε αυτό, μαζί με τη βασική σύνταξη, να ανέλθει στο 4%, o συνυπολογισμός σταδιακά από 1-7-2007 στις συντάξιμες αποδοχές των δημοσίων πολιτικών υπαλλήλων, ποσού 140 ευρώ, το γεγονός ότι συμπεριλαμβάνεται για τον υπολογισμό του εφάπαξ βοηθήματος των δημοσίων υπαλλήλων που αποχωρούν από την υπηρεσία τους, μετά την ισχύ του νόμου αυτού, και το τελευταίο έτος της υπηρεσίας τους, ώστε με βάση αυτή τη ρύθμιση να αυξάνεται σημαντικά από 1300 έως 3500 ευρώ περίπου το ποσό του εφάπαξ βοηθήματος που λαμβάνουν. 
      Επίσης αξιομνημόνευτη είναι και η διάταξη με βάση την οποία χορηγείται πλήρης σύνταξη με τη συμπλήρωση δεκαπενταετούς υπηρεσίας και σε όσους υπαλλήλους του δημοσίου έχουν υποστεί μεταμόσχευση συμπαγών οργάνων ή μυελού των οστών, εφόσον έχουν ποσοστό ανικανότητας 67% και άνω.
      Τέλος, λογίζεται ως συντάξιμος χρόνος, υπό την προϋπόθεση καταβολής των προβλεπόμενων ασφαλιστικών εισφορών ο χρόνος της άδειας, άνευ αποδοχών, όταν αυτή δεν υπερβαίνει τον ένα μήνα, εντός του ίδιου ημερολογιακού έτους, καθώς και της άδειας για την ανατροφή τέκνων. 
      Με τις ρυθμίσεις αυτές η Κυβέρνηση ανταποκρίνεται σε σημαντικά αιτήματα ευπαθών  κοινωνικών ομάδων και συμπληρώνει προγενέστερα μέτρα κοινωνικού χαρακτήρα, όπως είναι ο ν. 3408 του 2005, καθώς και ήδη ειλημμένες αποφάσεις, όπως η αύξηση των συντάξεων του Ο.Γ.Α., κατά 50 ευρώ από 1-1-2007 και άλλα 50 ευρώ από 1-1-2008 και η αύξηση του Ε.Κ.Α.Σ., κατά 35 ευρώ από 1-1-2007 και άλλα 35 ευρώ από 1-1-2008. 
      Σ' αυτό το σημείο, θα ήθελα και εγώ να ζητήσω, κύριε Υπουργέ, να εξετάσετε την ενσωμάτωση του Ε.Κ.Α.Σ. στην κατώτατη σύνταξη, και την αντίστοιχη αύξηση των ενδιάμεσων συντάξεων. Με τον τρόπο αυτό νομίζω ότι θα εξαλειφθούν στρεβλώσεις που προκαλεί η χορήγηση του Ε.Κ.Α.Σ. σήμερα, κατά το υφιστάμενο σύστημα και θα αντιμετωπίζονται, κατά τρόπο πιο δίκαιο, οι συνταξιούχοι. 
      Κυρίες και κύριοι συνάδελφοι, η προσπάθεια εισοδηματικής ενίσχυσης των ευπαθέστερων κοινωνικών ομάδων, επιλογή η  οποία διαπνέει και το συζητούμενο σχέδιο νόμου, δεν μπορεί παρά να λαμβάνει υπ’ όψιν τα πραγματικά δεδομένα της ελληνικής οικονομίας. 
      Είναι χαρακτηριστικό ότι το σύνολο των φορολογικών εσόδων του 2007 προβλέπεται να είναι 48.000.000.000 ευρώ, εκ των οποίων 25.000.000.000 θα καταβληθούν για χρεολύσια δανείων και 21.000.000.000 ευρώ για την πληρωμή των μισθών και των συντάξεων. Σ' αυτό το πλαίσιο, όπου η καταβολή χρεολυσίων, μισθών και συντάξεων εξαντλεί σχεδόν το  σύνολο των φορολογικών εσόδων του κράτους, οποιασδήποτε οικονομικής φύσεως αίτημα, πρέπει να αντιμετωπίζεται με περίσκεψη. Η περίσκεψη αυτή, όμως, πρέπει να είναι όλως ιδιαίτερη όταν δικαιούχοι υψηλών μισθοδοτικών ή συνταξιοδοτικών παροχών από το δημόσιο, διεκδικούν ακόμη υψηλότερες αυξήσεις στα εισοδήματά τους. Η διεκδίκηση και, πολύ περισσότερο, η ικανοποίηση αναλόγων αξιώσεων προκαλεί το δημόσιο αίσθημα και επαυξάνει τη δυσπιστία της κοινής γνώμης, έναντι των θεσμών του κράτους και των εκπροσώπων του.
       Απαιτείται επομένως, εκ μέρους όλων μας, σύνεση, αυτοσυγκράτηση και συναίσθηση των δυσχερειών που αντιμετωπίζει ο εργαζόμενος και ο συνταξιούχος με μηνιαίες αποδοχές 700 ευρώ.
      Θα πρέπει να πω, με την ευκαιρία της παρούσης συζήτησης στην Εθνική Αντιπροσωπεία, κυρίες και κύριοι συνάδελφοι, ότι δεν είμαι απ’ αυτούς που πιστεύουν ότι η ορθή ερμηνεία των συνταγματικών διατάξεων είναι ότι πρέπει να εξομοιώνονται οι αποδοχές των δικαστικών λειτουργών με εκείνες των μετακλητών δημοσίων υπαλλήλων. Δηλαδή, των δικαστικών λειτουργών που έχουν το προνόμιο της ισοβιότητος, που καλύπτονται από λειτουργικές και προσωπικές εγγυήσεις για την άσκηση του λειτουργήματός τους, σε καμία περίπτωση δεν πρέπει οι αποδοχές τους να εξομοιώνονται με τις αποδοχές των μετακλητών υπαλλήλων, των οποίων η θέση είναι λίαν επισφαλής. 
      Η Νέα Δημοκρατία πρέσβευε και εξακολουθεί να πρεσβεύει την άποψη ότι η άσκηση κοινωνικής πολιτικής δεν μπορεί να χρηματοδοτείται με δανεισμό. Η πρακτική αυτή υπονόμευε και υπονομεύει το μέλλον της χώρας στο βωμό της πρόσκαιρης ικανοποίησης εισοδηματικών αιτημάτων. Γι’ αυτό και ως Κυβέρνηση προσπαθούμε με μεταρρυθμιστικές πολιτικές που απελευθερώνουν τις παραγωγικές δυνατότητες της κοινωνίας μας, να μεγεθύνουμε την ανάπτυξη και το παραγόμενο εθνικό προϊόν. Από αυτήν την αύξηση δύναται να αυξηθεί και το κοινωνικό μέρισμα, να χρηματοδοτηθεί η αναδιανομή πόρων προς τους λιγότερο ευνοουμένους και να ασκηθεί αποτελεσματικότερα η εισοδηματική και κοινωνική πολιτική. 
      Οι ευχάριστες ειδήσεις για την εθνική μας οικονομία επιβεβαιώθηκαν πρόσφατα από την Ευρωπαϊκή Επιτροπή και βλέπουμε όλοι μας να βελτιώνεται η απασχόληση, να αυξάνονται τα δημόσια έσοδα, να πέφτει το έλλειμμα και να δικαιώνεται η μεταρρυθμιστική προσπάθεια της Κυβέρνησης. Διαμορφώνεται, λοιπόν, ήδη ένα αισιόδοξο περιβάλλον για τα χρόνια που έρχονται και για τους πολίτες της χώρας μας, οι οποίοι μπορούν να περιμένουν καλύτερες μέρες, μέρες ευημερίας για την ελληνική οικονομία.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριε Υπουργέ, κύριοι συνάδελφοι, συζητούμε ένα σχέδιο νόμου που πραγματικά πρέπει όλοι, όχι μόνο να χειροκροτήσουμε, αλλά να συγχαρούμε από καρδιάς γιατί επιτέλους μαζεύτηκαν όλες εκείνες οι εξαιρέσεις, όλες εκείνες οι αδικίες, όλες εκείνες οι περιπτώσεις που εκκρεμούσαν χρόνια και ταλαιπωρούσαν συναδέλφους, πολίτες, ορφανά, χήρες, κληρικούς, όλες τις κοινωνικές τάξεις και ήρθε με το παρόν σχέδιο νόμου το Υπουργείο Οικονομικών να τις διευθετήσει και να δώσει μια λύση. Δεν θα πρέπει αυτό να το χειροκροτήσουμε; Δεν θα πρέπει να επαινέσουμε εμείς και να υπερψηφίσουμε αυτό το νομοσχέδιο; Δηλαδή πρέπει κάθε φορά να έρχεται ένα νομοσχέδιο που θα αφορά ένα μονάχα σημείο και θα αφήνουμε να σέρνονται όλες αυτές οι περιπτώσεις επί σειρά ετών;
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
      Κύριοι συνάδελφοι, με την πολιτική της η Κυβέρνηση, η Κυβέρνηση του Κώστα Καραμανλή, στοχεύει –είναι βέβαιο- στην ενίσχυση των ασθενέστερων τάξεων και αυτό αποδεικνύεται καθαρά από το παρόν νομοσχέδιο. Διαπνέεται από αυτό το πνεύμα, διαπνέεται από αυτές τις αρχές. Την αρχή της μη εξαίρεσης, την αρχή της ίσης μεταχείρισης. Επομένως θα πρέπει, πραγματικά, να υπερψηφίσουμε το νομοσχέδιο γιατί πρόκειται για ένα πλαίσιο που πρέπει να δεχθούμε όλοι ότι είναι και ορθό και δίκαιο. Και είναι ορθό, γιατί αποκαθίστανται, μέσω των διατάξεών του, ορισμένες αδικίες που στο παρελθόν είχαν συσσωρευτεί μέχρι σήμερα. Έτσι ικανοποιείται, πράγματι, το κοινωνικό αίσθημα δικαίου και είναι σύμφωνο, πράγματι, με την αρχή της ίσης μεταχείρισης. 
    Και από το άλλο μέρος είναι σύμφωνο με το πνεύμα της αντιμετώπισης, κυρίως, εκείνων των ασθενέστερων τάξεων στις οποίες ουδέποτε κάποιος έχει ενσκήψει παρά το γεγονός ότι όλοι  παραδεχόμαστε ότι υποφέρουν, ιδιαίτερα μάλιστα στις σημερινές μέρες.
    Ας μην ξεχνάμε, κύριε Υπουργέ, ότι σήμερα το 1/5 των Ελλήνων πολιτών ζουν κάτω από τα όρια της φτώχειας. Αυτό μας είπε σήμερα και ο διοικητής της Τράπεζας της Ελλάδας. Όλες αυτές, λοιπόν, οι περιπτώσεις που φέρατε, κύριε Υπουργέ, για αποκατάσταση του αισθήματος δικαίου αναφέρονται, κυρίως, σ’ αυτήν την τάξη των ανθρώπων. Των ανθρώπων των οποίων το εισόδημα αγγίζει τα όρια της φτώχειας. 
    Ειδικότερα για τις προτεινόμενες διατάξεις αν θέλουμε, πράγματι, να τις ομαδοποιήσουμε μπορούμε να πούμε ότι πρώτον αυξάνεται το επίδομα εξομάλυνσης που καταβάλλεται με τις πολιτικές συντάξεις του δημοσίου. Είχαμε ένα 3% γενική αύξηση για τους δημόσιους υπαλλήλους. Η Κυβέρνηση θέλει να ενισχύσει οπωσδήποτε τις συντάξεις, δηλαδή των συνταξιούχων που το εισόδημά τους αυξάνεται ελάχιστα αλλά οι ανάγκες τους πολλαπλασιάζονται. Επομένως έκανε πραγματικότητα μ’ αυτό το νομοσχέδιο –που έρχεται κατά βάση να καλύψει αυτό που από την αρχή του έτους έχει κάνει η Κυβέρνηση- την αύξηση των συντάξεων κατά 4% έναντι 3% των ενεργεία πολιτών δημοσίων υπαλλήλων.
    Επίσης, ρυθμίζει το ασφαλιστικό συνταξιοδοτικό καθεστώς των εργαζομένων στις διοικήσεις των υγειονομικών περιφερειών, των νοσοκομείων αλλά και τις Τοπικής Αυτοδιοίκησης. Ενισχύει, επίσης, ορισμένες ευπαθείς κατηγορίες συνταξιούχων υπαλλήλων και στρατιωτικών ενώ αυξάνει το κατώτατο όριο των πολεμικών συντάξεων. Επιλύονται, τέλος, ασφαλιστικά προβλήματα που έχουν ανακύψει στις περιπτώσεις μετατασσομένων υπαλλήλων.
    Κυρίες και κύριοι, η διευθέτηση αυτών των θεμάτων θέλουμε ή δεν θέλουμε να πάρει τέλος; Το να σέρνονται αυτές οι υποθέσεις από τον ένα χρόνο στον άλλο και θα έλεγα και από την μια παράταξη στην άλλη, από την μια κυβέρνηση στην άλλη, δεν κοσμεί κανέναν. Το παρόν, σχέδιο νόμου αποκαθιστά αδικίες ενώ παράλληλα εισάγει ορισμένα νέα σημεία τα οποία πρέπει πράγματι και να εξαρθούν και, κυρίως, να ενισχυθούν στο μέλλον. 
    Πρέπει να προσθέσω ότι, πραγματικά, οι προθέσεις της κυβερνητικής οικονομικής πολιτικής δεν ήταν μόνο αυτές. Είμαι σίγουρος, κύριε Υπουργέ, ότι θα θέλατε κάτι περισσότερο να κάνετε. Αλλά δυστυχώς αναγνωρίζουμε από το άλλο μέρος ότι οι δημοσιονομικές δυνατότητες δεν το επιτρέπουν. Ευχόμαστε όμως όλοι ότι αυτές οι ασθενέστερες τάξεις θα έρθουν κάποια μέρα να ενισχυθούν με τη δική σας πολιτική. Γνωρίζω, κύριε Υπουργέ, την ευαισθησία σας. Και πιστεύω ότι στο μέλλον θα  βρείτε ίσως πιο πρόσφορο το έδαφος για να ικανοποιήσετε αυτά τα αιτήματα. 
    Άλλωστε η Κυβέρνηση έργων και συνέπειας ξεκίνησε πρώτα με την επιστροφή των εισφορών του Λ.Α.Φ.Κ.Α., συνεχίζεται με την αύξηση του Ε.Κ.Α.Σ. και τις συντάξεις του Ο.Γ.Α. και ακολούθησαν σημαντικές φορολογικές ελαφρύνσεις. Και σήμερα έρχονται, πράγματι, μ’ αυτό το νομοσχέδιο να εξομαλυνθούν συντάξεις εκατοντάδων χιλιάδων στρατιωτικών και δημοσίων υπαλλήλων. Ε, πρέπει να το χειροκροτήσουμε αυτό, κύριοι συνάδελφοι και ιδιαίτερα της Αξιωματικής Αντιπολίτευσης. Άλλωστε στις προσωπικές μας συνομιλίες πολλές φορές με ευαισθησία αναφέρεστε σ’ αυτά τα σημεία. 
    Όσον αφορά σε ορισμένες παρατηρήσεις. Πράγματι το άρθρο 1 είναι επαινετό διότι όπως είπα αντί 3% γίνεται 4% αύξηση στις συντάξεις των συνταξιούχων δημοσίων υπαλλήλων. 
    Στο άρθρο 2 η σταδιακή ενσωμάτωση του συντάξιμου μισθού στους συνταξιούχους, δηλαδή τα 140,8 ευρώ, πρέπει και εσείς να το χειροκροτήσετε γιατί εσείς το είχατε αρχίσει. Και δώσατε μόνο την πρώτη δόση: 35 ευρώ. Ε, λοιπόν, δεν πρέπει να συμπληρωθεί; Το πήρατε πίσω. Δεν πειράζει. Συναντήσατε κάποιες δυσκολίες; Ερχόμαστε σήμερα να τις ικανοποιήσουμε. Γιατί να μην το χειροκροτήσετε και εσείς; Και να αποτελέσει και δική σας πολιτική. Επομένως πρέπει να συγχαρούμε το Υπουργείο Οικονομικών γι’ αυτήν τη διάταξη.
     Παράλληλα πρέπει επιτέλους να γίνει κατανοητό ότι δεν υπάρχουν κυβερνήσεις ασυνεχείας. Υπάρχουν κυβερνήσεις συνέχειας σ’ ένα ενιαίο κράτος.
     Χαιρετίζω, επίσης, κύριε Υπουργέ, την επαναφορά στο σχέδιο νόμου της παραγράφου 1 του άρθρου 4, που αναφέρεται στη συνταξιοδότηση Βουλευτών που συμπληρώνουν δύο έτη βουλευτικής θητείας και είναι παντελώς τυφλοί, παραπληγικοί κ.λπ.. Πρέπει να το σημειώσουμε αυτό, πραγματικά, με παρρησία και να συγχαρούμε την Κυβέρνηση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Επίσης στο άρθρο 5 ορθώς σας εισηγούνται οι υπηρεσίες του Υπουργείου σας να υπολογίζεται ως μέσος όρος πενταετίας …
     ΠΡΟΕΔΡΕΥΩΝ (Γεώργιος Σούρλας): Θα τα πούμε αύριο στα άρθρα, κύριε Βεργίνη.
     ΞΕΝΟΦΩΝ ΒΕΡΓΙΝΗΣ: Τελειώνω, κύριε Πρόεδρε. 
     Να υπολογίζεται ως μέσος όρος πενταετίας χωρίς να εξαιρείται ο τελευταίος χρόνος υπηρεσίας. Αυτό ήταν παράδοξο και θα έλεγα το παράδοξο της δημόσιας υπηρεσίας προς συνταξιοδότηση. 
     Κυρίες και κύριοι, θεωρώ επίσης ότι πρέπει να γίνει ενσωμάτωση του Ε.Κ.Α.Σ. στη σύνταξη και η πρόταση του συναδέλφου κ. Αγγελόπουλου να υπερψηφιστεί.
     Κύριε Πρόεδρε, ευχαριστώ για την ανοχή σας. Θεωρώ ότι το παρόν νομοσχέδιο θεραπεύει πολλές από τις αδικίες, εξομαλύνει πολλές από τις περιπτώσεις που αποτελούσαν εξαιρέσεις και προτείνω την υπερψήφισή του. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Βεργίνη.
     Το λόγο έχει ο συνάδελφος κ. Ιωάννης Μανώλης.
     ΙΩΑΝΝΗΣ ΜΑΝΩΛΗΣ: Κύριε Πρόεδρε, κύριε Υπουργέ, αγαπητοί συνάδελφοι, δεν θα μείνω στις θετικές ρυθμίσεις του νομοσχεδίου, γιατί, πράγματι, έχει αρκετές. Θέλω, όμως, κύριε Υπουργέ, να μείνω σε ρυθμίσεις στις οποίες έχω ενστάσεις και διαφωνίες. Ένα σύγχρονο και δίκαιο κράτος οφείλει να εκπέμπει ένα μήνυμα στους πολίτες και το μήνυμα αυτό είναι το μήνυμα της κοινωνικής δικαιοσύνης. Πρέπει, δηλαδή, να αντιμετωπίζει όλους τους πολίτες με τον ίδιο τρόπο, ισότιμα. Όταν ένα κράτος έχει οικονομικές δυνατότητες, μοιράζει σε όλους. Όταν ένα κράτος έχει προβλήματα, αφαιρεί από όλους. Οφείλει, όμως, να είναι δίκαιο. Και δυστυχώς, αγαπητοί συνάδελφοι, το σύγχρονο κράτος μας εδώ και πολλά χρόνια έχει δεχθεί ανισότητες και καμιά φορά δημιουργεί και δημιουργούμε και εμείς οι ίδιοι μεγαλύτερες ανισότητες στους πολίτες. 
     Διαφωνώ και δεν θα ψηφίσω, κύριε Υπουργέ, τρεις διατάξεις του νομοσχεδίου. Διαφωνώ με την πρόταση οι γενικοί διευθυντές της Δημόσιας Διοίκησης -που μέχρι σήμερα έπρεπε να έχουν τρία χρόνια στο βαθμό, για να πάρουν μία διαφορά σύνταξης από το διευθυντή, από τον αμέσως προηγούμενο όπου καταλήγουν οι πολλοί ή πολύ χαμηλότερα όπου καταλήγουν κάποιοι άλλοι, περίπου 1.200 ευρώ - αυτό το τρία χρόνια να σβήνει και να μπορεί τυπικά,ακόμα και με μία μέρα στη θέση του γενικού διευθυντή να παίρνει 1.200 ευρώ παραπάνω. Τι σημαίνει 1.200 ευρώ; Να σας πω; Σημαίνει δύο κατώτερες συντάξεις των 600 ευρώ. Σημαίνει, δηλαδή, ότι με τα 1.200 ευρώ θα μπορούσαν να συνταξιοδοτούνται δύο εργαζόμενοι στη φάμπρικα που έχουν τεσσεράμισι χιλιάδες ένσημα. Τι σημαίνει τεσσεράμισι χιλιάδες ένσημα; Δεκαπέντε χρόνια. Γιατί πρέπει να θυμίζω σε όλους μας ότι, όταν ένας εργάτης στη φάμπρικα έχει δεκατέσσερα χρόνια, δεν παίρνει σύνταξη ούτε 1 ευρώ, γιατί δεν έχουν στην Ελλάδα την αναλογική σύνταξη. Πληρώνει ένσημα και ο ίδιος και ο εργοδότης του και δεν παίρνει σύνταξη. Θεωρώ, λοιπόν, ότι όλοι κατανοείτε ότι δεν είναι δυνατόν, δεν είναι λογικό, να δίνουμε ξαφνικά 1.200 ευρώ σύνταξη παραπάνω σ’ έναν εργαζόμενο, όταν μάλιστα τα ταμεία έχουν προβλήματα, όταν το ασφαλιστικό έχει προβλήματα και θέλουμε να το λύσουμε και να το αντιμετωπίσουμε.
     Δεύτερον, όσον αφορά τους γενικούς γραμματείς των υπουργείων, δεν μπορώ να δεχθώ το εξής. Στα οκτώ χρόνια κάποιοι έπαιρναν μία σύνταξη, είχαν δικαίωμα να πάρουν όπως εδικαιούτο όλος ο κόσμος, μια σύνταξη. Και τα οκτώ χρόνια λίγα ήταν. Και ερχόμαστε εμείς και τους λέμε: «Όχι σε οκτώ, κύριοι, σε τρία χρόνια θα παίρνετε σύνταξη. Αρκεί να παίρνετε και άλλα πέντε από κάπου αλλού» -όλοι έχουμε εργαστεί κάπου- «και θα παίρνετε τη σύνταξη του γενικού γραμματέα του υπουργείου». 
      Το ίδιο κάναμε και με τους δημάρχους. Και μη μου πείτε ότι πρέπει να έχουν και κάποια χρόνια δημοτικοί ή κοινοτικοί σύμβουλοι, γιατί όλη η Ελλάδα είναι γεμάτη δημοτικούς και κοινοτικούς συμβούλους. 
      Άρα, λοιπόν, αυτές οι τρεις κατηγορίες συμπολιτών μας από τις ρυθμίσεις του νομοσχεδίου κερδίζουν περισσότερα. Παίρνουν γρηγορότερα σύνταξη, παίρνουν μεγαλύτερη σύνταξη. Και πολλοί από αυτούς παίρνουν διπλή σύνταξη, κύριε Υπουργέ. Δεν παίρνουν τη σύνταξη της δουλειάς τους. Παίρνουν δεύτερη δική τους σύνταξη, όπως και οι Βουλευτές.
      Έχω πει στην Κοινοβουλευτική Ομάδα της Νέας Δημοκρατίας, όταν άρχισε ο διάλογος για την Aναθεώρηση του Συντάγματος, ότι όλοι μας, όλοι οι Έλληνες, θα πρέπει να έχουμε μία σύνταξη μέσα στο Σύνταγμα –μία σύνταξη!- και από εκεί και πέρα να προστίθεται από εμένα, από τον οποιοδήποτε κάνει Βουλευτής ή κάτι άλλο πέρα από τη δουλειά του, κάποιo αν θέλετε επί τοις εκατό μπόνους, 10%, 20%, 30%, αύξηση της σύνταξής τους. Δεν μπορεί να υπάρχουν Έλληνες με τρεις διαφορετικές συντάξεις.
      Και αναφέρομαι στον εαυτό μου: Θα μπορούσα να έχω μία σύνταξη από το Ταμείο των Εργατικών Στελεχών, όσα χρόνια ήμουν στη Γ.Σ.Ε.Ε. και συνδικαλιστής. Δεν έκανα χρήση. Θα έχω σύνταξη από τη δουλειά μου. Και θα μπορώ με μία εκλογή ακόμα να έχω σύνταξη του Βουλευτή. Όχι μία σύνταξη, στην οποία θα προστίθενται κάποια πράγματα. Τρεις διαφορετικές συντάξεις. Ε, όχι! Μας βλέπει και μας ακούει ο κόσμος. Και ο κόσμος υποφέρει. Παίρνει 600 ευρώ σύνταξη ή και καθόλου. 
      Θα ήθελα τώρα να βάλω έναν προβληματισμό για κάποιες άλλες ρυθμίσεις.
      Θα ξεκινήσω με τη ρύθμιση για τους τυφλούς συναδέλφους Βουλευτές. Βεβαίως κανείς δεν μπορεί να πει «όχι». Θα την ψηφίσω. Θέλω, όμως, να τονίσω ότι η σύγκριση αν κάποιος έχει προνόμια ή όχι, δεν είναι μεταξύ των συναδέλφων τυφλών Βουλευτών και των υπολοίπων Βουλευτών. Είναι μεταξύ των ίδιων των τυφλών. Διότι και αυτοί θα πάρουν μία δεύτερη σύνταξη μέσα σε δύο χρόνια βουλευτικής θητείας. Βεβαίως κανείς δεν μπορεί να παραγνωρίσει ότι μιλάμε για ανθρώπους, που έχουν προβλήματα. Το αίσθημα, όμως, την αίσθηση, το μήνυμα της ανισότητας το δίνουμε ανάμεσα στους τυφλούς, ότι κάποιοι είναι πιο προνομιούχοι από τους υπολοίπους. 
      Καλό είναι να ενισχύσουμε τη θέση όλων των τυφλών και όλων των παραπληγικών της χώρας. Θα μου πείτε, είναι δύο συνάδελφοι. Δύο. Δεν μιλάω για τα χρήματα. Μιλάω για το μήνυμα που δίνουμε εμείς οι ίδιοι.
      Τρίτον, επειδή ακούω για το Ε.Κ.Α.Σ. και ο συνάδελφος κ. Αγγελόπουλος έκανε μία πρόταση, θέλω να πω το εξής: Έχω πει εδώ και τρία χρόνια, ότι το Ε.Κ.Α.Σ. κάθε χρόνο δημιουργεί μεγαλύτερες ανισότητες. Και το εξηγώ: Υπάρχουν άνθρωποι -με την κατώτερη σύνταξη- με δεκαπέντε χρόνια δουλειάς, που παίρνουν και το Ε.Κ.Α.Σ.. Και ναι μεν παίρνουν πολύ μικρή σύνταξη, αλλά είναι μεγαλύτερη από αυτούς που έχουν είκοσι και είκοσι πέντε χρόνια, οι οποίοι δεν παίρνουν το Ε.Κ.Α.Σ..
      Άρα όσο αυξάνουμε το Ε.Κ.Α.Σ. τόσο μεγαλώνουμε τις ανισότητες και τις αδικίες μέσα στους συνταξιούχους.
      Το έχω τονίσει αυτό εδώ και τρία, τέσσερα χρόνια, όταν ακόμα ήμουν συνδικαλιστής. Και ήδη το ζητούν όλοι.
      Κύριε Υπουργέ, πρέπει να το δούμε, γιατί έχει να κάνει με το μήνυμα που σας είπα προηγουμένως.
      Τέταρτον: Θα μιλήσω λίγο για την πενταετία των αστυνομικών. Το είπα και στην επιτροπή. Δεν μπορεί μέσα σε μία κατηγορία εργαζομένων οι μισοί να πληρώνουν εισφορές για την πενταετία τους και οι άλλοι μισοί να μην πληρώνουν. Αυτό, αν περάσει ως έχει, είναι βέβαιο ότι θα πέσει και στα ελληνικά, αλλά και στα ευρωπαϊκά δικαστήρια. Γιατί να οδηγούμε τον κόσμο στα δικαστήρια και να μην προσπαθούμε να λύνουμε τις διαφορές, που υπάρχουν, μόνοι μας;
      Κύριε Υπουργέ, λυπάμαι που αναγκάζομαι να μην ψηφίσω τρεις από τις διατάξεις του νομοσχεδίου. Θα σας καλούσα να τις ξαναδείτε. Θεωρώ ότι εκθέτουν την Κυβέρνηση, εκθέτουν εσάς, εκθέτουν εμάς, που μας καλείτε να τις ψηφίσουμε. 
      Και αναρωτιέμαι: Οι γενικοί γραμματείς υπουργείων και οι διευθυντές -γιατί ξέρω τι λέω- είναι αυτοί που μόλις έρχεται ένα νομοσχέδιο, προσπαθούν να βολέψουν τον εαυτό τους και περνάνε πολλές φορές διατάξεις χωρίς να τις πάρει χαμπάρι κανείς; Διότι είμαι βέβαιος ότι δεν απασχολούσε την Κυβέρνηση κάτι τέτοιο και ότι το βρήκε στο δρόμο. Και το βρήκατε εσείς στο δρόμο. Και πιθανόν να διαφωνήσατε. 
Αλλά αυτοί οι γνωστοί «μανδαρίνοι», για τους οποίους όλοι γνωρίζουμε, καταφέρνουν πάντα να εκθέτουν όλους μας. Όπως κάποιοι είπαν για τους δικαστές –εγώ έχω άλλη άποψη- ότι αποφάσισαν για τον εαυτό τους, αυτοί οι ειδικοί «μανδαρίνοι» αποφασίζουν για τον εαυτό τους. Και αποφασίζουν για μεγαλύτερη σύνταξη και αποφασίζουν για γρηγορότερη σύνταξη και αποφασίζουν για όλα αυτά και ερχόμαστε εμείς και ψηφίζουμε. 
      Το μήνυμα που δίνουμε στην κοινωνία σε μια δύσκολη στιγμή που αντιμετωπίζει προβλήματα, είναι λάθος. Το μήνυμα είναι ότι με την ψήφο μας ενισχύουμε και εμείς τις ανισότητες που υπάρχουν και υπάρχουν πολλές. Οφείλουμε, λοιπόν, να κάνουμε προσπάθεια να αμβλύνουμε τις ανισότητες και να δημιουργήσουμε συνθήκες κοινωνικής συνοχής. 
      Γι’ αυτό λυπάμαι, αλλά δεν μου το επιτρέπει η ιστορία μου στο συνδικαλιστικό κίνημα και οι αρχές μου να ψηφίσω τέτοιες διατάξεις, την ώρα που ξέρω τι αντιμετωπίζουν άλλοι συμπολίτες μας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μανώλη.
      (Χειροκροτήματα από την πτέρυγα της Νέας Δημοκρατίας)
      Το λόγο έχει ο κ. Σγουρίδης.
      Ορίστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Παρ’ όλο που τα χειροκροτήματα ήταν καθυστερημένα, θεωρώ ότι η ομιλία του κ. Μανώλη, ήταν μια ομιλία προβληματισμού. Και καλό είναι όταν μιλάμε σ’ αυτήν εδώ την Αίθουσα να θέτει τον προβληματισμό ο καθένας μας για να μπορούν και όλοι οι συνάδελφοι να σκέπτονται. 
      Θα συμφωνήσω με τον κ. Μανώλη στο εξής: Σαφώς η επιδοματική πολιτική δημιουργεί αδικίες, διότι όταν χρησιμοποιείς μια πολιτική επιδομάτων, η οποία δεν πάει σε πάγιους κανόνες, υπάρχει ο κίνδυνος να δημιουργηθούν αδικίες. Όμως, θα ήθελα να επισημάνω ότι σωστά στο Σύνταγμά μας η σύνταξη είναι ανταποδοτική. Αυτό επιτάσσει το Σύνταγμα.
      Τι σημαίνει αυτό, κυρίες και κύριοι συνάδελφοι; Σημαίνει ότι ανάλογα με αυτά τα οποία καταβάλλεις κατά τον ενεργό χρόνο της θητείας σου στην κοινωνία ως ενεργός πολίτης, ως εργαζόμενος, πρέπει να απολαμβάνεις και ένα κομμάτι συντάξεως. Πού δημιουργείται η αδικία; Η αδικία δημιουργείται από τη στιγμή που δεν υπάρχει αναλογικότητα και μπαίνουν κάποιοι κανόνες που λένε ότι αν δεν έχεις τεσσεράμισι χιλιάδες ένσημα δεν δικαιούσαι συντάξεως, αν δεν έχεις συμπληρώσει δεκαπέντε ή και άνω χρόνια ηλικίας εργαζόμενος ως επαγγελματίας δεν δικαιούσαι συντάξεως.
      Άρα το ζήτημα μπαίνει στο ότι ναι μεν θα πρέπει να είναι ανταποδοτική η σύνταξη, αλλά θα πρέπει να υπάρχει και αναλογικότητα ως προς αυτά τα οποία έχεις πληρώσει. Εάν βάλουμε στη βάση αυτή να συζητήσουμε τα θέματα, πιστεύω ότι μπορούμε να βρούμε μια κοινή φόρμα πάνω στην οποία θα διορθώσουμε αδικίες. 
      Όμως δεν θέλω να παρασυρθώ, κυρίες και κύριοι συνάδελφοι, σε μια γενικευμένη πολιτική, οικονομική συζήτηση, όπως την ξεκίνησε ο εισηγητής της Νέας Δημοκρατίας και όπως και κάποιοι άλλοι συνάδελφοι από του Βήματος αυτού τοποθετήθηκαν. Θα μπορούσα να θεωρήσω λογική και θεμιτή αυτήν την τακτική, μιας και είναι απόρροια του ότι το νομοσχέδιο αυτό δεν έχει αρχή. Είναι ένα συνονθύλευμα διατάξεων. Επομένως πολλοί συνάδελφοι παρασύρονται σε μια γενικότερη πολιτική.
      Εγώ, όμως, θέλω να μείνω στο νομοσχέδιο σε κάποιες γενικότερες αρχές. Προέκυψε το θέμα του νομοσχεδίου αυτού, επειδή κάποιες διατάξεις κατά την εφαρμογή τους δημιούργησαν προβλήματα τα οποία έπρεπε να λυθούν, ή κάποιες ρυθμίσεις ήταν αναγκαίες, γιατί ομάδες πίεσης οι οποίες είχαν όγκο ψήφων, επέβαλαν να υπάρξουν ρυθμίσεις, ή κάποιες ομάδες είχαν πρόσβαση στο δοβλέτι.
       Όμως όλο αυτό το σύστημα συζήτησης ασφαλιστικών νομοσχεδίων τι αποδεικνύει; Κατά τη γνώμη μου αποδεικνύει τρία πράγματα. Πρώτον, πανσπερμία διατάξεων που ψηφίστηκαν ευκαιριακά από όλες τις κυβερνήσεις  για εξυπηρέτηση, χωρίς μελέτη των επιπτώσεων που θα είχαν αυτές οι διατάξεις. 
      Δεύτερον, πολυπλοκότητα του ασφαλιστικού μας συστήματος και κατ’ επέκταση του συνταξιοδοτικού μας συστήματος.
      Τρίτον, επιδερμική και πυροσβεστική αντιμετώπιση των αδικιών αυτών όπως καλή ώρα το σημερινό νομοσχέδιο.
      Τέλος, όλη αυτή η κατάσταση δίδει μια εξήγηση γιατί βρίσκονται σε οικονομική αδυναμία τα ασφαλιστικά μας ταμεία. Θα ήθελα εδώ να επιμείνω λίγο, κύριοι συνάδελφοι. Θα επιμείνω στο ότι το λάθος που κάνουμε είναι η παθητική αντιμετώπιση του προβλήματος των ασφαλιστικών ταμείων και όχι η ενεργητική αντιμετώπιση. Τι εννοώ με αυτό; Παθητική αντιμετώπιση είναι ότι ερχόμαστε να πούμε αφού έχουμε αδυναμία να πληρώσουμε ή να αναπληρώσουμε, αν θέλετε, τις μελλοντικές γενιές, να αυξήσουμε τα χρόνια στη συνταξιοδότηση, να μειώσουμε τη σύνταξη. Δηλαδή αντί να δημιουργήσουμε ενεργητικές πολιτικές επίλυσης του ασφαλιστικού ζητήματος σ’ αυτά που μπορούμε να κάνουμε, πάμε με κάποιους τρόπους περιοριστικούς να λύσουμε το πρόβλημα.
      Έτσι θα κάνω κάποιες σκέψεις. Τις καταθέτω απλώς στους συναδέλφους. Μια πρώτη σκέψη είναι αυτή που ακούγεται κατά κόρον -και θα πρέπει να υλοποιηθεί κάποια στιγμή- ότι θα πρέπει να εντάξουμε το ένα εκατομμύριο οικονομικούς μετανάστες στα ασφαλιστικά ταμεία με κάποιο τρόπο. Θα πρέπει να βρεθεί αυτή η φόρμα. Από τη στιγμή που οι Έλληνες υπήκοοι πολίτες δεν εργάζονται σαφώς δεν συνεισφέρουν. Από τη στιγμή που δεν συνεισφέρουν στα ασφαλιστικά ταμεία, αυτά βρίσκονται σε αδυναμία. Αντιθέτως, ένα εκατομμύριο οικονομικοί μετανάστες, παράνομοι και νόμιμοι, εργάζονται, αλλά υπάρχει εισφοροδιαφυγή.
      Μια δεύτερη σκέψη, η διαχείριση και αξιοποίηση της περιουσίας των ασφαλιστικών ταμείων. Αυτό θα αυξήσει τα έσοδα των ασφαλιστικών ταμείων. Δεν θα πρέπει να καλύπτονται τα έσοδα μόνο από τον κρατικό προϋπολογισμό, δηλαδή από τους έμμεσους και λιγότερο από τους άμεσους φόρους. Αυτό μπορεί να γίνει μέσα από real estate, μπορεί να γίνει με άλλους χρηματοοικονομικούς τρόπους. Και δεν είμαστε εμείς αυτοί που θα ανακαλύψουμε τον τροχό. Υπάρχουν τρόποι. Αλλά αυτή η διαχείριση δεν μπορεί να γίνει τοποθετώντας κάθε φορά διοικητές τους εκάστοτε καλούς στην κυβέρνηση. Θέλει ανθρώπους οι οποίοι να έχουν επιχειρηματική δυνατότητα ή αν θέλετε, να υπάρξει μια ομάδα η οποία θα δει τον τρόπο με τον οποίο θα διαχειριστεί τις περιουσίες των ασφαλιστικών ταμείων.
      Μείωση του λειτουργικού κόστους των ταμείων. Μπορεί να πουν κάποιοι «μα είναι δυνατόν;». Γιατί υπάρχει η άποψη, κύριοι συνάδελφοι, ότι μέσα από την πρόσληψη στον τριτογενή τομέα –που ένα μεγάλο κομμάτι του τριτογενή τομέα είναι τα ασφαλιστικά ταμεία- έχουμε και εξάλειψη της ανεργίας. Έτσι εργάζονται πολύ περισσότεροι στα ασφαλιστικά ταμεία απ’ όσοι χρειάζονται.
      Σε μας το 35% περίπου του κόστους αυτών των εισφορών πηγαίνει στα ανελαστικά έξοδα των ασφαλιστικών ταμείων. Αντίθετα στο εξωτερικό αυτό είναι 20% με 22%. Αυτό όμως τι θα πει; Ότι πρέπει να τους διώξουμε; Όχι. Απλώς πρέπει να τους αξιοποιήσουμε καλύτερα. Σήμερα στην εποχή των ηλεκτρονικών υπολογιστών πολλά πράγματα μπορούν να αξιοποιηθούν και σ’ αυτό μπορεί να συνεισφέρει το ήδη υπάρχον προσωπικό των ασφαλιστικών ταμείων.
      Θα μπορούσαμε το νόμο του 1996 να τον αποδεχθούμε όλες οι κυβερνήσεις. Ο νόμος του 1996 έδινε τη δυνατότητα δημιουργίας εθνικών επιτροπών που θα συζητούσαν μεγάλα ζητήματα όπως παιδεία, ασφαλιστικό. Ποτέ η Νέα Δημοκρατία, παρ’ όλο που ο νόμος υπάρχει, δεν αποφάσισε -φυσικά και τώρα που είναι Κυβέρνηση- να τον ενεργοποιήσει. Και όταν ήταν κυβέρνηση το ΠΑ.ΣΟ.Κ. δεν έβαλε τους δικούς της εκπροσώπους.
      Εγώ κάνω μια ακόμη μεγαλύτερη πρόταση, να υπάρξει από κάθε κόμμα, το οποίο υπάρχει είτε στη Βουλή είτε εκτός Βουλής, στο Ευρωκοινοβούλιο, ένας επιστήμονας και αυτοί οι πέντε, έξι, επτά επιστήμονες που θα έχουν από μία ψήφο ο καθένας, να καθίσουν και να θέσουν ενώπιος ενωπίω το θέμα της λύσης των ασφαλιστικών μας, διότι ειδάλλως φοβάμαι πολύ ότι αυτό το οποίο ανέφερε ο κ. Μανώλης, την αδικία της αναλογικότητας της σύνταξης όσων έχουν πληρωθεί, ποτέ δεν πρόκειται να λυθεί. 
      Ευχαριστώ, κύριε Πρόεδρε, γιατί μου δώσατε την ευκαιρία να καταθέσω τις απόψεις μου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη. 
      Το λόγο έχει ο συνάδελφος κ. Φούσας. 
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. 
      Αγαπητέ συνάδελφε, κύριε Σγουρίδη, ενδιαφέρουσες οι προτάσεις σας, όπως επίσης ενδιαφέρουσες και οι προτάσεις των άλλων συναδέλφων του κόμματός σας και άλλων κομμάτων, αλλά εύλογα διερωτώμαι, γιατί αυτά επί τόσα χρόνια δεν τα κάνατε. Αυτό είναι μια σκληρή αλήθεια και αυτό πράγματι έχει σχέση περισσότερο με την αξιοπιστία σας, όχι την προσωπική σας, αλλά γενικότερα του κόμματός σας, όταν παίρνετε εκ των υστέρων οψίμως ως Αντιπολίτευση και εκ του ασφαλούς τέτοιες θέσεις. 
      ΠΑΝΑΓΙΩΤΗΣ ΣΓΟΥΡΙΔΗΣ: Στην πολιτική χρειάζεται γενναιότητα και αυτός που είναι γενναίος ακολουθεί. 
      ΑΝΤΩΝΙΟΣ ΦΟΥΣΑΣ: Εμείς, όμως, σας ακούμε με προσοχή και έχουμε υποχρέωση να σας ακούμε αλλά, βεβαίως, έχουμε την εντολή του ελληνικού λαού και εφαρμόζουμε το πρόγραμμά μας. Ασφαλώς τη γενναιότητα, που είπατε, θα ήταν καλύτερα να την είχατε όταν ήσασταν κυβέρνηση και όχι τώρα που είστε Αντιπολίτευση. 
      Δεν επιθυμώ, κύριε Πρόεδρε, να ασχοληθώ εκτενέστερα με το νομοσχέδιο. Το ανέπτυξε με ιδιαίτερη πληρότητα ο εισηγητής μας ο κ. Γιαννάκης, το ανέπτυξαν οι άλλοι αγορητές μας και ασφαλώς θα το αναπτύξει και ο αρμόδιος Υπουργός. Επομένως τα ίδια αυτά πράγματα δεν έχω πρόθεση να τα επαναλάβω. Σπεύδω, βεβαίως, να δηλώσω, ότι θα ψηφίσω το νομοσχέδιο αυτό και θα το ψηφίσω, διότι πράγματι βρίσκω ότι είναι πολύ χρήσιμο, πολύ ενδιαφέρον και αντιμετωπίζει πολλά και πολύ σοβαρά ζητήματα στο χώρο της ασφάλισης των πολιτών. 
      Άκουσα, πράγματι, μερικές προτάσεις από πλευράς ΠΑ.ΣΟ.Κ. και άκουσα την τελευταία πρόταση, που κατηγορεί την Κυβέρνηση, ότι δήθεν δεν συζητά για το ασφαλιστικό, δεν ενεργοποιείται η αρμόδια επιτροπή για το θέμα αυτό και άλλα θέματα. Αλλά είναι ανάγκη να πούμε στον ελληνικό λαό, ότι το διάλογο δεν τον αρνείται η Κυβέρνηση, το διάλογο τον αρνείται βασικά το ΠΑ.ΣΟ.Κ. και άλλα κόμματα ίσως, ενώ είναι γνωστό ότι η Κυβέρνηση από την πρώτη στιγμή ασχολήθηκε με το μέγα ζήτημα, που έχει σχέση με το ασφαλιστικό θέμα των πολιτών και της κοινωνίας μας γενικότερα και είναι αλήθεια, πως η Κυβέρνηση αυτή είπε ότι σ’ αυτήν την περίοδο θα συζητήσουμε, θα προβληματιστούμε, θα καταλήξουμε και θα εφαρμόσει, θα τροποποιήσει και θα μεταρρυθμίσει το ασφαλιστικό μας σύστημα η επόμενη κυβέρνηση, όποια και αν είναι αυτή, και, βεβαίως, εμείς ασφαλώς πιστεύουμε ότι εμείς θα είμαστε και πάλι κυβέρνηση. 
      Το χαρακτηριστικό αυτού του νομοσχεδίου είναι βασικά –και θέλω να το υπογραμμίσω- ότι διακρίνεται από μια κοινωνική διάσταση και ευαισθησία. Έρχεται να επιλύσει πολύ σοβαρά ζητήματα, ζητήματα βασικά που έχουν μια κοινωνική διάσταση στους πολίτες μας. Αναφέρθηκαν ιδιαίτερα θέματα και δεν είναι ανάγκη να τα επαναλάβω. Αυτό μόνο έχω υποχρέωση να το υπογραμμίσω, δηλαδή την κοινωνική του διάσταση. Και, δεύτερον, αυτό το νομοσχέδιο αποκαθιστά αδικίες πολλών ετών, σχετικά με την ασφαλιστική κάλυψη πολλών κατηγοριών πολιτών, κάτι που δεν έκαναν οι προηγούμενες κυβερνήσεις, κάτι που επιχειρεί να κάνει και κάνει σε μεγάλο βαθμό αυτό το νομοσχέδιο. Ασφαλώς, το ΠΑ.ΣΟ.Κ. είπε πως δεν ψηφίζει αυτό το νομοσχέδιο και δεν το ψηφίζει, διότι, τάχα, δεν έχει αρχή και τέλος. Ακούστηκαν διάφορα άλλα επιχειρήματα, αλλά τα επιχειρήματα αυτά δεν είναι καθόλου, μα καθόλου, πειστικά. 
        Το νομοσχέδιο αυτό επιλαμβάνεται ορισμένων ειδικών θεμάτων που ήταν ανάγκη να αντιμετωπιστούν και γι’ αυτό είναι ιδιαίτερα σοβαρό, διότι αντιμετωπίζει αυτά τα σοβαρά κοινωνικά θέματα με ιδιαίτερη ευαισθησία.
        Επιτρέψτε μου τώρα να ασχοληθώ με τρία ειδικότερα θέματα. Το πρώτο είναι η τροπολογία που κατατέθηκε από πολλούς Βουλευτές με πρωτοβουλία της εκλεκτής συναδέλφου κ. Παπακώστα, δηλαδή, το θέμα των παραπληγικών και τετραπληγικών. Σπεύδω να πω, ότι συμφωνώ μ’ αυτήν τη ρύθμιση. Είναι ανάγκη να εξισωθούν οι παραπληγικοί και οι τετραπληγικοί, όπως και οι τυφλοί, διότι είναι γνωστό ότι αντιμετωπίζουν εξίσου πολλά προβλήματα, όπως και οι τυφλοί. 
        Το δεύτερο θέμα είναι αυτό των Βουλευτών, που πάσχουν από παραπληγική ασθένεια, από τετραπληγία ή και από άλλες πολύ σοβαρές ασθένειες. Εδώ πρέπει να διευκρινίσουμε ορισμένα πράγματα, διότι όπως το διαβάζει κάπιος θα νομίσει ότι ένας Βουλευτής που ήρθε μ' αυτό το πρόβλημα στη Βουλή θα πάρει αμέσως μια αναπηρική σύνταξη. Δεν είναι έτσι. Κατ’ αρχάς δεν εννοούμε αναπηρική σύνταξη. Εννοούμε σύνταξη βουλευτική. Απλώς περιορίζεται ο χρόνος στα δύο χρόνια. Δηλαδή, ενώ ένας Βουλευτής χωρίς πρόβλημα πρέπει να έχει άλφα αριθμών ετών για να πάρει σύνταξη υπό κανονικές προϋποθέσεις. Ο Βουλευτής που έχει αυτό το πρόβλημα, παραδείγματος χάρη είναι τυφλός, τετραπληγικός, παραπληγικός θα παίρνει σύνταξη υπό την προϋπόθεση ότι έχει στη Βουλή δύο χρόνια συνεχή θητεία ή διακοπτόμενη. Δεύτερον, θα πρέπει να έχει 67% αναπηρία και τρίτον, να έχει το 55ο έτος της ηλικίας. Μετά από αυτές τις διευκρινίσεις, ασφαλώς σπεύδω να πω ότι ψηφίζω αυτήν την τροπολογία που εκ των πραγμάτων είναι ανάγκη να την αποδεχθούμε, όπως και πολλά άλλα κοινωνικά θέματα που αντιμετωπίσαμε.
        Τώρα έρχομαι, κύριε Υπουργέ, σ’ ένα ειδικότερο θέμα. Όταν έχουμε ένα θύμα στις Ένοπλες Δυνάμεις ή στα Σώματα Ασφαλείας, που ο θάνατός του επήλθε με βίαιο τρόπο, σύμφωνα με τη νομοθεσία, δικαιούται συντάξεως η σύζυγος ή τα ανήλικα παιδιά. Επίσης, ένα προστατευόμενο τέκνο δικαιούται να διοριστεί στο δημόσιο. Ο γονέας δεν παίρνει καμία σύνταξη. Όταν, όμως, το θύμα είναι άγαμο και δεν έχει παιδιά, δεν δικαιούται έτσι κανένας να πάρει σύνταξη. 
        Προβληματίζομαι, γιατί οι γονείς αυτών των θυμάτων, που έπεσαν στο καθήκον, κάτω από τραγικές συνθήκες, οι γονείς που κουράστηκαν να σπουδάσουν αυτό το παιδί, που δεν πρόλαβε να κάνει οικογένεια, να μη δικαιούνται να πάρουν μία σύνταξη; 
        Εδώ γίνεται και ένα άλλο λάθος. Παρερμηνεύεται η έννοια της οικογένειας. Όταν ο νόμος ορίζει ότι τα  μέλη της οικογένειας δικαιούνται σύνταξης, εννοεί ασφαλώς, ότι σύμφωνα με το Αστικό μας Δίκαιο, οικογένεια είναι και ο πατέρας και η μητέρα. Έχω, λοιπόν, τη γνώμη ότι πρέπει να δούμε αυτό το θέμα. Δεν ξέρω πόσες τροπολογίες θα δεχθείτε, αλλά νομίζω ότι είναι ένα από τα πιο κρίσιμα θέματα, αφού σας διευκρινίσω, ότι σε όλη τη χώρα αυτές οι περιπτώσεις δεν είναι παραπάνω από δέκα έως δεκαπέντε.
        Συνοψίζω. Οι γονείς παιδιών τα οποία έπεσαν θύματα, ενώ υπηρετούσαν στις Ένοπλες Δυνάμεις ή στα Σώματα Ασφαλείας και δεν έχουν σύζυγο ή παιδιά, είναι άδικο να μην παίρνουν σύνταξη -ο πατέρας ή η μητέρα- όταν είναι γνωστό, ότι είναι και μεγάλης ηλικίας και ανάπηροι και ήλπιζαν σ’ αυτό το παιδί. Ταυτοχρόνως, δεν έχουν τη δυνατότητα να τύχουν του ευεργετήματος ένα μέλος της οικογένειας να διοριστεί στο δημόσιο. Κύριε Υπουργέ, είστε άνθρωπος με ευαισθησία….
        ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Θα το εξετάσουμε συνολικά.
      ΑΝΤΩΝΙΟΣ ΦΟΥΣΑΣ: Είπατε ότι θα εξετάσετε όλα τα θέματα συνολικά, κύριε Υπουργέ. Με ικανοποιεί η θέση σας. 
      Σας ευχαριστώ πολύ.
      Κατά τα άλλα, λοιπόν, θεωρώ ότι αυτό το νομοσχέδιο είναι πολύ σπουδαίο και επαναλαμβάνω ότι αντιμετωπίζει πολύ σοβαρά θέματα, αλλά ιδίως θέματα με κοινωνική ευαισθησία και γι’ αυτό σπεύδω να δηλώσω ότι θα το ψηφίσω. 
      Ευχαριστώ πολύ.  
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Φούσα. 
    Το λόγο έχει η συνάδελφος κ. Παπακώστα. 
    ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κυρίες και κύριοι συνάδελφοι, το συζητούμενο νομοσχέδιο από την πλευρά της Αξιωματικής Αντιπολίτευσης χαρακτηρίστηκε, ως είθισται -και μετά μας κατηγορούν έξω από εδώ, έξω από τη Βουλή των Ελλήνων για «ξύλινη» γλώσσα- ότι δεν έχει, υποτίθεται, αρχή, μέση και τέλος, ότι εν πάση περιπτώσει, είναι αποσπασματικό και ότι αποτελεί συρραφή, ένα ποτ - πουρί διατάξεων για να ρυθμιστούν ζητήματα τα οποία είναι σε εκκρεμότητα. 
    Κύριε Πρόεδρε, κυρίες και κύριοι συνάδελφοι, θέλω να πω ότι ο Αϊνστάιν έλεγε κάτι το οποίο χαρακτηρίζει ακριβώς τη συζήτηση την οποία κάνουμε, δηλαδή ότι η μεγαλύτερη επανάσταση είναι οι μικρές επαναστάσεις που ρυθμίζουν την καθημερινότητά μας. Και τα ζητήματα, τα οποία φέρνει το παρόν σχέδιο νόμου, τα ζητήματα με τα οποία καταγίνεται, εκ μέρους της πολιτικής ηγεσίας, του Υπουργείου Εθνικής Οικονομίας και βεβαίως, εκ μέρους της Κυβέρνησης, είναι τέτοιας τάξεως ζητήματα τα οποία είναι κρίσιμα, εξόχως σημαντικά, έχουν ιδιαίτερο ενδιαφέρον για εκείνες τις κοινωνικές ομάδες, για εκείνες τις κατηγορίες των συμπολιτών μας οι οποίες εμπίπτουν στις ρυθμίσεις αυτών των επί χρόνια εκκρεμοτήτων που ταλανίζουν την καθημερινότητά  τους. 
    Και αν τελικώς το όραμά μας στην πολιτική είναι μεγαλεπήβολο, ίσως, υψιδεές και υψηλού φρονήματος, θα σας πω ότι σήμερα το μεγαλύτερο όραμα το οποίο πάσχει στην υλοποίηση του είναι το όραμα της διαχείρισης με επιτυχία και της αποτελεσματικότητας της πολιτικής μας στην καθημερινότητα. 
    Με την έννοια αυτή, λοιπόν, σπεύδω να πω πως το εν λόγω νομοσχέδιο φιλοδοξεί, αν μη τι άλλο, μέσα στο πλαίσιο και μέσα στο πνεύμα που σας περιγράφω, να δώσει λύση σε τέτοια ζητήματα της καθημερινότητας.  
    Για τις κατηγορίες και τις κοινωνικές ομάδες, οι οποίες εμπίπτουν σ’ αυτές τις ρυθμίσεις, δεν θέλω να μπω στη διαδικασία να αναλώσω το χρόνο μου για να τις επαναλάβω. Το έκαναν με ιδιαίτερα εκτενή τρόπο οι συνάδελφοί μου και με την έννοια αυτή, όλοι αντιλαμβάνονται σε ποιους αναφέρονται. Αναφέρονται στα άτομα με αναπηρία, αναφέρονται σε κατηγορίες υπαλλήλων νομικών προσώπων δημοσίου δικαίου και Οργανισμών Τοπικής Αυτοδιοίκησης, σε συνταξιοδοτικά θέματα υπαλλήλων του δημοσίου, σε υπαλλήλους οι οποίοι μετατάσσονται, σε πολιτικούς και στρατιωτικούς υπαλλήλους, στους αστυνομικούς και σε μια σειρά άλλων κοινωνικών ομάδων, που εμπίπτουν στη ρύθμιση αυτών των διατάξεων. 
    Αυτό το οποίο, λοιπόν, θέλω να πω εγώ είναι ότι κάποτε πρέπει να συνεννοηθούμε, κύριοι Βουλευτές και πρέπει να συνεννοηθούμε όλοι, διότι είμαστε στο 2006 –τελειώνει αυτή η χρονιά και πάμε στην επόμενη χρονιά- δηλαδή στον 21ο αιώνα και αναγκαζόμαστε σήμερα να συζητούμε τέτοια ζητήματα και τέτοιες εκκρεμότητες σε μια χώρα, όπως η Ελλάδα, η οποία έχει ξεπεράσει τα είκοσι πέντε χρόνια συμμετοχής της στην Ευρωπαϊκή Ένωση. 
    Οφείλουμε να ομολογήσουμε και να παραδεχτούμε όλοι και όλες μας  ότι υπάρχει τεράστιο έλλειμμα στην κωδικοποίηση και πρέπει κάποια στιγμή, κύριε Υφυπουργέ, που εν πάση περιπτώσει, εκπροσωπείτε με την παρουσία σας νομίμως την Κυβέρνηση εδώ και το Υπουργείο Εθνικής Οικονομίας, να προχωρήσουμε στην κωδικοποίηση των μισθών, των συντάξεων, να φύγουμε από λογικές μεσαίων επιδοματικών πολιτικών, επιδοματικών παρεμβάσεων και από όλες αυτές τις ιστορίες, που είναι πρακτικές και λογικές ενός πελατειακού κράτους, το οποίο δημιούργησε μεγαλύτερες ανισότητες, αντί να μπορέσει να κλείσει την «ψαλίδα» και να επιφέρει κοινωνική συνοχή στις κοινωνικές ομάδες, τις οποίες αναφέρετε, με αποτέλεσμα να μην βρίσκουμε άκρη. 
    Το μεγαλύτερο χάος και η μεγαλύτερη συσκότιση που επικρατεί σήμερα στον τόπο μας είναι αυτό που βλέπει κανείς αν θελήσει να εξετάσει τι συμβαίνει με τα συνταξιοδοτικά όλων των κοινωνικών ομάδων που διαβιούν καθημερινά στον τόπο μας. 
      Άρα, λοιπόν, να, πεδίον δόξης λαμπρό και στο πεδίο των μεταρρυθμίσεων που η Κυβέρνηση οραματίζεται και πρέπει να κάνει εφαρμοσμένη πολιτική, ένα τέτοιο ζήτημα και επιτέλους κάποια στιγμή να σταματήσουμε τις επιδοματικές πολιτικές, να μπούμε σε μια λογική διαχείρισης των βασικών μισθών των εργαζομένων άρα, και των συντάξεων συνεπακόλουθα, ώστε να σταματήσει αυτή η ιστορία, η οποία τελικά γίνεται φαύλος κύκλος.
      Στο πλαίσιο αυτό, λοιπόν, θα ήθελα να επισημάνω,  ακούγοντας πριν και συναδέλφους οι οποίοι προλάλησαν εμού, ότι παρά το γεγονός πως αντιλαμβάνομαι ότι οι διατάξεις οι οποίες έχουν έρθει στο παρόν σχέδιο νόμου αφορούν γενικούς γραμματείς, γενικούς διευθυντές αλλά και συναδέλφους Βουλευτές –δύο τον αριθμό για την ακρίβεια- ιδίως για το πρώτο σκέλος, για τους γενικούς διευθυντές και τους γενικούς γραμματείς θεωρώ ότι δεν είχε κανέναν λόγο –αυτή είναι η άποψή μου- η Κυβέρνηση να το φέρει αυτήν την ώρα, πλην της τιμητικής αποστρατείας, κατ’ αναλογίαν αυτής που συμβαίνει στις Ένοπλες Δυνάμεις. Δηλαδή αν η Κυβέρνηση με το σχέδιο νόμου λέει -για να μην δημιουργούνται παρερμηνείες προς τα έξω- ότι κάποιος ο οποίος παραδείγματος χάριν στις Ένοπλες Δυνάμεις έφευγε με τον βαθμό του ταξίαρχου παίρνει το βαθμό του υποστρατήγου, εννοώ συνταξιοδοτικά, αν αυτό ισχύει και για τους γενικούς γραμματείς και γενικούς διευθυντές –και αυτή είναι η ρύθμιση την οποία θέλετε να φέρετε- οφείλετε αυτό να το αποσαφηνίσετε. Αλλιώς θεωρώ ότι δεν προσθέτει κάτι και δεν έχει κανέναν λόγο η Κυβέρνηση να το φέρνει. Γι’ αυτό θα ήθελα να το ξαναδείτε, μήπως χρειαστεί να μην υπάρχει και μέσα στο σχέδιο νόμου. 
      Για τους δε δύο συναδέλφους, επειδή πολλή σπέκουλα γίνεται έξω και μας παίρνουν κάθε τρεις και λίγο τα Μέσα Μαζικής Ενημέρωσης, θεωρώ  ότι είναι μια ορθή ρύθμιση, η οποία στηρίζεται στην αρχή που λέει ότι υπάρχουν κι άλλες ανάλογες περιπτώσεις στο δημόσιο βίο της χώρας, στις τάξεις των εργαζομένων στο δημόσιο, οι οποίοι συνταξιοδοτούνται με ανάλογο τρόπο. Με την έννοια αυτή όταν μιλάμε για συναδέλφους μας, οι οποίοι έχουν αναπηρία και μάλιστα σε ποσοστό πάνω από 67% -και ιδίως είναι δυο αυτοί οι συνάδελφοι- νομίζω ότι δεν υπάρχει κανένας λόγος να το συζητάμε και κανείς πραγματικά δεν μας μέμφεται γι’ αυτό.
      Τέλος, κύριε Υπουργέ και κύριοι Βουλευτές, θέλω να επισημάνω το εξής: έχω καταθέσει μια τροπολογία την οποία είχε την καλοσύνη ο αγαπητός συνάδελφος κ. Φούσας προηγουμένως να πει, σχετικά με την κατηγορία των ατόμων που έχουν κάποιας μορφής αναπηρία και μεγάλο τμήμα των οποίων, για να μην σας πω το όλον, ρυθμίζεται με το παρόν σχέδιο νόμου, αλλά και με το νομοσχέδιο το οποίο θα φέρει το Υπουργείο Απασχόλησης. 
      Υπάρχει μια ανισότητα, κύριε Υπουργέ και θέλω με την τροπολογία αυτή να την θεραπεύσουμε. Ποια είναι αυτή; Ενώ σύμφωνα με το άρθρο 21 παράγραφος 3 του Συντάγματος μέριμνα του κράτους οφείλει να είναι η προστασία των ατόμων με αναπηρία, αλλά και οι οικογένειες αυτών, δεν υπάρχει πουθενά –ενώ ρυθμίζονται όλες οι άλλες κατηγορίες- καμία μέριμνα για τις μητέρες ανάπηρων τέκνων με ποσοστό αναπηρίας 67% και πάνω. Για τους συζύγους αναπήρων με ποσοστό 80% και πάνω με τις εξής προϋποθέσεις και κριτήρια: Η πρώτη προϋπόθεση είναι ότι εφόσον έχουν διανύσει τουλάχιστον δεκαετή έγγαμο βίο. Η δεύτερη προϋπόθεση είναι, να είναι ασφαλισμένοι στο δημόσιο είτε σε νομικά πρόσωπα δημοσίου δικαίου και οργανισμούς τοπικής αυτοδιοίκησης αρμοδιότητας του Υπουργείου Οικονομικών. Η τρίτη προϋπόθεση είναι, να θεμελιώνουν δικαίωμα συνταξιοδότησης με τη συμπλήρωση επτάμισι χιλιάδων ημερών εργασίας ή είκοσι πέντε έτη ασφάλισης, ανεξάρτητα από το όριο ηλικίας και ανεξάρτητα από το χρόνο υπαγωγής στην ασφάλιση.
      Νομίζω ότι είναι μια δίκαιη τροπολογία, που έρχεται σε αυτό το σχέδιο νόμου, κύριε Υπουργέ, για να μπορέσουμε τουλάχιστον να ανακουφίσουμε και αυτές τις κατηγορίες των ανθρώπων, οι οποίες πραγματικά το έχουν ανάγκη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε και την κ. Παπακώστα.
      Ο κ. Απόστολος Κωστόπουλος έχει το λόγο, με την αγόρευση του οποίου εξαντλείται ο κατάλογος των εγγεγραμμένων Βουλευτών και ολοκληρώνεται η συζήτηση για απόψε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, αναμφισβήτητα η διαδικασία ψήφισης συνταξιοδοτικών νόμων είναι εξαιρετικής φύσεως και ιδιαίτερης κοινωνικής και οικονομικής σημασίας. Χαρακτηριστικό γνώρισμα των συνταξιοδοτικών νόμων είναι ότι παρέχεται η δυνατότητα στους απόμαχους της παραγωγικής διαδικασίας, στους δημιουργούς της ζωής, στους ανθρώπους της δουλειάς και του μεροκάματου, αναντίρρητα να εξασφαλίζουν ένα αξιοπρεπές βιοτικό επίπεδο και ταυτόχρονα μέσα από τις διατάξεις των συνταξιοδοτικών νόμων παγιώνεται η κοινωνική δικαιοσύνη, η κοινωνική πρόνοια. Μπορώ να πω ότι αγκαλιάζονται όλες οι ευπαθείς ομάδες της κοινωνίας μας, όπως είναι τα άτομα με αναπηρίες, οι ανάπηροι πολέμου, οι πολύτεκνοι, οι τρίτεκνες οικογένειες και τυγχάνουν ειδικής φροντίδας και προστασίας του κράτους, όπως άλλωστε επιτάσσει και το Σύνταγμα.
      Με το συζητούμενο νομοσχέδιο συμπληρώνονται, τροποποιούνται και βελτιώνονται οι μέχρι σήμερα κείμενες συνταξιοδοτικές διατάξεις, που ατυχώς είναι διάσπαρτες σε πολλούς νόμους. Έχει σημασία που το τονίζω, δήλον ότι αν διαβάσει κανείς το νομοσχέδιο που συζητάμε, είναι πάρα πολύ δύσκολο να το καταλάβει, διότι παραπέμπει από παράγραφο σε περίπτωση, υποπερίπτωση κ.ο.κ.. 
      Αυτό ακριβώς οφείλεται στο ότι η συνταξιοδοτική μας νομοθεσία και ιδιαίτερα αυτή που αφορά τους πολιτικούς και τους στρατιωτικούς συνταξιούχους είναι διάσπαρτη σε πάρα πολλά κείμενα και δεν μπορεί κανείς να βρει άκρη. 
      ΠΡΟΕΔΡΕΥΩΝ (Γεώργιος Σούρλας): Η συνταξιοδοτική μας νομοθεσία είναι για συνταξιοδότηση! 
      ΑΠΟΣΤΟΛΟΣ ΚΩΣΤΟΠΟΥΛΟΣ: Να είστε καλά για τη διόρθωση, σας ευχαριστώ.
      Γι αυτό ακριβώς ….
      ΑΝΤΩΝΙΟΣ ΦΟΥΣΑΣ: «Η συνταξιοδοτική νομοθεσία είναι για συνταξιοδότηση!» Πολύ ωραία διατύπωση!
       ΠΡΟΕΔΡΕΥΩΝ (Γεώργιος Σούρλας): Έτσι όπως είναι διατυπωμένη. Θέλει κωδικοποίηση. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Άρα και η συνταξιοδοτική νομοθεσία είναι προς συνταξιοδότηση. 
      Κατά συνέπεια, πιστεύω ότι με το παρόν νομοσχέδιο ρυθμίζονται πολλές εκκρεμότητες και πολλές αδικίες, που έχουν προκύψει κατά τη διαδικασία απονομής των συντάξεων και ασφαλώς το νομοσχέδιο έχει θετική κατεύθυνση.
      Διακρίνω πράγματι πάρα πολλές θετικές διατάξεις, αλλά αυτό δεν σημαίνει ότι σε κάποιες διατάξεις δεν έχω και πολλές σοβαρές επιφυλάξεις. Ως προς τις θετικές διατάξεις μπορώ να πω ότι, αυξάνεται το επίδομα εξομάλυνσης για όλες τις κατηγορίες των συνταξιούχων. Συμπληρώνεται στη σύνταξη, θα έλεγα συνυπολογίζεται στη σύνταξη το επίδομα των 140 ευρώ, το πολυπαθές αυτό επίδομα, το οποίο ενώ ξεκίνησε το 2003, δόθηκε η μία δόση -περίπου το 1/5, δηλαδή τα 35 περίπου ευρώ- σταμάτησε στις αρχές του 2004 και σήμερα επανέρχεται. 
      Καλά κάνετε, κύριε Υπουργέ και το ενσωματώνετε, γιατί αυτό το επίδομα ή εάν θέλετε, η επιδοματική πολιτική που έχει ακολουθηθεί τόσα χρόνια και στην εισοδηματική πολιτική και στη συνταξιοδότηση, δεν κάνει τίποτε άλλο παρά να δημιουργεί ανισότητες, ανισορροπίες και πολλές φορές αγωνιστικές διεκδικήσεις, τις οποίες αντιμετωπίσαμε με τους δασκάλους και τους εκπαιδευτικούς και οσονούπω με το σύνολο των δημοσίων υπαλλήλων, διότι δεν μπορεί μία κατηγορία υπαλλήλων να το παίρνει και η άλλη να μη το παίρνει. Κατά συνέπεια, αυτή η επιδοματική πολιτική έρχεται να δημιουργήσει προβλήματα και όχι να λύσει και ορθώς το συνυπολογίζετε και το ενσωματώνετε στις συντάξεις.
      Αυξάνεται η βάση συνυπολογισμού του εφάπαξ των δημοσίων υπαλλήλων και μάλιστα κατά θετικό τρόπο, διότι συνυπολογίζεται πλέον και ο τελευταίος μισθολογικός χρόνος τους στην υπηρεσία. Λαμβάνεται υπόψη και συνυπολογίζεται ο συντάξιμος χρόνος και ο χρόνος της αδείας που υπερβαίνει τον ένα μήνα. Και αυτό είναι προς τη θετική κατεύθυνση. Αναπροσαρμόζονται επίσης όλες οι συντάξεις των αναπήρων πολέμου. 
      Θετική, θα έλεγα, είναι και εκείνη η διάταξη, η οποία ορίζει ότι οι πολύτεκνες οικογένειες και οι τρίτεκνες μπορούν να αξιοποιήσουν τον ελεύθερο χρόνο τους εργαζόμενοι σε δεύτερη δουλειά και ασφαλώς να θεμελιώσουν και δεύτερο συνταξιοδοτικό δικαίωμα. Όλες αυτές οι διατάξεις έρχονται πραγματικά να ενισχύσουν τους οικονομικά ασθενέστερους και όσους έχουν ανάγκη στη ζωή να βελτιώσουν το βιοτικό τους επίπεδο. 
      Βεβαίως, κύριε Υπουργέ και κύριε Πρόεδρε, υπάρχουν και διατάξεις όπως αυτές που είπαν πολλοί συνάδελφοι, που αφορούν ιδιαίτερα τους γενικούς διευθυντές και τους γενικούς γραμματείς.
      Θέλω να σταθώ στους γενικούς γραμματείς, γιατί οι γενικοί γραμματείς είναι μετακλητοί υπάλληλοι. Δεν τους πίεσε κανείς να αναλάβουν μία θέση. Θυσίασαν τον ελεύθερο χρόνο τους, αν θέλετε και το επάγγελμά τους, για μία κοινωνική προσφορά, για μία υπηρεσία στο δημόσιο συμφέρον. Αυτό μπορεί να είναι για μία τριετία, μπορεί να είναι για τέσσερα ή και για οκτώ χρόνια. Αυτό δεν σημαίνει ότι μπορούν να θεμελιώνουν συνταξιοδοτικό δικαίωμα.
      Πιστεύω ειλικρινά ότι είναι μία διάταξη που υπερβαίνει τα λογικά όρια και θα έπρεπε να τη δούμε με περισσότερη ευχέρεια και να τη συζητήσουμε. Είναι προτιμότερο τέτοια θέματα να έρχονται σε κοινή διαβούλευση, πριν συμπεριληφθούν σε μία διάταξη νόμου.
      Για μεν τους γενικούς διευθυντές, εγώ θεωρώ ότι ο γενικός διευθυντής σε μια υπηρεσία εξαντλεί την υπαλληλική ιεραρχία, φθάνει δηλαδή στο βαθμό αυτό και όπως όλοι οι άλλοι δημόσιοι υπάλληλοι, όταν συμπληρώσουν τριάντα πέντε χρόνια υπηρεσίας παίρνουν σύνταξη, με βάση τους μισθούς της τελευταίας πενταετίας και η σύνταξή τους υπολογίζεται στο μέσο όρο της μισθολογικής τους πενταετίας, έτσι και ο γενικός διευθυντής, επειδή τα τρία χρόνια, τα δύο χρόνια, τον ένα χρόνο –δεν ξέρω για πόσο ήταν γενικός διευθυντής- έπαιρνε ηυξημένη μισθοδοσία, ασφαλώς στην πενταετία θα συνυπολογιστεί ηυξημένος μισθός, με συνέπεια ο μέσος όρος να είναι ηυξημένος και η σύνταξη την οποία θα πάρει, ασφαλώς και αυτή να είναι ηυξημένη. Δεν καταλαβαίνω γιατί να έχει αυτή την προνομιακή, θα έλεγα, διάκριση. 
      Θέλω όμως να τονίσω το εξής, γιατί προηγουμένως έκανα μια αναφορά για την επιδοματική πολιτική, είτε αυτή είναι στην εισοδηματική πολιτική είτε είναι στην συνταξιοδοτική πολιτική. Το επίδομα του Ε.Κ.Α.Σ. ατυχώς, όπως εφαρμόζεται και όταν τα εισοδηματικά κριτήρια ανέβουν σ’ ένα βαθμό, ασφαλώς δημιουργεί περισσότερα προβλήματα απ’ όσα ήθελε να λύσει, με συνέπεια πολλοί άνθρωποι, πολλοί δικαιούχοι να παίρνουν λιγότερα λεφτά, όταν αυτό κόβεται λόγω των εισοδηματικών κριτηρίων. Εκτιμώ, λοιπόν, ότι θα πρέπει πράγματι να εξεταστεί με σοβαρότητα και αποφασιστικότητα –το τονίζω- η ενσωμάτωση του Ε.Κ.Α.Σ. στην κατώτατη σύνταξη. Και στο ύψος που θα διαμορφωθεί η κατώτατη σύνταξη, συν το Ε.Κ.Α.Σ., να ανέλθουν όλες οι κατώτατες συντάξεις, πλην του Ο.Γ.Α.. Έτσι θα επέλθει μια ισορροπία στις συντάξεις και αυτό νομίζω είναι το πιο δίκαιο και το πιο λογικό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου ένα λεπτό, κύριε Πρόεδρε, παρακαλώ.
      Όσον αφορά όμως, κύριε Υπουργέ και κύριε Πρόεδρε, τα ασφαλιστικά δικαιώματα των Βουλευτών, θα μου επιτρέψετε να πω, αναφορικά με το θέμα ασφάλισης των Βουλευτών που προέρχονται από το δημόσιο, από νομικά πρόσωπα δημοσίου δικαίου και από τους Ο.Τ.Α ότι θα πρέπει πράγματι η Βουλή να αντιμετωπίσει αυτή την εκκρεμότητα. Υπάρχει μια σοβαρή εκκρεμότητα, για την οποία η Ολομέλεια του Νομικού Συμβουλίου του Κράτους με την υπ’ αριθμόν 443/2005 γνωμοδότηση έκρινε: «Βεβαίως, ο νομοθέτης θα  μπορούσε να θεσπίσει και γι’ αυτούς ανάλογη παροχή, καθόσον δεν υφίσταται προς τούτο συνταγματικό κώλυμα. Άλλωστε και για τους καθηγητές των Α.Ε.Ι., που τελούν σε αναστολή της ασκήσεως των αρμοδιοτήτων τους, των σχετικών με την ιδιότητα του καθηγητή, έχει χωρήσει ανάλογη ρύθμιση -άρθρο 5, παράγραφος 11 του ν. 2703/1999- καίτοι μη προβλεπόμενη από το Σύνταγμα». Κατά συνέπεια, κύριε Υπουργέ, πιστεύω ότι η διάταξη του άρθρου 2, παράγραφος 17 του ν. 3234/2004, που δίνει το δικαίωμα σε όλους τους άλλους Βουλευτές, πλην όσων προέρχονται από το δημόσιο, τα νομικά πρόσωπα δημοσίου δικαίου και τους Ο.Τ,Α., να καταβάλλουν τις ασφαλιστικές τους εισφορές για την κυρία σύνταξη και την επικουρική στα ταμεία τους, πρέπει να επεκταθεί αυτή και στους Βουλευτές που προέρχονται από τη δημόσια διοίκηση.
      ΠΡΟΕΔΡΕΥΩΝ  (Γεώργιος Σούρλας): Ολοκληρώστε, κύριε συνάδελφε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Τελειώνω, κύριε Πρόεδρε.
      Κι εγώ θα έλεγα ότι αν προσθέσετε στο άρθρο 4 μία παράγραφο, τότε το πρόβλημα λύνεται. Ποια είναι αυτή; Είναι η εξής: «Οι ρυθμίσεις της παραγράφου αυτής -δηλαδή της παραγράφου 17 του άρθρου 2 του ν. 3234- έχουν ανάλογη εφαρμογή και για τους προερχομένους από το δημόσιο, τα νομικά πρόσωπα δημοσίου δικαίου και τους Ο.Τ.Α.». Τελεία και παύλα. Λύνεται το πρόβλημα και αποκαθίσταται μια αδικία, για την οποία ασφαλώς και η Πρόεδρος της Βουλής έχει κάνει ανάλογη πρόταση και παρακαλώ να την αποδεχθείτε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κωστόπουλε.
      Η κ. Παντελάκη, Κοινοβουλευτική Εκπρόσωπος του Κομμουνιστικού Κόμματος Ελλάδος, έχει το λόγο για σύντομη παρέμβαση.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. Θα είμαι σύντομη. Εξάλλου αύριο στη συζήτηση, μετά από τον Υπουργό, θα τοποθετηθώ, γιατί θα ήθελα να απαντήσει σε ορισμένα ζητήματα που έβαλα και επί της αρχής. 
      Ζήτησα το λόγο, κύριε Πρόεδρε, κυρίες και κύριοι Βουλευτές, για το ζήτημα που έχει τεθεί πάρα πολύ σήμερα, με αφορμή τη διάταξη αυτή για τους Βουλευτές, αλλά και τις προτάσεις που πέφτουν βροχή από αρκετούς Βουλευτές που ανέβηκαν στο Βήμα, για να αντιμετωπιστούν ορισμένα ζητήματα των ατόμων με αναπηρία συνολικότερα στο δημόσιο τομέα. 
      Κυρίες και κύριοι Βουλευτές, εγώ θα σας πω με ειλικρίνεια το εξής πράγμα, ότι έτσι όπως εξελίχθηκε η συζήτηση στην Ολομέλεια, δεν πρέπει, κατά τη γνώμη μου, να ευχαριστεί κανέναν. Δηλαδή  αυτή η διάταξη -πέρα από το γεγονός ότι τη φέρνει, την ξαναπαίρνει πίσω η Κυβέρνηση και την ξαναφέρνει- ο κόσμος θα έχει την εντύπωση ότι μπαίνει για να γίνει χαριστική ρύθμιση σε δύο Βουλευτές.
      Και ξέρετε γιατί το λέω; Γιατί ειπώθηκε από πολλούς. Πάντως, στην επιτροπή της Βουλής τουλάχιστον δεν υπήρχε αυτό το στίγμα. Και νομίζω ότι, αν θέλετε, είναι προσβλητικό από άποψη πολιτικής ουσίας και για τους ίδιους αυτούς τους ανθρώπους. Γι’ αυτό πήρα το λόγο περισσότερο, για να ξεκαθαρίσω την τοποθέτηση του κόμματός μας στο ζήτημα της ουσίας. Κυρίες και κύριοι Βουλευτές, ένας ανάπηρος ο οποίος είναι παντελώς τυφλός, έχει δηλαδή σοβαρή αναπηρία, για ποιο λόγο γίνεται Βουλευτής; Εδώ ακούστηκε, μάλιστα από κάποιο Βουλευτή ότι θα μπορούσαν να είναι κάποιοι και στο ψηφοδέλτιο Επικρατείας για να μπορούν να προχωρήσουν, αλλά εν πάση περιπτώσει. Γιατί πραγματικά αυτός ο άνθρωπος έχει αναδειχθεί μέσα από το χώρο του αναπηρικού κινήματος ή μέσα από τη δραστηριότητά του και τα κατάφερε.
      Εγώ έχω ένα παράδειγμα, που προσωπικά γνωρίζω. Συνεργάζομαι με αρμόδια Βουλευτή εδώ με παντελή αναπηρία,  η οποία πραγματικά είναι άξια θαυμασμού για το πώς τα καταφέρνει και ανταποκρίνεται στις υποχρεώσεις της. Κάτω από αυτές τις συνθήκες καταφέρνει να είναι Βουλευτής. Δηλαδή δεν γίνεται χάρη σε κάποιον που είναι Βουλευτής και είναι άτομο με αναπηρία. Πραγματικά το αξίζει να είναι Βουλευτής γιατί, αν θέλετε, κάνει μεγαλύτερες προσπάθειες από εμάς και τα καταφέρνει. Πρέπει, λοιπόν, να δοθούν όλες οι δυνατότητες και οι διευκολύνσεις να τα καταφέρνει. Όμως, έτσι όπως πάει η συζήτηση, είναι σαν να γίνεται χάρη σε αυτούς του δύο Βουλευτές.
      Το πνεύμα, λοιπόν, της συζήτησης στην επιτροπή  για όλους εσάς που μας ακούτε και όσους δεν ήσασταν παρόντες ήταν το εξής: Επειδή ακριβώς υπάρχει η δεκαπενταετία στα άτομα με αναπηρία, μπήκε ζήτημα στην επιτροπή, αυτή η ρύθμιση -και είναι λογικό- να ισχύσει και για τους Βουλευτές. Εκεί τέθηκε από εμένα το θέμα ότι αυτή καθ’ εαυτή η διάταξη είναι λογική, αλλά υπάρχει το ζήτημα που πρέπει να δει η Κυβέρνηση συνολικά όσον αφορά τα άτομα με αναπηρία είτε είναι Βουλευτές είτε είναι εργαζόμενοι στον ιδιωτικό είτε στο δημόσιο τομέα και να το αντιμετωπίσουμε ενιαία. 
      Μάλιστα, πρότεινα στην επιτροπή να το αντιμετωπίσουμε μ’ ένα ενιαίο νομοσχέδιο, αλλά τώρα είμαι πολύ επιφυλακτική με όλη αυτή τη συζήτηση που γίνεται εδώ. 
      Το θέμα δεν είναι ακριβώς τι μηνύματα εκπέμπουμε στον κόσμο, που μας ακούει, αλλά πώς συνειδητοποιούμε αυτά τα μέτρα που έρχονται να ρυθμιστούν.
       Έρχεται βροχή προτάσεων για ζητήματα παραπληγικών, τετραπληγικών, για συγκεκριμένες κατηγορίες με διάφορες τροπολογίες Βουλευτών. Εγώ θα ήθελα, κύριε Υπουργέ, να σας πω –και πάρτε το υπ' όψιν σας αυτό, ειλικρινά-  στο κλείσιμο της αυριανής συζήτησης και με τη δική σας ομιλία, αν θέλετε συνεννοηθείτε με την Κυβέρνηση, να το πάρετε πίσω αυτό. Σε τελική ανάλυση, όσες μικροβελτιώσεις υπάρχουν και από όλους τους άλλους να αντιμετωπιστούν ενιαία και να φέρετε ένα νομοσχέδιο στη Βουλή που θα αντιμετωπίζει συνολικά όλα τα ζητήματα ενιαία στο δημόσιο και στον ιδιωτικό τομέα και όχι επειδή κάποιος είναι Βουλευτής. Θα είναι μια ρύθμιση η οποία θα έπεται όλων των άλλων, γιατί ειλικρινά κάποιο κομμάτι του κόσμου που ακούει μπορεί και να παραπονιέται.  Είναι σίγουρο αυτό και πρέπει να το πάρουμε υπόψη μας. 
      Κύριε Υπουργέ, θέλω να το πάρετε υπ' όψιν σας στην αυριανή συζήτηση, γιατί υπάρχει κάποιο πρόβλημα και θέλω να σας πω τι έγινε  σήμερα το πρωί. Σήμερα το πρωί έγινε κινητοποίηση –είναι παράλληλο θέμα, αλλά όχι σχετικό ακριβώς- από την Συντονιστική Επιτροπή Αναπήρων. Πήγε στην Κυβέρνηση. Ούτε τον αρμόδιο Υπουργό είδε και έφυγε. Δεν πήρε τίποτα. Να λάβετε υπόψη σας ότι το 80% των ατόμων με αναπηρία, αλλά με ικανότητα να εργαστούν, δεν μπορεί να είναι άνεργα. Δεν έχουν δουλειά. Αυτοί δεν θα πάρουν ποτέ στη ζωή τους σύνταξη,  δεν μπορούν να εργαστούν και είναι στο περιθώριο, άρα δικαιολογημένα θα δημιουργηθούν σοβαρότατα προβλήματα. Νομίζω ότι πρέπει να αντιμετωπιστούν συνολικά αυτά τα προβλήματα και να το λάβει αυτό υπόψη της η Κυβέρνηση στο κλείσιμο της αυριανής συζήτησης.
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Κυρία και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».
	Ερωτάται το Σώμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
	ΕΛΠΙΔΑ ΠΑΝΤΕΛΑΚΗ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Οικονομίας και Οικονομικών «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις» έγινε δεκτό επί της αρχής κατά πλειοψηφία.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 22.55΄ λύεται η συνεδρίαση για αύριο ημέρα Τετάρτη 15 Νοεμβρίου 2006 και ώρα 10.30΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις», σύμφωνα με την ημερήσια διάταξη που έχει διανεμηθεί.
                         Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ

      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ΄
ΣΥΝΕΔΡΙΑΣΗ ΚΒ’

Τρίτη 14 Νοεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Π. Παναγιωτόπουλου και Χ. Παπουτσή, σελ.
3. Επί διαδικαστικού θέματος, σελ.
4. Ανακοινώνεται ότι ο Υπουργός Οικονομίας και Οικονομικών καταθέτει:
α) Τον Απολογισμό και τον Ισολογισμό του κράτους οικονομικού έτους 2005 και 
β) Τον κρατικό Προϋπολογισμό οικονομικού έτους 2007, σελ.
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με τη λήψη μέτρων προστασίας των αυθεντικών βιολογικών προϊόντων, σελ.
ii. σχετικά με την επίλυση των προβλημάτων των καστανοπαραγωγών στα Αμπελάκια Λάρισας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ισλαμικό Τέμενος Αθηνών και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του δημοσίου και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού Θέματος:
ΓΕΩΡΓΑΚΟΠΟΥΛΟΣ Δ., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΚΟΝΤΟΣ Α., σελ.
ΣΤΡΑΤΑΚΗΣ Ε., σελ.
ΤΣΙΟΓΚΑΣ Δ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΛΟΓΟΣΚΟΥΦΗΣ Κ., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΓΙΑΝΝΑΚΗΣ Μ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΑΟΓΛΟΥ Θ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α., σελ.
ΜΑΚΡΥΠΙΔΗΣ Α., σελ.
ΜΑΝΩΛΗΣ Ι., σελ.
ΜΑΤΖΑΠΕΤΑΚΗΣ Σ., σελ.
ΜΠΕΚΙΡΗΣ Μ., σελ.
ΜΠΟΥΓΑΣ Ι., σελ.
ΠΑΝΤΕΛΑΚΗ Ε., σελ.
ΠΑΠΑΚΩΣΤΑ Α., σελ.
ΣΓΟΥΡΙΔΗΣ Π., σελ.
ΦΟΥΣΑΣ Α., σελ.




ΣΥΝΕΔΡΙΑΣΗ 14-11-06                                                        σελ.3

Τελευταία Αποθήκευση:	20/11/2006 11:55:00 μμ	Από:	Σταυροπούλου Ευαγγελία
Εκτυπώθηκε:	14/11/2006 7:06:00 μμ

