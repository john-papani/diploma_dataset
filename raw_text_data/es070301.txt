ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΠΘ΄
Πέμπτη 1 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Α. Σπηλιωτόπουλου, σελ.
2. Ανακοινώνεται ότι τη συνεδρίαση παρακολουθούν μαθητές από το 14ο Δημοτικό Σχολείο Περιστερίου, το Γυμνάσιο Αντιμάχειας Κώ, το 1ο Γυμνάσιο Καρδίτσας και σπουδαστές από το Σχολή Εθνικής Ασφάλειας της Ελληνικής Αστυνομίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 2 Μαρτίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού, σχετικά με τη λήψη μέτρων για τη διασφάλιση αμερόληπτων διαιτησιών στο Πρωτάθλημα της Γ΄ Εθνικής Κατηγορίας κ.λπ., σελ.
β) Προς τον Υπουργό Μακεδονίας-Θράκης, σχετικά με την έλλειψη σχεδιασμού για την ανάπτυξη εκθεσιακών δραστηριοτήτων από τη Διεθνή ‘Εκθεση Θεσσαλονίκης, σελ.
γ) Προς τον Υπουργό Επικρατείας, σχετικά με τις προσλήψεις προσωπικού στην ΕΤ3 κ.λπ., σελ.
δ) Προς τον Υπουργό Δικαιοσύνης, σχετικά με την λειτουργία του Υποθηκοφυλακείου Πειραιά κ.λπ., σελ.
ε) Προς τον Υπουργό Αγροτικής Ανάπτυξης και Τροφίμων:
i. σχετικά με τα κίνητρα για την καλλιέργεια φυτών κ.λπ., σελ.
ii. σχετικά με την αλλαγή του Κανονισμού για τα καπνά, την καταβολή ολόκληρης της επιδότησης κ.λπ., σελ.
στ) Προς τον Υπουργό Εσωτερικών, Δημοσίας Διοίκησης και Αποκέντρωσης, σχετικά με τις προσλήψεις προσωπικού στον Ελληνικό Οργανισμό Τουρισμού κ.λπ, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Περί κυρώσεως αποφάσεων υπαγωγής Επενδυτικών Σχεδίων στο άρθρο 9 του ν. 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» και άλλες διατάξεις», σελ.
2. Κατάθεση Σχεδίου Νόμου:
Οι Υπουργοί Απασχόλησης και Κοινωνικής Προστασίας Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων και Μεταφορών και Επικοινωνιών, κατέθεσαν σχέδιο νόμου: «Σύσταση Ειδικού Ταμείου Κοινωνικής Αλληλεγγύης και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΝΔΡΕΟΥΛΑΚΟΣ Α., σελ.
ΚΑΛΑΝΤΖΗΣ Γ., σελ.
ΚΑΡΑΓΚΟΥΝΗΣ Α., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΜΑΓΚΡΙΩΤΗΣ Ι., σελ.
ΟΡΦΑΝΟΣ Γ., σελ.
ΠΑΠΑΛΗΓΟΥΡΑΣ Α., σελ.
ΡΟΥΣΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.
ΧΑΡΑΚΟΠΟΥΛΟΣ Μ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΝΩΜΕΡΙΤΗΣ Γ., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΔΡΑΓΑΣΑΚΗΣ Ι., σελ.
ΚΑΡΑΟΓΛΟΥ Θ., σελ.
ΚΑΤΣΙΛΙΕΡΗΣ Π., σελ.
ΚΟΥΣΕΛΑΣ Δ., σελ.
ΜΗΤΣΟΤΑΚΗΣ Κ., σελ.
ΠΑΝΤΕΛΑΚΗ Ε., σελ.
ΠΑΥΛΙΔΗΣ Α., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
ΤΑΣΟΥΛΑΣ Κ., σελ.
ΦΩΛΙΑΣ Χ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΠΘ΄
      Πέμπτη 1 Μαρτίου 2007
      Αθήνα, σήμερα την 1 Μαρτίου 2007, ημέρα Πέμπτη και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Θεόδωρο Καράογλου, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία το Εργατοϋπαλληλικό Κέντρο Ναυπακτίας και Δωρίδας ζητεί την ικανοποίηση εργασιακών και ασφαλιστικών αιτημάτων των εργαζομένων.
      2) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Σύλλογος Πολυτέκνων Αγρινίου και Περιχώρων ζητεί να κατασκευασθεί σιδηροδρομική γραμμή στο δυτικό  άξονα της χώρας.
      3) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμος Αγρινίου ζητεί την αξιοποίηση των εγκαταστάσεων του στρατιωτικού αεροδρομίου Αγρινίου.
      4) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμος Συμπολιτείας Αχαΐας ζητεί τη στελέχωση της Πολεοδομίας Αιγίου με πρόσθετο προσωπικό.
      5) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμος Μόβρης Αχαΐας ζητεί να επανεξετασθεί η απόφαση καθορισμού ανώτατου ορίου στεγαστικών δανείων για τους Έλληνες Τσιγγάνους.
      6) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Λεμονιά Δουβαντζή ζητεί, ως τρίτεκνη μητέρα, τη δανειοδότηση του τέκνου της για έναρξη εργασίας του.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Σύλλογος Μηχανικών και Εργοληπτών Δημοσίων  ΄Εργων ζητεί τη στελέχωση με τεχνικό προσωπικό της Πολεοδομίας Αιγίου.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Πανελλήνια Συνομοσπονδία Ενώσεων Αγροτικών Συνεταιρισμών ενημερώνει για το περιεχόμενο της νέας ιστοσελίδας της.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία καπνοπαραγωγοί των Νομών Φθιώτιδας, Αιτωλοακαρνανίας, Καρδίτσης και Πέλλης ζητούν τη χορήγηση άδειας κάθετης διαχείρισης λεπτοκομμένου βιολογικού καπνού κ.λπ..
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία το Σωματείο Εργαζομένων στο Περιφερειακό Πανεπιστημιακό Νοσοκομείο Πατρών ζητεί την άμεση πρόσληψη προσωπικού κ.λπ..
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Παραθεριστικός – Οικοδομικός Συνεταιρισμός των εργαζομένων στην Πολεμική Αεροπορία ζητεί την οικιστική αποκατάσταση των μελών του.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Ένωση Αξιωματικών Αεροπορίας ζητεί τη θεσμοθέτηση ενιαίου μισθολογίου για τους απόστρατους και τους ένστολους στρατιωτικούς.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, με το οποίο καταγγέλλεται η ταφή επικίνδυνων αποβλήτων δίπλα στον ποταμό Πείρο.    
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αφισορρύπανση της πόλης των Πατρών Αχαϊας κατά τη διάρκεια του καρναβαλιού.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με προτάσεις για τη βελτίωση του δρόμου Πατρών-Τριπόλεως.  
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το μέλλον και τις καταγγελίες για την ομάδα της Παναχαϊκής.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Καλαβρύτων Αχαΐας ζητεί την εργασιακή και οικονομική στήριξη των εποχικά εργαζομένων στο χιονοδρομικό κέντρο Καλαβρύτων.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Καλαβρύτων Αχαΐας ζητεί  έκτακτη οικονομική ενίσχυση για την αντιμετώπιση προβλημάτων λειτουργίας του Χιονοδρομικού Κέντρου Καλαβρύτων.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Καλαβρύτων Αχαΐας  ζητεί  έκτακτη ενίσχυση για τις ανάγκες λειτουργίας του Χιονοδρομικού Κέντρου Καλαβρύτων.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Καλαβρύτων Αχαΐας ζητεί  ειδική ρύθμιση των οφειλών στα ασφαλιστικά ταμεία του Χιονοδρομικού Κέντρου Καλαβρύτων.
      21) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αναβολή βαθμολόγησης των τεχνικών προσφορών σε διαγωνισμό του Ο.Π.Α.Π..
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε παρενόχληση μαθητριών από καθηγητή.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην έρευνα που διεξάγεται για την απώλεια συνταγολογίου ναρκωτικών από το Νοσοκομείο Αμαλιάδας Αχαΐας.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με προβλήματα που αντιμετωπίζουν οι  ναυαγοσώστες στα κλειστά γυμναστήρια.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την παραμονή στις φοιτητικές εστίες φοιτητών πολλών ετών.
      26) Οι Βουλευτές Α΄ Θεσσαλονίκης και Β΄ Πειραιώς κ. κ. ΣΤΥΛΙΑΝΟΣ ΠΑΠΑΘΕΜΕΛΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία επιτυχόντες στις εξετάσεις για την Εθνική Σχολή Δικαστών ζητούν να εκδοθεί συμπληρωματικός κατάλογος εισακτέων στην Εθνική Σχολή Δικαστών.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο κ. Ηλίας Παππάς ζητεί τη χορήγηση σύνταξης στους πολύτεκνους χήρους άνδρες.
      28) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Δύμης Νομού Αχαΐας ζητεί τη σύνταξη μελέτης για τη δημιουργία αθλητικών εγκαταστάσεων.
      29) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία το Φ.Σ. “ΚΙΒΩΤΟΣ ΑΓΑΠΗΣ” ζητεί την επιχορήγησή του μέσω της Διεύθυνσης Κρατικών Λαχείων.
      30) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία οι συμβασιούχοι της Δ.Ε.Σ.Ε. Πατρών ζητούν την ανανέωση των συμβάσεων εργασίας τους.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμαρχος Ακράτας Νομού Αχαΐας ζητεί την υποστήριξη επιχειρησιακού σχεδίου παροχής υπηρεσιών κοινωνικού χαρακτήρα.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία το Σωματείο Ιδιοκτητών Αυτοκινήτων Ταξί Πατρών και Περιχώρων ζητεί να μη γίνει αλλαγή έδρας σε αυτοκίνητα ταξί του Νομού Αχαΐας.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Σύλλογος Γονέων και Κηδεμόνων του Ιδρύματος “ΜΕΡΙΜΝΑ» Πατρών Αχαΐας αναφέρεται στο θέμα της πιθανής δημοσιοποίησης του ιδρύματος.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία φορείς των Πατρών Αχαϊας ζητούν τη χρηματοδότηση των εξόδων λειτουργίας του κολυμβητηρίου «ΠΕΠΑΝΟΣ».
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο κ. Ανδρέας Γαλάτης υποβάλλει προτάσεις για τον αστικό και προαστιακό σιδηρόδρομο.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Μόβρης Αχαΐας ζητεί την επανεξέταση των όρων στεγαστικής δανειοδότησης των Ελλήνων Τσιγγάνων
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Καλαβρύτων Αχαΐας ζητεί την κατασκευή έργων υποδομών εναλλακτικής λειτουργίας στο Χιονοδρομικό Κέντρο Αχαΐας.
      38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Νομαρχιακή Αυτοδιοίκηση Λασιθίου ζητεί τον προγραμματισμό των ελέγχων από τον Ο.Π.Ε.Κ.ΕΠ.Ε..
      39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Ομοσπονδία Εργαζομένων στον Ο.Τ.Ε.Κ. καταγγέλλει αυθαιρεσίες από τη διοίκηση του Ο.Τ.Ε.Κ..
      40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Λασιθίου ζητεί τη χρηματοδότηση της επισκευής του οδικού δικτύου της περιοχής του.
      41) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Επιτροπή Θεμάτων Αγροτικής Ανάπτυξης του Δήμου Ιεράπετρας Λασιθίου ζητεί να παραμείνει η έδρα του «Τμήματος Καλλιεργειών Υπό Κάλυψη» στην Ιεράπετρα Λασιθίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 3480/24-1-07 ερώτηση του Βουλευτή κ. Γεώργιου Κοντογιάννη δόθηκε με το υπ’ αριθμ. 646/7-2-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Γ. Κοντογιάννης, σας πληροφορούμε ότι αρμόδια να απαντήσουν είναι τα συνερωτώμενα Υπουργεία Ανάπτυξης και Περιβάλλοντος Χωροταξίας & Δημοσίων Έργων.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 2775/5-1-07 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Δ15/Γ/οικ./2089/30-1-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Ευάγγελος Βενιζέλος, συνημμένα σας αποστέλλουμε τα ζητηθέντα στοιχεία.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 3300/22-1-07 ερώτηση του Βουλευτή κ. Ανδρέα Μακρθπίδη δόθηκε με το υπ’ αριθμ. 2818/15-2-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
     1. Το ΥΠΕΧΩΔΕ έχει δημοπρατήσει και ο διαγωνισμός βρίσκεται σε εξέλιξη για την ανάθεση μελέτης άρσης επικινδυνότητας κόμβων και θέσεων διέλευσης πεζών στον Άξονα Αντίρριο-Ιωάννινα.
     2. Στη μελέτη αυτή προβλέπονται τα εξής για το υπόψη οδικό τμήμα:
     α. Γιαννούζι - Νότια Είσοδος Αγρινίου - είσοδος από κόμβο Παναιτωλικού (χ.θ. 66+000). Θα εκπονηθούν Οριστική Μελέτη Οδοποιίας, τοπογραφική αποτύπωση της περιοχής των παράπλευρων οδών, μελέτη σήμανσης (κατακόρυφης και οριζόντιας), οριστική μελέτη αποχέτευσης και αποστράγγισης οδού.
     β. Εντός Αγρινίου σε ευθυγραμμία (χ.θ. 68+ 500 -68+ 800).
     Μελέτη Πεζογέφυρας
     γ. Εντός Αγρινίου σε ευθυγραμμία (χ.θ.69+00 - 69+700).
     Μελέτη Πεζογέφυρας.
     δ. Πολυκλαδικό Λύκειο - ΚΕΤΕΚ Αγρινίου (χ.θ. 71 +000).
     Μελέτη μικρού τεχνικού κάτω διάβασης πεζών και ζώων, μελέτη χώρων στάσης λεωφορείων εκατέρωθεν της οδού με τις αντίστοιχες λωρίδες επιβράδυνσης και επιτάχυνσης και κυκλοφοριακή μελέτη και πρόταση διευθέτησης της κυκλοφορίας και επίλυση του προβλήματος της απαγόρευσης των αριστερών στροφών μέσω χρήσης του υφιστάμενου οδικού δικτύου και των δύο υπαρχόντων ισόπεδων κόμβων (στις χ.θ. 96+800 και 72+ 500) εκατέρωθεν της συγκεκριμένης θέσης.
     Ο Υφυπουργός
     Θ. ΞΑΝΘΟΠΟΥΛΟΣ»
    4. Στην με αριθμό 3094/16-1-07 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 306/2007/31-1-07 έγγραφο από την Υπουργό Τουριστικής  Ανάπτυξης η ακόλουθη απάντηση:
    «Σε απάντηση στο ανωτέρω σχετικό, σας γνωρίζουμε ότι το συγκεκριμένο ζήτημα είναι εκτός της ρυθμιστικής αρμοδιότητας του Υπουργείου Τουριστικής Ανάπτυξης.
    Εν τούτοις, κάθε ζήτημα που έστω και εμμέσως άπτεται επί θεμάτων τουρισμού απασχολεί το Υπουργείο. Στο πλαίσιο δε της διυπουργικής συνεργασίας για σχετικά θέματα, παρακολουθούμε και εξετάζουμε με τους καθ’ ύλην αρμόδιους φορείς και υπηρεσίες όλα τα ζητήματα, όπως αυτό που θίγει η ερώτηση.
    Η Υπουργός
    ΦΑΝΗ ΠΑΛΛΗ – ΠΕΤΡΑΛΙΑ»
      5. Στην με αριθμό 2761/04-01-07 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Δ5/ΗΛ/Α/Φ6/4/2387/1-2-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθ. 2761/04-01-2007 ερώτησης που κατατέθηκε στη Βουλή από την ως άνω Βουλευτή, σας ενημερώνουμε, με βάση στοιχεία που μας παρείχε η διοίκηση της ΔΕΗ ΑΕ, ότι:
     Στην Παναγίτσα Κινέττας Μεγάρων ηλεκτροδοτούνται νόμιμα δύο (2) σπίτια με αρ. παροχής 31501700-01 και 31563902-01 από το 1983 και 1992 αντίστοιχα. Επίσης στον ίδιο χώρο υπάρχει μικρό εκκλησάκι το οποίο δεν ηλεκτροδοτείται.
     Στις 11-01-07 ώρα 13.00, ανώτερα στελέχη της ΔΕΗ Α.Ε., Περιοχής Κορίνθου πραγματοποίησαν επιτόπιο έλεγχο των υπόψη παροχών ρεύματος και δεν διαπίστωσαν ανωμαλία ή παρανομία των υπόψη ηλεκτροδοτήσεων.
     Επίσης από πρόσφατους επιτόπιους ελέγχους που έγιναν από στελέχη της ΔΕΗ Α.Ε. δεν διαπιστώθηκε η ύπαρξη εγκαταστάσεων ηλεκτροδότησης της μεταλλικής εξέδρας και του περιβάλλοντος χώρου. Τα δύο φωτιστικά σώματα που υπήρχαν σε στύλο ΔΕΗ και τα οποία τροφοδοτούντο από το Δημοτικό Φωτισμό, αποξηλώθηκαν άμεσα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      6. Στην με αριθμό 3073/15-1-07 ερώτηση του Βουλευτή κ. Μιλτιάδη Παπαϊωάννου δόθηκε με το υπ’ αριθμ. Β13-44(ΠΛΟ)/5-2-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 3073/15.1.07 ερώτησης του Βουλευτή κ. Μ. Παπαϊωάννου, σχετικά με το προαναφερόμενο θέμα, σας διαβιβάζουμε το με αρ. πρωτ. 110/1/742/26.1.07 έγγραφο του Διευθυντή του ΕΚΕΦΕ «Δ», με το οποίο δίδονται τα ζητούμενα στην ερώτηση στοιχεία.
     Ο Υφυπουργός
     Ι. ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 3455/24-1-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 9725/ΙΗ/15-2-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3455/24-1-07, την οποία κατέθεσε ο Βουλευτής κ. Βασίλης Κεγκέρογλου σχετικά με την επαγγελματική κατοχύρωση των πτυχιούχων των Τμημάτων α) Εφαρμοσμένων Μαθηματικών και β) Επιστήμης και Τεχνολογίας Υλικών του Πανεπιστημίου Κρήτης, σας γνωρίζουμε τα ακόλουθα:
      α) η αρμοδιότητα της Υπουργού Εθνικής Παιδείας και Θρησκευμάτων συνίσταται σύμφωνα με τις διατάξεις της κειμένης πανεπιστημιακής νομοθεσίας (άρθρο 6, παρ. 6, του ν. 1268/82 όπως έχει τροποποιηθεί και ισχύει) στην έκδοση, ύστερα από γνώμη του Συμβουλίου Ανώτατης Πανεπιστημιακής Εκπαίδευσης (ΣΑΠΕ) και της οικείας Συγκλήτου, προεδρικού διατάγματος για την επαγγελματική κατοχύρωση των πτυχιούχων ενός τμήματος, στο οποίο ουσιαστικά γίνεται καταγραφή των επαγγελματικών δυνατοτήτων και δεξιοτήτων που έχουν αποκτήσει οι πτυχιούχοι του, για άσκηση συγκεκριμένων επαγγελματικών δραστηριοτήτων, καθώς και οι τομείς στους οποίους αυτοί θα μπορούσαν να απασχοληθούν.
      β) οι προτάσεις του Πανεπιστημίου Κρήτης που έχουν υποβληθεί στο ΥΠΕΠΘ για την επαγγελματική κατοχύρωση των πτυχιούχων των ως άνω τμημάτων θα προωθηθούν για διατύπωση γνώμης στο Συμβούλιο Ανώτατης Πανεπιστημιακής Εκπαίδευσης σε συνδυασμό με την επαγγελματική κατοχύρωση του Τμήματος Επιστήμης Τεχνολογίας Υλικών του Πανεπιστημίου Ιωαννίνων και της Σχολής Εφαρμοσμένων Μαθηματικών και Φυσικών Επιστημών του Εθνικού Μετσόβιου Πολυτεχνείου, αντίστοιχα, αλλά και σε συνάρτηση με τα τμήματα των ΤΕΙ που έχουν συναφές γνωστικό αντικείμενο.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      8. Στην με αριθμό 3078/15-1-07 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Φ900α/5333/8928/6-2-07 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3078/15-1-2007 ερώτησης που κατέθεσε στη Βουλή των Ελλήνων ο Βουλευτής κ. Στέλιος Ματζαπετάκης, με θέμα την στελέχωση του Ναυτοδικείου Πειραιώς, σας γνωρίζουμε τα ακόλουθα:
      Στο Ναυτοδικείο Πειραιώς προβλέπεται να υπηρετούν τέσσερις (4) στρατεύσιμοι ενώ σήμερα είναι τοποθετημένοι είκοσι (20), εκ των οποίων οι πέντε (5) βρίσκονται ήδη σε άδεια απολύσεως.
      Το υπεράριθμο προσωπικό των έντεκα (11) συνολικά στρατευσίμων είναι απόφοιτοι της Νομικής Σχολής ή άλλου Ανώτατου Εκπαιδευτικού Ιδρύματος και έχουν τοποθετηθεί στο Ναυτοδικείο Πειραιά προκειμένου να βοηθούν με την εξειδίκευσή τους στην εκπλήρωση του νομικού έργου όχι μόνο του δικαστηρίου αλλά όλων των υπηρεσιών του Π.Ν. με έδρα τον Πειραιά.
      Σας διαβεβαιώνουμε ότι οι τοποθετήσεις των στρατευσίμων του Π.Ν γίνονται πάντοτε σε ορθολογικό πλαίσιο. Σε όσες περιπτώσεις ο αριθμός των τοποθετημένων στρατευσίμων υπερβαίνει τον αριθμό των προβλεπόμενων, αυτό οφείλεται σε αδήριτες υπηρεσιακές ανάγκες συγκεκριμένης χρονικής περιόδου.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      9. Στην με αριθμό 2916/10-1-07 ερώτηση του Βουλευτή  κ. Χαράλαμπου Καστανίδη δόθηκε με το υπ’ αριθμ. 219/2-2-07 έγγραφο από τον Υπουργό  Μακεδονίας-Θράκης η ακόλουθη απάντηση:
      «Απαντώντας στην με αριθμό 2916/10-1-2007 ερώτηση, που κατέθεσε στη Βουλή ο Βουλευτής κ. Χαράλαμπος Καστανίδης, και αφορά θέματα λειτουργίας της Ε.Υ.Α.Θ.  Α.Ε., σας γνωρίζουμε τα εξής:
      1. Ποτέ δεν έγινε αλλαγή του τρόπου επιμέτρησης από ένα σημείο και ύστερα διαρκούσης της εργολαβίας. Η εκ των υστέρων ένταξη μερικών εργασιών σε κάποια εργολαβία, έγινε με τη σύμφωνη γνώμη του Δ.Σ. της Ε.Υ.Α.Θ.  Α.Ε. για να επισκευαστούν επείγουσες βλάβες του δικτύου ύδρευσης.
      2. Ουδέποτε πληρώθηκαν και απολογιστικά εργασίες μηχανημάτων, οι οποίες είχαν περιληφθεί και σε αντίστοιχα σύνθετα τιμολόγια.
      3. Επειδή οι εργολαβίες της επισκευής των βλαβών του δικτύου ύδρευσης έχουν ως αντικείμενο τις επεμβάσεις στα συγκεκριμένα σημεία των βλαβών, δεν χρειάζεται να συνοδεύονται από σχέδια παρά μόνο από το φύλλο της εντολής στο οποίο αναγράφεται ο αριθμός εντολής, η διεύθυνση (που μπορεί για καλύτερη εποπτεία να είναι η διασταύρωση δύο οδών), η ημερομηνία και το είδος της εργασίας που εκτελέστηκε. 
      Τα φύλλα εντολής γράφονται σε δύο αντίγραφα από τα οποία το ένα παίρνει ο ανάδοχος και το άλλο ο επιβλέπων.
      Μετά την έκδοση του πορίσματος της επιτροπής, η οποία ορίστηκε από τη Διεύθυνση της Εταιρίας για να διερευνήσει την ύπαρξη τυχόν διπλοεγγραφών και «φουσκωμένων» επιμετρήσεων, τα φύλλα εντολής τηρούνται στο Γραφείο του Γενικού Διευθυντή.
      4. Όσον αφορά στην μεταχείριση των εργολάβων, επισημαίνεται ότι η ανάδειξη των τελευταίων γίνεται με διαφάνεια και αντικειμενικά κριτήρια τα οποία στοχεύουν στην ποιοτική και πλέον συμφέρουσα από οικονομική άποψη εκτέλεση των έργων.
      Όλες οι ενέργειες της Διοίκησης της ΕΥΑΘ Α.Ε. κινούνται προς την κατεύθυνση της εξυπηρέτησης και ικανοποίησης των καταναλωτών και πάντοτε με γνώμονα το δημόσιο συμφέρον, τη νομιμότητα, τη διαφάνεια και τη βιωσιμότητα της Εταιρίας.
      Ενδεχόμενες δυσλειτουργίες ή προβλήματα τα οποία προκύπτουν στη λειτουργία της Εταιρίας εξετάζονται άμεσα, με υπευθυνότητα και ιδιαίτερη προσοχή και λαμβάνοντας όλα τα αναγκαία μέτρα για τη διασφάλιση των συμφερόντων τόσο της Εταιρίας, όσο και του ευρύτερου κοινωνικού συνόλου.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
      10. Στην με αριθμό 2993/11-1-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-19/6-2-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρoγλoυ με θέμα «Να ρυθμιστούν οι κλειστές αγορές», σας γνωστοποιούμε τα ακόλουθα:
      Κατ’ αρχήν δεν ευσταθεί η άποψη του ερωτώντος κ. Βουλευτή «Περί κατάργησης από την Κυβέρνηση αποφάσεων που έθεταν πλαφόν στις τιμές κυλικείων» δοθέντος ότι σε ισχύ ευρίσκεται η Α.Δ. 4/05 με την οποία επιβλήθηκαν ανώτατες τιμές πώλησης για ορισμένα είδη που διατίθενται σε ορισμένους χώρους - σημεία όπου εξ αντικειμένου δεν λειτουργεί ο ανταγωνισμός (π.χ. αεροδρόμια, αρχαιολογικοί χώροι, γήπεδα, τρένα και σταθμοί του Ο.Σ.Ε., κινηματογράφοι, θέατρα κ.λπ.).
      Παράλληλα με την ως άνω Α.Δ. σε ισχύ ευρίσκεται και η Απόφαση Α2-96/9-1-07 του Υφυπουργού Ανάπτυξης, εκδοθείσα κατά τις επιταγές του άρθρου 16 του ν. 3377/05 «Περί καθορισμού ανώτατων τιμών σε ορισμένα είδη που πωλούνται σε περιοχές ελεγχόμενης πρόσβασης» και αφορά κυλικεία χώρων των οποίων την κυριότητα ή εκμετάλλευση έχουν το Δημόσιο, τα ΝΠΔΔ, οι Οργανισμοί Τοπικής Αυτοδιοίκησης Πρώτου και Δεύτερου βαθμού και οι Δημόσιες και Δημοτικές επιχειρήσεις.
      Σημειώνουμε ότι η παραπάνω Υπουργική Απόφαση και η Α.Δ. 4/2005 δεν σχετίζονται μεταξύ τους.
      Επειδή, κατά τις ισχύουσες Υγειονομικές αποφάσεις υπάρχει συνάφεια μεταξύ κυλικείων, αναψυκτηρίων και καντινών, αναμφισβήτητα στις ρυθμίσεις της Α2-96/9-1-2007 εμπίπτουν και τα αναψυκτήρια και οι καντίνες, που κατά κύριο λόγο εξυπηρετούν ορθίους πελάτες και όχι καθήμενους για σερβίρισμα.
      Κατ’ ακολουθία των παραπάνω δεν υφίσταται πρόθεση να ενταχθούν στην ως άνω Υπουργική απόφαση άλλα κέντρα (καφέ μπαρ, σνακ μπαρ, καφετέριες κ.λπ. παρόμοια καταστήματα), τα οποία ως γνωστό κατά κύριο λόγο, διαθέτουν τραπεζοκαθίσματα και εξυπηρετούν σερβιριζόμενους πελάτες.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     11. Στην με αριθμό 2369/14.12.06 ερώτηση των Βουλευτών κυρίων Α. Σκυλλάκο, Π. Κοσιώνη και Τ. Τσιόγκα δόθηκε με το υπ’ αριθμ. 2266/4.1.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ.. 2369/14-12-2006 ερώτηση, που κατατέθηκε στη Βουλή από τους Βουλευτές κ. κ. Α. Σκυλλάκο, Π. Κοσιώνη και Τ. Τσιόγκα, σχετικά με τα προβλήματα των εργαζομένων στον όμιλο «Wackenhut - Group 4», και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Στις 12-7-2006, με έγγραφό του το Σωματείο προσωπικού του ομίλου WACHENHUT-GROUP 4 «Ο ΦΥΛΑΚΑΣ», ζήτησε από την αρμόδια τοπική Κοινωνική Επιθεώρηση Αχαίας την κατά το άρθρο 13 του Ν. 1876/90 διενέργεια συμφιλιωτικής διαδικασίας, για τα κάτωθι θέματα:
      Υπολογισμός ωρομισθίου, καταβολή επιδόματος άδειας, χορήγηση κατάλληλου χώρου για άσκηση των συνδικαλιστικών δικαιωμάτων των εργαζομένων, υπερωριακή εργασία. Κατά την ημέρα της σύσκεψης δεν επήλθε συμφωνία, με αποτέλεσμα η τοπική Υπηρεσία του ΣΕΠΕ (Σώματος Επιθεώρησης Εργασίας) να αποστείλει μηνυτήρια αναφορά στον κ. Εισαγγελέα Πατρών.
      Στις 24-10-2006, προσέφυγε στην Κοινωνική Επιθεώρηση Αχαίας ο Πρόεδρος του επιχειρησιακού Σωματείου εργαζομένων στην επιχείρηση και ζήτησε την μεσολάβησή της και την διενέργεια συμφιλιωτικής διαδικασίας με αντικείμενο συζήτησης «Διαφορές αποδοχών από αλλαγή Μισθολογικού Κλιμακίου». Κατά την ημέρα της σύσκεψης δεν επήλθε συμφωνία, αφού ο εκπρόσωπος της επιχείρησης αρνήθηκε ότι υπάρχουν μισθολογικές διαφορές για τους εργαζόμενους, με αποτέλεσμα η τοπική Υπηρεσία του ΣΕΠΕ να αποστείλει την υπόθεση στα Δικαστήρια.
      Στις 1-11-2006, προσέφυγε στην Κοινωνική Επιθεώρηση Αχαίας ο Γραμματέας του επιχειρησιακού Σωματείου εργαζομένων στην επιχείρηση και ζήτησε την μεσολάβησή της και την διενέργεια συμφιλιωτικής διαδικασίας με αντικείμενο συζήτησης «Βλαπτική μεταβολή των όρων εργασίας». Κατά την ημέρα της σύσκεψης ο εκπρόσωπος της επιχείρησης αρνήθηκε την ύπαρξη βλαπτικής μεταβολής των όρων εργασίας για συγκεκριμένο εργαζόμενο, με αποτέλεσμα η τοπική Υπηρεσία του ΣΕΠΕ να παραπέμψει την υπόθεση στα Δικαστήρια.
      Στις 3-11-2006, προσέφυγαν στην Κοινωνική Επιθεώρηση πέντε απολυθέντες εργαζόμενοι και ζήτησαν την μεσολάβησή της, με την διενέργεια εργατικής διαφοράς με την εν λόγω επιχείρηση και αντικείμενο συζήτησης «Άκυρες και καταχρηστικές απολύσεις, μη τήρηση νομίμου ωραρίου, μη καταβολή νομίμου ωρομισθίου, εκβιασμός, κ.λπ..». Κατά την ημέρα της συζήτησης πρωτίστως η αρμόδια τοπική Υπηρεσία ΣΕΠΕ ζήτησε από την εγκαλούσα επιχείρηση την επαναπρόσληψη των εργαζομένων, ενώ η τελευταία δεν έκανε δεκτό κανένα από τα αιτήματα των προσφευγόντων, με αποτέλεσμα και σε αυτή την περίπτωση η υπόθεση να παραπεμφθεί στα Δικαστήρια.
      Στις 10-11-2006, προσέφυγε στην Κοινωνική Επιθεώρηση άλλος απολυθείς εργαζόμενος και ζήτησε την μεσολάβησή της και την διενέργεια εργατικής διαφοράς με την εν λόγω επιχείρηση και αντικείμενο συζήτησης «Άκυρη και καταχρηστική απόλυση, εκβιασμός, παρεμπόδιση συνδικαλιστικής δράσης, διαφορές αποδοχών κ.λπ..». Κατά την ημέρα της συζήτησης και σε αυτή την περίπτωση η τοπική Υπηρεσία του ΣΕΠΕ ζήτησε από την εγκαλούσα επιχείρηση την επαναπρόσληψη του εργαζόμενου, ενώ η τελευταία δεν έκανε δεκτό κανένα από τα αιτήματά του προσφεύγοντα, με αποτέλεσμα η νέα υπόθεση να παραπεμφθεί στα Δικαστήρια.
      Μετά τα προαναφερόμενα, η Διεύθυνση Κοινωνικής Επιθεώρησης Δυτικής Ελλάδας κάλεσε σε νέα συμφιλιωτική διαδικασία, ορισθείσα στις 28-11-2006, α) την επιχείρηση WACHENHUT (παροχή υπηρεσιών ασφάλειας), β) το επιχειρησιακό Σωματείο εργαζομένων στην επιχείρηση WACHENHUT-GROUP 4 «ο ΦΥΛΑΚΑΣ» και γ) την Oμoσπoνδία υπαλλήλων προσωπικού ασφάλειας Ελλάδας, σε μια ύστατη πρoσπάθεια εκ μέρους της Υπηρεσίας της επίλυσης όλων των αναφερθέντων θεμάτων και ιδιαίτερα της επαναπρόσληψης των απολυθέντων εργαζομένων, με απώτερο σκοπό την επίτευξη της εργασιακής ειρήνης στο χώρο εργασίας. Αντίγραφα των πρακτικών διαβιβάστηκαν από την τοπική Υπηρεσία ΣΕΠΕ στον κ. Εισαγγελέα Πατρών.
      Συμπληρωματικά σας γνωρίζουμε ότι οι εργαζόμενοι στην επιχείρηση βρίσκονται σε απεργιακές κινητοποιήσεις μέχρι 30-12-06, για συμπαράσταση στους απολυμένους συναδέλφους τους.
      Επίσης για την επιχείρηση (WACHENHUT) που εδρεύει στην οδό Σωρού 7, στη Μεταμόρφωση Αττικής και εμπίπτει στις αρμοδιότητες της Κοινωνικής Επιθεώρησης Παλλήνης, η τοπική Υπηρεσία ΣΕΠΕ, μας ενημέρωσε ότι δεν έχει γίνει καταγγελία για τα προαναφερόμενα θέματα. Μέσα στο έτος 2006 έχει πραγματοποιήσει (16) εργατικές διαφορές με αντικείμενο συζήτησης την καταβολή δεδουλευμένων αποδοχών, την εφαρμογή Συλλογικής Σύμβασης Εργασίας, την χορήγηση αναλυτικών εξοφλητικών αποδείξεων, την παρεμπόδιση συνδικαλιστικής δράσης του προέδρου του επιχειρησιακού Σωματείου για τη χορήγηση αδειών. Από την συζήτηση προέκυψε ότι η επιχείρηση εφαρμόζει την Κλαδική Συλλογική Σύμβαση Εργασίας «προσωπικού ασφάλειας Ελλάδας», ενώ δεν διαπιστώθηκε οφειλή δεδουλευμένων αποδοχών και εκδίδει αναλυτικές εξοφλητικές αποδείξεις κάθε μήνα. Ακόμα από τον έλεγχο του βιβλίου αδειών προέκυψε ότι έχει χορηγηθεί κανονική άδεια στους μισθωτούς. Για τον πρόεδρο του επιχειρησιακού Σωματείου προέκυψε ότι όταν ο ίδιος απώλεσε βάσει του κανονισμού λειτουργίας της Υ.Π.Α, την ειδική άδεια εξασκήσεως επαγγέλματος, η εταιρεία αρνήθηκε να τον απασχολήσει σε καθήκοντα ελεγκτή ασφαλείας. Η αρμόδια Κοινωνική Επιθεώρηση ακολούθως διαβίβασε το θέμα με την αριθμ. 2217/10-8-06 μηνυτήρια αναφορά, στον Εισαγγελέα Πλημμελειοδικών Αθηνών.
      Η Επιθεώρηση όμως στα πλαίσια άσκησης των καθηκόντων της επέβαλε στην συγκεκριμένη επιχείρηση την 733 και 603/14-9-06 Πράξη Επιβολής προστίμου α) για μη ανάρτηση πίνακα προσωπικού και ωρών απασχόλησης σε εμφανές σημείο και β) για μη κατάρτιση Κανονισμού Εργασίας κατά παράβαση των διατάξεων του άρθρου 1 του Ν.Δ. 3789/1957. Τέλος, σας γνωρίζουμε ότι στο Υπουργείο Απασχόλησης και Κοινωνικής Προστασίας βρίσκεται σε εξέλιξη συμφιλιωτική διαδικασία σύμφωνα με τις διατάξεις του άρθρου 13 του ν. 1876/1990 (Σωματείο εργαζομένων «Wackenhut-Group 4», Ομοσπονδίας Προσωπικού Ασφαλείας Ελλάδος, ΓΣΕΕ, Εταιρεία και Γενικού Γραμματέα του Υπουργείου Απασχόλησης και Κοινωνικής Προστασίας), στην οποία εξετάζονται όλα τα θέματα που τίθενται στην εν λόγω Ερώτηση.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     12. Στην με αριθμό  2266/12.12.06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 656/4.1.07  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω Ερώτησης, σχετικά με τις δράσεις και τα μέτρα του ΥΠ.ΕΣ.Δ.Δ.Α. που αφορούν τόσο τους πρωτοβάθμιους Ο.Τ.Α. όσο και τη Νομαρχιακή Aυτoδιoίκηση Λασιθίου, θα θέλαμε να επισημάνουμε, μεταξύ άλλων, τις ακόλουθες θεσμικές και οικονομικές μεταρρυθμίσεις στις οποίες προχώρησε το ΥΠ.ΕΣ.Δ.Δ.Α. στην υπό ερώτηση χρονική περίοδο:
      Με το Ν.3274/2004 προωθήθηκε σε σuμφωνία με την Κ.Ε.Δ.Κ.Ε. σειρά μεταρρυθμίσεων για την εύρυθμη λειτουργία των πρωτοβάθμιων Ο.Τ.Α. Ενδεικτικά αναφέρουμε τη σύσταση του νέου Εθνικού Δημοτολογίου για τη συγκέντρωση στο πλαίσιο ενός Ολοκληρωμένοι) Πληροφοριακού Συστήματος, των εγγραφών και εν γένει μεταβολών των Ελλήνων Δημοτών που είναι εγγεγραμμένοι στα δημοτολόγια των Δήμων και Κοινοτήτων της Χώρας.
      Συγχρόνως, με τον ίδιο Νόμο θεσμοθετήθηκε το Νέο Αναπτυξιακό Πρόγραμμα της Τοπικής Αυτοδιοίκησης «ΘΗΣΕΑΣ», με το οποίο προωθούνται οι συμπράξεις μεταξύ Ο.Τ.Α. και lδιωτικού τομέα. ενθαρρύνονται ΟΙ διαδημοτικές συνεργασίες αναπτυξιακού χαρακτήρα, ενώ οι πρωτοβάθμιοι Ο.Τ.Α. αποκτούν ένα σημαντικό αναπτυξιακό εργαλείο, που διαρθρώνεται και οργανώνεται στη βάση διαφανών κριτηρίων σύγκλισης.
      Παράλληλα, με την ψήφιση του νέου Κώδικα Δήμων και Κοινοτήτων (Ν.3463/2006) προωθείται η ανάπτυξη θεσμών τοπικής δημοκρατίας (π.χ. εισαγωγή θεσμού τοπικού δημοψηφίσματος για πρώτη φορά στην Ελλάδα), θεσμοθετείται η εκπόνηση 4ετών επιχειρησιακών προγραμμάτων (οικονομικού, αναπτυξιακού και κοινωνικού προγραμματισμού) από τους μεγαλύτερους σε πληθυσμό Ο.Τ.Α., επιχειρείται η εξυγίανση των δημοτικών και κοινοτικών επιχειρήσεων κ.α.
      Αντίστοιχα, σε επίπεδο δευτεροβάθμιων Ο.Τ.Α., με το Ν.3345/2005 θεσμοθετούνται αυτoτελείς πόροι για τη Νομαρχιακή Aυτοδιοίκηση, ενώ η καταβολή βοηθημάτων υγειονομικής περίθαλψης και επιδομάτων κοινωνικής πρόνοιας αποδεσμεύονται από τους Κ.Α.Π. και πραγματοποιείται πλέον ως μεταβιβαστική πληρωμή με επιχορήγηση από τον κρατικό προϋπολογισμό.
      Παράλληλο, στις Ν.Α. αποδίδονται νέοι πόροι από τα τέλη άδειας οχημάτων και μεταβίβασης αυτοκινήτου οχήματος και τα έσοδα από τα εισπραττόμενα πρόστιμα, χρηματικές ποινές και προσαυξήσεις.
      Για όλα όσα ενδεικτικά μνημoνεύονται παραπάνω, επισυνάπτονται αναλυτικά ενημερωτικά έντυπα τα οποία αφoρούν και τους Ο.Τ.Α. του Noμoύ Λασιθίου.
      Ο Υφυπουργός
      Α. ΝΑΚΟΣ»
      (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     13. Στην με αριθμό 2216/11.12.06 ερώτηση του Βουλευτή κ. Γεώργιου Ανωμερίτη δόθηκε με το υπ’ αριθμ. 644/3.1.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Αναφορικά με την ανωτέρω ερώτηση, σας γνωρίζουμε τα εξής:
      Στην με αριθμό 96990/9361/11.12.1996 απόφαση του Υπουργού Γεωργίας «Συγκρότηση Εθνικής Επιτροπής για την Καταπολέμηση της Απερήμωσης», η οποία επικυρώθηκε με την με αριθ. 107310/5073/9.10.2002 όμοια (Β 1374), αλλά και στην με αριθ. 291203/6.7.2005 απόφαση του Υπουργού Αγροτικής Ανάπτυξης & Τροφίμων «Σύσταση Εθνικής Επιτροπής για την Καταπολέμηση της Απερήμωσης» (Β 970), η οποία συμπληρώθηκε από την με αριθ. 305116/12.10.2005 όμοια (Β 1472), δεν προβλέπεται συμμετοχή του Υπουργείου μας.
      Επίσης, με τις διατάξεις του ν.2503/1997 συστάθηκαν οι Περιφέρειες ως ενιαίες αποκεντρωμένες μονάδες διοίκησης του Κράτους. Σύμφωνα με το τελευταίο εδάφιο της παραγράφου 1 του άρθρου 2 του προαναφερόμενου νόμου, καταργήθηκαν οι διανομαρχιακές και οι περιφερειακές υπηρεσίες των Υπουργείων και οι αρμοδιότητές τους μεταβιβάστηκαν στις υπηρεσίες της Περιφέρειας, που συστάθηκαν με τον ίδιο νόμο (άρθρα 5 -7).
      Παρά ταύτα, από καμία διάταξη του ανωτέρω νόμου δεν προκύπτει η εποπτεία των Περιφερειών από το ΥΠ.ΕΣ.Δ.Δ.Α., ή η υπαγωγή τους σ' αυτό, ούτε η μεταβίβαση αρμοδιοτήτων από ένα Υπουργείο σε άλλο, ούτε βεβαίως καθίσταται αρμόδιος καθ' ύλην Υπουργός επί των Περιφερειών ο Υπουργός Εσωτερικών, Δημόσιας Διοίκησης & Αποκέντρωσης, εκ του γεγονότος ότι με εισήγησή του διορίζεται και παύεται ο ασκών την εποπτεία τους Γενικός Γραμματέας της Περιφέρειας.
      Ενόψει των ανωτέρω, το Υπουργείο Αγροτικής Ανάπτυξης και Τροφίμων, στο οποίο κοινοποιούμε το παρόν έγγραφό μας, με φωτοαντίγραφο της Ερώτησης, είναι αρμόδιο να απαντήσει για τα διαλαμβανόμενα σ' αυτήν.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 2 Μαρτίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
      1. Η με αριθμό 359/27.2.2007 επίκαιρη ερώτηση του Βουλευτή της Νέας Δημοκρατίας κ. Ανδρέα Λυκουρέντζου προς τον Υπουργό Υγείας και Κοινωνικής Αλληλεγγύης, σχετικά με την τοποθέτηση υποδιοικητή στην 6η Υγειονομική Περιφέρεια Τρίπολης κ.λπ..
      2. Η με αριθμό 361/27.2.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς την Υπουργό Τουριστικής Ανάπτυξης, σχετικά με την επανεξέταση του ζητήματος της επιδότησης των τουριστικών επιχειρήσεων του Νομού Πιερίας κ.λπ..
      3. Η με αριθμό 369/27.2.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την ενοποίηση και διαμόρφωση σε πάρκο πρασίνου και αναψυχής του χώρου γύρω από τη Βίλα Ζωγράφου κ.λπ..
      4. Η με αριθμό 358/27.2.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Οικονομίας και Οικονομικών και Ανάπτυξης, σχετικά με τα φορολογικά μέτρα για τη διευκόλυνση των οικιακών εφαρμογών φωτοβολταϊκών συστημάτων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 360/27.2.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τους  Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την εγκατάσταση ιχθυοτροφικής μονάδας στη νήσο Σχίζα Μεθώνης, τις περιβαλλοντικές επιπτώσεις κ.λπ..
      2. Η με αριθμό 368/27.2.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Απασχόλησης και Κοινωνικής Προστασίας, σχετικά με την επιχορήγηση του Ταμείου Συντάξεως και Αυτασφαλίσεως Υγειονομικών (Τ.Σ.Α.Υ.) από τον Κρατικό Προϋπολογισμό κ.λπ..
      3. Η με αριθμό 362/27.2.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις συνθήκες εργασίας των καθαριστριών στα νοσοκομεία κ.λπ..
      ΠΡΟΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 341/26.2.2007 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Πολιτισμού, σχετικά με τη λήψη μέτρων για τη διασφάλιση αμερόληπτων διαιτησιών στο Πρωτάθλημα της Γ΄ Εθνικής Κατηγορίας κ.λπ..
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής: 
      «Ο Παναιτωλικός Αθλητικός Σύλλογος της πόλεως του Αγρινίου, με αιτωλοακαρνανική απασχόληση και ιστορική διαδρομή, αιμοδότης του ελληνικού αθλητισμού, σήμερα λειτουργεί, αν και Σωματείο Γ΄ Εθνικής Κατηγορίας, σε καθαρά επαγγελματικά πλαίσια, από την υποδομή της έως τη συμπεριφορά διοικήσεως και φιλάθλων που θα ζήλευαν ομάδες Α΄ Εθνικής Κατηγορίας. 
      Αυτό μπορούν να το διαβεβαιώσουν όλοι οι αθλητικοί σύλλογοι που πέρασαν από την πόλη του Αγρινίου.
      Τούτο οφείλεται, κατά βάση, στην παρούσα διοίκηση που προέρχεται από τους Έλληνες της διασποράς και στο φίλαθλο κοινό Αιτωλοακαρνάνων που ακολουθούν. 
      Η προσπάθεια αυτή επιβεβαιώνεται από το πλήθος των φιλάθλων που κατακλύζουν το γήπεδο, σε πρωτοφανή για σήμερα αριθμό φιλάθλων, που κατά μέσο όρο φθάνει τους έξι χιλιάδες έως οκτώ χιλιάδες, μοναδικό φαινόμενο για την ελληνική περιφέρεια». Πράγματι είναι αλήθεια αυτό.
      «Όλη αυτή η προσπάθεια, η οποία πρέπει πάση θυσία να διατηρηθεί και να μη διαταραχθεί το φίλαθλο πνεύμα του «ευ αγωνίζεσθαι», το οποίο επικρατεί έως τώρα, κινδυνεύει από τη συστηματική εις βάρος της διαιτησία –πέραν των ανθρωπίνων λαθών- η οποία επικρατεί στη μέχρι τούδε πορεία της ομάδος. Αποδεικτικό υλικό υπάρχει επ’ αυτού». Απ’ ό,τι βλέπω, ως αποδεικτικό θα καταθέσετε και dvd. 
      «Κατόπιν αυτών, ως φίλαθλος που έχω προσωπική αντίληψη των γεγονότων και βασιζόμενος στην ακεραιότητα που σας διακρίνει, παρακαλώ να μου απαντήσετε: 
      Τι σκοπεύετε να πράξετε, προκειμένου να προστατευθεί το «ευ αγωνίζεσθαι» των αθλητών, που για μας τους Αιτωλοακαρνάνες είναι πάνω απ’ όλα πολιτισμός»;
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κύριοι συνάδελφοι, κατ’ αρχήν θα ήθελα να κάνω μια μικρή αναφορά στην Αιτωλοακαρνανία, μια περιοχή με ισχυρή αθλητική παράδοση, μεγάλες επιτυχίες και συμμετοχή στον αθλητικό σχεδιασμό της χώρας σε πρωταγωνιστικό ρόλο. 
      Είναι δεδομένο και χαιρόμαστε ιδιαίτερα που υπάρχει μια πόλη, όπως το Αγρίνιο, όπου έξι, επτά, οκτώ χιλιάδες άτομα πηγαίνουν σε αγώνες της  Γ’ Εθνικής Κατηγορίας, που αυτό είναι το ζητούμενο, δηλαδή να έχουμε κόσμο στα γήπεδα. Και η πολιτική βούληση προς αυτήν την κατεύθυνση κινείται, γι’ αυτό υπάρχουν τα μέτρα κατά της βίας, κατά του ντόπινγκ. Η προσπάθειά μας είναι να συνεισφέρουμε με τις δικές μας δυνάμεις για ανεξάρτητη διαιτησία και αθλητική δικαιοσύνη.
      Δεύτερον, ο Παναιτωλικός, ομάδα με μεγάλη ιστορία στην ανώτατη Εθνική Κατηγορία, κάνει μια προσπάθεια με νέα διοίκηση, με ανθρώπους της διασποράς, οι οποίοι χωρίς να προκαλούν, με δουλειά σε βάθος, επιδιώκουν να καταστήσουν πάλι τον Παναιτωλικό μια υπολογίσιμη δύναμη του ελληνικού ποδοσφαίρου. 
      Από τη δική μας πλευρά, παρακολουθούμε με ιδιαίτερο ενδιαφέρον αυτήν την προσπάθεια, γιατί ακριβώς είναι ένα μοντέλο, το οποίο μπορεί να βοηθήσει, ώστε  και η περιφέρεια να πρωταγωνιστήσει και το ελληνικό ποδόσφαιρο να έχει βιώσιμες δυνάμεις, καθώς γνωρίζετε τα τεράστια οικονομικά προβλήματα, τα οποία υπάρχουν στις περισσότερες των ομάδων των επαγγελματικών κατηγοριών.
      Βεβαίως, είναι βασικό για μας το θέμα της διαιτησίας. Γνωρίζετε, όμως, ότι ούτως ή άλλως –και θεωρώ ότι είναι και σωστό- υπάρχει η ανεξαρτησία της διαιτησίας από τη δράση της πολιτείας. Η διαιτησία είναι στα χέρια της Ελληνικής Ποδοσφαιρικής Ομοσπονδίας, η οποία διορίζει την Κεντρική Επιτροπή Διαιτησίας,  «Ε.Π.Ο.-Κ.Ε.Δ.» είναι συντετμημένα το όνομά της. Αυτή κάνει τις επιλογές και αυτή είναι που παρακολουθεί και τη δραστηριότητα της διαιτησίας και τους κρίνει με τους παρατηρητές. Υπάρχει, δηλαδή, ένα κλειστό σύστημα ουσιαστικής εξουσίας στο χώρο της διαιτησίας. 
      Η άποψη της Κυβέρνησης είναι -χωρίς βέβαια η ίδια να μπει σ’ αυτήν τη διαδικασία- ότι ένα μοντέλο το οποίο θα διασφαλίζει μεγαλύτερη ανεξαρτησία, θα ήταν εκείνο του διπλού ελέγχου. Άλλος επιλέγει το διαιτητή, άλλος τον ελέγχει. Βλέπουμε ότι γίνονται συζητήσεις αυτήν τη στιγμή μεταξύ Ε.Π.Ο. και Σούπερ Λίγκα και αυτό θα αποτελέσει ένα πρώτο μοντέλο για τη διαιτησία. Ευελπιστούμε να καταλήξουν σε κάποια αποτελέσματα, έτσι ώστε να μην υπάρχει αυτός ο κεντρικός έλεγχος και η πίεση η οποία εξασκείται επί των διαιτητών. Και όσοι παρακολουθούν τα δρώμενα στο χώρο του ελληνικού ποδοσφαίρου, ξέρουν τι σημαίνει αυτή η πίεση.
      Προσωπικά πιστεύω ότι η διαιτησία έχει πολύ μεγάλες δυνατότητες. Έχουμε καλούς διαιτητές. Αν οι παράγοντες απομακρυνθούν από το σφιχτό εναγκαλισμό, τότε θα  μπορούμε να διεκδικούμε αυτό το καλύτερο μέλλον και για ομάδες της περιφέρειας, όπως ο Παναιτωλικός.
      Στη συνέχεια, θα σας πω και μερικές άλλες σκέψεις στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Ήσασταν σαφέστατος.
      Θα ήθελα πάντως και εγώ από τη μεριά μου να ζητήσω, επειδή παρακολουθώ τα αθλητικά δρώμενα από πολύ κοντά, να μην είναι οι ίδιοι ελεγκτές. Δηλαδή, ο ελεγκτικός μηχανισμός πρέπει επιτέλους να αλλάξει. Εγώ νομίζω δε ότι αυτό είναι και το κομβικό σημείο του προβλήματος της διαιτησίας, γιατί αλλιώς θα νοιώθει ο διαιτητής αν κρίνεται από άλλους και όχι από εκείνους, από τους οποίους δεν πρέπει να κρίνεται.
      Ο κ. Καραγκούνης έχει το λόγο.
      ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, ευχαριστώ και εγώ για τις παρατηρήσεις τις οποίες κάνατε, αλλά κυρίως θα ήθελα να ευχαριστήσω τον Υπουργό που δέχθηκε να έρθει να απαντήσει και να τιμήσει την ιστορική ομάδα του Παναιτωλικού, αν και είναι σε μια μικρή κατηγορία. Δείχνει πόσο σέβεται το ελληνικό ποδόσφαιρο.
      Επίσης θέλω να συγχαρώ, κύριε Πρόεδρε, τους παράγοντες, τους φιλάθλους, τους παίκτες του Παναιτωλικού που πραγματικά κρατάνε αυτήν την πολιτισμένη ατμόσφαιρα και τη φιλοξενία, μπορώ να προσθέσω, την οποία έχουν επιβάλει στους αγωνιστικούς χώρους και μέσα και έξω από το Αγρίνιο.
      Βεβαίως δεν έχω καμία προσωπική πρόθεση να μπω, κύριε Υπουργέ, στα διοικητικά και στο αυτοδιοικητικό του ποδοσφαίρου. Δεν πρέπει, όμως, να επιτρέπεται σ’ αυτούς που είναι ταγμένοι να προστατεύουν το ευ αγωνίζεσθαι, να δυναμιτίζουν τόσο τις υγιείς προσπάθειες, όσο και τον αγώνα που πολύ σωστά επεσήμανε προχθές σ’ ένα άρθρο η εφημερίδα «ΚΑΘΗΜΕΡΙΝΗ», δηλαδή μια σοβαρή πολιτική εφημερίδα, που ασχολήθηκε με τη διαιτησία.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Νομίζω, λοιπόν, ότι το ποδόσφαιρο ως θέμα δεν είναι μόνο θέαμα. Το ποδόσφαιρο έχει και συναίσθημα, έχει και πάθος, έχει και εξάρτηση. Και αυτό το κάνει καμιά φορά και επικίνδυνο ως κοινωνική εκδήλωση με την προκλητική διαιτησία. 
      Βεβαίως, η βία στα γήπεδα δεν έχει θέση, όπως πολύ σωστά επεσήμανε και χθες ο Πρωθυπουργός, αλλά άλλο τόσο δεν έχουν θέση και οι στημένες διαιτησίες. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, τη λέξη «στημένες», ας τη βάλουμε εντός εισαγωγικών. 
      ΑΝΔΡΕΑΣ ΚΑΡΑΓΚΟΥΝΗΣ: Παρακαλώ, κύριε Πρόεδρε, εγώ έχω αποδεικτικό στοιχείο.
      ΠΡΟΕΔΡΕΥΩΝ (Ιωάννης Τραγάκης): Εντάξει, αλλά ας τη βάλουμε εντός εισαγωγικών. Ακούστε με εμένα, που είμαι έμπειρος. 
      ΑΝΔΡΕΑΣ ΚΑΡΑΓΚΟΥΝΗΣ: Εύχομαι να είναι όπως το λέτε εσείς, κύριε Πρόεδρε.
      Η πολιτεία πρέπει να διασφαλίσει το άθλημα και την υγιή προσπάθεια και πρόοδο. Στη χώρα μας δεν μπορεί να υπάρχει, κύριε Πρόεδρε, κράτος εν κράτει. Δεν υπάρχουν άνθρωποι με ασυλία. Επιτέλους, δεν μπορεί να μεγαλώνει άλλο η παράγκα. 
      Καταθέτω, λοιπόν, για όποιον ενδιαφερόμενο επιθυμεί να το δει, το αποδεικτικό στοιχείο που καταμαρτυρεί τη συστηματική καταδίωξη της ομάδας του Παναιτωλικού και κυρίως την υγιή προσπάθεια που γίνεται.
      Ευχαριστώ.
      (Στο σημείο αυτό ο Βουλευτής κ. Ανδρέας Καραγκούνης καταθέτει για τα Πρακτικά το προαναφερθέν αποδεικτικό στοιχείο σε ηλεκτρονική μορφή, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ορίστε, κύριε Υπουργέ, έχετε το λόγο για δύο λεπτά.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, η Κυβέρνηση επιδιώκει σταθερά την αναβάθμιση του ρόλου της διαιτησίας στο χώρο του αθλητισμού, ιδιαίτερα του ποδοσφαίρου. Θα ήθελα να υπενθυμίσω ότι την προηγούμενη Δευτέρα, με δικές μας προσπάθειες η Ο.Δ.Π.Ε. εγκαταστάθηκε σε καινούργια γραφεία στο Στάδιο Ειρήνης και Φιλίας, με βασικό στόχο, κατ’ αρχήν, αυτήν τη λειτουργική ανεξαρτησία. 
      Έχουμε ενισχύσει και στηρίξει τις δράσεις όλων των τοπικών συνδέσμων, αλλά και της ίδιας της Ομοσπονδίας σε συγκεκριμένη κατεύθυνση, στην κατεύθυνση της επιμόρφωσης και των ειδικών μαθημάτων που αφορούν τους διαιτητές, έτσι ώστε να έχουμε βελτίωση. Αυτό που επιδιώκουμε, είναι να τους ετοιμάσουμε το καινούργιο βιβλίο που έχει τους κανονισμούς μέσα. Δηλαδή, ο στόχος είναι να ανεβάσουμε το επίπεδο της διαιτησίας. 
      Είμαστε βέβαιοι ότι σ’ αυτήν την κατεύθυνση αρχίζουν και σκέπτονται και ορισμένοι των παραγόντων, τους οποίους στο παρελθόν τους ενδιέφερε να έχουν μια καλή επιρροή στο χώρο της διαιτησίας. Είναι προαπαιτούμενο αυτό, για να καταπολεμήσουμε το  θέμα της βίας. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Ο Παναιτωλικός και οι φίλαθλοί του στέλνουν ένα ηχηρό μήνυμα για το θέμα της αντιμετώπισης της βίας, παρά το γεγονός ότι αισθάνονται αδικημένοι. Η συμπεριφορά τους είναι εξαιρετική. Και εμείς αυτό επιζητούμε. 
      Άρα, λοιπόν, εάν θέλουμε να έχουμε περισσότερο κόσμο στα γήπεδα και λιγότερα επεισόδια, ένα από τα στοιχεία που πρέπει να βελτιώσουμε, είναι η διαιτησία. Και αυτό το κεντρικό μήνυμα η πολιτεία δεν θα σταματήσει να το διατρανώνει και, κυρίως, να ενισχύει αυτήν την προσπάθεια, για να υπάρχει η λειτουργική ανεξαρτησία. 
      Από την πλευρά μας, κύριε συνάδελφε, θα ενισχύσουμε την προσπάθεια του Παναιτωλικού και της διοίκησής του να φτιάξει ένα καινούργιο μοντέλο, έτσι όπως το φανταζόμαστε όλοι εμείς, που αγαπούμε τον αθλητισμό και το ποδόσφαιρο. Ευχόμαστε να έχει αγωνιστικές επιτυχίες, αλλά εκείνο είναι ένα δεύτερο στοιχείο μπροστά στην εικόνα την οποία παρουσιάζει μέχρι σήμερα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ωραία ερώτηση ήταν αυτή πάντως. Όμως, κύριε Καραγκούνη, τη λέξη «στημένες» βάλτε την εντός εισαγωγικών, γιατί θα σας καλέσει ο αθλητικός δικαστής, αν δεν τη βάλετε εντός εισαγωγικών.
      Εισερχόμαστε στη συζήτηση της δεύτερης, με αριθμό 348/26-2-2007 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Ιωάννη  Μαγκριώτη προς τους Υπουργούς Οικονομίας και Οικονομικών και Μακεδονίας-Θράκης, σχετικά με την έλλειψη σχεδιασμού για την ανάπτυξη εκθεσιακών δραστηριοτήτων από τη Διεθνή Έκθεση Θεσσαλονίκης κ.λπ..
      Συγκεκριμένα, η επίκαιρη ερώτηση του κυρίου συναδέλφου έχει ως εξής:
      «Μεταξύ των πολλών προβλημάτων που αντιμετωπίζουν οι δύο εταιρείες, «Δ.Ε.Θ. Α.Ε.» και «HELEXPO Α.Ε.» εξ αιτίας της κυβερνητικής πολιτικής, έχουμε και το παράδοξο γεγονός, οι διοικήσεις τους από τις πρώτες ημέρες του διορισμού τους από την Κυβέρνηση, έχουν αρχίσει να ερίζουν, αδυνατώντας να διαμορφώσουν ένα κοινό σχέδιο δράσης για την ανάπτυξη εκθεσιακών δραστηριοτήτων, προς όφελος της πόλης, του επιχειρηματικού και επαγγελματικού της κόσμου.
      Με προκλητική αδιαφορία εγκαταλείψατε τη διεκδίκηση της «ΕΧΡΟ 2012» και κάθε άλλη διεθνή διοργάνωση, που θα ενίσχυε αποφασιστικά τόσο τον εκθεσιακό φορέα όσο και τις οικονομικές δραστηριότητες της Θεσσαλονίκης.
      Εγκαταλείψατε προκλητικά το σχέδιο για τη δημιουργία του νέου εκθεσιακού και συνεδριακού κέντρου στα δυτικά της Θεσσαλονίκης, γεγονός που θα έδινε νέα πνοή στην έκθεση και την οικονομία της περιοχής. Θα δημιουργούσε νέες επαγγελματικές δραστηριότητες και θέσεις απασχόλησης. Θα συνέβαλε δραστικά στην ανακούφιση του κυκλοφοριακού προβλήματος της πόλης και θα απέδιδε ένα ζωτικό χώρο για πράσινο και ήπιες δραστηριότητες στο κέντρο της.
      Επειδή τις τελευταίες ημέρες οι αντιπαραθέσεις έχουν ξεπεράσει κάθε όριο, απαξιώνοντας ακόμη περισσότερο τον Εθνικό Εκθεσιακό Φορέα και τη Θεσσαλονίκη.
      Επειδή ακόμα και ζωτικές αυτονόητες δραστηριότητες δεν πραγματοποιούνται.
      Ερωτώνται οι κύριοι Υπουργοί:
      α) Εάν κατανοούν τα προβλήματα και πότε προτίθενται να δώσουν λύσεις;
      β) Εάν η Κυβέρνηση προτίθεται να διεκδικήσει κάποια διεθνή διοργάνωση για τη Θεσσαλονίκη;
      γ) Εάν θα προχωρήσει το σχέδιο για τη δημιουργία του νέου εκθεσιακού και συνεδριακού κέντρου στα δυτικά της πόλης;».
      Ορίστε, κύριε Υπουργέ, έχετε το λόγο για τρία λεπτά.
        ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Πρόεδρε, κύριοι συνάδελφοι, όπως θα γνωρίζετε εξ ίσου καλά μ’ εμένα, είχατε καταθέσει στις 31 Ιανουαρίου 2007 την ίδια ακριβώς ερώτηση και ίσως εσείς δεν είχατε ενημερωθεί ότι είχε απαντηθεί και έτσι ορθώς επανήλθατε με την ίδια ερώτηση, ως επίκαιρη πια. Έχετε, βέβαια, ενημερωθεί επ’ αυτού πλέον, αλλά καλό είναι και χρήσιμο να ανταλλάξουμε ορισμένες απόψεις, γιατί θεωρώ ότι κανείς δεν παραγνωρίζει -και πρώτος εγώ- την ευαισθησία όλων μας και τη δική σας για τα θέματα της Θεσσαλονίκης, για τα θέματα που μας απασχολούν όλους και θέλουμε να βρούμε τη λύση τους. 
        Θα γνωρίζετε λοιπόν και θα ξέρετε πως, όταν ήσασταν Υπουργός, με το ν. 2687/99, που θεωρούμε ότι από εκεί ξεκίνησαν τα προβλήματα που έχουν σήμερα δημιουργηθεί στη Διεθνή Έκθεση της Θεσσαλονίκης, προχωρήσατε στην αναπτυξιακή πορεία όσο και στη σχέση των νεοσύστατων εταιρειών, της «HELEXPO» και της «Δ.Ε.Θ. Α.Ε.». 
        Στη συζήτηση στη Βουλή, όπως θυμάστε τότε, το σύνολο -αν θέλετε- των Βουλευτών της αντιπολίτευσης, αλλά και πολλοί Βουλευτές του κυβερνώντος κόμματος τότε, είχαν τοποθετηθεί εναντίον αυτού του νόμου που πιστεύουμε ότι το αποτέλεσμά του ήταν η δυσλειτουργία που σήμερα υπάρχει –και είναι πραγματικά γεγονός- στους δύο οργανισμούς. Νομίζω πως με τον τρόπο που έχουν στηθεί, πρόκειται περί ανταγωνιστικών φορέων, ενώ θα έπρεπε να είναι δύο φορείς που θα συνεργάζονται, γιατί μοναδικός τους στόχος είναι η συντήρηση και η ανάπτυξη, αλλά και η προώθηση των θεμάτων που έχουν σχέση με τη Διεθνή Έκθεση της Θεσσαλονίκης.
        Κύριε συνάδελφε, πιστεύω και νομίζω ότι συμφωνούμε όλοι στη Θεσσαλονίκη με την προοπτική της ανάπλασης του εκθεσιακού κέντρου της Θεσσαλονίκης, την οποία θέσατε. Για να γίνει, λοιπόν, πράξη η περαιτέρω ανάπτυξη του Διεθνούς Εκθεσιακού Κέντρου, πρέπει να προχωρήσουμε στη δημιουργία ενός ενιαίου, ευέλικτου και δυναμικού εκθεσιακού οργανισμού, που να ανταποκρίνεται στις ανάγκες του διεθνούς ανταγωνισμού.
        Θα πρέπει να σημειωθεί ότι τα μεγέθη της «HELEXPO», που διοργανώνει τις διεθνείς εκθέσεις στη Θεσσαλονίκη –φέτος έχω τα στοιχεία- πέρυσι αυξήθηκαν κατά 37%, δηλαδή αυξήθηκε η συνεδριακή κίνηση της Θεσσαλονίκης. Πιστεύουμε ότι είναι έτοιμη η Διεθνής Έκθεση και η «HELEXPO», εφόσον έχουν εκπονήσει εκείνα τα χρηματοοικονομικά σχέδια για την περαιτέρω ανάπτυξή τους. 
        Για το θέμα που θέσατε, για τη μετεγκατάσταση του εκθεσιακού κέντρου στη δυτική πλευρά της Θεσσαλονίκης, θα πρέπει να γνωρίζετε -και το ξέρετε- ότι είναι ένα θέμα, το οποίο μας απασχόλησε όλους και μας απασχολεί. Βέβαια, συγκλίνουν οι απόψεις των μεγάλων φορέων της πόλης -η Διεθνής Έκθεση, ο Δήμος Θεσσαλονίκης, τα επιμελητήρια- ώστε να παραμείνει ο εκθεσιακός χώρος στο ήδη υπάρχον σημείο. Ο Δήμος Θεσσαλονίκης έχει μία συγκεκριμένη άποψη ανάπλασης αυτού του χώρου, αλλά βέβαια πρέπει να τα δούμε όλα αυτά.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
        Εμείς θεωρούμε ότι αυτό το σημείο είναι πολύ καλό, υπό την έννοια ότι αν γίνει η σωστή ανάπλαση και όχι με υπερβολές, όπως συνήθως όλοι μας κάνουμε, μπορεί σε πρώτη φάση να αξιοποιηθεί και να αναπλαστεί, πάντα βέβαια με στόχο το ότι οι καινούργιες συνθήκες πρέπει να μας οδηγήσουν στη μετεγκατάστασή του κάπου μακρύτερα. 
        Επίσης, ήθελα να σας πω για το θέμα της διεκδίκησης, το οποίο θέσατε, πως κανένας δεν αμφισβητεί το ότι θέλουμε να έχουμε μία τέτοια διεθνή διοργάνωση στη Θεσσαλονίκη. Όμως, κύριε συνάδελφε, ξέρετε ότι για να γίνει αυτό, χρειάζονται υποδομές. Και οι υποδομές μέχρι σήμερα δεν υπήρξαν. Τώρα ξεκινούν, γι’ αυτό και λέμε ότι δεν είμαστε έτοιμοι για το 2012 ή το 2015, αλλά νομίζω ότι αν εντατικοποιηθούν οι ρυθμοί μας, μπορούμε να είμαστε έτοιμοι για το 2017.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
        Κύριε Μαγκριώτη, έχετε το λόγο για δύο λεπτά.
         ΙΩΑΝΝΗΣ ΜΑΓΚΡΙΩΤΗΣ:  Ευχαριστώ, κύριε Πρόεδρε.
        Εγώ δεν κάνω δίκη προθέσεων, αναγνωρίζω την καλή πρόθεση του καθένα, πολύ περισσότερο αν είναι από τη Θεσσαλονίκη και τη Βόρεια Ελλάδα. Η πραγματικότητα όμως και τα αποτελέσματα είναι πάρα πολύ σκληρά και αποκαλύπτουν ακριβώς τα αντίθετα απ’ αυτά που ισχυρίστηκε μόλις προηγουμένως ο κύριος Υπουργός.
      Κατ’ αρχάς, το θεσμικό πλαίσιο του 1999 δεν δημιουργεί κανένα πρόβλημα. Λειτούργησε επί μία τετραετία πάρα πολύ καλά. Βεβαίως, έπρεπε να γίνουν και άλλα βήματα και στη δική μας εποχή, που δεν έγιναν. 
      Όμως, τρία χρόνια τώρα η Κυβέρνηση της Νέας Δημοκρατίας συνεχώς ομιλεί περί θεσμικού πλαισίου που πρέπει να αλλάξει και δεν κάνει κανένα βήμα. Εδώ έκανε τεράστιες μεταρρυθμίσεις. Άλλαξε το Σύνταγμα. Άλλαξε την παιδεία. Τα άλλαξε όλα. Μια μικρή τροπολογία για την Έκθεση Θεσσαλονίκης δεν μπόρεσε στα τρία χρόνια να φέρει; Όχι! 
      Λυπάμαι, κύριε Υπουργέ, αλλά απλώς είναι εσωτερικά αντικρουόμενα συμφέροντα, που ταλαιπωρούν την Έκθεση και αποκαλύπτονται από τις συνεχείς δημόσιες αντιπαραθέσεις των δύο διοικήσεων της δεύτερης «HELEXPO», που εσείς ως Κυβέρνηση διορίσατε το 2004. Η μία εταιρεία εξαγγέλλει για το 2005 το σχέδιο Καλατράβα για την ανάπλαση της Δ.Ε.Θ. στο συγκεκριμένο χώρο, στο σημερινό χώρο και το υιοθετεί ο κ. Αλογοσκούφης. Λέει μάλιστα ότι θα είναι το πρώτο ΣΔΙΤ -το υπ’ αριθμόν ένα- δηλαδή μια ιδιωτική επένδυση στο χώρο. Η δεύτερη εταιρεία αντιδρά και καταγγέλλει, όπως και όλοι οι φορείς της πόλης. Το 2006 έρχεται η δεύτερη εταιρεία να εξαγγείλει και αυτή ένα δικό της σχέδιο ανάπλασης σε εγκαταστάσεις που ανήκουν στη Δ.Ε.Θ., στην πρώτη εταιρεία. Δημόσια αντιδρά και καταγγέλλει η πρώτη εταιρεία. 
      Ε, νομίζω ότι όλα αυτά απαξιώνουν τη Δ.Ε.Θ.. Κατ’ αρχάς, δεν τους αφήνουν να εργαστούν για τον κοινό και μεγάλο στόχο. Μάλιστα, έφθασαν στο σημείο η μία διοίκηση να πετάξει από τα γραφεία την άλλη διοίκηση. Αυτά είναι τραγελαφικά! Είναι κωμικοτραγικά! Τουλάχιστον σ’ αυτά πρέπει να δώσετε λύση. 
      Όσον αφορά στην «EXPO», θα σας θυμίσω ότι ο κ. Καραμανλής και το 2004 και το 2005, στα εγκαίνια της Έκθεσης, είπε αφ’ ενός μεν ότι θα διεκδικήσει από την «EXPO 2008» το 2004 –χάσαμε μ’ ένα τραγικό αποτέλεσμα- ενώ το 2005 είπε ότι βλέπει με συμπάθεια την επόμενη διοργάνωση και σήμερα ακούω για το 2017, γιατί δεν υπάρχουν υποδομές. Η πρόταση και η μελέτη υπήρχε για το νέο εκθεσιακό κέντρο. Μας είχατε πει ότι πρέπει να γίνει και το μετρό. 
      Βεβαίως, άλλες πόλεις που ανέλαβαν τις παγκόσμιες εκθέσεις, ούτε μετρό έχουν ούτε ανάλογες υποδομές ούτε μέχρι το 2017 προβλέπεται, στην τελευταία σύμβαση που ψηφίσαμε εδώ για την υποθαλάσσια, να φθάσει το μετρό μέχρι το αεροδρόμιο και μέχρι τη Σίνδο, όπου υποτίθεται ότι θα γίνει το νέο εκθεσιακό κέντρο. Συνεπώς, είναι μια πολιτική αντιφατική, μια πολιτική που ο ένας Υπουργός διαψεύδει τον άλλο εις βάρος της Θεσσαλονίκης. 
      Διάβαζα σήμερα στις εφημερίδες ότι προχωρά με το καθεστώς των Σ.Δ.Ι.Τ., δηλαδή με το καθεστώς των ιδιωτικών συγχρηματοδοτήσεων, ένα μεγάλο εκθεσιακό κέντρο στο Φαληρικό Δέλτα. Η Αθήνα, λοιπόν, έχει υπερκαλυφθεί από εκθεσιακά κέντρα, ενώ η Θεσσαλονίκη και ο εθνικός εκθεσιακός φορέας σβήνει και μαραζώνει και αυτή είναι η μεγάλη σας ευθύνη. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Θα συμφωνούσα μ’ αυτά που λέτε για τις υποδομές, ότι ορισμένες πράγματι μπορούσαν να ξεπεραστούν. Όμως, όσον αφορά το να διεκδικήσει η Διεθνής Έκθεση μεγάλους οργανισμούς ή μεγάλες εκδηλώσεις χωρίς αεροδρόμιο, κύριε Μαγκριώτη, σκεφθείτε ότι ούτε αεροδρόμιο ικανό δεν έχουμε στη Θεσσαλονίκη. Και τώρα, ευτυχώς, το πρόβλημα ξεπεράστηκε από τον κ. Σιουφλιά και προχωράει αυτό το έργο, το οποίο είναι κατεξοχήν αναπτυξιακό έργο για τη βόρεια Ελλάδα και τη Θεσσαλονίκη. 
      Η πολιτική, κύριε Πρόεδρε και κυρίες και κύριοι συνάδελφοι, κατά την άποψή μας, καταξιώνεται όταν, εκτός από την κριτική που είναι καλοδεχούμενη, εκτός από τις ερωτήσεις, εκτός από τις αντιθέσεις –που αυτή είναι η πεμπτουσία της δημοκρατίας- έρχεται η στιγμή που αναγνωρίζουμε ορισμένα πράγματα. Και βέβαια δεν θέλουμε «ευχαριστώ», γιατί στην πολιτική κανένας μας δεν πρέπει να επιζητεί το «ευχαριστώ». Πρέπει να επιζητεί την αναγνώριση και να καταβάλλει προσπάθειες για την ολοκλήρωση ορισμένων στόχων. 
      Και πρέπει να αναγνωρίσουμε όμως, κύριε συνάδελφε, ότι τώρα για πρώτη φορά στη Θεσσαλονίκη, μετά από τόσες υποσχέσεις και εξαγγελίες, είναι ή δεν είναι γεγονός το μετρό της Θεσσαλονίκης, η υποθαλάσσια, το αεροδρόμιο, η έκτη προβλήτα, η Ζώνη Καινοτομίας, το κατεξοχήν αναπτυξιακό έργο της βόρειας Ελλάδας; 
      Είναι ή δεν είναι γεγονός το Διεθνές Πανεπιστήμιο της Θεσσαλονίκης, που έχει πια διοίκηση και μέσα στο φθινόπωρο θα μπορέσει να έχει και τους πρώτους μαθητές, που θα εκπαιδεύει; 
      Είναι ή δεν είναι γεγονός το ότι έχουμε στα χέρια μας ένα μεγάλο εργαλείο για την προστασία του Θερμαϊκού -τη Γενική Διεύθυνση του Θερμαϊκού Κόλπου- και το συντονισμό όλων των δράσεων του; 
      Είναι ή δεν είναι γεγονός ότι αυτήν τη στιγμή είναι ένα εργοτάξιο η βόρεια Ελλάδα; Δεν υπάρχει κανένα κομμάτι της Εγνατίας, από την Ηγουμενίτσα μέχρι τον Έβρο, που δεν εκτελείται και που δεν βρίσκεται σε χέρια εταιρειών, οι οποίες έχουν αναλάβει την εκτέλεση των έργων τους, με καθ’ όλα νόμιμες διαδικασίες. 
      Είναι ή δεν είναι γεγονός ότι μέσα στα επόμενα δύο χρόνια, στο τέλος του 2008, θα μπαίνουμε στην Ηγουμενίτσα και θα βγαίνουμε στον Έβρο, έχοντας πια τη δυνατότητα αυτό το έργο να γίνει πραγματικά μοχλός ανάπτυξης για τη βόρειο Ελλάδα; 
      Ο Κωνσταντίνος Καραμανλής τυχαίνει –και το ξέρετε και εσείς- να είναι, εκτός από Πρωθυπουργός της Ελλάδας, και Βουλευτής Θεσσαλονίκης. Αυτήν την τύχη την καλή πρέπει να την αξιοποιήσουμε. Γιατί ο Πρωθυπουργός ό,τι είπε και ό,τι εξήγγειλε σε όλες τις εκθέσεις που ήρθε, ως Πρωθυπουργός της Ελλάδος, σήμερα είναι γεγονός. Στην Έκθεση Θεσσαλονίκης το φθινόπωρο να είστε βέβαιοι ότι ακόμη και το τελευταίο έργο που υπολείπεται, για να εξαγγελθεί και να προχωρήσει, που είναι αυτό της δημιουργίας του Νοσοκομείου Παίδων στη Θεσσαλονίκη, και αυτό θα είναι γεγονός, κύριε συνάδελφε. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Εισερχόμαστε στη με αριθμό 354/26-2-2007 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Επικρατείας και Απασχόλησης και Κοινωνικής Προστασίας, σχετικά με τις προσλήψεις προσωπικού στην Ε.Τ.3 κ.λπ..
      Συγκεκριμένα η ερώτηση του κυρίου συναδέλφου έχει ως εξής: 
      «Η Ε.Ρ.Τ. Α.Ε. με το 33/2-2-2007 πρακτικό της, προέβη σε προσλήψεις εργαζομένων (εξωτερικών συνεργατών) για το 3ο Κανάλι. 
      Όμως από τους παλιούς εργαζόμενους που δεν μονιμοποιήθηκαν, επειδή δεν πληρούσαν τις προϋποθέσεις του π.δ. 164/2004, προσλαμβάνει μόνο εκείνους που δεν είχαν κάνει ασφαλιστικά μέτρα και κανέναν απ’ όλους τους άλλους που προσέφυγαν στα δικαστήρια, διεκδικώντας τη μονιμοποίησή τους. 
      Με την ενέργειά της αυτή, η διοίκηση της Ε.Ρ.Τ. στοχεύει στην τιμωρία εκείνων που τόλμησαν να «σηκώσουν κεφάλι» και να διεκδικήσουν το αυτονόητο και αναφαίρετο δικαίωμά τους στη μόνιμη και σταθερή εργασία, αλλά και στον εκφοβισμό των υπολοίπων για να ξανασυμβεί κάτι παρόμοιο. 
      Να σημειωθεί ότι ενώ η διοίκηση της Ε.Ρ.Τ. δεν επαναπροσλαμβάνει αυτούς τους εργαζόμενους που διαθέτουν πολυετή εμπειρία στο αντικείμενο εργασίας τους, προσλαμβάνει νέους. 
      Το γεγονός αυτό αναστάτωσε τους υπόλοιπους εργαζόμενους και επειδή υπεύθυνη για την κατάσταση αυτή είναι η Κυβέρνηση και η πολιτική που ακολούθησε: 
      Ερωτώνται οι κύριοι Υπουργοί αν θα παρέμβουν, ώστε να προσληφθούν άμεσα όλοι εκείνοι οι εργαζόμενοι που είχαν εργαστεί στην ΕΤ3 και αποκλείσθηκαν από τις τελευταίες προσλήψεις, διασφαλίζοντάς τους σταθερή και μόνιμη δουλειά με πλήρη εργασιακά και ασφαλιστικά δικαιώματα.»
      Κύριε Υπουργέ, έχετε το λόγο για τρία λεπτά. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το θέμα των συμβασιούχων το γνωρίζουμε όλοι πια. Χρειάστηκαν μόνο λίγοι μήνες στην αρχή για την Κυβέρνηση της Νέας Δημοκρατίας, για να μπορέσει να βρει λύση και μάλιστα λύση ουσιαστική στο θέμα αυτό, το οποίο επί χρόνια κρατούσε ομήρους μια σειρά από εργαζομένους σε πολλές δημόσιες επιχειρήσεις. Μία απ’ αυτές είναι και η Ε.Ρ.Τ., στην οποία, όπως σίγουρα γνωρίζουν οι συνάδελφοι, γιατί έχει ανακοινωθεί επισήμως, κατόπιν και των ελέγχων από το Α.Σ.Ε.Π., μονιμοποιήθηκαν χίλιοι πεντακόσιοι εργαζόμενοι, για την ακρίβεια χίλιοι τετρακόσιοι ενενήντα οκτώ. 
      Λύσαμε, λοιπόν, αυτό το μείζον ζήτημα. Από τις χίλιες τετρακόσιες ενενήντα οκτώ συμβάσεις έργου που μετατράπηκαν σε συμβάσεις εργασίας αορίστου χρόνου, οι τριακόσιες σαράντα μία όλων των ειδικοτήτων, ανήκουν στο δυναμικό της Ε.Ρ.Τ. 3. Αποκαταστάθηκε αυτή η χρόνια αδικία, κατ’ αυτόν τον τρόπο, που αφορά και το έμψυχο δυναμικό της ΕΡΤ 3 και, όπως γνωρίζετε, με βάση τις διατάξεις του π.δ. 164/2004, η Ε.Ρ.Τ. έχει τη δυνατότητα να συνάπτει συμβάσεις έργου ορισμένου χρόνου, για την κάλυψη εκτάκτων υπηρεσιακών αναγκών, όπως είναι εύλογο, καθώς από τη φύση της αποστολής της χρειάζεται να συνεργάζεται περιστασιακά με εξωτερικούς συνεργάτες. 
      Με άλλα λόγια το προεδρικό διάταγμα δίνει τη δυνατότητα στην Ε.Ρ.Τ. να προσαρμόζεται στις ανάγκες της επικαιρότητας και, κατ’ επέκταση, στην εμφάνιση νέων ή έκτακτων εκπομπών και προγραμμάτων. 
      Σε καμία, όμως, περίπτωση πίσω από την παροχή αυτής της δυνατότητας για την κάλυψη συγκεκριμένων και καλώς ορισμένων αναγκών δεν υποκρύπτεται εξαρτημένη εργασία. Και αυτό το τονίζω, για να μη συγχέουμε τους εξωτερικούς συνεργάτες και τις ανανεώσεις των συμβάσεών τους για τις ανάγκες των εκπομπών και των προγραμμάτων, με τις συμβάσεις των μονιμοποιηθέντων. Είναι δύο διαφορετικά θέματα. 
      Κυρίες και κύριοι συνάδελφοι, σε ό,τι αφορά τους κατά καιρούς εξωτερικούς συνεργάτες με συμβάσεις έργου που δεν μονιμοποιήθηκαν, θα σας διαβάσω σύντομο απόσπασμα από επιστολή της διοίκησης της Ε.Ρ.Τ., το οποίο θα καταθέσω και στα Πρακτικά: 
      «Οι συμβασιούχοι αυτοί δεν αποτελούν προσωπικό της εταιρείας και δεν  υπάγονται στο γενικό κανονισμό προσωπικού της –που έχει ισχύ τυπικού νόμου- και αποκλείεται, σύμφωνα με τη συγκεκριμένη διάταξη, η μετατροπή με οιονδήποτε τρόπο της σύμβασης έργου σε σύμβαση εργασίας. 
      Παρ’ ότι, όπως ανωτέρω εκτενώς αναφέρθηκε, οι συμβάσεις αυτές αποτελούν συμβάσεις μίσθωσης έργου, οι οποίες έχουν συγκεκριμένη έναρξη και λήξη και για τις οποίες, σύμφωνα με τον Γ.Κ.Π. της Ε.Ρ.Τ. ακολουθείται συγκεκριμένη διαδικασία, η Ε.Ρ.Τ. Α.Ε. συμμορφώθηκε πλήρως στην προσωρινή δικαστική κρίση και διατήρησε τη συνεργασία, στις περιπτώσεις που συνεργάτες προσέφυγαν στη δικαιοσύνη με τη διαδικασία των ασφαλιστικών μέτρων και επέτυχαν την έκδοση προσωρινής διαταγής, μέχρις εκδόσεως της αποφάσεως επί των ασφαλιστικών μέτρων.»
      Νομίζω ότι το συγκεκριμένο απόσπασμα που σας διάβασα –θα δείτε άλλωστε ολόκληρη την επιστολή του σημειώματος της διοίκησης της Ε.Ρ.Τ.- είναι διαφωτιστικό και απολύτως σαφές για τη στάση που τήρησε η διοίκηση στις περιπτώσεις των συνεργατών της που ίσχυσαν ασφαλιστικά μέτρα. 
      Ευχαριστώ πολύ. 
      (Στο σημείο αυτό ο Υπουργός Επικρατείας κ. Θεόδωρος Ρουσόπουλος                       καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε,  κύριε Υπουργέ. 
      Ορίστε, κύριε Τζέκη. Έχετε το λόγο. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Κατ’ αρχάς, για τους συμβασιούχους γενικότερα, που αναφέρθηκε και ο κ. Υπουργός, ήταν ευθύνη της προηγούμενης κυβέρνησης και της αξιωματικής αντιπολίτευσης τότε, της Νέας Δημοκρατίας, που μέσα από την Αναθεώρηση του Συντάγματος απέκλεισαν πολλές χιλιάδες από το να γίνουν μόνιμοι. Ένα ζήτημα είναι αυτό. 
      Με την επίκαιρη ερώτηση συγκεκριμένα μιλάμε για τους εξωτερικούς συνεργάτες. Αυτοί που προσέφυγαν δεν είχαν δικαιωθεί και τους είχατε δώσει την υπόσχεση, όχι εσείς βέβαια, η διοίκηση της Ε.Ρ.Τ., ότι θα προχωρήσει στην επαναπρόσληψή τους ως εξωτερικούς συνεργάτες με συμβάσεις εργασίας ορισμένου χρόνου κ.λπ.. Διότι έγινε πρόσληψη τέτοιων ειδικών συνεργατών και μάλιστα νέων. Και υπήρχε η υπόσχεση ότι πραγματικά θα παίρνατε αυτούς οι οποίοι έχουν και μια πολυετή εμπειρία. Κάτι τέτοιο δεν έγινε. Και βλέπω και σήμερα, κύριε Πρόεδρε, να επιμένει η Κυβέρνηση -και να μας δίνει ένα έγγραφο της διοίκησης- ότι δεν πρόκειται να τους προσλάβει. 
      Μα εδώ ακριβώς είναι το ζήτημα. Υπάρχει μια συμπεριφορά από την πλευρά της διοίκησης εκδικητική προς αυτούς οι οποίοι προσέφυγαν στα δικαστήρια. Γιατί άλλωστε να τους αποκλείσουμε το δικαίωμα και της προσφυγής μέσω των δικαστηρίων για να τακτοποιηθούν; Αλλά θα πρέπει πραγματικά ο κύριος Υπουργός να απαντήσει. Είναι στις προθέσεις ως εξωτερικοί συνεργάτες να προσληφθούν οι συγκεκριμένοι οι οποίοι έχουν μια πολυετή δραστηριότητα μέσα στην Ε.Ρ.Τ. 3; 
      Και σ’ αυτό το σημείο, κύριε Πρόεδρε, υπάρχει και η πλήρης συμπαράσταση και της Ένωσης Συντακτών Μακεδονίας - Θράκης αλλά και του συλλογικού οργάνου της Ε.Ρ.Τ.: Ότι πρέπει, δηλαδή, η Κυβέρνηση διά μέσου της διοίκησης να τους επαναπροσλάβει μ’ αυτές τις συμβάσεις εργασίας που έχει προσλάβει τους νέους. 
      Για μας, λοιπόν, δεν έχει λήξει το θέμα. Πιστεύω ότι στην απάντησή του ο κύριος Υπουργός μπορεί να δεσμευθεί ότι θα δει με καλό μάτι την επαναπρόσληψη αυτών των εργαζομένων έστω και στη θέση των εξωτερικών συνεργατών. Αυτό το ζήτημα μας έβαλαν στην επίσκεψη που τους κάναμε αυτό το ερώτημα θέτουμε και σε εσάς, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Τζέκη. 
      Ορίστε, κύριε Υπουργέ, έχετε το λόγο για δυο λεπτά. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε. Θα αναφερθώ σε δύο μόνο σημεία. 
      Σε ό,τι αφορά στην παρατήρηση του συναδέλφου του κ. Τζέκη για χιλιάδες συμβασιούχους που έμειναν απ’ έξω οι αριθμοί είναι καταλυτικοί εις βάρος του επιχειρήματος που χρησιμοποιήσατε. 
      ΑΓΓΕΛΟΣ ΤΖΕΚΗΣ: Γενικά μιλάμε.  
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Στην Ε.Ρ.Τ. είχαμε χίλιες επτακόσιες συμβάσεις και οι χίλιες τετρακόσιες ενενήντα οκτώ μονιμοποιήθηκαν. Άρα χιλιάδες μπήκαν μέσα και δεν έμειναν απ’ έξω. Αυτό σε ό,τι αφορά στη συγκεκριμένη παρατήρηση. 
      Στο δεύτερο. Αναφερθήκατε σε πολυετή δραστηριότητα συγκεκριμένων προφανώς προσώπων. Μιλάτε για δεκατρείς, νομίζω, δημοσιογράφους. Θα σας πω το εξής. Αν ήταν πολυετής η δραστηριότητα  θα υπήγοντο στο προεδρικό διάταγμα εκείνο το οποίο τους έδινε τη δυνατότητα, να μονιμοποιηθούν. Που σημαίνει ότι η δραστηριότητα δεν υπάγεται σε καμία περίπτωση στο διάταγμα, άρα σε καμία περίπτωση δεν καλύπτουν πάγιες και διαρκείς ανάγκες. Που σημαίνει ότι ακόμα και αν είχαν κάποια συνεργασία επί σειρά ετών ήταν στο πλαίσιο κάποιων εκπομπών. 
      Ξέρετε στην τηλεόραση όταν γίνεται μια νέα εκπομπή, προσλαμβάνεις συνεργάτες με σύμβαση έργου. Τελειώνει η σύμβαση έργου με το τέλος της εκπομπής. Από το Σεπτέμβριο ως το Μάιο-Ιούνιο είναι συνήθως αυτές. Άρα δεν μπορεί εργαζόμενοι οι οποίοι δεν κάλυπταν πάγιες και διαρκείς ανάγκες να μονιμοποιηθούν και γιατί είναι αντίθετο με το διάταγμα αλλά και γιατί δεν έγινε σε καμία άλλη περίπτωση. 
      Αυτές είναι οι δυο παρατηρήσεις που ήθελα να κάνω.
      Ευχαριστώ πολύ.
      ΑΓΓΕΛΟΣ ΤΖΕΚΗΣ: Μα δεν απαντήσατε, κύριε Υπουργέ. Σας είπαμε για εξωτερικούς συνεργάτες. Θα τους επαναπροσλάβετε; Δεν απαντήσατε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Σειρά έχει η με αριθμό 355/26-2-2007 τέταρτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Δικαιοσύνης, σχετικά με τη λειτουργία του  Υποθηκοφυλακείου Πειραιά κ.λπ.
      Συγκεκριμένα η ερώτηση του κ. Κουβέλη έχει ως εξής:
      «Σε απάντηση της ανωτέρω ερωτήσεώς μας, μας γνωρίσατε με το β΄ σχετικό έγγραφο ότι, εντός του έτους 2007 έχει δρομολογηθεί η πρόσληψη εκατόν επτά δικαστικών υπαλλήλων εκ των οποίων εννέα θα διατίθεντο στο Υποθηκοφυλακείο Πειραιά για την πλήρωση κενών οργανικών θέσεων.
      Παράλληλα για την αντιμετώπιση της προβληματικής κατάστασης λειτουργίας του υποθηκοφυλακείου θα διατίθεντο άμεσα δεκατρείς εκπαιδευόμενοι υπάλληλοι από τα προγράμματα του Ο.Α.Ε.Δ..
      Επίσης στο ίδιο έγγραφο σας δηλώνατε ότι έχει συσταθεί Ειδική Νομοπαρασκευαστική Επιτροπή προκειμένου να μελετήσει το υφιστάμενο πρόβλημα της ανακατανομής των θέσεων των δικαστικών υπαλλήλων των πολιτικών, ποινικών και διοικητικών δικαστηρίων της χώρας και ότι η επιτροπή θα παρέδιδε το έργο της την περίοδο των εορτών Χριστουγέννων έτους 2006.
      Επειδή σύμφωνα και με πρόσφατη έκθεση του Συνηγόρου του Πολίτη το πρόβλημα εξακολουθεί να υφίσταται και θέτει σοβαρά ζητήματα ευθύνης του δημοσίου, ερωτάται ο κύριος Υπουργός:
      -ποιες από τις συγκεκριμένες δράσεις που αναφέρονται στο β΄ σχετικό έγγραφο έχουν υλοποιηθεί μέχρι σήμερα για την ουσιαστική αντιμετώπιση του προβλήματος;
      -ποιο είναι το πόρισμα της Ειδικής Νομοπαρασκευαστικής Επιτροπής αναφορικά με το θέμα και ποιο το χρονοδιάγραμμα της υλοποίησής του;»
      Στην ερώτηση θα απαντήσει ο Υπουργός Δικαιοσύνης, κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε συνάδελφε, πράγματι το Υποθηκοφυλακείο Πειραιά έχει πολλά χρόνια προβλήματα και χρειάζεται ενίσχυση. Και γι’ αυτό μεριμνούμε. 
      Σε σύνολο τριάντα τεσσάρων οργανικών θέσεων σήμερα είναι καλυμμένες οι είκοσι τέσσερις, συμπεριλαμβανομένης και μίας προσωποπαγούς θέσης. Κατά τη διάρκεια των τελευταίων μηνών το Υπουργείο Δικαιοσύνης φρόντισε για την απόσπαση τριών πρόσθετων υπαλλήλων από τη Νομαρχία Πειραιά και ενός πρόσθετου υπαλλήλου από τις φυλακές Κορυδαλλού, πέραν των τότε υπηρετούντων, ώστε να ενισχυθεί το Υποθηκοφυλακείο Πειραιά. Εξάλλου, από τους υπηρετούντες υπαλλήλους, δύο ανέλαβαν τα καθήκοντά τους στα τέλη Δεκεμβρίου 2006.
      Ακόμη προκειμένου να αντιμετωπίσουμε τα άμεσα προβλήματα στο Υποθηκοφυλακείο Πειραιά, όπως σας είχα γνωρίσει προ διμήνου στις 15.12.2006, μόλις τότε είχαμε διασφαλίσει τη διάθεση δεκατριών πρόσθετων συμβασιούχων του Ο.Α.Ε.Δ. με δεκαοκτάμηνες συμβάσεις. Από αυτούς δύο έχουν ήδη παρουσιαστεί και υπηρετούν, επτά ακόμη αναλαμβάνουν τα καθήκοντά τους την επόμενη εβδομάδα, καθώς έχει ήδη υπογραφεί η σχετική σύμβασή τους και για τους άλλους τέσσερις το Υπουργείο Δικαιοσύνης βρίσκεται σε επικοινωνία με τους υπεύθυνους του Ο.Α.Ε.Δ. προκειμένου να επιταχυνθεί η διαδικασία τοποθέτησής τους.
      Για τη μονιμότερη ενίσχυση του προσωπικού στα υποθηκοφυλακεία της χώρας, όπως γνωρίζετε, έχουμε δρομολογήσει την κατ’ εξαίρεση πρόσληψη εκατόν επτά νέων υπαλλήλων και απ’ αυτούς εννέα πρόκειται να τοποθετηθούν στο Υποθηκοφυλακείο Πειραιά. Έτσι καλύπτεται το σύνολο των οργανικών θέσεων. 
      Στο δίμηνο που μεσολάβησε από την απάντησή μου στην προηγούμενη σχετική σας ερώτηση, το Υπουργείο Απασχόλησης απέστειλε την κατανομή των θέσεων που αντιστοιχούν στα άτομα με ειδικές ανάγκες και έτσι η οικεία διεύθυνση του Υπουργείου Δικαιοσύνης διαβίβασε στον Α.Σ.Ε.Π. τη συνολική, τελική  πια κατανομή των θέσεων. Και εναπόκειται βέβαια πλέον στον Α.Σ.Ε.Π. η κίνηση της διαδικασίας προκήρυξης του διαγωνισμού το ταχύτερο. 
      Έχει ήδη σημειωθεί πρόοδος σε όλες τις διαδικασίες. Τους τελευταίους μήνες, συνοψίζω, προστέθηκαν οκτώ νέοι υπάλληλοι στο Υποθηκοφυλακείο Πειραιά και την επόμενη εβδομάδα προστίθενται άλλοι επτά, σύνολο δεκαπέντε.
      Για τα υπόλοιπα θα μιλήσω στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Κουβέλης έχει το λόγο για δύο λεπτά.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υπουργέ, αν επανέρχομαι με επίκαιρη ερώτηση αναφορικά με τη λειτουργία του υποθηκοφυλακείου δύο μήνες μετά την απάντησή σας σε σχετική ερώτησή μου, το κάνω διότι εξακολουθεί να είναι απαράδεκτη η κατάσταση.
      Συγκεκριμένα εξακολουθεί να παραμένει τεράστιος αριθμός συμβολαίων χωρίς να έχουν καταχωρηθεί. Είναι περίπου τρεις χιλιάδες συμβόλαια, κύριε Υπουργέ. Οι καταχωρήσεις υποθηκών εξακολουθούν κι αυτές στο κενό να υπάρχουν. Περίπου τέσσερις χιλιάδες και πλέον είναι οι υποθέσεις. 
      Αντιλαμβάνεστε ότι αυτή η κατάσταση δημιουργεί κινδύνους για τα εμπράγματα δικαιώματα των πολιτών. Η έκδοση των πιστοποιητικών, κύριε Υπουργέ και κύριε Πρόεδρε, διότι σας αφορά ο Πειραιάς, καθυστερεί υπέρμετρα. Μερικές φορές χρειάζεται να περάσουν έξι μήνες για να πάρει ο πολίτης πιστοποιητικό στα χέρια του. 
      Τα τηρούμενα βιβλία, κύριε Υπουργέ –και πρέπει να σας πω ότι το επισκέφθηκα το υποθηκοφυλακείο και έχω άμεση γνώση- βρίσκονται σε εξαιρετικά κακή κατάσταση, σκισμένα, τσαλακωμένα, με ρύπους σε σελίδες. Και αυτά τα προβλήματα οφείλονται, κατά τη γνώμη μας, στις σοβαρές ελλείψεις στη στελέχωση και στην έλλειψη των αναγκαίων πόρων. Νομίζω ότι δεν δικαιολογείται η όποια καθυστέρηση. Μιλάμε για το Υποθηκοφυλακείο του Πειραιά. Γνωρίζετε ότι έχει πάρα πολλές πράξεις αυτή η πόλη, η ευρύτερη περιοχή, που πρέπει να βρίσκουν τη νόμιμη θέση τους στο υποθηκοφυλακείο. 
	Και οι πολίτες δεν μπορούν να δικαιοπρακτήσουν, διότι δεν έχουν τη δυνατότητα εγκαίρως να έχουν στα χέρια τους το αναγκαίο πιστοποιητικό.
      Νομίζω ότι οι ενέργειες που δρομολογείτε θα πρέπει να επιταχυνθούν. Η προτεραιότητα εδώ δικαιολογείται απολύτως. Είναι εξαιρετικά σοβαρό το θέμα, το γνωρίζετε και δεν δικαιολογείται άλλη καθυστέρηση. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για δύο λεπτά. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Έτσι είναι όπως το λέτε, υπάρχει πράγματι πρόβλημα. Όμως, επαναλαμβάνω, είναι πλέον δεκαπέντε καινούργιοι υπάλληλοι που θα έχουν σύντομα, σε μία εβδομάδα, αναλάβει καθήκοντα. Έχουμε τη διαβεβαίωση της προϊσταμένης ότι θα είναι σημαντική η συνεισφορά αυτών των δεκαπέντε νέων υπαλλήλων, ώστε να αντιμετωπιστεί πράγματι αυτός ο σωρευμένος όγκος από το παρελθόν. 
     Γενικότερα να πω ότι όπως γνωρίζετε –σας το έχω αναφέρει και γραπτά- αυτήν την ώρα υπάρχει μια προσπάθεια ανακατανομής των θέσεων των υπαλλήλων. Μία νομοπαρασκευαστική επιτροπή, της οποίας το πόρισμα περιμένω μέσα στις προσεχείς ημέρες, κάνει μία ορθολογικότερη κατανομή των υπαλλήλων και στα διάφορα Υποθηκοφυλακεία. 
     Έχω την ελπίδα ότι το θέμα του προσωπικού -της στελέχωσης, που αναφέρετε- θα είναι πλέον θέμα που δεν θα δημιουργεί δυσκολίες, αντίθετα θα αντιμετωπισθούν τα προβλήματα. 
     Όσον αφορά στους πόρους τους οποίους λέτε, θέλω να σας πω ότι διατίθενται πόροι. Για να ενισχυθεί η στελέχωση η σημερινή και να αντιμετωπισθούν τα προβλήματα, έχουμε κατά τη διάρκεια των τελευταίων τριών χρόνων διαθέσει ποσά, προκειμένου να καλυφθούν οι υπερωρίες των υπαλλήλων αυτών. Και φέτος κάνουμε το ίδιο, μάλιστα διατίθεται μεγαλύτερο ποσό από πέρυσι.
     Έχω την ελπίδα, κύριε Κουβέλη, ότι σύντομα θα εξομαλυνθεί το πρόβλημα στο Υποθηκοφυλακείο Πειραιά. 
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα ότι τη σημερινή συνεδρίαση παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «Οι Έλληνες στη διασπορά 15ος – 21ος αι.» και τους λοιπούς χώρους του Μεγάρου της Βουλής των Ελλήνων, σαράντα δύο μαθητές και μαθήτριες και δέκα δάσκαλοι από το 14ο Δημοτικό Σχολείο Περιστερίου. 
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     Επίκαιρες ερωτήσεις δεύτερου κύκλου:
     Πρώτη είναι η με αριθμό 342/26-2-2007 επίκαιρη ερώτηση του Βουλευτή της Νέας Δημοκρατίας κ. Μάξιμου Χαρακόπουλου προς τον Υπουργό Αγροτικής Ανάπτυξης και Τροφίμων, σχετικά με τα κίνητρα για την καλλιέργεια ενεργειακών φυτών κ.λπ..
     Η επίκαιρη ερώτηση του κ. Χαρακόπουλου σε περίληψη έχει ως εξής:
     «Τα ενεργειακά φυτά παρουσιάστηκαν ως πολλά υποσχόμενη εναλλακτική καλλιέργεια στην εποχή της αναδιάρθρωσης των καλλιεργειών, που η εφαρμογή της νέας Κ.Α.Π. επιφέρει στην ελληνική γεωργία. Σύμφωνα με την οδηγία 2003/30 της Ε.Ε. έως το 2010 το 5,75% των καυσίμων που χρησιμοποιούμε στις μεταφορές πρέπει να προέρχεται από βιοκαύσιμα. Ταυτόχρονα, με την οδηγία 2001/77 για την παραγωγή ηλεκτρικής ενέργειας από ανανεώσιμες πηγές, έως το 2010 η βιομάζα πρέπει να συμμετέχει σε ποσοστό 1,2% στην παραγωγή ηλεκτρικής ενέργειας. Τούτο κατά τους ειδικούς σημαίνει ότι για να καλυφθούν οι ανάγκες της χώρας σε ενεργειακά φυτά θα πρέπει να καλλιεργηθούν με αυτά τουλάχιστον 3,7 εκατομμύρια στρέμματα. 
     Ωστόσο, όπως έδειξε πρόσφατη μελέτη που πραγματοποίησε το Ινστιτούτο Αγροτικής και Συνεταιριστικής Οικονομίας της ΠΑ.Σ.Ε.ΓΕ.Σ., για να είναι βιώσιμη η ενεργειακή καλλιέργεια χρειάζεται ισχυρή επιδότηση, αρκετά μεγαλύτερη των 4,5 ευρώ το στρέμμα που δίδεται τώρα από την Ε.Ε.. Κανείς αγρότης δεν θα καλλιεργήσει ενεργειακά φυτά από ευαισθησία και μόνο για την προστασία του περιβάλλοντος αν η καλλιέργεια δεν του εξασφαλίζει βιώσιμο εισόδημα. 
     Κατόπιν τούτων ερωτάται ο κύριος Υπουργός:
     α) Πόσα στρέμματα με ενεργειακά φυτά καλλιεργούνται σήμερα στην Ελλάδα και ποιες συγκεκριμένες καλλιέργειες ανά περιφέρεια; Υπάρχουν μελέτες για καλλιέργειες που αναδεικνύεται κατά γεωγραφική περιφέρεια της χώρας;
     β) Πιστεύετε ότι τα 4,5 ευρώ στρεμματικής ενίσχυσης είναι αρκετά για τη βιωσιμότητα της καλλιέργειας ή προτίθεστε να αναλάβετε πρωτοβουλία εντός της Ε.Ε. ζητώντας γενναία προσαρμογή της; Θα είναι εγκαίρως η χώρα μας σε θέση να ανταποκριθεί στις απαιτήσεις των οδηγιών της Ε.Ε. για την παραγωγή βιοκαυσίμων και ηλεκτρικής ενέργειας από ενεργειακά φυτά ή θα αναγκαστεί να καταφύγει στην εισαγωγή πρώτης ύλης από το εξωτερικό;»
     Ο κύριος Υφυπουργός έχει το λόγο για τρία λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κυρίες και κύριοι συνάδελφοι, τα ενεργειακά φυτά σε όλον τον κόσμο αναπτύσσονται με πολύ γρήγορους ρυθμούς. Είναι μια μεγάλη προοπτική για την παγκόσμια γεωργία και ιδιαίτερα για τη γεωργία χωρών όπως είναι η χώρα μας, η Ελλάδα, όπου σημαντικό μέρος του ενεργού πληθυσμού ασχολούνται με την αγροτική δραστηριότητα. 
    Προκειμένου να αναπτύξουμε τις καλλιέργειες των ενεργειακών φυτών στη χώρα, διαμορφώσαμε το πλαίσιο για την ανάπτυξή τους με κύριους άξονες την πραγματοποίηση σε πρώτη φάση πιλοτικών καλλιεργειών σε πολλές περιοχές της χώρας. Έπρεπε να δούμε τις αποδόσεις, έπρεπε να δούμε εάν μπορούν να καλλιεργηθούν τα φυτά αυτά, έπρεπε να δούμε εάν είναι ανταγωνιστικά έναντι άλλων καλλιεργειών, έπρεπε να δούμε το κόστος των καλλιεργειών αυτών και πώς θα μπορέσουμε να υποστηρίξουμε επιστημονικά τις καλλιέργειες αυτές. 
    Δεύτερον –σ’ αυτό που ρωτάτε κι εσείς- έχουμε ολοκληρώσει μελέτη για τις δυνατότητες ανάπτυξης καλλιεργειών ενεργειακών φυτών σε κάθε νομό της χώρας. Έχουμε μελετήσει, δηλαδή, τις καλλιέργειες που τώρα υπάρχουν σε κάθε νομό κι έχουμε διαμορφώσει πλέον θέσεις και άποψη για το ποιες καλλιέργειες απ’ αυτές θα μπορέσουν να αντικατασταθούν από καλλιέργειες ενεργειακών φυτών. 
    Τρίτον, διαμορφώθηκε το νομοθετικό πλαίσιο για την ενίσχυση της παραγωγής βιοκαυσίμων από ελληνικά ενεργειακά φυτά. Ο νόμος για τα βιοκαύσιμα είναι σαφής: Προτεραιότητα για την κατανομή βιοκαυσίμων έχουν οι εταιρείες, οι οποίες χρησιμοποιούν ως πρώτη ύλη ελληνικά ενεργειακά φυτά. Και θέλω να σας πω ότι στην πρόσφατη Κ.Υ.Α. που υπεγράφη όσον αφορά την κατανομή του 2007, ορίστηκε ότι στο τελευταίο τρίμηνο αυτές οι εταιρείες που θα παραδώσουν βιοκαύσιμα, το 30% τουλάχιστον θα πρέπει να προέρχεται από ελληνικά ενεργειακά φυτά. Θα πρέπει, δηλαδή, να συνάψουν συμβάσεις με παραγωγούς σ’ όλη τη χώρα και τα συμβόλαια αυτά να τα καταθέσουν στο Υπουργείο Ανάπτυξης. Αυτές οι συμβάσεις θα καλύψουν περίπου εκατό χιλιάδες στρέμματα ελληνικών ενεργειακών φυτών. 
    Επίσης είναι πολύ σημαντικό ότι η ελληνική Κυβέρνηση έχει πάρει απόφαση για μετατροπή δύο εργοστασίων της Ελληνικής Βιομηχανίας Ζάχαρης -του εργοστασίου της Ξάνθης και του εργοστασίου της Λάρισας- σε εργοστάσια παραγωγής βιοαιθανόλης. Την απόφαση αυτή την εξήγγειλε ο Πρωθυπουργός της χώρας στην προηγούμενη Διεθνή Έκθεση Θεσσαλονίκης. Όταν τα εργοστάσια αυτά λειτουργήσουν, θα χρειαστούν σαν πρώτη ύλη το κάθε εργοστάσιο τριακόσιες χιλιάδες τόνους σιτηρά και τριακόσιες χιλιάδες τόνους τεύτλα. Θέλω ακόμα να σας πω ότι ο Υπουργός Γεωργίας, ο κ. Μπασιάκος, στο Συμβούλιο των Υπουργών Γεωργίας της Ευρωπαϊκής Ένωσης έθεσε το θέμα, όταν συζητήθηκε, για τα ενεργειακά φυτά, ζητώντας να αυξηθεί η στρεμματική ενίσχυση από τα 4,5 ευρώ, που είναι σήμερα, σε πολύ υψηλότερα επίπεδα, όπως και να αυξηθεί η συνολική επιδοτούμενη έκταση για ενεργειακά φυτά από την Ευρωπαϊκή Ένωση.
    Γίνεται, λοιπόν, μια σημαντική προσπάθεια από την πλευρά της ελληνικής Κυβέρνησης. Προσπαθούμε χωρίς να αναλάβουν ρίσκο οι Έλληνες αγρότες να προχωρήσουν σε καλλιέργειες ενεργειακών φυτών, έχουμε μελετήσει το όλο πλαίσιο ανάπτυξης των ενεργειακών φυτών και θεωρούμε ότι ξεκινώντας από φέτος, τα επόμενα χρόνια θα υπάρχει μία κατακόρυφη αύξηση των ενεργειακών καλλιεργειών στη χώρα μας. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
    Ο κ. Χαρακόπουλος έχει το λόγο για δύο λεπτά. 
    ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε. 
    Κύριε  Υπουργέ, είναι ιδιαίτερα θετικό το γεγονός ότι συμφωνούμε όλοι με τη σημασία που έχει η καλλιέργεια των ενεργειακών φυτών στη χώρα μας, όχι μόνο  λόγω των oδηγιών της Ευρωπαϊκής Ένωσης, που επιβάλλουν το 5,75% των καυσίμων να προέρχεται από βιοκαύσιμα, αλλά και γιατί τα ενεργειακά φυτά προβάλλουν με τα νέα δεδομένα της νέας Κ.Α.Π. ως εναλλακτική βιώσιμη καλλιέργεια. Για να γίνει όμως αυτό, για να καλλιεργήσει ο αγρότης ενεργειακά φυτά, χρειάζονται δύο πράγματα: Πρώτον, ενημέρωση για την καλλιέργεια και δεύτερον, θα πρέπει να υπάρχει η βεβαιότητα ότι αυτή η νέα καλλιέργεια θα του διασφαλίσει ικανοποιητικό βιώσιμο εισόδημα, ίσο ή και καλύτερο από τις μέχρι σήμερα συμβατικές, παραδοσιακές καλλιέργειες. 
    Όσον αφορά την ενημέρωση, οφείλω να σας μεταφέρω το διαχρονικό παράπονο των Ελλήνων αγροτών για το γεγονός ότι οι περισσότεροι γεωπόνοι παραμένουν παροπλισμένοι στα γραφεία μακριά από τους παραγωγούς, τα χωράφια και τα προβλήματά τους. Θέλω να πιστεύω ότι η δημιουργία των νέων τοπικών κέντρων αγροτικής ανάπτυξης θα ανατρέψει αυτήν την πραγματικότητα.
    Όσον αφορά τώρα το εισόδημα: Όπως επισημαίνει και το Ινστιτούτο Αγροτικής και Συνεταιριστικής Οικονομίας της ΠΑ.Σ.Ε.Γ.Ε.Σ., τα 4,5 ευρώ το στρέμμα της ενίσχυσης από την Ευρωπαϊκή Ένωση δεν είναι ικανοποιητικό κίνητρο για την καλλιέργεια ενεργειακών φυτών.
      Θέλω να χαιρετίσω την πρωτοβουλία του Υπουργείου Αγροτικής Ανάπτυξης να θέσει στο Συμβούλιο Υπουργών Γεωργίας της Ευρωπαϊκής Ένωσης το ζήτημα και να ζητήσει γενναία αύξηση της στρεμματικής ενίσχυσης για την καλλιέργεια ενεργειακών φυτών.
      Θέλω να πιστεύω ότι η μάχη αυτή, κύριε Υπουργέ, θα έχει αίσιο τέλος.
      Οφείλω, όμως, να σας θέσω και τον προβληματισμό, που υπάρχει σε πολλούς παραγωγούς, για το ποσοστό του 30%, το οποίο έχετε θέσει με την κοινή υπουργική απόφαση, που έχετε υπογράψει, ως ελάχιστη υποχρέωση της βιομηχανίας στην απορρόφηση εγχώριας παραγωγής ενεργειακών φυτών.
      Θέλω να πιστεύω ότι όσο θα αυξάνεται στη χώρα η καλλιέργεια ενεργειακών φυτών, το ποσοστό αυτό θα αναπροσαρμόζεται. Διότι φυσικά συμφωνούμε όλοι ότι στόχος δεν είναι η βιομηχανία να παράγει βιοκαύσιμα από εισαγόμενη πρώτη ύλη.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κύριος Υφυπουργός έχει το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, στον αγροτικό τομέα το κάθε βήμα, που γίνεται, πρέπει να είναι πολύ προσεκτικό. Διότι αντιλαμβάνεστε ότι οι αγρότες μας συνήθως έχουν μία καλλιέργεια από την οποία ζουν όλη τη χρονιά. 
      Άρα πρέπει να μελετούμε τα δεδομένα κάθε νέας καλλιέργειας και να δίνουμε τέτοιες κατευθύνσεις, έτσι ώστε να μην τους οδηγήσουμε σε ζημιογόνο αποτέλεσμα, κάτι που θα είναι καταστροφή γι’ αυτούς.
      Το 30%, λοιπόν, μπήκε για το τελευταίο τρίμηνο, διότι σε ένα με ενάμιση περίπου μήνα θα ξεκινήσουν οι ανοιξιάτικες καλλιέργειες. Συνεπώς θεωρώντας ότι τα εκατό χιλιάδες στρέμματα πλέον είναι ένα αρκετά μεγάλο δείγμα, θα έχουμε την κατεύθυνση που θα πρέπει να δοθεί για τα επόμενα χρόνια. 
      Και ασφαλώς, θέλω να σας πω, δεν θα μείνει στο 30% για ένα τρίμηνο, αλλά για την επόμενη χρονιά η κατανομή, που θα γίνει, θα καλύπτει πολύ μεγαλύτερη έκταση. 
      Αυτό είναι μία δέσμευση. Και σας μεταφέρω -αν θέλετε- και τη δέσμευση και του Υπουργού Ανάπτυξης, του κ. Σιούφα, αλλά και την αντίστοιχη δέσμευση του Υπουργείου Αγροτικής Ανάπτυξης και Τροφίμων.
      Επίσης θέλω να σας πω ότι σε άλλες χώρες της Ευρωπαϊκής Ένωσης είχαμε μία μεγαλύτερη ανάπτυξη. Και είχαμε ανάπτυξη, διότι ήδη καλλιεργούνταν η ελαιοκράμβη. Στη Γερμανία, για παράδειγμα, είχαμε παραγωγή ελαιολάδου από ελαιοκράμβη. Τώρα χρησιμοποιείται η παραγωγή αυτή, για να παραχθεί βιοντίζελ. 
      Αυτές οι καλλιέργειες δεν ήταν γνωστές στη χώρα μας. Μετά, όμως, από πιλοτικά προγράμματα που κάναμε σ’ όλη τη χώρα, είμαστε πλέον σε θέση να γνωρίζουμε σε κάθε νομό της χώρας –και είναι πολύ σημαντικό- ποιες καλλιέργειες μπορούν να χρησιμοποιηθούν για παραγωγή βιοκαυσίμων. 
      Θέλω να σας πω ότι είμαστε σε καλό δρόμο. Έχουμε συνεργασία με την ΠΑ.Σ.Ε.Γ.Ε.Σ.. Είδαμε τη μελέτη της. Συμφωνούμε κι εμείς ότι θα πρέπει να δοθούν πιο γενναίες ενισχύσεις από την Ευρωπαϊκή Ένωση για την παραγωγή ενεργειακών φυτών. Από εκεί και πέρα, λαμβάνουμε κι εμείς μέτρα, έτσι ώστε να ενισχύσουμε, αν θέλετε, αυτήν τη νέα φιλοσοφία που υπάρχει πλέον στην Ευρωπαϊκή Ένωση, παραγωγής, δηλαδή, βιολογικών καυσίμων, έτσι ώστε να προστατεύεται το περιβάλλον και παράλληλα να δίνεται μία πολύ σημαντική ώθηση στην αγροτική μας ανάπτυξη.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
      Δεύτερη είναι η με αριθμό 349/26.2.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προσλήψεις προσωπικού στον Ελληνικό Οργανισμό Τουρισμού κ.λπ..
      Η επίκαιρη ερώτηση του κ. Σγουρίδη έχει ως εξής:
      «Πρόσφατα ο Ελληνικός Οργανισμός Τουρισμού προκήρυξε την πρόσληψη, με συνοπτικές διαδικασίες, ογδόντα ωρομισθίων, προκειμένου να στελεχώσει τις περιφερειακές του υπηρεσίες και τα Γραφεία Πληροφοριών ανά την Ελλάδα, επικαλούμενος στην προκήρυξη ειδικές διατάξεις, που αφορούν το  Υπουργείο Τουριστικής Ανάπτυξης.
      Σε σχετική ερώτησή μας το Υπουργείο Τουριστικής Ανάπτυξης απάντησε ότι για την εν λόγω πρόσληψη έγινε από τον Ε.Ο.Τ. αναλογική εφαρμογή διατάξεων, που αφορούν το εποπτεύον Υπουργείο.
      Ερωτάται ο κύριος Υπουργός:
      Οι διατάξεις της παραγράφου 2 του άρθρου 55 του ν. 3498/2006 μπορούν να εφαρμοστούν και για προσλήψεις σε νομικά πρόσωπα δημοσίου δικαίου, που εποπτεύονται από το Υπουργείο Τουριστικής Ανάπτυξης και αν ναι, από ποια διάταξη νόμου προκύπτει αυτή η δυνατότητα;»
      Ορίστε, κύριε Υφυπουργέ, έχετε το λόγο για τρία λεπτά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε  Πρόεδρε.
      Κύριε συνάδελφε, όπως είναι πρόδηλο, αναρμοδίως απευθύνεται η ερώτηση αυτή στον Υπουργό Εσωτερικών, Δημόσιας Διοίκησης και Αποκέντρωσης. Είναι θέμα που αφορά την Υπουργό Τουριστικής Ανάπτυξης, προς την οποία έπρεπε να απευθύνετε και την ερώτησή σας.
      ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υφυπουργέ, πρώτον για προσλήψεις, για κατάσταση προσωπικού στο δημόσιο και στα νομικά πρόσωπα δημοσίου δικαίου καθ’ ύλην αρμόδιο είναι το Υπουργείο Εσωτερικών, Δημόσιας Διοίκησης και Αποκέντρωσης.
    Δεύτερον, υπέβαλα την ερώτηση αυτή στο Υπουργείο Τουριστικής Ανάπτυξης, αλλά την υπέβαλα και στο Υπουργείο Εσωτερικών, Δημόσιας Διοίκησης και Αποκέντρωσης. Το μεν Υπουργείο Τουριστικής Ανάπτυξης μου απαντάει, ότι οι διατάξεις της παραγράφου 2 του άρθρου 55 του ν. 3498/2006 τυγχάνουν εφαρμογής και για τον Ε.Ο.Τ. και για εποπτευόμενους από το Υπουργείο οργανισμούς. Και ερωτάω: Πόθεν τεκμαίρεται αυτό; Δηλαδή μία διάταξη, την οποία ψηφίζουμε στη Βουλή για ένα Υπουργείο, μπορεί και στους εποπτευόμενους οργανισμούς να περνάει, χωρίς να αναφέρεται ρητά; Είναι δυνατόν; Επειδή δε η ερώτηση είχε απευθυνθεί και σε σας, μου απαντάτε για το ωρομίσθιο προσωπικό του Ε.Ο.Τ., ότι σας πληροφορούμε πως η πρόσληψη του ανωτέρου προσωπικού δεν υπάγεται στο σύστημα προσλήψεων του ν. 2190/94. Αυτό απαντάτε εσείς.
    Έρχεται, λοιπόν, το Α.Σ.Ε.Π. και ακυρώνει την πρώτη προκήρυξη του Ε.Ο.Τ., γιατί σωστά το Α.Σ.Ε.Π. λέει, ότι ο Ε.Ο.Τ. δεν μπορούσε να τύχει της εφαρμογής της διατάξεως αυτής κατ’ επέκταση. Και έρχεται ξανά ο Ε.Ο.Τ. και ξαναβγάζει την προκήρυξη. Λέει, λοιπόν, το Α.Σ.Ε.Π. το εξής: Κατόπιν των ανωτέρω και επειδή μετά την ισχύ των διατάξεων του ν.2190/94, δεν υφίσταται δυνατότητα πρόσληψης προσωπικού, ως ωρομισθίου, παρά  μόνο με ειδικές περιπτώσεις, παρακαλούμε –τα λέει στον Ε.Ο.Τ. και στο Υπουργείο Τουριστικής Ανάπτυξης- να μας γνωρίσετε, βάσει ποίων διατάξεων προσλαμβάνεται το ωρομίσθιο προσωπικό, σε ποιο στάδιο βρίσκεται αυτή η προκήρυξη, καθώς και να μας αποστείλετε την εγκριτική πράξη της τριμελούς επιτροπής, πράγμα που δεν υπάρχει. Κι από κάτω γράφει, με εντολή προέδρου, Νικόλαος Κωστάκης, Σύμβουλος Α.Σ.Ε.Π. 
    Και ερωτώ: Όταν τα Υπουργεία αυθαιρετούν, όταν ο Βουλευτής υποβάλλει ερώτηση και παίρνει άλλ’ αντ’ άλλων απαντήσεις, πώς είναι δυνατόν ο πολίτης να βρει το δίκιο του; Πού θα απευθυνθεί ο πολίτης; Δηλαδή τόσο πρεμούρα σας έπιασε για ογδόντα θέσεις ωρομισθίων με εξάμηνη σύμβαση, άλλες πενήντα ωρομισθίων με εξάμηνη σύμβαση στο Υπουργείο και άλλες είκοσι έξι θέσεις για δεκαοκτάμηνη σύμβαση; Το Υπουργείο Τουριστικής Ανάπτυξης μέσα σε δυο μήνες προσλαμβάνει εκατόν εβδομήντα άτομα. Άρα, πάμε για εκλογές. Άντε να προσλάβουμε κόσμο, μπας και βγούμε.
    ΠΡΟΕΔΡΕΥΩΝ (Ιωάννης Τραγάκης):  Σας ευχαριστούμε, κύριε συνάδελφε.
    Ο κύριος Υπουργός έχει το λόγο.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης): Κύριε συνάδελφε, η επίκαιρη ερώτηση συνιστά κοινοβουλευτικό έλεγχο. Θα έρθει το Υπουργείο Εσωτερικών να απολογηθεί για ενέργειες και αποφάσεις που λαμβάνει άλλο Υπουργείο; Αυτό είναι θεμιτό, είναι επιτρεπτό; Εσείς εδώ, μ’ αυτά τα οποία τώρα λέτε ενώπιον του Σώματος, κάνετε αιτιάσεις εναντίον του Υπουργείου Τουριστικής Ανάπτυξης και καλείτε να δώσει εξηγήσεις αναρμόδιο Υπουργείο; 
    Εάν σταθούμε, δε, στην ερώτησή σας, διαπιστώνουμε ότι είναι ερώτηση νομικού χαρακτήρα. Ρωτάτε, αν οι διατάξεις της παραγράφου 2 του άρθρου 55 του ν. 3498/2006, μπορούν να εφαρμοστούν για προσλήψεις προσωπικού από νομικά πρόσωπα δημοσίου δικαίου που εποπτεύονται από το Υπουργείο Τουριστικής Ανάπτυξης. Εμείς δεν είμαστε Νομικό Συμβούλιο του Κράτους, κύριε συνάδελφε, για να δίνουμε νομικές γνωμοδοτήσεις. Και ο κοινοβουλευτικός έλεγχος δεν έχει αυτόν τον χαρακτήρα. Έχετε παράπονα και κατηγορείτε το Υπουργείο Τουριστικής Ανάπτυξης για προσλήψεις; Καλέστε το εδώ, να σας δώσει εξηγήσεις. Καλείτε αναρμόδιο Υπουργείο; Δεν το αντιλαμβάνεστε ότι αυτό είναι άτοπο, ότι δεν είναι σύμφωνο με την κοινοβουλευτική τάξη; Έχετε διατελέσει επί σειρά ετών Αντιπρόεδρος της Βουλής και απορώ γιατί φέρνετε αυτήν την ερώτηση σήμερα προς συζήτηση. Ερωτώμεθα επί ενός νομικού θέματος που μάλιστα αφορά άλλο Υπουργείο. Είναι σωστό αυτό; Δεν έπρεπε να έρθει προς συζήτηση αυτή η ερώτηση, κύριε συνάδελφε. Εμείς θα μπορούσαμε να ερωτηθούμε αν αφορούσε κάτι το Α.Σ.Ε.Π. και όχι τις πράξεις και τις αποφάσεις του Α.Σ.Ε.Π., διότι είναι Ανεξάρτητη Αρχή κατοχυρωμένη στο Σύνταγμα που δεν υπόκειται σε έλεγχο κοινοβουλευτικών οργάνων, ούτε διοικητικών αρχών, μόνο σε κοινοβουλευτικό έλεγχο. Θα μπορούσατε να μας ρωτάτε, εάν έχουμε εξασφαλίσει τα μέσα στο Α.Σ.Ε.Π., για να κάνει τη δουλειά του. Τίποτε παραπάνω. Θα έρθουμε εμείς εδώ για να σας απαντήσουμε σε ερώτηση που αφορά άλλο Υπουργείο; Το αντιλαμβάνεστε και μόνος σας ότι αναρμοδίως μας ερωτάτε. Κάντε την ερώτηση αυτή στο αρμόδιο Υπουργείο, είναι πολύ απλό.
      ΠΡΟΕΔΡΕΥΩΝ (Ιωάννης Τραγάκης): Θα συζητηθεί η τρίτη με αριθμό 353/26-2-2007 επίκαιρη ερώτηση του Βουλευτού του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αλλαγή του κανονισμού για τα καπνά, την καταβολή ολόκληρης της επιδότησης κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η μεταφορά στο λεγόμενο δεύτερο πυλώνα του 50% των άμεσων ενισχύσεων του καπνού από το 2010 και μετά που αποφασίστηκε με τον 864/2004 κανονισμό της Ε.Ε. θα αποδεκατίσει το εισόδημα των καπνοπαραγωγών, που είναι οι φτωχότεροι αγρότες της χώρας και δεν έχουν άλλες εναλλακτικές λύσεις.
      Η Κυβέρνηση έχει τεράστιες ευθύνες επειδή υπερψήφισε τον παραπάνω κανονισμό, που αδικεί κατάφωρα τους καπνοπαραγωγούς, μιας και είναι το μοναδικό προϊόν στο οποίο επιβλήθηκε τόση μεγάλη μεταφορά κονδυλίων στο δεύτερο πυλώνα, με πρόσχημα την αντικαπνιστική εκστρατεία που σκόπιμα και υποκριτικά χρησιμοποιήθηκε σαν άλλοθι, για να επιβληθεί η αντικαπνική πολιτική.
      Ερωτάται ο κ. Υπουργός, τι ενέργειες θα κάνει για να αλλάξει ο κανονισμός, έτσι ώστε από το 2010 και μετά να δίνεται ολόκληρη η επιδότηση στους δικαιούχους καπνοπαραγωγούς».
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ΄αρχάς ο ισχυρισμός ότι η μεταφορά στο δεύτερο πυλώνα σημαίνει και ισόποση μείωση του εισοδήματος των καπνοπαραγωγών δεν ευσταθεί. Είναι ένας ισχυρισμός που δεν στηρίζεται σε κανένα απολύτως στοιχείο και αυτό γιατί; Διότι πρώτον, τα ποσά του καπνού που μεταφέρονται από τον πυλώνα 1 στον πυλώνα 2, είναι υποχρεωτικό από τον κανονισμό να διατεθούν αποκλειστικά σε καπνοπαραγωγικές περιοχές, δηλαδή δεν μπορούν να φύγουν σε μη καπνοπαραγωγικές περιοχές. 
      Δεύτερον, τα ποσά αυτά –και είναι σημαντικό αυτό που σας λέω- θα είναι αυξημένα κατά 25%, δηλαδή ποσοστό που αντιστοιχεί στην απαιτούμενη εθνική συμμετοχή. 
      Τρίτον, με βάση τους κανονισμούς της Ευρωπαϊκής Ένωσης, υπάρχουν δράσεις από το Πρόγραμμα Αγροτικής Ανάπτυξης που μπορούν να έχουν άμεσο και όχι έμμεσο όφελος για τους καπνοπαραγωγούς όπως το πρόγραμμα κατά της νιτρορύπανσης, η κατασκευή των αναβαθμίδων, η δάσωση γεωργικών εκτάσεων, τα σχέδια βελτίωσης, η πρόωρη συνταξιοδότηση, η εξισωτική αποζημίωση, προγράμματα εγκατάστασης νέων γεωργών, προγράμματα ένταξης στο σύστημα γεωργικών συμβουλών, αλλά και ολοκληρωμένη διαχείριση της παραγωγής. Μπορούμε, λοιπόν, να χρησιμοποιήσουμε όλες αυτές τις δράσεις και αρκετές ακόμη που δεν έχω αναφέρει, έτσι ώστε το 50% συν 25%, δηλαδή το 75% των ενισχύσεων να πάει απευθείας πάλι πίσω στους καπνοπαραγωγούς.
      Πρέπει επίσης να σημειωθεί ότι με απόφαση του Υπουργείου Αγροτικής Ανάπτυξης και Τροφίμων, δημιουργήθηκε ειδική ομάδα εργασίας με επικεφαλής τον εκάστοτε γενικό γραμματέα αγροτικής πολιτικής και διεθνών σχέσεων, που έχει σαν αρμοδιότητα να συντονίσει τις προσπάθειες για την καλύτερη δυνατή αξιοποίηση των πόρων του δεύτερου πυλώνα, προς όφελος των καπνοπαραγωγών και των καπνοπαραγωγικών περιοχών. Η ομάδα αυτή έχει επιφορτιστεί με την ευθύνη να βρίσκεται σε συνεχή επαφή με τα υπόλοιπα κράτη-μέλη, που παράγουν καπνό για τον καλύτερο σχεδιασμό των δράσεων, που θα εφαρμοστούν στις καπνοπαραγωγικές περιοχές. 
      Κατά συνέπεια πρέπει να ξεκαθαρίσουμε εδώ στο Κοινοβούλιο ότι είναι λανθασμένη η αντίληψη ότι θα χαθούν λεφτά από τη μεταφορά πόρων από τον πρώτο στο δεύτερο πυλώνα από τους καπνοπαραγωγούς. Αντίθετα πρέπει να ξεκαθαριστεί και να γίνει σαφές ότι επιδιώκεται μεγαλύτερα ποσά να επιστρέψουν άμεσα στους ίδιους τους καπνοπαραγωγούς, να στηριχθούν οι καπνοπαραγωγοί, να στηριχθεί η καλλιέργεια, να στηριχθούν οι καπνοπαραγωγικές περιοχές.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
      Ο κ. Τσιόγκας έχει το λόγο για δύο λεπτά.
	ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
	Από πουθενά δεν προκύπτει ότι τα χρήματα αυτά θα επιστρέψουν στους καπνοπαραγωγούς. Πρώτον, ο πρώτος πυλώνας αφορά την αγροτική γεωργία και τα χρήματα τα παίρνουν οι αγρότες από τις επιδοτήσεις. Ο δεύτερος πυλώνας αφορά παρεμφερείς δραστηριότητες γύρω από τη γεωργία, κάποιες από τις οποίες ανέφερε και ο κ. Υπουργός. Τα χρήματα όμως τα παίρνουν όσοι δραστηριοποιούνται και στον αγροτουρισμό και σε βιοτεχνίες παραδοσιακών τοπικών προϊόντων κ.λπ.. Τα παίρνουν δηλαδή επιχειρηματίες κυρίως, άλλοι αγρότες και καπνοπαραγωγοί –το τονίζω αυτό- για να αναπτύξουν εναλλακτικές δραστηριότητες. Αυτό κατά τη γνώμη μας είναι άδικο, γιατί παίρνετε τα χρήματα από το δεύτερο πυλώνα, όπως λέει και ο κανονισμός της Ευρωπαϊκής Ένωσης, ο 864/2004 τον οποίον η Κυβέρνηση της Νέας Δημοκρατίας ψήφισε.
Αυτός ο κανονισμός αδικεί κατάφορα τους καπνοπαραγωγούς. 
      Παρ’ ότι έχετε ψηφίσει, λοιπόν, αυτόν τον κανονισμό, εμείς σας ρωτάμε: Θα μεταφέρετε τα χρήματα των επιδοτήσεων από το δεύτερο πυλώνα στον πρώτο πυλώνα; Μάλιστα, μιλάμε για μεγάλο ποσό, μιλάμε για το 50% και σας ζητάμε να τα μεταφέρετε από το δεύτερο πυλώνα στον πρώτο πυλώνα, για να πάνε απ’ ευθείας στον καπνοπαραγωγό και όχι σε επιχειρηματίες. Συνήθως –το ξανατονίζω- τα χρήματα του δεύτερου πυλώνα τα παίρνουν επιχειρηματίες, οι οποίοι πολλές φορές φτιάχνουν κάποιες επιχειρήσεις που δεν τις λειτουργούν, ή τις λειτουργούν για ένα μικρό χρονικό διάστημα μέχρι να απορροφήσουν τα κονδύλια, γιατί το μόνο που τους ενδιαφέρει, είναι να ξεκοκαλίσουν τις επιδοτήσεις. 
      Έχετε, λοιπόν, ψηφίσει τον κανονισμό, ο οποίος αποδείχθηκε καταστροφικός. Ήταν πολιτική σας επιλογή. Εάν και έπρεπε να γνωρίζετε τι ψηφίζετε, ας δεχθούμε ότι δεν ξέρατε τις συνέπειες. Σήμερα που βλέπετε αυτές τις συνέπειες σε βάρος των καπνοπαραγωγών, θα ζητήσετε από την Ευρωπαϊκή Ένωση να αλλάξει ο κανονισμός και να δίνονται τα χρήματα στους καπνοπαραγωγούς; 
      Εμείς σας ζητάμε να ξεκινήσετε αυτήν τη διαδικασία τροποποίησης του κανονισμού και αν δεν μπορείτε να το κάνετε για όλη την Ευρωπαϊκή Ένωση, κάντε το μόνο για την Ελλάδα. Εμείς το έχουμε ζητήσει με ερώτηση των Ευρωβουλευτών του Κομμουνιστικού Κόμματος Ελλάδας στην Ευρωπαϊκή Ένωση και μας απάντησαν –εδώ είναι η ερώτηση, να σας τη δώσουμε, να την καταθέσουμε στα Πρακτικά- ότι τα χρήματα του δεύτερου πυλώνα τα παίρνουν επιχειρηματίες, άλλοι αγρότες και καπνοπαραγωγοί. 
      (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ρωτάμε, λοιπόν, να μας απαντήσετε εάν θα ζητήσετε να αλλάξει ο κανονισμός για να επιστραφούν τα χρήματα στους καπνοπαραγωγούς, που είναι οι πιο φτωχοί αγρότες. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δυο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, επιβεβαιώνεται και από την απάντηση που έδωσε το Ευρωκοινοβούλιο ότι τα χρήματα μπορούν να πάνε και  θα πάνε στους καπνοπαραγωγούς. 
      ΔΗΜΗΤΡΙΟΣ ΤΣΙΟΓΚΑΣ: Και στους επιχειρηματίες.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε τους επιχειρηματίες. Από μας εξαρτάται που θα πάνε τα χρήματα αυτά. 
      Λέτε ότι τα χρήματα του δευτέρου πυλώνα πηγαίνουν σε επιχειρηματίες. Θέλω να σας ρωτήσω στη δική σας περιοχή, στη Λάρισα, τα 30.000.000 ευρώ της νιτρορύπανσης πηγαίνουν σε επιχειρηματίες ή σε αγρότες; Θέλω να σας ρωτήσω η πρόωρη συνταξιοδότηση των αγροτών πηγαίνει σε επιχειρηματίες ή σε αγρότες; Θέλω να σας ρωτήσω η εξισωτική αποζημίωση που παίρνουν οι αγρότες, που δραστηριοποιούνται σε δυσπρόσιτες σε ορεινές περιοχές, πηγαίνει σε επιχειρηματίες ή σε αγρότες; Θέλω να σας ρωτήσω η στήριξη για την ολοκληρωμένη διαχείριση γίνεται για τους επιχειρηματίες ή για τους αγρότες; 
      ΔΗΜΗΤΡΙΟΣ ΤΣΙΟΓΚΑΣ: Για τους επιχειρηματίες τα κάνετε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατά συνέπεια με το να λέμε εδώ για επιχειρηματίες και ότι δεν θα επιστραφούν τα χρήματα στους καπνοπαραγωγούς, παραπληροφορούμε το Κοινοβούλιο και τους Έλληνες αγρότες. 
      Σας λέμε, λοιπόν, ότι ήδη οργανώνουμε το θέμα αυτό εδώ και αναπτύσσουμε δράσεις,  έτσι ώστε τα χρήματα του πρώτου πυλώνα αυξημένα κατά 25% μετά το 2010 να πάνε άμεσα στους καπνοπαραγωγούς για την ενίσχυσή τους και για την ενίσχυση των καπνοπαραγωγικών περιοχών. 
      Και επειδή αναφερθήκατε στην κρατική πολιτική, θέλω να σας πω ότι για πρώτη φορά διαμορφώθηκε εθνική μακροχρόνια καπνική πολιτική μετά την εφαρμογή της νέας Κοινής Αγροτικής Πολιτικής. Είχαμε συρρίκνωση κάποιων ποικιλιών καπνού που δεν ήταν ανταγωνιστικές, όπως ήταν τα βιρτζίνια και τα μπέρλιν, όμως η πολιτική μας άρχισε να αποδίδει καρπούς. Ήδη έγιναν αγορές καπνών ποικιλίας Κατερίνης. Οι τιμές είναι 40% υψηλότερες από την προηγούμενη χρονιά και αυτό είναι κάτι πάρα πολύ σημαντικό. Με τις δράσεις που αναπτύσσουμε και την πολιτική που έχουμε αναπτύξει, πρέπει να σας πω ότι υπάρχει πλέον πλήρης διασφάλιση των Ελλήνων καπνοπαραγωγών. 
      Πέρα απ’ αυτό, για δεύτερη χρονιά…
      ΔΗΜΗΤΡΙΟΣ ΤΣΙΟΓΚΑΣ: Να ζητήσετε να αλλάξει ο κανονισμός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): … σ’ όλη την Ελλάδα οι καπνοπαραγωγοί αποζημιώνονται για ιώσεις, κάτι που ξεκίνησε από τη δική σας την περιοχή, από την Ελασσόνα.
      Όσο για τον κανονισμό που λέτε, οι κανονισμοί δεν αλλάζουν με ερωτήσεις στο Ευρωκοινοβούλιο. Οι κανονισμοί για να αλλάξουν, χρειάζεται πλειοψηφία στο Συμβούλιο των Υπουργών Γεωργίας, οπότε αντιλαμβάνεστε ότι πολύ δύσκολα μπορεί να αλλαχθεί ένας κανονισμός που αφορά τον καπνό. Πάντως γίνονται προσπάθειες…
      ΔΗΜΗΤΡΙΟΣ ΤΣΙΟΓΚΑΣ: Θα το ζητήσετε εσείς;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με σας παρακαλώ να ολοκληρώσω. 
      Μια χώρα δεν μπορεί να αλλάξει έναν κανονισμό, το ξέρετε πολύ καλά αυτό. Γίνονται προσπάθειες, έτσι ώστε να επιστρέψουν και θα επιστρέψουν όχι μόνο το 50% που θα πάει στο δεύτερο πυλώνα, αλλά το 50% συν 25%, που θα είναι 75%. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η τέταρτη με αριθμό 356/26.2.07 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη, προς τον Υπουργό Πολιτισμού, σχετικά με την κατασκευή του Μουσείου Σύγχρονης Τέχνης στο κτίριο του ΦΙΞ διαγράφεται λόγω κωλύματος του κυρίου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Περί Κυρώσεως αποφάσεων υπαγωγής Επενδυτικών Σχεδίων στο άρθρο 9 του ν. 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» και άλλες διατάξεις». 
      Είναι γνωστό ότι σύμφωνα με την απόφαση της Διάσκεψης των Προέδρων, το νομοσχέδιο θα συζητηθεί σε μία συνεδρίαση. 
      Ο εισηγητής της Νέας Δημοκρατίας κ. Καράογλου, έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, εδώ και τρία χρόνια η Κυβέρνηση ξεδιπλώνει στον οικονομικό τομέα μια συγκεκριμένη πολιτική. Κύριο στόχο έχει να αντιμετωπίσει τις χρόνιες αγκυλώσεις της οικονομίας της χώρας, όπως για παράδειγμα να μειώσει τα ελλείμματα, να μειώσει το δημόσιο χρέος, να αντιμετωπίσει τη γραφειοκρατία, να δημιουργήσει ένα σταθερό φορολογικό περιβάλλον, να βελτιώσει την ανταγωνιστικότητα της ελληνικής οικονομίας  και να προσελκύσει επενδύσεις είτε ελληνικές είτε ξένες. Έτσι, λοιπόν, πήρε μια σειρά σημαντικών αποφάσεων και μέτρων, όπως είναι το φορολογικό νομοσχέδιο, που προβλέπει μεταξύ άλλων μείωση των φορολογικών συντελεστών για τις επιχειρήσεις, όπως είναι μια σειρά νόμων αντιγραφειοκρατικών εγκυκλίων και οδηγιών και όπως είναι ο αναπτυξιακός νόμος 3299/2004, ένας σοφός, πραγματικά, νόμος. Ενδεικτικά μόνο θα αναφέρω τρία χαρακτηριστικά του σημεία: Η κατάργηση του ανόητου διαχωρισμού των επιχειρήσεων σε παλιές και νέες. Η δυνατότητα και στις εμπορικές επιχειρήσεις να συμμετέχουν στα ευεργετήματα του νόμου αυτού και η απάντηση εντός δύο μηνών στον επενδυτή από τη στιγμή που υποβάλλει τη σχετική του αίτηση. 
      Η έγκριση του συγκεκριμένου επενδυτικού νόμου 3299/2004 από τις ευρωπαϊκές υπηρεσίες, έγινε σε χρόνο ρεκόρ εντός δύο μηνών. Θυμίζω, βέβαια, παρενθετικά ότι ο προηγούμενος αναπτυξιακός νόμος των κυβερνήσεων του ΠΑ.ΣΟ.Κ. έχει απορριφθεί. Ο νόμος αποδείχθηκε εκ του αποτελέσματος ότι είναι πετυχημένος, μια που στα δύο χρόνια περίπου εφαρμογής του, υποβλήθηκαν τέσσερις χιλιάδες τριακόσιες αιτήσεις και αφορούσαν επενδύσεις ύψους άνω των 10.000.000.000 ευρώ.
      Κυρίες και κύριοι συνάδελφοι, η Κυβέρνηση στο χώρο της οικονομίας πέτυχε, γιατί έχει όραμα, γιατί έχει σχέδιο, γιατί έχει την πολιτική βούληση να πετύχει. Και πέτυχε, όχι γιατί το ισχυρίζομαι εγώ ή η ελληνική Κυβέρνηση, αλλά πέτυχε με πιστοποίηση των διεθνών οικονομικών οργανισμών, βλέπε Ο.Ο.Σ.Α., βλέπε ΕCΟFΙΝ, βλέπε τον αρμόδιο σοσιαλιστή Επίτροπο, τον κ. Αλμούνια, αλλά το πιστοποιεί και καθημερινά ο ελληνικός λαός. 
      Στο συγκεκριμένο νομοσχέδιο τώρα, εκ πρώτης όψεως φαίνεται μια τυπική διαδικασία βάσει του άρθρου 9 του αναπτυξιακού νόμου 3299/2004. Αν το καλοεξετάσουμε, όμως, αφορά μια επένδυση εθνικής σημασίας, μια από τις μεγαλύτερες ιδιωτικές επενδύσεις που έχουν γίνει ποτέ στη χώρα και σίγουρα η μεγαλύτερη επένδυση στον τουριστικό τομέα. Αφορά τέσσερα διαφορετικά επενδυτικά σχέδια, που γίνονται στην ίδια περιοχή, στη Μεσσηνία επενδυτικά σχέδια ύψους περίπου 400.000.000 ευρώ, αν υπολογίσουμε και τα οικόπεδα και τα έργα που ήδη έχουν ολοκληρωθεί. Είναι τέσσερα διαφορετικά σχέδια, τέσσερις διαφορετικές επενδύσεις, γιατί είναι λειτουργικά αυτοτελή, γιατί είναι λειτουργικά αυτοδύναμες, γιατί έχουν διαφορετικό management και γιατί κάθε μία χωριστά εξυπηρετεί ένα ολοκληρωμένο τουριστικό σχέδιο. Η επένδυση γίνεται στην περιοχή ολοκληρωμένης τουριστικής ανάπτυξης του Νομού Μεσσηνίας.
      Δυο λόγια, για να προσδιορίσουμε τι σημαίνει «περιοχή ολοκληρωμένης τουριστικής ανάπτυξης». Η έννοια της περιοχής ολοκληρωμένης τουριστικής ανάπτυξης δίνεται στο άρθρο 29 του ν. 2545/1997. Σύμφωνα μ' αυτό, λοιπόν, ως Π.Ο.Τ.Α. χαρακτηρίζονται κατ’ αρχάς δημόσιες ή ιδιωτικές εκτάσεις, εκτός εγκεκριμένων σχεδίων πόλεων, εκτός ορίων οικισμών, προϋφισταμένων του 1923 και εκτός ορίων οικισμών, κάτω των δύο χιλιάδων κατοίκων, όταν δημιουργείται ένα σύνολο τουριστικών εγκαταστάσεων αποτελουμένων από ξενοδοχεία διαφόρων λειτουργικών μορφών, εγκαταστάσεις ειδικής τουριστικής υποδομής καθώς και συμπληρωματικές  εγκαταστάσεις αναψυχής, άθλησης και γενικά υπηρεσιών διάθεσης του ελεύθερου χρόνου των τουριστών, πλην καζίνο.
      Ο χαρακτηρισμός και η οριοθέτηση των Π.Ο.Τ.Α. γίνεται μετά από αίτηση φυσικών ή νομικών προσώπων με κοινή απόφαση των Υπουργών Οικονομίας, Ανάπτυξης, Περιβάλλοντος, Χωροταξίας και Δημοσίων Έργων και ύστερα από γνώμη του οικείου νομαρχιακού συμβουλίου, ενώ οι προϋποθέσεις για τη δημιουργία Π.Ο.Τ.Α. είναι συνοπτικά οι παρακάτω: Πρώτον, η περιοχή να είναι κατάλληλη για ολοκληρωμένη τουριστική ανάπτυξη, που όμως δεν διαθέτει αναπτυγμένη τουριστική υποδομή και μάλιστα μεγάλο συγκριτικό αριθμό τουριστικών καταλυμάτων. 
      Δεύτερον, να υπάρχει διαθέσιμη έκταση περίπου οκτακοσίων στρεμμάτων, ενιαία σε ποσοστό τουλάχιστον 85%, που θα πρέπει να βρίσκεται σε απόσταση ενενήντα λεπτών της ώρας από αεροδρόμιο. 
      Τρίτον, να υπάρχει διαπιστωμένο επενδυτικό ενδιαφέρον από τον ιδιωτικό τομέα. 
      Τέταρτον, το επενδυτικό σχέδιο που θα υποβληθεί, θα πρέπει να είναι ύψους τουλάχιστον 58.700.000 ευρώ, εξαιρουμένης της αξίας της γης. 
      Πέμπτον, να υπάρχει συμβατότητα της επένδυσης με τα κριτήρια της χωροταξικής, πολεοδομικής και περιβαλλοντικής πολιτικής και καταλληλότητα του χώρου για την ανάπτυξη της αιτούμενης χρήσης. 
      Ακόμη, ορίζεται ότι οι Περιοχές Ολοκληρωμένης Τουριστικής Ανάπτυξης δεν μπορούν να οριοθετηθούν σε περιοχές, όπου υφίσταται εν όλω ή εν μέρει τουριστική ανωδομή, καταλύματα, ενώ στις υπόλοιπες περιοχές θα πρέπει να πληρούνται κριτήρια, όπως δημογραφικά, η ύπαρξη τεχνικής υποδομής, απασχόλησης και τουριστικής ανάπτυξης. 
      Με βάση, λοιπόν, το παραπάνω νομοθετικό πλέγμα, ένα τμήμα του Νομού Μεσσηνίας χαρακτηρίστηκε Περιοχή Ολοκληρωμένης Τουριστικής Ανάπτυξης. Για τη συγκεκριμένη Περιοχή Ολοκληρωμένης Τουριστικής Ανάπτυξης του Νομού Μεσσηνίας ζητούμε και συζητούμε σήμερα την έγκριση των επενδυτικών σχεδίων.
      Στα τέσσερα πρώτα άρθρα του νομοσχεδίου προβλέπεται η υπαγωγή στην ενίσχυση της επιχορήγησης του ν.3299/2004 τεσσάρων διαφορετικών επενδυτικών σχεδίων του ίδιου επιχειρηματικού ομίλου, του ομίλου «Τουριστικές Επιχειρήσεις Μεσσηνίας Α.Ε.» ή «Τ.Ε.ΜΕΣ. Α.Ε.».
      Ειδικότερα, με το άρθρο 1 προβλέπεται η ένταξη στον αναπτυξιακό νόμο μιας επένδυσης σε ξενοδοχειακή μονάδα πέντε αστέρων, δυναμικότητας τετρακοσίων σαράντα έξι δωματίων και χιλίων εκατόν δεκατεσσάρων κλινών, καθώς και κέντρο θαλασσοθεραπείας με διακόσιες θέσεις ανά ημέρα. Η περιοχή, που θα γίνει η επένδυση, είναι η Π.Ο.Τ.Α. Ρωμανού Μεσσηνίας. Το ύψος της επένδυσης ανέρχεται περίπου στα 100.000.000 ευρώ και το ύψος της επιχορήγησης περίπου στα 45.000.000 ευρώ. Οι προϋποθέσεις είναι δύο: Πρώτον, η δημιουργία διακοσίων ογδόντα πέντε νέων μονίμων θέσεων εργασίας και δεύτερον, η ολοκλήρωση της επένδυσης έως τις 31/12/2009. 
      Το δεύτερο άρθρο προβλέπει τη δημιουργία μίας επένδυσης ενός ξενοδοχείου πέντε αστέρων δυναμικότητας τριακοσίων είκοσι ενός δωματίων ή επτακοσίων εξήντα εννέα κλινών και παράλληλα την κατασκευή ενός συνεδριακού κέντρου χιλίων εκατόν εβδομήντα πέντε θέσεων στην περιοχή Π.Ο.Τ.Α. Ρωμανού Μεσσηνίας. Το ύψος της επένδυσης ανέρχεται, επίσης, στα 100.000.000 ευρώ και το ύψος της επιχορήγησης στα 45.000.000 ευρώ, δηλαδή στο 45% της συνολικής επένδυσης. Οι προϋποθέσεις είναι δύο: Πρώτον, η δημιουργία διακοσίων πενήντα επτά νέων μόνιμων θέσεων εργασίας και δεύτερον, η ολοκλήρωση της επένδυσης έως τις 31/12/2009. 
      Με το τρίτο άρθρο προβλέπεται η επιχορήγηση μίας επένδυσης για την κατασκευή ενός ξενοδοχείου πέντε αστέρων, δυναμικότητας εκατόν δεκαεννέα δωματίων και διακοσίων ενενήντα οκτώ κλινών στην περιοχή Π.Ο.Τ.Α. Πύλου Μεσσηνίας. Το ύψος της επένδυσης ανέρχεται στα 57.000.000 ευρώ και το ύψος της επιχορήγησης στα 25.500.000 ευρώ. Οι προϋποθέσεις είναι οι εξής: Η δημιουργία διακοσίων είκοσι τριών νέων μόνιμων θέσεων και η επένδυση να έχει ολοκληρωθεί έως τις 31/12/2009.
      Τέλος, με το τέταρτο άρθρο προβλέπεται η επιχορήγηση μίας επένδυσης για την κατασκευή ενός ξενοδοχείου πέντε αστέρων δυναμικότητας διακοσίων είκοσι έξι δωματίων και πεντακοσίων εβδομήντα κλινών στην περιοχή Π.Ο.Τ.Α. Πύλου Μεσσηνίας. Το ύψος της επένδυσης είναι 68.000.000 ευρώ και το ύψος της επιχορήγησης είναι 31.000.000 ευρώ. Οι προϋποθέσεις είναι και πάλι δύο: Η δημιουργία διακοσίων είκοσι εννέα νέων μόνιμων θέσεων εργασίας και η ολοκλήρωση της επένδυσης μέχρι τις 31/12/2009.
      Συνολικά, δηλαδή, κουβεντιάζουμε για ένα σύνολο τεσσάρων διαφορετικών επενδύσεων ύψους 325.000.000 ευρώ και για ένα σύνολο επιχορήγησης επενδύσεων ύψους και για τις τέσσερις επενδύσεις 146.000.000 ευρώ, δηλαδή στο 45% της συνολικής επένδυσης. 
      Παράλληλα, με τις συγκεκριμένες επενδύσεις προβλέπεται η δημιουργία χιλίων άμεσων θέσεων εργασίας και άλλων τόσων τουλάχιστον έμμεσων, ενώ δημιουργούνται δύο χιλιάδες επτακόσιες κλίνες πολυτελείας πέντε αστέρων, πράγμα που σημαίνει πρακτικά ότι προσελκύονται τουρίστες υψηλού εισοδήματος και ταυτόχρονα επιμηκύνεται η τουριστική περίοδος. 
      Εάν αυτή η τεράστια επένδυση συνδυαστεί με τα σημαντικότατα έργα υποδομής που ήδη υλοποιούνται ή προγραμματίζονται στο Νομό Μεσσηνίας και στην ευρύτερη περιοχή, όπως για παράδειγμα τα έργα που έχουν γίνει ή γίνονται στο αεροδρόμιο Καλαμάτας, ο αυτοκινητόδρομος Τρίπολη-Καλαμάτα και η ένταξή του στα διευρωπαϊκά δίκτυα αυτοκινητοδρόμων, η Ιόνια οδός Πάτρα-Πύργος-Τσακώνα Μεσσηνίας, που πρόσφατα είχαμε εξαγγελίες από τον αρμόδιο Υπουργό ΠΕ.ΧΩ.Δ.Ε., τότε όλοι μας καταλαβαίνουμε ότι τα οφέλη για το Νομό Μεσσηνίας θα είναι πολλαπλασιαστικά στην απασχόληση, μιας που δημιουργούνται, τουλάχιστον, δύο χιλιάδες νέες θέσεις εργασίας. Να θυμίσω ότι στο Νομό Μεσσηνίας υπάρχουν πέντε χιλιάδες πεντακόσιοι άνεργοι, άρα τουλάχιστον το 30% του προβλήματος της ανεργίας αντιμετωπίζεται, μιας που προσελκύεται τουρισμός υψηλού εισοδήματος. Δημιουργούνται, λοιπόν, δύο χιλιάδες επτακόσιες κλίνες πολυτελείας, έναντι έξι χιλιάδες κλινών που έχουμε τώρα χαμηλών κατηγοριών, κάτι που συμβάλλει στην τόνωση της αγοράς, στην ανάπτυξη της επιχειρηματικότητας, στην προώθηση των τοπικών προϊόντων και, βεβαίως, σημαίνει μία τεράστια συνεισφορά και συμβολή στην περιφερειακή ανάπτυξη.
      Εν κατακλείδι, τα τέσσερα πρώτα άρθρα του νομοσχεδίου αφορούν μία τεράστια επένδυση στον τουριστικό τομέα, μία επένδυση που κυριολεκτικά αλλάζει το τουριστικό τοπίο της χώρας μας, που όμως στο σημείο αυτό πρέπει να πούμε ότι ως χώρα, ως οργανωμένη πολιτεία δεν μπορούμε να είμαστε περήφανοι για τις χρονοβόρες γραφειοκρατικές διαδικασίες. 
      Κύριοι συνάδελφοι, αν ο επενδυτής δεν ήταν Μεσσήνιος και δεν αγαπούσε τόσο πολύ τον τόπο του σας πληροφορώ –και το γνωρίζουμε όλοι μας- ότι προ πολλών ετών θα είχε εξαφανιστεί. Δύο κουβέντες μόνο για να καταλάβετε το μέγεθος της ταλαιπωρίας, από τη γραφειοκρατία, των συγκεκριμένων επενδύσεων. Το 1985 ξεκίνησε κατ’ αρχήν ο επενδυτής με αγορές οικοπέδων στην περιοχή. Το 1995 ξεκίνησε η διαδικασία επαφών και γραφειοκρατικών διαδικασιών με το δημόσιο. Και φτάσαμε μετά από δέκα-δώδεκα χρόνια ταλαιπωρίας από το δημόσιο και τις υπηρεσίες του, σήμερα, δέκα χρόνια μετά, στο τελικό στάδιο της έγκρισης του επενδυτικού σχεδίου. Και αν ως Κυβέρνηση είμαστε υπερήφανοι για το ξεμπλοκάρισμα  μίας τεράστιας επένδυσης, ως συντεταγμένη ελληνική πολιτεία δεν πρέπει να είμαστε καθόλου υπερήφανοι. 
      Αν δεν προχωρήσουμε με ταχύτατους ρυθμούς στην ολοκλήρωση βασικών υποδομών που λείπουν από τη χώρα, στην ολοκλήρωση επιτέλους του Εθνικού Κτηματολογίου, στην κατάθεση για πρώτη φορά ενός ολοκληρωμένου εθνικού χωροταξικού σχεδίου, στη δραστική αντιμετώπιση της γραφειοκρατίας και της εξ αυτής προκαλούμενης διαφθοράς, τότε, λυπάμαι που το λέω, αλλά κανένας λογικός ξένος επενδυτής δεν πρόκειται να επενδύσει στη χώρα μας. Και αν για το ξεμπλοκάρισμα μίας τόσο μεγάλης επένδυσης χρειάστηκε ακόμη και το προσωπικό ενδιαφέρον του κυρίου Πρωθυπουργού, καταλαβαίνουμε όλοι μας τι συμβαίνει με μικρότερες επενδύσεις, καταλαβαίνουμε τι συμβαίνει με τους εν δυνάμει ενδιαφερομένους επενδυτές που βλέπουν τι συμβαίνει στη χώρα και τρέχουν μακριά. Όλοι μας βέβαια γνωρίζουμε και δεχόμαστε το ιδιαίτερο ενδιαφέρον της χώρας για σημαντικές και υγιείς επενδύσεις.
      Κυρίες και κύριοι συνάδελφοι, τα τρία τελευταία χρόνια έγιναν πολύ σημαντικά βήματα στο συγκεκριμένο τομέα. Λυπάμαι που το λέω, αλλά πρέπει να γίνουν άλματα.
      Δύο λόγια ακόμη για τα άρθρα 5 και 6. Όπως είναι γνωστό, για το άρθρο 5 από το Υπουργείο Οικονομίας και Οικονομικών ανακοινώθηκε καταληκτική ημερομηνία υποβολής αιτήσεων για ένταξη στον αναπτυξιακό νόμο 3299, η 16η Νοεμβρίου 2006. Γιατί έγινε αυτό; Αφ’ ενός γιατί έπρεπε από την 1 Ιανουαρίου του 2007 να ισχύσει η εξέταση αιτήσεων με βάση το νέο χάρτη περιφερειακών ενισχύσεων 2007-2013 και αφ’ ετέρου γιατί έπρεπε να υπάρχει εύλογο χρονικό διάστημα έτσι ώστε μέχρι 31 Δεκεμβρίου του 2006 να ολοκληρωθούν οι διαδικασίες αξιολόγησης των αιτήσεων που θα υποβάλλονταν έως τις 16 Νοεμβρίου του 2006. Όπως όμως συνήθως γίνεται, το ελληνικό δαιμόνιο έδρασε για μία ακόμη φορά. Στο διάστημα του ενάμιση μήνα, από τότε δηλαδή που ανακοινώθηκε η καταληκτική ημερομηνία για την υποβολή αιτήσεων μέχρι την ημερομηνία αυτή, περισσότερες από 2000 νέες αιτήσεις υποβλήθηκαν για εξέταση, με αποτέλεσμα να μπλοκάρουν οι αρμόδιες υπηρεσίες και να μην μπορέσουν έως τις 31 Δεκεμβρίου του 2006 να ολοκληρώσουν την αξιολόγηση των αιτήσεων. Με βάση όμως τις οδηγίες της Ευρωπαϊκής Ένωσης, δίνεται η δυνατότητα έως τις 30 Ιουνίου του 2007, εφόσον οι αιτήσεις κατατέθηκαν έως 31 Δεκεμβρίου του 2006, να εξεταστούν οι αιτήσεις αυτές και σε περίπτωση έγκρισής τους να ισχύουν τα ποσοστά επιδότησης που προβλέπονται από το νέο χάρτη περιφερειακών ενισχύσεων 2007-2013.
      Η ίδια διαδικασία έγινε και στο παρελθόν με την αλλαγή του 2000 και την εφαρμογή του νέου τότε χάρτη περιφερειακών ενισχύσεων 2000-2006.
      Άρθρο 6. Ρυθμίζονται θέματα που αφορούν τη χρήση νομίσματος από ναυτιλιακές εταιρείες. Σταματά επιτέλους η χωρίς λόγο μετατροπή του ευρώ σε δολάρια, που εκ νέου εισαγόμενο στη χώρα ξαναγίνεται ευρώ, και δίνεται η δυνατότητα στις ναυτιλιακές εταιρείες για κάθε είδους ενδοκοινοτικές συναλλαγές να χρησιμοποιούν το ευρώ ως νόμισμα συναλλαγών στις υποχρεώσεις και δοσοληψίες τους. 
      Κλείνοντας, κυρίες και κύριοι συνάδελφοι, η νέα διακυβέρνηση της χώρας από την πρώτη μέρα που ανέλαβε τις τύχες της απέδειξε το ιδιαίτερο ενδιαφέρον της για την αναπτυξιακή της πορεία. Με μια σειρά νομοθετημάτων –φορολογικό, αναπτυξιακό, αντιγραφειοκρατικό- δημιούργησε το κατάλληλο κλίμα, που είναι απαραίτητο για την προσέλκυση ιδιωτικών επενδύσεων από τη χώρα ή το εξωτερικό. Παράλληλα, με μια σειρά μεγάλων έργων ανάπτυξης στην ελληνική περιφέρεια, με την κατανομή του 80% του Δ΄ Κοινοτικού Πλαισίου Στήριξης στην περιφέρεια υλοποιεί τους στόχους της, που είναι περισσότερη ανάπτυξη στην περιφέρεια, ισόρροπη ανάπτυξη σε όλη τη χώρα. Αν προχωρήσουν το συντομότερο δυνατό οι διαδικασίες για το εθνικό χωροταξικό σχεδιασμό, για την ολοκλήρωση του Εθνικού Κτηματολογίου, για την πάταξη της γραφειοκρατίας και την απλοποίηση των διοικητικών διαδικασιών, τότε θεωρείται σίγουρο ότι, όπως για το Νομό Μεσσηνίας εξαιτίας της συγκεκριμένης επένδυσης, έτσι και στην υπόλοιπη Ελλάδα, που επίσης το χρειάζεται, θα ξημερώσει μια καλύτερη ημέρα για όλους τους Έλληνες πολίτες. 
      Το συζητούμενο νομοσχέδιο υπηρετεί τις παραπάνω λογικές, εντάσσεται στα πλαίσια της φιλελεύθερης ιδεολογίας, εξυπηρετεί την αναπτυξιακή τροχιά της χώρας. Γι' αυτόν το λόγο το στηρίζουμε και καλούμε όλες τις πτέρυγες της Βουλής ξεπερνώντας μίζερες αντιλήψεις ή ιδεολογικούς δογματισμούς να συνταχθούν μαζί μας στο δρόμο για πρόοδο, για ανάπτυξη του τόπου, για ανάπτυξη και προκοπή της ελληνικής κοινωνίας. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Θα ήθελα να σας ανακοινώσω ότι από το Γενικό Γραμματέα της Κοινοβουλευτικής Ομάδας της Νέας Δημοκρατίας, πήραμε επιστολή με την οποία ορίζεται ως Κοινοβουλευτικός Εκπρόσωπος στο παρόν νομοσχέδιο ο συνάδελφος, κ. Τασούλας. Επίσης, από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα πήραμε επιστολή με την οποία ορίζεται ως Κοινοβουλευτικός Εκπρόσωπος ο Βουλευτής κ. Κωνσταντίνος Σπηλιόπουλος. Επίσης, από τον Κοινοβουλευτικό Εκπρόσωπο του Κ.Κ.Ε. κ. Ορέστη Κολοζώφ ορίζεται ως Κοινοβουλευτικός Εκπρόσωπος η συνάδελφος κ. Ελπίδα Παντελάκη.
      Προτού δώσω το λόγο στον ειδικό εισηγητή του ΠΑ.ΣΟ.Κ., θα ήθελα να σας υπενθυμίσω ότι η κύρωση συζητείται μαζί με τα άρθρα και τις εμπρόθεσμες τροπολογίες που έχουν υποβληθεί. 
      Το λόγο έχει ο εισηγητής του ΠΑ.ΣΟ.Κ., κ. Κατσιλιέρης.
      ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, κυρίες και κύριοι συνάδελφοι, είναι μεγάλη η τιμή που ο πολιτικός μου φορέας, το ΠΑ.ΣΟ.Κ., με όρισε εισηγητή στο νομοσχέδιο που συζητούμε σήμερα στην Εθνική Αντιπροσωπεία και αναφέρεται στην Περιοχή Ολοκληρωμένης Τουριστικής Ανάπτυξης Μεσσηνίας, τη μεγαλύτερη τουριστική επένδυση που είχε ποτέ σχεδιαστεί στην Ελλάδα και κατά ευτυχή συγκυρία πραγματοποιείται στο νομό καταγωγής μου, στο νομό εκλογής μου. 
      Καλείται σήμερα η Ολομέλεια της Βουλής να κυρώσει με νόμο τέσσερις κοινές αποφάσεις των Υπουργών Οικονομίας και Οικονομικών, Ανάπτυξης και Τουριστικής Ανάπτυξης, που αφορούν σε αντίστοιχα επενδυτικά σχέδια τα οποία θα υλοποιηθούν στην Π.Ο.Τ.Α. Μεσσηνίας από την ανώνυμη εταιρεία Τουριστικών Επιχειρήσεων Μεσσηνίας ΤΕ.ΜΕΣ. του εφοπλιστή κ. Βασίλη Κωνσταντακόπουλου. Η κάθε μία από αυτές τις επενδύσεις των τεσσάρων ολοκληρωμένων τουριστικών επενδυτικών σχεδίων υπάγεται στις διατάξεις του αναπτυξιακού νόμου 3299/2004 με δεδομένο ότι πληροί, η καθεμιά, τις απαιτούμενες προϋποθέσεις: Πρώτον, υπερβαίνει το ύψος των πενήντα εκατομμυρίων ευρώ. Δεύτερον, έχει σημαντική επίπτωση στη διεθνή ανταγωνιστικότητα της χώρας και τρίτον δημιουργεί τουλάχιστον εκατόν είκοσι πέντε θέσεις εργασίας στον τομέα της απασχόλησης. 
      Το συνολικό ύψος των επενδύσεων που θα γίνουν στις περιοχές Ρωμανού και Πύλου της επαρχίας Πυλίας του Νομού Μεσσηνίας είναι της τάξεως των 324,5 εκατομμυρίων ευρώ. Στην περιοχή του Ρωμανού προβλέπεται να λειτουργήσουν δύο ξενοδοχειακές μονάδες πέντε αστέρων, ένα κέντρο θαλασσοθεραπείας με διακόσιες θέσεις θεραπείας την ημέρα, ένα συνεδριακό κέντρο χιλίων εκατόν εβδομήντα πέντε θέσεων και ένα γήπεδο γκολφ με προβλεπόμενες νέες θέσεις εργασίας πάνω από πεντακόσιες σαράντα δύο. 
      Στην περιοχή της Πύλου προβλέπεται να λειτουργήσουν δύο ξενοδοχειακές μονάδες πέντε αστέρων, δυναμικότητας τριακοσίων είκοσι πέντε δωματίων καθώς και ένα γήπεδο γκολφ με προβλεπόμενες νέες μόνιμες θέσεις εργασίας πάνω από τετρακόσιες πενήντα δύο. Ήδη οι εργασίες έχουν ξεκινήσει από την εταιρεία «ΑΚΤΩΡ» και έχουν εκτελεστεί έργα αξίας πάνω από σαράντα εκατομμύρια ευρώ, πέραν της επιλέξιμης δαπάνης για μελέτες, για δρόμο δυόμισι χιλιομέτρων, ο οποίος θα παραδοθεί σε χρήση στο δημόσιο και η γη βέβαια, δύο λιμνοδεξαμενές, έργα ύδρευσης και αποχέτευσης των όμορων δήμων και άλλα αρκετά. 
      Αγαπητοί συνάδελφοι, οι επίσημες διαδικασίες για τη δημιουργία Περιοχών Ολοκληρωμένης Τουριστικής Ανάπτυξης στην Ελλάδα ξεκίνησαν το 1997 με προκήρυξη του Ε.Ο.Τ. που καλούσε τους επενδυτές να καταθέσουν τις προτάσεις τους μέχρι τις 2 Μαΐου του 1997. Στις 30 Ιουλίου του 1997 η Επιτροπή Παρακολούθησης του Επιχειρησιακού Προγράμματος «Τουρισμός – Πολιτισμός» υπό την προεδρία του κ. Νίκου Σκουλά ενέκρινε την κατ’ αρχήν ένταξη της Π.Ο.Τ.Α. Μεσσηνίας στις χρηματοδοτήσεις του Β΄ Κοινοτικού Πλαισίου Στήριξης. Η επιτροπή ταυτόχρονα απέρριψε τη δεύτερη πρόταση για τη δημιουργία Π.Ο.Τ.Α. Αστακού, στην Αιτωλοακαρνανία, λόγω χαμηλής ίδιας συμμετοχής των επενδυτών.
      Ακολούθησε γενικευμένη επίθεση κατά της δημιουργίας Π.Ο.Τ.Α. στη Μεσσηνία από τον Πρόεδρο του Ξενοδοχειακού Επιμελητηρίου Ελλάδας κ. Διβάνη, από την Πρόεδρο του Συνδέσμου Ξενοδόχων Κρήτης κ. Δασκαλαντωνάκη, από μερίδα του Τύπου, αλλά και από τον κ. Κασσίμη, υπεύθυνο Τουρισμού της Νέας Δημοκρατίας: «Να μην εγκριθούν οι πιστώσεις για την Π.Ο.Τ.Α. Μεσσηνίας αλλά να διοχετευθούν σε ελαφρά έργα υποδομής ή σε υπερτοπικού χαρακτήρα τουριστικές επενδύσεις, όπως τα συνεδριακά κέντρα», διαβάζω από τις δηλώσεις του κ. Διβάνη.  «Διαστάσεις σκανδάλου κινδυνεύει να λάβει η προώθηση από την Επιτροπή Παρακολούθησης του Επιχειρησιακού Προγράμματος «Τουρισμός – Πολιτισμός» της δημιουργίας Π.Ο.Τ.Α. στη Μεσσηνία», διαβάζω από τις στήλες του «ΕΠΕΝΔΥΤΗ» στις 3 Αυγούστου 1997. «Ζητώ από τον Πρωθυπουργό και τον Υπουργό Οικονομίας και Οικονομικών να επανεξετάσουν το θέμα άμεσα και να σκύψουν πάνω από τα πραγματικά προβλήματα του τουρισμού πριν είναι αργά. Η καθολική αντίδραση των εκπροσώπων των ξενοδοχειακών επιχειρήσεων για τις μεθοδεύσεις που ακολουθούνται στην ανάπτυξη της Π.Ο.Τ.Α. Μεσσηνίας πρέπει να προβληματίσει την Κυβέρνηση και να αναστείλει τις όποιες διαδικασίες και να συνεργαστεί με τους τουριστικούς φορείς για την καλύτερη δυνατή αξιοποίηση των κονδυλίων του Β΄ Κοινοτικού Πλαισίου Στήριξης»,  διαβάζω από τις δηλώσεις του κ. Κασσίμη.
      Παρακαλώ, θα ήθελα να καταθέσω στα Πρακτικά τα σχετικά δημοσιεύματα. 
      (Στο σημείο αυτό ο Βουλευτής κ. Πέτρος Κατσιλιέρη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Όπως αντιλαμβάνεστε, κύριοι συνάδελφοι, οι αντιδράσεις των συμφερόντων και όσων τα συντηρούσαν πολιτικά, μιλώντας για μεθοδεύσεις και σκάνδαλα, είχαν διπλό στόχο, αφ’ ενός μεν να πλήξουν ηθικά το ΠΑ.ΣΟ.Κ. -τακτική που υιοθέτησε η Νέα Δημοκρατία με ολοένα αυξανόμενη ένταση μέχρι τις εκλογές του 2004- αφ’ ετέρου δε να πιέσουν την τότε Κυβέρνηση να πάρει την Π.Ο.Τ.Α. Μεσσηνίας πίσω.
      Η κυβέρνηση όμως  του ΠΑ.ΣΟ.Κ. όχι μόνο δεν έκανε πίσω, αλλά με την τότε Υπουργό κ. Παπανδρέου προώθησε αποφασιστικά και το 1997 και το 1998 το νομοθετικό πλαίσιο για τη δημιουργία περιοχών ολοκληρωμένης τουριστικής ανάπτυξης που δίνει τη δυνατότητα να εφαρμοστεί από ιδιώτες, αλλά και από σύμπραξη ιδιωτών με δημόσιους φορείς, σε όλες τις μη αναπτυγμένες περιφέρειες της Ελλάδας. Και μια τέτοια μη αναπτυγμένη περιφέρεια ασφαλώς ήταν η Πελοπόννησος. 
      Η νομοθεσία συμπληρώθηκε σταδιακά μέχρι τις αρχές του 2004 με την συμβολή των Υπουργών κ.κ. Βενιζέλου, Τσοχατζόπουλου, Λαλιώτη, Παπαντωνίου και Χριστοδουλάκη. Έτσι η Κυβέρνηση της Νέας Δημοκρατίας μπόρεσε να πατήσει σταθερά, να πάρει τη σκυτάλη και να προχωρήσει στα επόμενα στάδια υλοποίησης φέρνοντας σήμερα προς κύρωση τα τέσσερα επενδυτικά σχέδια της ανώνυμης εταιρείας «ΤΕΜΕΣ», του φορέα δηλαδή εκτέλεσης των έργων της Π.Ο.Τ.Α. Μεσσηνίας. 
      Η Π.Ο.Τ.Α. Μεσσηνίας έρχεται να ικανοποιήσει την αναγκαιότητα δημιουργίας νέων τουριστικών προορισμών σε μια περιοχή, στην Πελοπόννησο και ειδικότερα στη νοτιοδυτική Πελοπόννησο, που ενώ διαθέτει όλους τους αναγκαίους τουριστικούς και πολιτιστικούς πόρους δεν έχει αναπτυχθεί τουριστικά και δεν  έχει υποστεί τις συνέπειες του κορεσμού. Η Πελοπόννησος και ιδιαίτερα η νοτιοδυτική παρουσιάζει σειρά συγκριτικών πλεονεκτημάτων για τουριστική ανάπτυξη. Έρχεται πρώτη πανελληνίως  σε μήκος αξιόλογων ακτών, τρίτη σε μήκος αμμωδών ακτών. Αρκετοί από τους πολυάριθμους πολιτιστικούς της πόρους είναι παγκοσμίως γνωστοί. Είναι η αρχαία Ολυμπία, η αρχαία Ιθώμη, τα ανάκτορα του Νέστορα, η Βοϊδοκοιλιά, ο ναός του Επικούριου Απόλλωνα, η περιοχή της Νέδας, η ορεινή Αρκαδία, η Μάνη, ο Μυστράς, οι Μυκήνες, η Επίδαυρος. Επιπλέον ο Νομός Μεσσηνίας έχει το μεγαλύτερο πλεονέκτημα, την ύπαρξη δηλαδή διεθνούς αεροδρομίου με μεγάλες δυνατότητες, οι οποίες σήμερα παραμένουν αναξιοποίητες. Το αεροδρόμιο της Καλαμάτας αναμένεται να αποτελέσει ισχυρότατο παράγοντα για την τουριστική ανάπτυξη της περιοχής. 
      Οι νέοι προορισμοί στη νοτιοδυτική Πελοπόννησο αναπτυσσόμενοι με σύγχρονα τουριστικά πρότυπα, όπως βιώσιμη ανάπτυξη και ειδικές μορφές τουρισμού, αναμένεται σε συνδυασμό και με τη δημιουργία των απαιτούμενων κρατικών υποδομών να δώσουν στη χώρα την ευκαιρία να αυξήσει το μερίδιό της στη διεθνή τουριστική αγορά για τον επισκέπτη υψηλού εισοδήματος. 
      Μίλησα για τις απαιτούμενες κρατικές υποδομές και θα ήθελα να τονίσω σ' αυτό το σημείο, ότι κατά την επίσκεψη του Υπουργού ΠΕ.ΧΩ.Δ.Ε. κ. Σουφλιά στη Μεσσηνία πριν από δύο χρόνια, στις 12 Απριλίου 2005, ο κ. Σουφλιάς αναφερόμενος στο δρόμο Ριζόμυλος-Πύλος, έργο πρώτης προτεραιότητας για την υποβοήθηση της Π.Ο.Τ.Α., ανέφερε επί λέξει: «Εκείνο για το οποίο δεσμεύομαι είναι ότι θα αναλάβουμε εμείς αυτό το έργο, παρά το γεγονός ότι αφορά την περιφέρεια. Επειδή έχουμε προβλέψει με την αναθεώρηση του Γ΄ Κοινοτικού Πλαισίου Στήριξης αρκετά χρήματα για μελέτες, θα έχω τη δυνατότητα να το συμπεριλάβω σε αυτές τις χρηματοδοτήσεις και δεσμεύομαι γι’ αυτό».
      Σχεδόν μετά από δύο χρόνια βρισκόμαστε στο σημείο μηδέν. Ορατότης μηδέν. Με δεδομένο ότι η Π.Ο.Τ.Α. θα λειτουργήσει το 2009 οφείλω να επισημάνω ότι η κυβέρνηση έχει καθυστερήσει αδικαιολόγητα να προωθήσει τα αναγκαία έργα υποδομής που θα δώσουν ώθηση στην Π.Ο.Τ.Α. Μεσσηνίας για να «απογειωθεί» αναπτυξιακά η Μεσσηνία. Αναφέρομαι κυρίως στον περιφερειακό δακτύλιο του νομού, τον εκσυγχρονισμό του αεροδρομίου και τη σύνδεση με τους αρχαιολογικούς χώρους και τα πολιτιστικά μνημεία του νομού. Ο Νομός Μεσσηνίας, αλλά και συνολικά η περιφέρεια Πελοποννήσου είναι από τους λιγότερους ωφελημένους νομούς, όσον αφορά στις επιχορηγήσεις που δόθηκαν από τα Κοινοτικά Πλαίσια Στήριξης. 
      Η σημαντική αυτή επένδυση που γίνεται από ιδιωτικά κεφάλαια, αλλά και με επιχορήγηση από εθνικά και κυρίως ευρωπαϊκά κονδύλια, είναι μια πράξη δικαιοσύνης προς τον απομονωμένο επί σειρά δεκαετιών Νομό Μεσσηνίας, που ενώ διαθέτει εξαιρετικούς πολιτιστικούς και τουριστικούς πόρους έχει παραμείνει στο περιθώριο της τουριστικής ανάπτυξης. 
      Η Π.Ο.Τ.Α. Μεσσηνίας έχει την καθολική αποδοχή της κοινωνίας, των τοπικών αρχών και φορέων και τα οφέλη αναμένονται να είναι πολλαπλασιαστικά για την ευρύτερη περιοχή. Έτσι, η Π.Ο.Τ.Α. αναμένεται να συμβάλει στην αύξηση της παραγωγής και της απασχόλησης του πρωτογενή τομέα, να στηρίξει τις μικρομεσαίες επιχειρήσεις, να βοηθήσει στην ανάπτυξη της τοπικής επιχειρηματικότητας και τέλος να συμβάλει στην ενίσχυση του τριτογενή τομέα. 
      Θα ήταν παράλειψη από τη μεριά μου να μην κάνω έστω και μια μικρή αναφορά στον επενδυτή. Ο οραματιστής επιχειρηματίας, ο καπετάν Βασίλης Κωνσταντακόπουλος, Μεσσήνιος στην καταγωγή, αποφάσισε να πραγματοποιήσει μια επένδυση που βάσιμα υποσχόταν να αλλάξει συθέμελα το αναπτυξιακό τοπίο της περιοχής και να δώσει νέα ώθηση στην οικονομία της. 
      Αποφάσισε να προχωρήσει στη δημιουργία της Π.Ο.Τ.Α., συγκεντρώνοντας εδώ και είκοσι πέντε χρόνια, στρέμμα-στρέμμα, δέκα χιλιάδες στρέμματα από χίλιους διακόσιους Μεσσήνιους. Οραματιστής, αλλά και πεισματάρης, ο καπετάν Βασίλης Κωνσταντακόπουλος όχι μόνο πάλεψε με τα χίλια μύρια εμπόδια και τους αναρίθμητους σκοπέλους που συνάντησε στην προσπάθειά του, αλλά κατόρθωσε με επιμονή και σοβαρότητα να υπερβεί όλες τις ενστάσεις που προβάλλονταν από σοβαρούς, ευαισθητοποιημένους και ενεργούς πολίτες ως προς τις ενδεχόμενες περιβαλλοντολογικές επιπτώσεις της επένδυσης αυτής. 
      Με την πειστική γλώσσα του Προέδρου της Ελληνικής Ένωσης για την Προστασία του Θαλάσσιου Περιβάλλοντος, (HELMEPA), κυρίως όμως με την έμπρακτη και καθημερινή απόδειξη στο σεβασμό του περιβάλλοντος της περιοχής, κέρδισε όχι μόνο τη συναίνεση, αλλά και την ολόθερμη και καθολική υποστήριξη της τοπικής κοινωνίας και των φορέων που την εκφράζουν. Όλοι οι Μεσσήνιοι πλέον προσβλέπουν σε ένα  καλύτερο αύριο του Νομού. 
      Μετά από δέκα χρόνια αξίζει τον κόπο, επιτρέψτε μου να σας διαβάσω πέντε αράδες από επιστολή του καπετάν Βασίλη του 1997. «Φίλοι συμπατριώτες, να έχετε εμπιστοσύνη στην επένδυσή μας που είναι και δική σας. Εντός των προσεχών ημερών θα υπάρξει πλήρης και αναλυτική ανακοίνωση, όπως και κάθε φορά που θα χτυπάει η συκοφαντία και η λάσπη. Κανείς δεν μπορεί να σταματήσει προσπάθειες που συνδέονται με το μέλλον της Μεσσηνίας μας». 
      Αγαπητοί συνάδελφοι, απ’ όλα τα παραπάνω που σας εξέθεσα, πιστεύω πως δικαιούμαι να ισχυριστώ ότι το ΠΑ.ΣΟ.Κ. όχι μόνο υιοθέτησε την Π.Ο.Τ.Α., αλλά ταυτίστηκε με την προώθηση της υλοποίησής της.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λίγη ανοχή, κύριε Πρόεδρε, θα ήθελα. Για τη Μεσσηνία μιλάμε, για την Π.Ο.Τ.Α.. 
      Με σοβαρότητα, υπευθυνότητα και απόλυτη διαφάνεια νομοθέτησε όλες εκείνες τις αναγκαίες διαδικασίες, προκειμένου με τρόπο ασφαλή, νόμιμο και στέρεο να λάβει σάρκα και οστά η μεγαλύτερη τουριστική επένδυση στην πατρίδα μας. 
      Κύριε Υπουργέ, επειδή η Νέα Δημοκρατία ασκεί την κυβερνητική εξουσία και από το Σύνταγμα απορρέει η ευθύνη των πράξεών της, αλλά και των παραλείψεών της, επειδή η εμπειρία από την περιπέτεια του «Βασικού Μετόχου» ανέδειξε τον ερασιτεχνισμό, την ανευθυνότητα, αλλά και τα χαμηλά αντανακλαστικά της Κυβέρνησης απέναντι στις κοινοτικές υποχρεώσεις, απαιτήσεις, επιταγές, οδηγίες, επειδή μια πιθανή περιπέτεια της Π.Ο.Τ.Α., εξαιτίας της μη επίτευξης του κοινού τόπου, που είναι αναγκαίος ανάμεσα στην Κυβέρνηση και την Ευρωπαϊκή Ένωση, θα ήταν καταστροφική και για τον επενδυτή και για τη Μεσσηνία και για τις δημόσιες δαπάνες, με αίσθημα ευθύνης σας λέμε ένα και μόνο πράγμα: Ενισχύστε και θωρακίστε από τις κακοτοπιές την επένδυση της Π.Ο.Τ.Α. Μεσσηνίας. Η επένδυση θέλουμε εξίσου με εσάς να πραγματοποιηθεί. 
Και για να είμαι πιο ακριβής, το θέλουμε παραπάνω από σας. Γιατί ΠΑ.ΣΟ.Κ και Π.Ο.Τ.Α. βρέθηκαν «συνταξιδιώτες» από το 1977 μέχρι το 2004 μέσα από «συμπληγάδες» συμφερόντων, μέσα από καταγγελίες για σκάνδαλα και μεθοδεύσεις, μέσα από ανύπαρκτη τεχνογνωσία για τέτοιου είδους και μεγέθους τουριστικό έργο, μέσα από νομικά κενά, μέσα από αγκυλώσεις της πολυκέφαλης γραφειοκρατίας. 
      Ψηφίζοντας το παρόν νομοσχέδιο λέμε «ναι» στην στρατηγική επιλογή της χώρας για την ανάπτυξη του τουρισμού. Λέμε «ναι» στην αποκέντρωση. Λέμε «ναι» στην τόνωση των φθινουσών περιοχών, όπως είναι ο Νομός Μεσσηνίας. Λέμε «ναι» στην άρση των περιφερειακών ανισοτήτων. Ψηφίζοντας το παρόν νομοσχέδιο λέμε «ναι» στις διαχρονικές πολιτικές επιλογές του ΠΑ.ΣΟ.Κ..
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Η Κυβέρνηση και μέσω του Υπουργού της πιστεύω να είναι εξαιρετικά ικανοποιημένη από το κλείσιμο που έκανε ο εισηγητής από τη μεριά του ΠΑ.ΣΟ.Κ., ότι όχι μόνο ψηφίζει αυτό το νομοσχέδιο, αλλά και συγχαίρει τη δική του παράταξη για τις διαχρονικές επιλογές του ΠΑ.ΣΟ.Κ.. Επομένως δεν νομίζω ότι χρειάζονται και πολλά επιχειρήματα. Ήταν πολύ αναλυτικοί και ο εισηγητής από τη Νέα Δημοκρατία και ο εισηγητής από την Αντιπολίτευση, στο πώς είχε χαράξει αυτό το δρόμο το 1997 η Αντιπολίτευση. Μάλιστα αυτό που καταγγέλλει η Αντιπολίτευση είναι γιατί η Νέα Δημοκρατία τότε έκανε κριτική σ’ αυτό το έργο και γιατί έχει καθυστερήσει. Επομένως, έχουμε ένα έργο μπροστά μας ολοκληρωμένης τουριστικής ανάπτυξης που μπαίνει σ’ αυτό το λεγόμενο πρόγραμμα Π.Ο.Τ.Α., το οποίο έχει την υπογραφή και της Νέας Δημοκρατίας και του ΠΑ.ΣΟ.Κ. και είναι περήφανα και τα δύο κόμματα γι’ αυτό. 
      Εμείς, κυρίες και κύριοι Βουλευτές, όχι μόνο δεν το ψηφίζουμε αυτό, αλλά καταγγέλλουμε μπροστά στον ελληνικό λαό ότι την ίδια στιγμή που δεν αντέχει ο κρατικός προϋπολογισμός να ικανοποιήσει τα πιο απαραίτητα, τα πιο αυτονόητα, που έχει ανάγκη για να τα βγάλει πέρα σήμερα η λαϊκή οικογένεια, την ίδια στιγμή αντέχει ο κρατικός προϋπολογισμός, με βάση και την ειδική έκθεση που έχω μπροστά μου, του Γενικού Λογιστηρίου του Κράτους, και λέει τα παρακάτω, για το ψητό δηλαδή και για την επιχορήγηση: «Από τις διατάξεις του προτεινόμενου σχεδίου νόμου προκαλείται επί του κρατικού προϋπολογισμού (Πρόγραμμα Δημοσίων Επενδύσεων) δαπάνη ύψους 146.045.596 ευρώ, που αντιστοιχεί στο συνολικό ποσό επιχορήγησης για τις προτεινόμενες επενδύσεις». Αυτή είναι η περίπτωση. Είναι ταξικές οι αντοχές του Προϋπολογισμού. Και είναι καλό να βγουν και συμπεράσματα για το πώς λειτούργησε, αν θέλετε, ο αναπτυξιακός νόμος -όχι μόνο οι προηγούμενοι αναπτυξιακοί νόμοι, αλλά και στο διάστημα που είστε εσείς Κυβέρνηση- τότε που είχατε δημιουργήσει προσδοκίες στις μικρομεσαίες επιχειρήσεις –μικρομεσαίες μέχρι διακόσιους πενήντα εργαζόμενους, το τονίζουμε αυτό- και που διαφημίστηκε ότι το 70% των επιχειρήσεων θα έχουν πρόσβαση στο νόμο. Δημιουργήσατε προσδοκίες. Για όλες αυτές τις προσδοκίες νομίζω ότι μπορεί να βγάλει συμπεράσματα ο κόσμος αυτός -ιδιαίτερα οι μικροεπαγγελματίες, οι αυτοαπασχολούμενοι, οι οικογενειακές επιχειρήσεις, τα ενοικιαζόμενα δωμάτια στον τουρισμό κι οι φτωχομεσαίοι αγρότες, που ήταν εκτός όλων- ότι είναι εκτός ενδιαφέροντος από τον αναπτυξιακό νόμο. 
      Μάλιστα ορισμένα ζητήματα και ορισμένες προτάσεις που είχαμε κάνει και που αφορούσαν τους μικροεπαγγελματίες ή τους φτωχούς αγρότες, να μπορούν να μπουν στην επιλεξιμότητα, έστω στα πλαίσια της πολιτικής σας, στην ιεράρχηση να είναι πρώτοι από τους αγροτοβιομήχανους ή η ίδια συμμετοχή να είναι η γη τους, αυτό θεωρήθηκε ότι δεν μπορούσε να γίνει γιατί δεν ήταν επιλέξιμο. Μάλιστα μιλούσα με τον Υπουργό κ. Φώλια τότε, ο οποίος με ειλικρίνεια είπε ότι δεν είναι επιλέξιμη αυτή η δαπάνη. Όμως τώρα αυτή η δαπάνη γίνεται επιλέξιμη, η αξία της γης να είναι η ίδια συμμετοχή, γιατί πρόκειται για μεγάλα επενδυτικά σχέδια. 
      Να, λοιπόν, γιατί είναι ταξικές οι αντοχές και του κρατικού προϋπολογισμού και του αναπτυξιακού νόμου, αλλά και των συγχρηματοδοτήσεων που θα υπάρχουν σε σχέση και με το επόμενο Κοινοτικό Πλαίσιο Στήριξης, που λέτε ότι το 80% απ’ αυτά τα χρήματα θα πάνε στην περιφέρεια. Ναι, θα πάνε στην περιφέρεια. Δεν είναι η ένστασή μας εκεί. Ποιος θα τα πάρει όμως αυτά τα λεφτά και αυτή η ανάπτυξη ποιον θα ωφελήσει, αυτό είναι το μεγάλο ζήτημα, ότι δηλαδή το αντικείμενο αυτής της επένδυσης είναι μόνο το κέρδος, το οποίο επιστρέφει ακριβώς στην οικογένεια αυτή και στους συν αυτώ, που θα βρίσκονται μέσα. Εκεί επιστρέφει το κέρδος. 
      Δεν έχει καμία σχέση αυτή η ανάπτυξη και δεν θα ωφεληθεί σε τίποτα η περιοχή, όσον αφορά τα συμφέροντα των μικρομεσαίων και των εργαζομένων που ασχολούνται με τον επισιτισμό και τον τουρισμό, τη φτωχομεσαία αγροτιά, τους ανέργους και τη νεολαία και γενικότερα της περιοχής. Σε τίποτα απολύτως!
      Για να θυμηθούμε και κάτι ακόμα και να θυμηθεί και ο κόσμος που μας ακούει αυτήν τη στιγμή, γιατί υπάρχει ενδιαφέρον. Να θυμηθούμε την εμπειρία με το μεγάλο ξενοδοχειακό συγκρότημα «SUNRISE», κυπριακών συμφερόντων, που είχε γίνει και τότε μεγάλο ζήτημα ότι θα σωθεί η περιοχή, ότι θα δώσει θέσεις εργασίας, ότι θα έχουν δουλειά οι μικροεπαγγελματίες. 
      Τι έχει γίνει είκοσι χρόνια μετά; Ας βγάλουν συμπεράσματα. Υπήρξαν πεντακόσιες θέσεις εργασίας. Και από τις μόνιμες που έχουν τα ξενοδοχεία ξέρουμε και τις συλλογικές συμβάσεις εργασίας. Σώθηκε η περιοχή; Μιλάμε για την περιοχή του Πεταλιδίου. Πώς γίνεται ακόμα ο εφοδιασμός του μεγάλου αυτού συγκροτήματος; Γίνεται με χονδρική. Στο διά ταύτα, αυτό που έχασαν απ’ αυτό το έργο είναι ότι δεν έχουν πρόσβαση στην παραθαλάσσια ζώνη. Αυτό είναι, έκλεισαν την παραθαλάσσια ζώνη. 
      Επανέρχομαι, λοιπόν, και σας λέω ότι με αυτήν την επένδυση γίνεται κατασπατάληση των φυσικών πόρων και καταστροφή του περιβάλλοντος και αποδεικνύεται γι’ άλλη μια φορά ότι αυτό το μοντέλο ανάπτυξης, που προωθείται από το γενικότερο σχεδιασμό περί προσέλκυσης υψηλού και ποιοτικού τουρισμού δεν έχει τίποτα να κάνει με τίποτα άλλο, παρά να συνδέει τον τουρισμό με την ανταγωνιστικότητα και τα χρήματα να πηγαίνουν πακέτο στο μεγάλο κεφάλαιο και στους μεγάλους ομίλους.
      Όμως εδώ οι κυβερνήσεις και του ΠΑ.ΣΟ.Κ. και της Νέας Δημοκρατίας είχατε μια μεγάλη διευκόλυνση. Δυστυχώς, είχατε συνοδοιπόρους –και ας βγάλει ο κόσμος συμπεράσματα από τους συσχετισμούς που έχουν βγει στις νομαρχίες και στους δήμους και πριν από τις εκλογές και μετά τις εκλογές- και συνυπεύθυνους για όλη αυτήν την εξέλιξη τη νομαρχία και η πλειοψηφία των γύρω δήμων που όχι μόνο δεν αντιστάθηκαν, αλλά υιοθετούν και σήμερα και συνδράμουν και καλλιεργούν αυταπάτες ότι με αυτό το έργο θα λύσετε τα προβλήματα για μια περιοχή που οι ίδιοι παραδέχονται ότι έχει τεράστιο ποσοστό ανεργίας. 
      Είναι οι ίδιοι, οι οποίοι δεν έκαναν τίποτα τα προηγούμενα χρόνια, αλλά και τώρα για την τιμή του λαδιού, της σταφίδας, του σύκου. Είναι αυτοί που λένε ότι στα πλαίσια της Κοινής Αγροτικής Πολιτικής θα μπορεί να επιζήσει ο αγρότης, όταν αυτήν τη στιγμή ξεκληρίζεται, πετάγεται από το χωράφι του. 
      Είναι οι ίδιοι, οι οποίοι δεν έκαναν τίποτα για το δικαίωμα που έχουν στην αναψυχή και τις διακοπές, γιατί αυτό είναι δικαίωμα των λαϊκών στρωμάτων και όχι εμπόρευμα. Είναι αυτοί που δεν έκαναν τίποτα και δεν διεκδίκησαν από το κράτος, έστω και για να κρατήσουν τα προσχήματα, ενισχύσεις για τις μικρές οικογενειακές ξενοδοχειακές επιχειρήσεις. Αντιθέτως, φλερτάρουν με ορισμένες απόψεις ότι πρέπει να επιδοτηθούν μερικές για να κλείσουν, γιατί χαλάνε τη μόστρα του τουρισμού στη χώρα μας. Είναι γνωστά αυτά τα πράγματα και έχουν ακουστεί και στη Βουλή. Αυτή είναι η κατάσταση.
      Επόμενο λοιπόν είναι να λέτε ότι, αφού με αυτούς τους συσχετισμούς υπάρχει μία ομοφωνία από την περιοχή, προχωράμε. Αυτή η ομοφωνία προκύπτει απ’ αυτόν ακριβώς το συσχετισμό που έχει δημιουργηθεί και βεβαίως τις αυταπάτες που δημιουργείτε σε έναν κόσμο που –δεν λέω- μπορεί μέρος του να επηρεάζεται, αλλά τα αποτελέσματα βοούν. 
      Ποια είναι η επιχειρηματολογία σας; Σε σχέση με τους μικρομεσαίους, λέγονται επιχειρήματα ότι θα αναπτυχθεί η αγροτική παραγωγή και θα πουλήσουν τα προϊόντα τους. Καλά, είναι σαφές σε σχέση με την αγροτική παραγωγή ότι η Κοινή Αγροτική Πολιτική βγάζει τον κόσμο από τα χωράφια του και συγκεντρώνει την παραγωγή σε λίγα χέρια. Δεν θα ανοίξω αυτό το ζήτημα τώρα.
      Εδώ όμως τι λένε; Σκεφθείτε τι επιχείρημα ακούστηκε και στην επιτροπή, γιατί δεν είχα την ευκαιρία να είμαι στην επιτροπή και διάβασα αναλυτικά τα Πρακτικά μετά στη συζήτηση. Λέτε να πουλήσουν τα προϊόντα τους; 
      Μα, πού να πουλήσουν τα προϊόντα τους, κυρίες και κύριοι Βουλευτές; Πού; Να πουλήσουν δηλαδή το λάδι, τη σταφίδα, τα οπωροκηπευτικά σε ποιους; Σε αυτούς τους τουρίστες, οι οποίοι θα έρχονται «πακεταρισμένοι» μέσω των γραφείων από τα tour operator και από το αεροδρόμιο θα τους πηγαίνουν κατευθείαν μέσα στο ξενοδοχείο; Αυτοί θα βγαίνουν να παίρνουν το λάδι, τα οπωροκηπευτικά κ.λπ.; 
      Δεν ξέρω, ας σκεφθούμε αυτά που λέμε και ο κόσμος ας καταλάβει τι του λένε. Ή δεν βγαίνουν καθόλου έξω και έχουν τα πάντα μέσα, όλα τα καλά τους; «Τα σέα τους, τα μέα τους» -που λέει και ο λαός μας- τα έχουν όλα μέσα. Δεν βγαίνουν έξω για ψώνια. Και η εμπειρία απ’ αυτό το μεγάλο ξενοδοχειακό συγκρότημα «SUNRISE» δείχνει ότι δεν έβγαιναν καθόλου έξω και όταν έβγαιναν, έβγαιναν για βόλτα, όχι για ψώνια. Και όπου έχει γίνει άλλη τέτοια μεγάλη, τεράστια υποδομή, όλα γίνονται μέσα στο χώρο που γίνεται η επένδυση.
      Υπάρχει και η άποψη να δούμε τους όρους και τις προϋποθέσεις, οι οποίες να είναι ασφυκτικές, ώστε να ωφελήσουν την τοπική κοινωνία. Είναι σαφέστατο ποιοι θα ωφεληθούν. Ωφελείται το μεγάλο κεφάλαιο, που κάνει αυτές τις επενδύσεις, ωφελούνται τα τουριστικά πρακτορεία και ό,τι συγκεντρώνεται απ’ αυτόν τον πλούτο που παράγεται δεν επιστρέφει στο πραγματικό πρόσωπο του τουρισμού, που είναι οι εργαζόμενοι.
      Για να δούμε ορισμένα συγκεκριμένα ζητήματα. Μπαίνει θέμα για την ανεργία και μπήκε και συγκεκριμένα από την Κυβέρνηση, από τον εισηγητή. Όντως τα στοιχεία δείχνουν ότι είναι πεντέμισι χιλιάδες στο ταμείο ανεργίας. Δεν είναι, όμως, μόνο πεντέμισι χιλιάδες –γιατί βεβαίως βάζετε μόνο αυτούς- είναι και ο υπόλοιπος κόσμος και είναι ακόμα μεγαλύτερο το πρόβλημα της ανεργίας. 
      Είναι και οι μακροχρόνια άνεργοι και δεν είναι εγγεγραμμένοι, είναι αυτοί που αναζητούν για πρώτη φορά δουλειά, είναι αυτοί που θεωρούνται εργαζόμενοι και δουλεύουν με μερική απασχόληση, με συμβάσεις τρίμηνες, εξάμηνες, ιδιαίτερα στα περιφερειακά ξενοδοχεία. 
      Αυτή, λοιπόν, η κατάσταση δείχνει το εφιαλτικό τοπίο που υπάρχει. Και δημιουργείτε αυτήν την αυταπάτη στον κόσμο ότι με αυτή την επένδυση θα αντιμετωπιστεί το 30% της ανεργίας. Γι’ αυτό σας λέμε και εμείς τα εν λόγω στοιχεία, για να αποκαλύψουμε αυτή την υποκρισία που υπάρχει. Και δεν τα λέτε μόνο για  προεκλογικούς λόγους. Μπορεί να τα λέτε αυτά τα πράγματα και για προεκλογικούς λόγους, αλλά πάτε πολύ παραπέρα. Πάτε να πείσετε τον κόσμο να γίνουν εθελοντές σε όλη αυτή τη διαδικασία.
      Μιλάτε για δύο χιλιάδες θέσεις εργασίας. Χίλιες είναι οι άμεσες θέσεις εργασίας. Αυτή η μόδα για άμεσες και έμμεσες θέσεις εργασίας είναι από το τυποποιημένο πρόγραμμα που υπάρχει. Μια σταθερή θέση εργασίας είναι κατά 0,85 έμμεση. Υπάρχει έμμεση θέση εργασίας, μερική εργασία, εργασία χωρίς δικαιώματα κ.λπ..
      Αν θέλαμε πραγματικά να λύσουμε το πρόβλημα της ανεργίας με σταθερές θέσεις εργασίας, δεν έπρεπε να υπάρξουν παραγωγικές επενδύσεις για να ανασάνει η περιοχή; Και θα μπορούσαν, όχι μόνο να βρουν δουλειά αυτοί που είναι άνεργοι, αλλά αν υπήρχε πραγματικά ένα πρόγραμμα ανάπτυξης και υποδομών που να απευθυνόταν, όχι σε όλη τη χώρα ή σε όλη την Πελοπόννησο, αλλά ειδικά για τη Μεσσηνία, που συζητάμε, θα μας έλειπαν χέρια. 
      Για να δούμε, συνολικότερα, είναι πολιτικό ή είναι ταξικό το ζήτημα; Εδώ έχουν εγγραφεί από τον κρατικό προϋπολογισμό 10.000.000 ευρώ για τις προσλήψεις στα νοσοκομεία. Και το ξαναλέω ότι εδώ θα πάρει 146.000.000 ευρώ ο κ. Κωνσταντακόπουλος και η οικογένειά του μέχρι το τέλος του 2009. Σε λίγο θα δώσω και τα στοιχεία από το πρόγραμμα δημοσίων επενδύσεων γι’ αυτά τα χρήματα. 
      Πού είναι, λοιπόν, αυτές οι ανάγκες; Πού είναι η υγειονομική υποδομή που πρέπει να υπάρχει σε όλη την Πελοπόννησο και στη Μεσσηνία; Δεν μπορούσαν να βρεθούν θέσεις εργασίας, όταν στα πανεπιστήμια έχετε καθηγητές με πλήρη, αποκλειστική απασχόληση, βοηθητικό, διοικητικό προσωπικό; Δεν μπορεί να υπάρξει υποδομή για να βρεθούν θέσεις εργασίας και στις κατασκευές, να δημιουργήσετε φοιτητικές εστίες, ώστε τα παιδιά να έχουν δωρεάν φοίτηση και στέγαση εκεί; Απ’ αυτά δεν δημιουργούνται θέσεις εργασίας; Πού είναι οι υπηρεσίες κοινωνικής πρόνοιας; Αν υπήρχαν έργα αντιπλημμυρικής θωράκισης, αντισεισμικής προστασίας, δεν θα δούλευε και τεχνικό και επιστημονικό προσωπικό; Δεν θα μας έφθαναν οι επιστήμονες που βγάζουν σήμερα τα πανεπιστήμια. Θα θέλαμε χιλιάδες για να καλύψουν όλες αυτές τις ανάγκες της χώρας μας, που είναι μια κατ’ εξοχήν σεισμογενής περιοχή. 
      Αν προχωρούσατε σε προσλήψεις δασοπυροσβεστών για την προστασία των δασών, δεν θα δημιουργούνταν νέες θέσεις εργασίας; Αλλά εσείς δεν έχετε σκοπό να προστατέψετε τα δάση, γι’ αυτό και προχωρείτε σε αυτά τα μέτρα. Γιατί έτσι, όποιο δάσος καίγεται, δεν θα αναδασώνεται. Θα φθάσουμε στο σημείο, οι επιχειρηματίες να κάνουν μια βόλτα με ελικόπτερο, να βλέπουν ποια περιοχή τους αρέσει, να της βάζουν μπουρλότο και θα περιμένουν να περάσουν δέκα-δεκαπέντε χρόνια για να κάνουν τα επενδυτικά τους σχέδια.
      Αλλά θα πει τώρα κάποιος ότι αυτά που συζητάω αυτή τη στιγμή είναι όνειρα απατηλά. Πού θα βρεθούν τα λεφτά για να γίνουν; Από το 1995, όμως, μέχρι το 2007, το Α.Ε.Π. ήταν 80.000.000.000 ευρώ και έφθασε στα 208.000.000.000 ευρώ, αύξηση 180%. Να, πού πήγε ο πλούτος. Πήγε, βέβαια, και ένα μικρό κομμάτι στους εργαζόμενους. Η μερίδα, όμως, του λέοντος, ο πακτωλός κερδών, πού πήγε; Πήγε στους λίγους, που αυτοί γίνονται όλο και λιγότεροι.
      Για να δούμε, όμως και κάτι άλλο, επειδή λέτε για τους φτωχομεσαίους αγρότες ότι θα διευκολυνθούν. Αφού έχουν από το 2000 μέχρι το 2005 σταθερή πραγματική μείωση του εισοδήματος 18%, ας δούμε ένα παράδειγμα από το πρόγραμμα δημοσίων επενδύσεων, που γίνεται εδώ η σύγκριση. Για τον αγροτικό τομέα είναι 657.000.000 ευρώ για το χρόνο αυτό. Η επένδυση αυτή που γίνεται είναι 146.000.000 ευρώ και είναι ένα κομμάτι από το πρόγραμμα δημοσίων επενδύσεων που δίνεται σ’ έναν. Είναι τέσσερα επιχειρησιακά σχέδια σε μια οικογένεια. 
      Το συνολικό πρόγραμμα δημοσίων επενδύσεων αυτής της χρονιάς που έχει ψηφιστεί από τον κρατικό προϋπολογισμό είναι 463.000.000 ευρώ που θα πάνε σε τέτοιους ομίλους. Ήδη δύο-τρία τέτοια επιχειρησιακά σχέδια, με συνεντεύξεις Τύπου, ανακοινώνονται. Άρα, τα χρήματα υπάρχουν, είναι πολλά τα λεφτά, αλλά όλα τα λεφτά πάνε στο μεγάλο κεφάλαιο και στους επιχειρηματικούς ομίλους. Επομένως, τα κριτήρια με τα οποία χαράσσετε την τουριστική πολιτική συνδέονται ακριβώς και με τη βασική αποστολή που έχει το Υπουργείο Τουριστικής Ανάπτυξης να επικεντρώνεται και να υπηρετεί τα συμφέροντα των μεγαλοξενοδόχων. Έχει καταντήσει το Υπουργείο Τουριστικής Ανάπτυξης να έχει γίνει διαφημιστικό γραφείο των μεγαλοεπενδυτών ανά τον κόσμο. 
      Αυτό που συζητάμε τώρα δεν είναι άσχετο και με την ακόμα μεγαλύτερη επένδυση από αυτήν που συζητάμε, που θα γίνει στην Κρήτη. Μάλιστα, χθες έγραφαν οι εφημερίδες για τη μεγάλη τουριστική επένδυση στο βορειοανατολικό άκρο της Κρήτης, στο Λασίθι, που είναι πάνω από 1.000.000.000 ευρώ από τη Βρετανική «MINOAN GROUP» με 25.000 στρέμματα σε μονή. Βλέπετε ότι η ανταγωνιστικότητα έχει πάρει τώρα και τις μονές. Οι καλόγεροι διαπραγματεύονται σχέδια και δίνουν για ογδόντα χρόνια μία τεράστια έκταση και έρχεται ο ίδιος ο επικεφαλής του οίκου και λέει δημόσια μπροστά στην Υπουργό ότι «ελπίζουμε να έχουμε κι εμείς την ίδια αντιμετώπιση, όπως με αυτό το σχέδιο της Π.Ο.Τ.Α. στη Μεσσηνία». Και, βέβαια, περιμένουν την έγκριση των περιβαλλοντικών επιπτώσεων για την περιοχή, όπου βρίσκονται αρχαιολογικά μνημεία και το Φοινικόδασος του Βάι. Επομένως, είναι σαφέστατο πού πάνε και τα χρήματα από όλες αυτές τις επενδύσεις, πέρα από το έγκλημα διαρκείας σε βάρος του περιβάλλοντος. Και υποθηκεύονται οι επόμενες γενιές όσον αφορά στο πώς θα ζήσουν. 
      Ο τουρισμός συμμετέχει στο Α.Ε.Π. με ποσοστό πάνω από 18%. Εδώ υπάρχει μια στρατηγική και ένας σχεδιασμός της Κυβέρνησης. Δεν είναι αποσπασματικά αυτά τα μέτρα. Είναι δικές σας οι εκτιμήσεις: Λέτε ότι ως το 2015 η αύξηση στην τουριστική κίνηση θα είναι 35%. Και κατά συνέπεια, τα έσοδα από την τουριστική βιομηχανία θα αντιστοιχούν στο 25% του Α.Ε.Π..
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτή)
      Συντομεύω, κύριε Πρόεδρε. 
      Μιλάμε, λοιπόν, για πολλά λεφτά εδώ. Ποιος τα παίρνει αυτά τα χρήματα με αυτή τη στρατηγική και τους στόχους, στο 25% του Α.Ε.Π.; Αυτοί που τα παίρνουν και τώρα. Βεβαίως, οι τέσσερις παράγοντες είναι σαφέστατα καθοριστικοί για το πώς θα προχωρήσουν τα πράγματα: Πρώτον, οι επιδοτήσεις του τουριστικού κεφαλαίου. Δεύτερον, ο αφανισμός των μικρομεσαίων του τουρισμού και το δικαίωμα των εργαζομένων στην αναψυχή. Και τρίτον, ο χωροταξικός πολεοδομικός σχεδιασμός, δάση, ακτές, παραλίες, οι μελέτες περιβαλλοντικών επιπτώσεων. Γι’ αυτό και φτάσατε στο σημείο, στον αναπτυξιακό νόμο, να καταργήσετε νόμο του 1961 και να φέρετε διάταξη, ώστε να δίνετε την παραλία και τον αιγιαλό στους επιχειρηματίες. 
      Κλείνοντας, θέλω να πω ότι αυτοί που πραγματικά είναι ο καθρέφτης του τουρισμού, δηλαδή οι εργαζόμενοι στο χώρο –τουρισμός, επισιτισμός- ζούνε άθλιες εργασιακές σχέσεις. Αυτοί που παράγουν αυτό τον πλούτο, που καμαρώνετε γι’ αυτό που φέρνει στην εθνική οικονομία, που λέτε ότι είναι για το καλό του εθνικού συμφέροντος, αυτοί δουλεύουν κάτω από άθλιες συνθήκες, με τρομοκρατία, με απολύσεις. Και εδώ είναι συγκεκριμένα τα στοιχεία: μόνο το 30% από τους ξενοδοχειακούς υπαλλήλους είναι μόνιμο προσωπικό. Όλοι οι άλλοι δουλεύουν με συμβάσεις της μιας ημέρας. Και από τους μισθούς στην κατηγορία αυτών που κάνουν τις βοηθητικές εργασίες, ο υψηλότερος είναι 652 ευρώ καθαρά. Και αυτοί που είναι στη λάντζα ή στην καθαριότητα παίρνουν 597 ευρώ.
      Λάβετε, λοιπόν, υπόψη σας, κυρίες και κύριοι Βουλευτές, ότι αυτός ο κόσμος, από τον οποίον εξαρτάται η παραγωγή του τουριστικού προϊόντος, ο εποχικός, με εκατό ένσημα το χρόνο, χρειάζεται να δουλέψει σαράντα πέντε χρόνια για να φτάσει το όριο των τεσσάρων χιλιάδων πεντακοσίων ημερών εργασίας για να πάρει κατώτερη σύνταξη.
      Γι’ αυτό, λοιπόν, καταψηφίζουμε το νομοσχέδιο γιατί η αντίληψή μας για τον τουρισμό είναι ακριβώς να υπάρχει μία τουριστική ανάπτυξη, η οποία να απευθύνεται στις ανάγκες κατ’ αρχήν για τον εσωτερικό τουρισμό. Να μπορεί η λαϊκή οικογένεια να έχει δικαίωμα στην αναψυχή, αλλά και ο κόσμος που δουλεύει, πραγματικά να έχει δικαιώματα για να μπορεί να ζήσει όπως του αξίζει. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
Κυρίες και κύριοι συνάδελφοι, έχω την τιμή να σας ενημερώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα ένας σπουδαστές της Σχολής Εθνικής Ασφάλειας της Ελληνικής Αστυνομίας, συνοδευόμενοι από το Διοικητή της Σχολής. 
      Η Βουλή τους καλωσορίζει. 
      (Χειροκροτήματα από όλες τις πτέρυγες)
Επίσης, έχω την τιμή να σας ενημερώσω ότι από τα άνω δυτικά θεωρεία παρακολουθούν τη συνεδρίαση μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα εννιά μαθητές και μαθήτριες και τρεις συνοδοί καθηγητές από το Γυμνάσιο Αντιμάχειας της Κω.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες)
      Κυρίες και κύριοι συνάδελφοι, σας ενημερώνω ότι από τον Πρόεδρο του Συνασπισμού Ριζοσπαστικής Αριστεράς λάβαμε επιστολή, με την οποία ορίζεται ως ειδικός αγορητής για το παρόν νομοσχέδιο ο συνάδελφος κ. Δραγασάκης.
      Κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το νομοσχέδιο που συζητούμε σήμερα δεν καλούμαστε να αποφασίσουμε ουσιαστικά για μιαν επένδυση, αλλά για τους όρους της συγκεκριμένης επένδυσης. Δηλαδή, το θέμα δεν είναι αν πρέπει να αναπτυχθεί τουριστικά η περιοχή στη Μεσσηνία και αν στα πλαίσια αυτής της ανάπτυξης πρέπει να γίνει μία επένδυση, που προβλέπει διάφορες εγκαταστάσεις και άλλα συναφή θέματα. Ο λόγος που έρχεται στη Βουλή αυτή η σύμβαση είναι ότι έχει μεγάλο μέγεθος κι έχει και μεγάλη δημόσια επιχορήγηση. Διαφορετικά, δεν θα ερχόταν στη Βουλή για κύρωση η συγκεκριμένη σύμβαση, όπως δεν έρχονται και μια σειρά άλλες συμβάσεις ή επενδύσεις που γίνονται.
      Επομένως, η γνώμη μας ως Κοινοβούλιο έχει βαρύτητα ακριβώς στο θέμα των όρων. Αυτό το λέω διότι φυσικά και εμείς είμαστε υπέρ των επενδύσεων, ιδιαίτερα των επενδύσεων που συμβάλλουν στη δημιουργία νέων θέσεων πλήρους και σταθερής απασχόλησης. 
      Είμαστε υπέρ της ισόρροπης ανάπτυξης και ιδιαίτερα της ανάπτυξης περιοχών σαν τη Μεσσηνία, που αντιμετωπίζει σοβαρό πρόβλημα ανεργίας. Αντιμετωπίζει μάλιστα και πρόβλημα ανάπτυξης, γιατί είναι κάτω από το μέσο όρο του ρυθμού ανάπτυξης της χώρας. Μάλιστα, η Μεσσηνία αντιμετωπίζει και ένα πρόβλημα προσανατολισμού, αναζήτησης νέου προτύπου. 
      Επίσης, είμαστε αντίθετοι με επενδύσεις που καταστρέφουν το περιβάλλον ή που έχουν μια ληστρική επίπτωση σε ό,τι αφορά τους φυσικούς ή τους ανθρώπινους πόρους. Είμαστε αντίθετοι στη μονόπλευρη ανάπτυξη, στην οικονομική μονοκαλλιέργεια. Και οι περιοχές που εξαρτώνται αποκλειστικά από τον τουρισμό θα αντιμετωπίσουν προβλήματα.
      Όμως, αυτά είναι γενικά. Με βάση αυτά τα γενικά, καλούμαστε να δούμε τα ιδιαίτερα χαρακτηριστικά και τους ιδιαίτερους όρους που διέπουν αυτήν την επένδυση και να διασφαλίσουμε –στο μέτρο του δυνατού βεβαίως- εμείς ως Βουλή τα θετικά αποτελέσματα και τις θετικές προσδοκίες, τις οποίες επενδύει ο λαός της Μεσσηνίας. Το έχουμε υπ’ όψη μας αυτό και πρέπει να δούμε πώς θα μπορέσουν να διασφαλιστούν και να μη μείνουν ευχές ανεκπλήρωτες. 
      Ας μου επιτραπεί να πω ότι εμείς αντιμετωπίζουμε το θέμα από τη σκοπιά της πολιτικής και της κοινωνικής ευθύνης και απ’ αυτή τη σκοπιά θα ήθελα να διατυπώσω τις δικές μας ενστάσεις, παρατηρήσεις και προτάσεις. 
      Η πρώτη ένστασή μας είναι ότι συζητούμε εδώ –ως Βουλή εννοώ- ένα σπασμένο μωσαϊκό, δηλαδή έχουμε ελλιπή στοιχεία. Υπάρχει μία επένδυση, η οποία κατατεμαχίζεται σε τέσσερις αυτοτελείς επενδύσεις και τέσσερις ξεχωριστές αποφάσεις του Υπουργού Οικονομίας και Οικονομικών. Μας έρχονται αυτές οι τέσσερις ξεχωριστές επενδύσεις σ’ ένα νομοσχέδιο, σαν να είναι μία επένδυση, χωρίς να μας είναι και κατανοητό γιατί γίνεται όλο αυτό. 
      Γιατί έγινε η κατάτμηση της μιας επένδυσης σ’ αυτές τις επενδύσεις; Έγινε για να αποφευχθούν έλεγχοι και παρεμβάσεις της Ευρωπαϊκής Ένωσης; Έγινε για να αυξηθεί το ποσό της επιχορήγησης; Αυτό δεν το ξέρω ούτε πήραμε κάποια πειστική απάντηση στο θέμα αυτό.
      Δεύτερο και σημαντικότερο είναι ότι δεν γνωρίζουμε ως Βουλή τι άλλο θα γίνει στην περιοχή. Πληροφορούμαστε ότι θα γίνουν και δύο γήπεδα γκολφ, τα οποία δεν έρχονται προς επικύρωση, διότι δεν χρειάζεται να έλθουν για επικύρωση κατά το νόμο που ισχύει. Τι άλλο θα γίνει; Πώς θα διαμορφωθεί η τελική εικόνα και πώς θα δένει αυτό που θα γίνει εκεί με τη συνολική ανάπτυξη του νομού; Δεν πρέπει να το ξέρουμε αυτό;
      Πέραν αυτού, δεν έχουμε ως Κοινοβούλιο εικόνα ή γνώση σε ό,τι αφορά την αποδοτικότητα της επένδυσης. Θα είναι αποδοτική η επένδυση, εννοώντας βιώσιμη; Θα είναι κερδοφόρα; Σε ποιο βαθμό και πώς υπολογίζεται η απόδοση του προς επένδυση κεφαλαίου; 
      Διάβασα στον Τύπο σχόλια που έλεγαν ότι η επένδυση, όπως γίνεται, δεν είναι βιώσιμη. Θα καταστεί βιώσιμη, εφόσον κατασκευαστούν προς πώληση παραθεριστικές κατοικίες. Πόσες παραθεριστικές κατοικίες; 
      Ορισμένοι ενδεχομένως θα πουν ότι αυτά δεν είναι θέματα που αφορούν το Κοινοβούλιο, αυτά είναι θέματα που αφορούν τον επενδυτή. Αυτό είναι λάθος και το επισημαίνω, ιδιαίτερα στους Βουλευτές του ΠΑ.ΣΟ.Κ., που έδειξαν έναν ανταγωνισμό με τη Νέα Δημοκρατία σχετικά με το ποιος θέλει περισσότερο την επένδυση. Όλοι θέλουμε την επένδυση. Και εμείς τη θέλουμε την επένδυση, αλλά υπάρχουν «γκρίζες ζώνες» που πρέπει να διευκρινιστούν. Αν δεν διευκρινιστούν εδώ, πού θα διευκρινιστούν; 
      Αυτό το θέμα, λοιπόν, συνδέεται με το γενικότερο. Αν η επένδυση δηλαδή είναι κερδοφόρα, γιατί χρειάζεται το κράτος να την επιχορηγήσει με 45%; Διότι το σχήμα είναι να βάζει ο ιδιώτης στις επενδύσεις 25%, να βάζει το κράτος 45% και το υπόλοιπο 30% να είναι δάνειο. Αν είναι κερδοφόρα η επένδυση, γιατί χρειάζεται τόση δημόσια επιχορήγηση; Το κράτος θα μπορούσε να διαθέσει αυτά τα χρήματα για να φτιάξει τα έργα υποδομής περί την επένδυση. Και αυτή για μένα θα ήταν η μεγαλύτερη ενίσχυση. Εάν πάλι η επένδυση δεν είναι αποδοτική, εάν πάλι η επένδυση δεν είναι βιώσιμη και δίνεται η επιχορήγηση για να γίνει βιώσιμη, γίνεται όντως βιώσιμη; Ποια είναι η προοπτική; 
      Τα αναφέρω αυτά ως ερωτήματα και υπογραμμίζω –επιτρέψτε μου να πω τη γνώμη μου- ότι χωρίς απαντήσεις σε όλα αυτά τα ευρύτερα θέματα, δεν μπορούμε να πάρουμε σοβαρά απόφαση και με το χέρι στη καρδιά είτε υπέρ είτε κατά. Και μόνο γι’ αυτούς τους λόγους, εμείς δεν θα μπορούσαμε να ψηφίσουμε αυτό το νομοσχέδιο, σαν να ψηφίζουμε κάτι με κλειστά τα μάτια ή με μισόκλειστα. 
      Η δεύτερη παρατήρησή μας είναι η εξής. Όπως ήδη είπα, η επένδυση αυτή επιχορηγείται με 45% από το κράτος και δεν υπάρχει καμία διαφορά αν τα χρήματα είναι του Έλληνα φορολογούμενου ή είναι ευρωπαϊκά χρήματα. Το θέμα είναι ότι πρόκειται για δημόσιο χρήμα.
      Το πρόβλημα εδώ δεν αφορά τη συγκεκριμένη επένδυση και αυτό είναι κάτι που θέλω να διευκρινίσω. Το πρόβλημα αφορά το νομικό πλαίσιο που έχει φτιάξει η Κυβέρνηση της Νέας Δημοκρατίας. Η Κυβέρνηση, λοιπόν, της Νέας Δημοκρατίας έχει φτιάξει ένα νόμο, με βάση τον οποίο ακόμα και ξενοδοχεία στη Ρόδο, η οποία είναι μια ώριμη τουριστική αγορά, επιδοτήθηκαν απ’ ό,τι πληροφορούμαι –αν είναι σωστή η πληροφόρησή μου- με 45%-50%. Και σωστά εδώ ο συγκεκριμένος επενδυτής θα πει ότι αφού στη Ρόδο δίνετε 45%, που είναι μια ώριμη τουριστική αγορά, σε μένα, που ανοίγω νέο δρόμο σε μια περιοχή που δεν έχει τουριστική ανάπτυξη, δεν θα δώσετε το ίδιο ποσό; Όμως, εμείς θεωρούμε ότι είναι παράλογη αυτή η τόσο υψηλή επιδότηση-επιχορήγηση ιδιωτικών επενδύσεων. Και αυτή είναι η αντίθεσή μας. 
      Και επειδή ορισμένοι μπορεί να δημαγωγήσουν περί επενδύσεων, δηλαδή ότι δεν θέλουμε επενδύσεις μ’ αυτόν τον τρόπο κ.λπ., σας λέω το εξής: Απ’ ό,τι διαβάζω στις εφημερίδες, αυτός ο επενδυτής της Μεσσηνίας έχει ξοδέψει οκτώ με δέκα χρόνια και παιδεύετε με γραφειοκρατίες. Εγώ, λοιπόν, σας λέω ότι η καλύτερη ενίσχυση των ιδιωτικών επενδύσεων είναι η απλούστευση των διαδικασιών, χωρίς αβαρίες σε μέτρα και κανόνες, η μείωση της γραφειοκρατίας και η επιτάχυνση όλης αυτής της διαδικασίας αδειοδότησης. Ο δεύτερος τρόπος καλύτερης ενίσχυσης είναι να γίνουν τα έργα υποδομής στον περιβάλλοντα χώρο, στην περιβάλλουσα την επένδυση περιφέρεια. Μπορούν να γίνουν δρόμοι, διαχείριση υδάτων, σχολή τουριστικών επαγγελμάτων, όπως και αναβάθμιση του αεροδρομίου. Αυτή για μας είναι η πολιτική ενίσχυσης και των επενδύσεων. 
      Το τρίτο σημαντικό στοιχείο που έχει να κάνει με την υψηλή επιχορήγηση είναι ότι δημιουργεί προηγούμενα, όπως σωστά το επεσήμανε η κ. Παντελάκη. Με ποιο δικαίωμα θα έρθει αύριο κάποιος να κάνει μια επένδυση και δεν θα του δώσετε 45% και 55% ακόμα, με βάση την αλλαγή που κάνατε στο νόμο; Κάποια στιγμή πρέπει να γίνει λογαριασμός. Εσείς λέτε ότι θέλετε ελεύθερη αγορά και ιδιωτική οικονομία. Αυτή είναι η ελεύθερη αγορά; Εδώ έχουμε ένα κρατικοδίαιτο καπιταλισμό. Με συγχωρείτε πάρα πολύ, αλλά αν σε μία επένδυση των 100, το κράτος βάζει τα 45, το ιδιωτικό που είναι; Στην αποκομιδή των κερδών; Αυτό είναι το μοντέλο της ελεύθερης οικονομίας που ακούγαμε όλα αυτά τα χρόνια και ακούει και ο κόσμος; 
      Η τρίτη παρατήρησή μας είναι η εξής. Λαμβάνουμε υπ’ όψιν μας –και το είπα στην αρχή- ότι η τοπική κοινωνία θέλει την επένδυση. Και η δική μας οργάνωση του Συνασπισμού, η παράταξη που στηρίζουμε στη Νομαρχία, έδινε μάχη όλα αυτά τα χρόνια για τους όρους με τους οποίους αυτή η επένδυση θα ήταν επωφελής για την περιοχή. 
      Διαβάζοντας, όμως, τα πρακτικά του νομαρχιακού συμβουλίου, διαπίστωσα τα εξής: Και ο Νομάρχης που πρόσκειται στη Νέα Δημοκρατία και οι νομαρχιακοί σύμβουλοι όλων των κομμάτων και οι νομαρχιακοί σύμβουλοι του Κ.Κ.Ε. επί τη ευκαιρία, είχαν μία διαφορετική στάση εκεί, πιο γόνιμη, θα μπορούσα να πω, όχι για το αν θα γίνει ή αν δεν θα γίνει, αλλά πώς να γίνει, πώς να αποδώσει κ.λπ.
      Εν πάση περιπτώσει, αυτό που είδα εγώ είναι το εξής: Αυτοί που λένε «ναι» στην επένδυση, το λένε προσδοκώντας κάποια πράγματα. Προσδοκούν ότι θα γίνουν προσλήψεις ατόμων από την περιοχή και ότι θα υπάρχει μία προτίμηση σε τοπικά προϊόντα. Και αυτά τα μεγέθη είναι σημαντικά. Για παράδειγμα, προβλέπεται στα χαρτιά ότι η απασχόληση σ’ αυτήν την επένδυση θα φθάσει τα πέντε χιλιάδες άτομα. Επίσης, προσδοκούν ότι θα τηρηθούν με ευλάβεια οι όροι περιβαλλοντικών επιπτώσεων. 
      Εγώ, λοιπόν, σας ρωτώ το εξής: Ποιος εγγυάται ότι θα γίνουν αυτά; Έχουμε ακούσει πολύ θετικά σχόλια για τον επενδυτή, ότι είναι καλός άνθρωπος, ότι πονάει τον τόπο του, ότι αγαπάει τον τόπο του κ.λπ., στοιχεία τα οποία εγώ δεν αμφισβητώ. Όμως, μπορούμε να αφήνουμε τέτοια θέματα στην καλή θέληση και καλή διάθεση του όποιου επενδυτή, στο ότι είναι καλός άνθρωπος και ότι θα τηρήσει τους περιβαλλοντικούς όρους; 
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Επιτρέψτε να πω ότι δεν είναι αυτά σοβαρά ούτε για μας ούτε για τους επενδυτές. Και θα σας πω ένα παράδειγμα. Οι μελέτες περιβαλλοντικών επιπτώσεων –λεπτομέρεια είναι αυτό που θα πω τώρα- εκτός των άλλων προβλέπουν το εξής: Το χώρο που θα γίνει η επένδυση, το οικόπεδο, τον περνάει ένας μικρός ποταμός. Οι μελέτες, λοιπόν, λένε ότι δεν θα μπουν οι μπουλντόζες στον ποταμό, δεν θα κοπούν δένδρα, θα γίνει προσεκτικό κλάδεμα των φυτών ούτως ώστε η χλωρίδα να μην αλλοιωθεί. Ε, με πήραν χθες τηλέφωνο να μου πουν ότι εκεί έχουν μπει οι μπουλντόζες και τα ισοπεδώνουν όλα.
      ΔΗΜΗΤΡΙΟΣ ΣΑΜΠΑΖΙΩΤΗΣ: Πού θα κτιστούν;
      ΙΩΑΝΝΗΣ ΔΡΑΓΑΣΑΚΗΣ: Κύριε συνάδελφε, έχετε κάνει δική σας μελέτη περιβαλλοντικών επιπτώσεων;
      ΔΗΜΗΤΡΙΟΣ ΣΑΜΠΑΖΙΩΤΗΣ: Όχι. Όμως, έχουμε δει τις μελέτες που έχουν γίνει από τις αρμόδιες υπηρεσίες του κράτους.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Σαμπαζιώτη. Είστε ομιλητής και θα τα πείτε όταν θα ανεβείτε στο Βήμα.
      ΙΩΑΝΝΗΣ ΔΡΑΓΑΣΑΚΗΣ: Κατ’ αρχήν, μην αντιδράτε έτσι. Ακούστε αυτά που έχουμε να πούμε. Σημειώστε τα κάπου, στο πίσω μέρος του τετραδίου σας ή του μυαλού σας και σε κάποια χρόνια, σε πέντε, σε δέκα χρόνια, μπορεί να φανούν χρήσιμα αυτά που λέμε.
      Εγώ λέω ότι υπάρχουν μελέτες περιβαλλοντικών επιπτώσεων. Οι μελέτες προβλέπουν κάποιους όρους. Ποιος θα μας διασφαλίζει ότι θα τηρηθούν; Πρώτη φορά αντιμετωπίζουμε στην Ελλάδα τέτοιο πρόβλημα;
      Τι πρότεινα εγώ στην επιτροπή; Διότι εμείς έχουμε θετική πρόταση. Εγώ στην επιτροπή πρότεινα να υπάρξει ένα σύμφωνο συνεργασίας ανάμεσα στη Νομαρχία και τον επενδυτή. Το σύμφωνο συνεργασίας να προβλέπει και να διασφαλίζει κάποια πράγματα. Όπως το νομοσχέδιο λέει ότι ο επενδυτής δεν μπορεί να πουλήσει την επένδυσή του αν δεν περάσουν πέντε χρόνια, να μπει εκεί ως δεσμευτικός όρος τι θα περιμένει ο κόσμος από την επένδυση. Ο Υπουργός μου είπε «το βλέπω θετικό, αλλά δεν γίνεται». Μου είπε  ο κ. Φώλιας ότι δεν το βλέπει ρεαλιστικό.
      Κύριε Υπουργέ, σας κάνω άλλη πρόταση σήμερα, πιο προωθημένη, αν θέλετε. Στο σχέδιο νόμου προσθέστε ένα άρθρο το οποίο θα λέει το εξής: Θα συγκροτηθεί στο Νομό Μεσσηνίας επιτροπή παρακολούθησης της συγκεκριμένης επένδυσης, όπως έχουμε επιτροπές παρακολούθησης σε διάφορα ευρωπαϊκά προγράμματα. Στην επιτροπή παρακολούθησης θα συμμετέχει η νομαρχία, οι όμοροι δήμοι, εκπρόσωποι του επενδυτή, εκπρόσωποι της περιφέρειας, του δικού σας Υπουργείου. Αυτή, λοιπόν, η επιτροπή παρακολούθησης θα συντάξει το πρωτόκολλο, το οποίο θα λέει υπό ποιους όρους πρέπει να υλοποιηθεί αυτή η επένδυση. Θα τηρούνται οι όροι περιβαλλοντικών επιπτώσεων, θα γίνουν αυτά τα παράλληλα έργα υποδομής, τα οποία χρειάζονται για να λειτουργήσει η επένδυση. Θα υπάρξει μια προτίμηση για τα τοπικά αγροτικά προϊόντα, θα υπάρξει μια τοπική προτίμηση στις προσλήψεις κ.λπ. 
      Δεχτείτε αυτή την πρόταση και εγώ θα εισηγηθώ στο κόμμα μου να τροποποιήσουμε τη στάση μας. Αλλά δεν μπορώ να ψηφίσω εν λευκώ με μοναδικό επιχείρημα ότι μια τοπική κοινωνία σε απόγνωση λέει «ας γίνει η επένδυση κι ας γίνει όπως να είναι». Που ούτε και αυτό το λένε. Όλοι μιλούν για όρους και προϋποθέσεις.
      Συνοψίζω: Να υπάρξουν τα θετικά που προσδοκά η κοινωνία. Να μην αφεθούν στην καλή θέληση, οποιουδήποτε επενδυτή, αλλά να υπάρξουν δεσμευτικοί όροι στην επένδυση είτε με τον τρόπο που προτείνουμε εμείς, δηλαδή να υπάρξει μια επιτροπή παρακολούθησης είτε με οποιοδήποτε άλλο τρόπο εσείς θεωρείτε σωστό.
      Δεύτερον, θεωρούμε προκλητική την επιχορήγηση από το δημόσιο χρήμα, όχι τόσο –κι αν θέλετε να το πω και αυτό- της συγκεκριμένης επένδυσης, αλλά ως ένα καθεστώς που δημιουργεί και προηγούμενα. 
      Τρίτον, θεωρούμε αναγκαίο ότι παράλληλα με αυτή την ιδιωτική επένδυση πρέπει να έρθει ένα πρόγραμμα δημόσιων δράσεων για την περιοχή. Να γίνει επιτέλους χωροταξικό σχέδιο. Να υπάρξει ένα ευρύτερο σχέδιο διαχείρισης των υδάτων. Να υπάρξει αναβάθμιση και βελτίωση του οδικού δικτύου. Να υπάρξει αναβάθμιση του αεροδρομίου.
    Να δημιουργηθεί, όπως είπα, και μια σχολή τουριστικών επαγγελμάτων και ό,τι άλλο θα επιτρέψει, όχι μόνο η συγκεκριμένη επένδυση, αλλά συνολικά μ’ αυτές τις πρωτοβουλίες να υπάρξει ένας μοχλός ανάπτυξης για την περιοχή. 
    Κύριε Πρόεδρε, τελειώνω μ’ ένα επιμέρους θέμα και εφιστώ την προσοχή του κυρίου Υπουργού. Με τον αναπτυξιακό νόμο, όπως ψηφίστηκε, αποκλείονται από το να υποβάλλουν προτάσεις επιχειρήσεις οι οποίες έκαναν στο παρελθόν χρήση του νόμου περί αποθεματικών. Να το έχετε υπ' όψιν σας αυτό. Την ευθύνη γι’ αυτό δεν την είχαν οι επιχειρήσεις. Υπήρξε ένας νόμος ο οποίος στη συνέχεια ανατράπηκε από την Ευρωπαϊκή Ένωση και αυτή τη στιγμή, όσες επιχειρήσεις έκαναν χρήση του νόμου περί αποθεματικών δεν μπορούν να υποβάλουν αναπτυξιακές προτάσεις στον αναπτυξιακό νόμο. 
    Η πρότασή μας είναι να το δείτε και να τροποποιηθεί. Να μπορεί  μια επιχείρηση να υποβάλει –δεν λέμε να εγκρίνεται- πρόταση επενδυτική και να συμψηφίζεται η επιχορήγηση που θα πάρει, αν εγκριθεί, με το όφελος που είχε από τη χρήση των αποθεματικών. Δεν λέμε να δοθεί τσάμπα χρήμα, αλλά όχι να αποκλείσουμε κάποιον ο οποίος μπορεί να έχει μια ενδιαφέρουσα επένδυση που να δημιουργεί θέσεις απασχόλησης. 
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη. 
    Εισερχόμαστε στον κατάλογο των εγγεγραμμένων Βουλευτών για να μιλήσουν. 
    Το λόγο έχει ο κ. Μητσοτάκης. Ο Κυριάκος Μητσοτάκης. Γιατί επί σαράντα-πενήντα χρόνια συνηθίσαμε τον Κωνσταντίνο Μητσοτάκη. 
    ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ για τη διευκρίνιση, κύριε Πρόεδρε.  
    Κυρίες και κύριοι συνάδελφοι, χαίρομαι ιδιαίτερα που στην Αίθουσα αυτή, με εξαίρεση το Κομμουνιστικό Κόμμα, τα τρία κόμματα συμφωνούν ότι η επένδυση για την οποία συζητούμε σήμερα έχει έναν ιδιαίτερα σημαντικό αναπτυξιακό χαρακτήρα για την περιοχή της Μεσσηνίας και όχι μόνο. Διότι, πράγματι, συζητούμε για μία από τις μεγαλύτερες επενδύσεις οι οποίες γίνονται σήμερα στη χώρα μας στον τουριστικό κλάδο, μια επένδυση η οποία θα ξεπεράσει  τα 500.000.000 ευρώ και θα δημιουργήσει πάνω από τρεις χιλιάδες θέσεις απασχόλησης. Αλλά το σημαντικότερο είναι ότι θα συνιστά μία από τις πρώτες εφαρμογές στη πράξη αυτού που αποκαλούμε σύνθεση τουριστικού προϊόντος πολλαπλών δραστηριοτήτων. Όλοι μας έχουμε κατά καιρούς αναγνωρίσει ότι η κατεύθυνση στην οποία πρέπει να κινηθεί ο τουρισμός μας, προκειμένου να προσελκύσουμε επισκέπτες υψηλού εισοδήματος είναι ακριβώς προς την προσφορά αναβαθμισμένων υπηρεσιών που θα επιτρέπουν στους επισκέπτες να μην απολαμβάνουν απλά τον ήλιο και τη θάλασσα, την οποία απλόχερα μας χάρισε ο Θεός, αλλά θα τους κατευθύνει και προς άλλες δραστηριότητες, όπως είναι το γκολφ ή ο καταδυτικός τουρισμός, δραστηριότητες οι οποίες έχουν ένα ιδιαίτερο ενδιαφέρον για την τουριστική αγορά, έτσι όπως αυτή διαμορφώνεται. Πράγματι το πρόβλημα του τουρισμού στη χώρα μας ήταν ότι στο παρελθόν πολύ συχνά οι ξενοδοχειακές υποδομές δεν ήταν αντίστοιχες της ομορφιάς του φυσικού τοπίου. Και είναι εξαιρετικά ενθαρρυντικό όταν βλέπουμε τέτοιου είδους ποιοτικές επενδύσεις οι οποίες υλοποιούνται έστω και με πολύ μεγάλη καθυστέρηση. 
    Θα ήθελα να σταθώ κυρίες και κύριοι συνάδελφοι, στην παρατήρηση η οποία έγινε και από τους προηγούμενους ομιλητές, ότι η επένδυση αυτή χρειάστηκε δέκα χρόνια προκειμένου να φθάσει στο στάδιο της υλοποίησης. Και ο λόγος που εγείρω αυτό τον προβληματισμό είναι διότι δεν μπορούμε απλά να σταθούμε στη σημασία αυτής της επένδυσης για την περιοχή της Μεσσηνίας, αλλά αυτό το οποίο πρέπει να μας προβληματίσει είναι πώς μπορούμε να δημιουργήσουμε εκείνο το πλαίσιο, το οποίο θα επιτρέψει την αναπαραγωγή τέτοιων επενδύσεων και σε άλλα μέρη της επικράτειας. 
    Χρειάστηκαν, λοιπόν, δέκα χρόνια από έναν επενδυτή ο οποίος όπως αναφέρθηκε και από τους προλαλήσαντες, πράγματι αγαπάει ιδιαίτερα τον τόπο του. Έδειξε πολύ μεγάλη επιμονή και υπομονή και κατάφερε να υποστηρίξει αυτή την επένδυση και για λόγους συναισθηματικούς πιστεύω, εκεί που άλλοι επενδυτές θα είχαν εγκαταλείψει. Η επένδυση αυτή –θέλω να το τονίσω αυτό- είχε τη στήριξη και της προηγούμενης και της σημερινής κυβέρνησης. Παρά ταύτα χρειάστηκαν δέκα χρόνια για να φθάσουμε στο σημείο που βρισκόμαστε σήμερα. 
    Αυτό, κυρίες και κύριοι συνάδελφοι, πρέπει να μας προβληματίσει ιδιαίτερα διότι πολλοί επενδυτές δεν έχουν την πολυτέλεια να περιμένουν δέκα χρόνια για να φθάσουν στο σημείο να υλοποιήσουν μια τέτοιου είδους επένδυση. Αναφέρθηκε και ο κ. Δραγασάκης στο γεγονός ότι μπορούμε πραγματικά να βοηθήσουμε ιδιαίτερα τις επενδύσεις στη χώρα σήμερα όχι μόνο δίνοντάς τους κεφάλαια, όπως κάνει ο αναπτυξιακός νόμος, αλλά κυρίως βοηθώντας τους να λύσουν μια σειρά από γραφειοκρατικά εμπόδια τα οποία σήμερα πραγματικά αποθαρρύνουν τους επενδυτές από το να επενδύσουν στην Ελλάδα. 
     Είχα την ευκαιρία να αναφερθώ και στην επιτροπή και αναφέρθηκα σε αυτό και στη συζήτηση που έγινε στην Αναθεώρηση του Συντάγματος για το άρθρο 24, ότι η μεγαλύτερη προίκα την οποία μπορούμε να αφήσουμε στα παιδιά μας είναι μία ρεαλιστική και εφαρμόσιμη πολιτική γης. Εάν δεν έχουμε μια τέτοια πολιτική γης, οποιαδήποτε επένδυση είτε μεγάλη είτε μικρή καθίσταται ιδιαιτέρως προβληματική. 
     Συνομιλούσα πριν ανέβω στο Βήμα με τον συνάδελφο από την Ηλεία και καλό φίλο, κ. Κοντογιάννη, ο οποίος μου ανέφερε τις δυσκολίες που συναντούν επενδυτές που θέλουν να επενδύσουν στην Ηλεία, έναν νομό με αντίστοιχες φυσικές ομορφιές με αυτές της Μεσσηνίας, εξαιτίας του γεγονότος ότι ακόμα δεν έχει εκπονηθεί το Εθνικό Χωροταξικό Σχέδιο, έτσι ώστε να επιτρέπεται τουριστική ανάπτυξη στο μεγαλύτερο μέρος της παράκτιας ζώνης της Ηλείας. Αυτό είναι ένα αντικειμενικό πρόβλημα. Όση επιδότηση κι αν δώσουμε και στο 45% να την αυξήσουμε, αν υπάρχουν τέτοια εμπόδια που να εμποδίζουν τις επενδυτικές δραστηριότητες, οι επενδυτές θα απομακρυνθούν από τη χώρα μας και θα στραφούν προς άλλους προορισμούς. 
     Δυστυχώς, σήμερα υπάρχει μία σειρά από μικρά και μεγάλα τέτοια εμπόδια, τα οποία δημιουργούν συνέχεια προβλήματα για επενδυτική δραστηριότητα. Επιτρέψτε μου να σας αναφέρω ένα μικρό παράδειγμα, που μπορεί εσείς να το χαρακτηρίσετε ασήμαντο, πλην όμως έχει μία ιδιαίτερη σημειολογική σημασία. 
     Σήμερα στη χώρα μας, βάσει μιας υγειονομικής διάταξης η οποία χρονολογείται από το 1965, απαγορεύεται η επαναχρησιμοποίηση επεξεργασμένων υγρών λυμάτων για την άρδευση κοινόχρηστων χώρων πρασίνου. Σε μία εποχή όπου η διαχείριση των υδάτινων πόρων είναι ψηλά στην ατζέντα της πολιτικής επικαιρότητας, άλλες χώρες όχι μόνο επιτρέπουν την επαναχρησιμοποίηση υγρών λυμάτων, αλλά την υποβάλλουν, την καθιστούν υποχρεωτική. Εμείς ερχόμαστε σήμερα στην Ελλάδα και λέμε ότι υγρά λύματα, από βιολογικούς καθαρισμούς τελευταίας γενιάς, δεν μπορούν να επαναχρησιμοποιηθούν για το πότισμα ενός γηπέδου γκολφ, επειδή ακόμα υπάρχει σε εφαρμογή μία διάταξη του 1965. 
     Έχω μάλιστα καταθέσει σχετική ερώτηση στη Βουλή και περιμένω απάντηση. Τέτοιου είδους μικρά εμπόδια είναι εκείνα τα οποία πρέπει να αντιμετωπίσουμε, εάν θέλουμε πραγματικά να προσελκύσουμε περισσότερες επενδύσεις, όπως αυτήν για την οποία συζητούμε σήμερα, διότι βεβαίως και τα κεφάλαια είναι σημαντικά και βεβαίως ο επενδυτικός νόμος δίνει ένα πολύ σημαντικό κίνητρο όσον αφορά την υλοποίηση τέτοιων επενδύσεων. 
     Θα διαφωνήσω με τη λογική του κ. Δραγασάκη ότι το ύψος της επιδότησης είναι πολύ μεγάλο, διότι η απόδοση της επένδυσης ενδεχομένως μπορεί να είναι πολύ μεγάλη. Το γνωρίζει πολύ καλά και ο κύριος Υπουργός ότι δεν υπάρχει επενδυτικός νόμος ο οποίος να συναρτά το ύψος της επένδυσης από την προσδοκώμενη απόδοση, ακριβώς διότι στην προσδοκώμενη απόδοση υπάρχει εκ των πραγμάτων ένα πολύ μεγάλο επιχειρηματικό ρίσκο. Δεν το γνωρίζει αυτό το κράτος. Το κράτος πρέπει να κρίνει την υποστήριξη των επενδύσεων βάσει άλλων κριτηρίων και όχι βάσει της απόδοσης της επένδυσης. 
     Κύριε Πρόεδρε, θέλω να επαναλάβω και να τονίσω τη σημασία την οποία αποδίδω στον Εθνικό Χωροταξικό Σχεδιασμό καθώς και στα ειδικά χωροταξικά σχέδια τα οποία περιμένουμε να εκπονηθούν από το Υ.ΠΕ.ΧΩ.Δ.Ε. προκειμένου να μπορέσουμε να υποστηρίξουμε τέτοιου είδους αναπτυξιακές ευκαιρίες.
     Η χώρα μας αξίζει να προσελκύσει πολύ περισσότερα κεφάλαια στον τομέα του αναβαθμισμένου τουριστικού προϊόντος, όπως στον τομέα της δεύτερης κατοικίας, για την οποία υπάρχει ήδη πολύ μεγάλο ενδιαφέρον. Αυτή η ανάπτυξη πρέπει να γίνει με συγκεκριμένους κανόνες, πρέπει να γίνει με κριτήρια βιώσιμης ανάπτυξης και αυτά τα κριτήρια πρέπει να τα καθορίσει κεντρικά το κράτος. Διότι αλλιώς θα έχουμε τα φαινόμενα της άναρχης ανάπτυξης, όπως την είδαμε, με μικρές επενδύσεις, οι οποίες συχνά δεν τηρούν τους περιβαλλοντικούς όρους και που τελικά δεν οδηγούν στην αναβάθμιση του εθνικού μας προϊόντος. 
     Κλείνω, κύριε Πρόεδρε, με μία φράση μόνο χωρίς να κάνω κατάχρηση του χρόνου σας για την τροπολογία η οποία έχει κατατεθεί από τον Υπουργό Εθνικής Οικονομίας σχετικά με τις εγγυήσεις του ελληνικού δημοσίου. 
      Η τροπολογία πράγματι είναι σωστή, κύριε Υπουργέ, καθώς μ’ αυτόν τον τρόπο επιτρέπει την αναχρηματοδότηση και την αναδιάρθρωση εγγυημένου χρέους χωρίς να λογίζεται αυτό ως προσαύξηση της εγγύησης. 
      Θέλω όμως απλά να τονίσω για άλλη μία φορά –το έχω ξαναπεί απ’ αυτό το Βήμα- ότι οι εγγυήσεις του ελληνικού Δημοσίου είναι «μαύρη τρύπα» όσον αφορά την αυθαίρετη αύξηση του δημόσιου χρέους και του δανεισμού και ότι οι εγγυήσεις τις οποίες χορηγεί το ελληνικό Δημόσιο, επειδή επί της ουσίας είναι δημόσιο χρέος, θα πρέπει, όπως προτείναμε και στη συνταγματική Αναθεώρηση, να ελέγχονται και να εγκρίνονται από τη Βουλή. Διότι αλλιώς βρίσκουμε έναν πλάγιο τρόπο αύξησης του δημόσιου χρέους και αυτό συμβαίνει κυρίως στις Δ.Ε.Κ.Ο., χωρίς να υπάρχει καμία λογοδοσία προς το ελληνικό Κοινοβούλιο.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μητσοτάκη.
	Ο κ. Κουσελάς έχει το λόγο.
	ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, κυρία και κύριοι συνάδελφοι, ως Μεσσήνιος και Βουλευτής του ΠΑ.ΣΟ.Κ., αισθάνομαι ιδιαίτερη ικανοποίηση γιατί σήμερα με την κύρωση των τεσσάρων κοινών υπουργικών αποφάσεων μπαίνει στην τελική ευθεία ένα μεγάλο επενδυτικό σχέδιο που περίμεναν για αρκετά χρόνια οι Μεσσήνιοι, οι Πελοποννήσιοι γενικότερα, ένα επενδυτικό σχέδιο που η θεσμοθέτησή του ξεκίνησε το 1997 η Βάσω Παπανδρέου και οριοθετήθηκε το 2001 από τον Κώστα Λαλιώτη. 
	Κυρίες και κύριοι συνάδελφοι, δικαιώνουμε με τη σημερινή κύρωση την υπομονή και την επιμονή του συμπατριώτη μου καπετάν Βασίλη Κωνσταντακόπουλου που επέλεξε να υλοποιήσει στον τόπο μας ένα πραγματικά τολμηρό και πρωτόγνωρο σχέδιο που ο ίδιος ξεκίνησε είκοσι πέντε χρόνια πριν. Ένα σχέδιο συνδυασμένων τουριστικών επενδύσεων που χρόνια τώρα χρειάστηκε να αναμετρηθεί με τη γραφειοκρατία παρότι υπήρχε, όπως ειπώθηκε, σταθερή πολιτική βούληση να αναμετρηθεί με τη δυσπιστία στο καινούργιο, με τις πολυάριθμες απαραίτητες άδειες, εγκρίσεις και προδιαγραφές που έπρεπε να τεθούν. Δικαιώνουμε τη θεμελιώδη επιλογή των κυβερνήσεων του ΠΑ.ΣΟ.Κ. να προωθήσουν ποιοτικές και συνδυασμένες μορφές τουρισμού με στόχο την προσέλκυση τουριστών υψηλού επιπέδου με τη θεσμοθέτηση μέσα από το άρθρο 29 του ν. 2545/1997 των περιοχών ολοκληρωμένης τουριστικής ανάπτυξης και τη θέσπιση συγκεκριμένων προδιαγραφών για τη χωροθέτηση και την περιβαλλοντική προστασία. Ήταν μία επιλογή που στην αρχή πολλοί την πολέμησαν. Δυστυχώς την πολέμησαν και στελέχη της σημερινής Κυβέρνησης της Νέας Δημοκρατίας. Στη συνέχεια όμως συντάχθηκαν ευτυχώς με τις απόψεις μας και αυτό είναι πάρα πολύ σημαντικό, κυρίες και κύριοι συνάδελφοι, να υπάρχει αξιοπιστία και συνέχεια στους σχεδιασμούς της πολιτείας, η μία κυβέρνηση να παίρνει τη σκυτάλη από την άλλη αναγνωρίζοντας και συνεχίζοντας τις προσπάθειές της όταν πρόκειται για κάτι που θα ωφελήσει τον τόπο και τη χώρα μας και πολύ περισσότερο την περιφερειακή ανάπτυξη. Πόσο μάλλον σε τέτοιες σημαντικές επενδύσεις που συναντούν την αποδοχή της συντριπτικής πλειοψηφίας της κοινωνίας της Μεσσηνίας.
	Η Π.Ο.Τ.Α. Μεσσηνίας είχε εξ’ αρχής θεωρηθεί από τις κυβερνήσεις του ΠΑ.ΣΟ.Κ. προορισμός επενδύσεων ιδιαίτερης σημασίας αφού θα προσέθετε ένα νέο καινοτόμο και ποιοτικά δεδομένο όχι μόνο στην περιοχή της Μεσσηνίας, αλλά συνολικότερα στην Πελοπόννησο και θα συνέβαλε στην τουριστική, οικονομική και κοινωνική ανάπτυξή της με την προσέλκυση τουριστών υψηλού επιπέδου, αλλά και με την επιμήκυνση –και αυτό είναι πάρα πολύ σημαντικό- της τουριστικής περιόδου σε δώδεκα μήνες το χρόνο.
      Αυτές τις επενδύσεις τις περιμένει και τις χρειάζεται η Μεσσηνία και, όπως είπα, ολόκληρη η Πελοπόννησος σαν μια κρίσιμη μάζα και για την τουριστική αλλά και για την εν γένει ανάπτυξή της. 
      Τα πολλά και σημαντικά πλεονεκτήματα που έχει ο Νομός Μεσσηνίας οι όμορφες ακτές, το κλίμα, οι φυσικοί και πολιτιστικοί πόροι είναι γνωστό ότι μέχρι σήμερα δεν αντανακλώνται στην τουριστική της ανάπτυξη από την στιγμή που στην Μεσσηνία έχουμε μόλις έξι χιλιάδες εξακόσιες δέκα επτά κλίνες και αντιστοιχούν 2,5 διανυκτερεύσεις τουριστών ανά μόνιμο κάτοικο  όταν το νούμερο αυτό για τα Δωδεκάνησα είναι 84,5 διανυκτερεύσεις ανά μόνιμο κάτοικο των Δωδεκανήσων. 
      Σε ένα νομό που δεν διαθέτει μέχρι σήμερα ούτε μια μονάδα αυτού του επιπέδου είναι σημαντικό να προστεθούν, συγκροτημένα, με σχέδιο και προδιαγραφές δύο χιλιάδες επτακόσιες πενήντα κλίνες σε ξενοδοχεία πέντε αστέρων και σχεδιασμένες σύγχρονες υποδομές (υδροθεραπευτήρια, συνεδριακά κέντρα, γήπεδα γκολφ κ.λπ.), που απευθύνονται, σε τουρίστες υψηλών εισοδημάτων και θα αφήσουν χρήματα και στις συγκεκριμένες μονάδες αλλά και συνολικότερα στην περιοχή. Γιατί κανένας δεν μπορεί να εγκλωβίσει τους επισκέπτες και τους τουρίστες στους τέσσερις τοίχους πολλώ δε μάλλον όταν η υπόλοιπη Μεσσηνία έχει μπει σε ένα δρόμο ανάπτυξης. 
      Πρόκειται για επενδύσεις αιμοδότες της περιφερειακής μας ανάπτυξης όπως καταδείχθηκε άλλωστε και στην διεξοδική συζήτηση που έγινε στην Επιτροπή Οικονομίας και Οικονομικών. Οι επενδύσεις αυτές αφορούν κατ’ αρχήν τέσσερα αυτοτελή βιώσιμα και ολοκληρωμένα επιχειρηματικά σχέδια με σημαντικά αλλά και πολλαπλασιαστικά οφέλη. Θα συμβάλουν καθοριστικά στην προβολή, την απορρόφηση των τοπικών μας προϊόντων, στην ενίσχυση των ποιοτικών καλλιεργειών, στην ενίσχυση των μικρομεσαίων μονάδων, στην ενίσχυση των βιολογικών προϊόντων. Και σε σχέση με τα ζητήματα αυτά σε ερώτησή μου στην ακρόαση των φορέων υπήρξε δέσμευση του επενδυτή για την προμήθεια τέτοιων προϊόντων. 
      Θα αναδείξουν και θα προβάλουν τους πλούσιους φυσικούς και πολιτιστικούς πόρους του Νομού Μεσσηνίας, της Πελοποννήσου αλλά και της χώρας μας διεθνώς, γιατί μιλάμε για ένα νέο τουριστικό προορισμό. Θα ενισχύσουν επίσης σημαντικά την απασχόληση από τη στιγμή που στο ξεκίνημα αυτή η επένδυση θα δημιουργήσει, από μόνη της αλλά και σε συνδυασμό με τις εργασίες που θα διευρυνθούν, δύο χιλιάδες θέσεις εργασίας και πεντέμισι χιλιάδες στην τελική της φάση. Αυτές οι θέσεις μπορούν και πρέπει να καλυφθούν στο μεγαλύτερο μέρος από την τοπική αγορά παρέχοντας ευκαιρίες απασχόλησης και επιχειρηματικότητας στους νέους ένα καλό αντίδοτο σε ό,τι αφορά στην επαπειλούμενη εγκατάλειψη της υπαίθρου. Και σ’ αυτό το σημείο υπήρξε δέσμευση του επενδυτή στην ακρόαση των φορέων στην Βουλή. 
      Η επιδότηση, κυρίες και κύριοι συνάδελφοι, αυτών των επενδύσεων ανά θέση εργασίας είναι 130.000 ευρώ και είναι σημαντικά χαμηλότερη από το μέσο όρο των επιδοτήσεων ανά θέση εργασίας που είναι 200.000 ευρώ που δόθηκαν σε όλες τις άλλες επενδύσεις με τον ίδιο αναπτυξιακό νόμο. 
      Τέλος, οι επενδύσεις αυτές πληρούν συγκεκριμένες προδιαγραφές ήπιας τουριστικής ανάπτυξης. Σημειώνω στο σημείο αυτό τη δέσμευση της Τ.Ε.ΜΕΣ. ότι στην τελική φάση του έργου η δόμηση δεν θα ξεπεράσει το 8% της συνολικής καθαρής έκτασης παρ’ ότι από τον νόμο παρέχεται η δυνατότητα να καλύψει μέχρι και δυόμισι φορές μεγαλύτερη, το 20% δηλαδή. 
      Ως Μεσσήνιος, λοιπόν και ως Βουλευτής του εθνικού Κοινοβουλίου, έχω κάθε λόγο να υπερψηφίσω τη νομοθετική κύρωση των κινήτρων για τα τέσσερα επενδυτικά σχέδια της Τ.Ε.ΜΕΣ. στις περιοχές Ρωμανού και Πύλου. 
      Θέλω να πιστεύω, κύριε Υπουργέ, ότι μετά και τις απαντήσεις που λάβαμε στην αρμόδια επιτροπή ότι η Κυβέρνηση έχει από κάθε άποψη διασφαλίσει την ομαλή εθνική αλλά και κοινοτική επιδότηση των σημαντικών αυτών επενδύσεων ούτως ώστε να ολοκληρωθεί αυτή κανονικά μέχρι και το τέλος του 2008. Σε διαφορετική περίπτωση θα έχετε ακέραια την ευθύνη. 
      Θυμίζω όμως -και κλείνω με αυτό, κύριε Πρόεδρε- και τις λοιπές προϋποθέσεις, που πρέπει να εξασφαλίσει η Κυβέρνηση, ώστε οι επενδύσεις αυτές να λειτουργήσουν ομαλά και να αποφέρουν τα προσδοκώμενα οφέλη. 
      Και αναφέρομαι ειδικότερα στην αναγκαία αναβάθμιση του εσωτερικού οδικού δικτύου της Μεσσηνίας, στον περιφερειακό, δηλαδή, δακτύλιο Καλαμάτα - Μεσσήνη - Ριζόμυλο - Πύλο. Δεν μπορεί να θέλουμε μία ώρα από την Αθήνα για να πάμε στην Τρίπολη και άλλη μία ώρα από την Καλαμάτα στην Πύλο. Ακόμη, αναφέρομαι στους οδικούς άξονες Κυπαρισσία – Φιλιατρών – Πύλου και Πύλου – Μεθώνης – Κορώνης – Πεταλιδίου, που είναι κρίσιμης και ουσιαστικής σημασίας για την τουριστική ανάπτυξη της εν λόγω περιοχής.
      Επίσης, είναι ανάγκη να προχωρήσουν τα αναγκαία χωροταξικά σχέδια και τα περιβαλλοντικά έργα στο σύνολο του νομού, η αναβάθμιση του σιδηροδρομικού δικτύου αλλά και του διεθνούς αεροδρομίου της Καλαμάτας, η ανάδειξη των αρχαιολογικών χώρων της Ιθώμης, της Πύλου και των υπόλοιπων και τέλος, η δημιουργία σχολής τουριστικών επαγγελμάτων στο Τ.Ε.Ι. Καλαμάτας. Αυτά είναι απαραίτητα, αν θέλουμε μεγάλες επενδύσεις σαν αυτή, να έρχονται, να αποδίδουν και να πιάνουν πραγματικά τόπο στη χώρα μας, αν θέλουμε η περιφερειακή μας ανάπτυξη να μη γίνεται «χύμα», αλλά με συνολικό σχέδιο, με συνδυασμένες παρεμβάσεις και προοπτική για τον τόπο μας.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ τον κ. Κουσελά.
      Το λόγο έχει ο κ. Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, σήμερα ολόκληρη η Μεσσηνία και γενικότερα η νοτιοδυτική Πελοπόννησος αισθάνεται δικαιωμένη, γιατί έχει έρθει για κύρωση στη Βουλή η μεγαλύτερη τουριστική επένδυση που έχει ποτέ σχεδιαστεί στην Ελλάδα. 
      Πραγματικά, θα μπορούσαμε να είμαστε ιδιαίτερα χαρούμενοι. Συγχωρείστε μας, όμως, που δεν μπορούμε να το κάνουμε, γιατί συμμετέχουμε ολόψυχα όλοι οι Μεσσήνιοι στο βαθύ πένθος για το θάνατο του μακαριστού Μητροπολίτη μας, ενός σεπτού ποιμενάρχη, που το έργο του θα μας τον θυμίζει για πάντα. Ένα έργο πολύ πέραν των υποχρεώσεών του, που προερχόταν από τον ψυχισμό του και τη βαθιά πίστη του στα δόγματα και στους κανόνες της Ορθόδοξης χριστιανικής θρησκείας. Να ευχηθώ να είναι ελαφρύ το χώμα που θα τον σκεπάσει.
      Κύριες και κύριοι συνάδελφοι, η εν λόγω επένδυση είναι ένα έργο πνοής, σημαντικού αναπτυξιακού μεγέθους, από το οποίο όλοι μας προσδοκούμε μία μεγάλη αλλαγή στα τουριστικά, αλλά και γενικότερα στα αναπτυξιακά πράγματα της Μεσσηνίας και της νοτίου Πελοποννήσου. 
      Η επένδυση αυτή, κυρίες και κύριοι συνάδελφοι, πέρασε από πάρα πολλά στάδια και δυσκολίες μέχρι να φτάσει σήμερα στην οριστική της δρομολόγηση. Πιστεύω ότι σημαντικό ρόλο έπαιξε η τεράστια επιμονή του επενδυτή, του καπετάν Βασίλη Κωνσταντακόπουλου, καθώς και η καθολική συμπαράσταση των θεσμικών παραγόντων και φορέων του Νομού μας, αλλά και η έμπρακτη στήριξη στις προσπάθειες ανάπτυξης των τουριστικών επενδύσεων στη χώρα από την Κυβέρνηση της Νέας Δημοκρατίας.
      Θεωρώ ότι η δημιουργία της Π.Ο.Τ.Α. αποτελεί πράξη δικαιοσύνης προς την απομονωμένη επί σειρά δεκαετιών Μεσσηνία. Άρθηκε μία μεγάλη αδικία, που έχει υποστεί η ευρύτερη περιφέρεια νοτιοδυτικής Πελοποννήσου, μια περιφέρεια η οποία αδικήθηκε και από τα τρία Κοινοτικά Πλαίσια Στήριξης, κύριοι συνάδελφοι. Δεν μπήκε σε κανέναν εθνικό σχεδιασμό. Αφέθηκε να καταρρέει στη φθίνουσα πορεία της μέχρι και σήμερα. Και φιγουράρει σήμερα, δεύτερη από το τέλος, στις δεκατρείς πιο πτωχές περιφέρειες της Ευρωπαϊκής Ένωσης. Είναι, όμως, μία περιφέρεια που διαθέτει συγκριτικά πλεονεκτήματα για τουριστική ανάπτυξη, με υπέροχες ακτές και αμμουδιές μεγάλου μήκους, με ιδανικές κλιματολογικές συνθήκες και με ένα πολιτισμικό πλούτο, ο οποίος έχει παγκόσμια αναγνώριση. 
      Είμαι πεπεισμένος ότι με την επένδυση αυτή θα δοθεί μία νέα αναπτυξιακή διάσταση σε όλα τα μνημεία που υπάρχουν στη νοτιοδυτική Πελοπόννησο. Και αναφέρομαι στην αρχαία Ιθώμη, στα ανάκτορα του Νέστορα, στο ναό του Επικούρειου Απόλλωνα, αλλά και στην Αρχαία Ολυμπία, καθώς και στη Μάνη και το Μιστρά.
      Κυρίες και κύριοι συνάδελφοι, ο τουρισμός αποτελεί ως γνωστόν ένα βασικό κλάδο της ελληνικής οικονομίας, που δίνει δουλειά σε χιλιάδες εργαζόμενους σε όλη τη χώρα. Είναι, όμως, ένας από τους πυλώνες, που θα μπορούσε να στηρίξει την ανάπτυξη του νομού μας και ιδιαίτερα της περιοχής της Πυλίας και της Τριφυλλίας και ο οποίος θα μπορούσε να εξασφαλίσει θέσεις εργασίας και επικερδή απασχόληση στα νιάτα του τόπου μας.
      Δυστυχώς, η ανεργία συσσωρεύτηκε στο νομό μας μετά από μία αποβιομηχάνιση, που ξεκίνησε το 1985 και ολοκληρώθηκε δέκα χρόνια μετά. Έχουμε χαμηλό κατά κεφαλήν εισόδημα και το μεγαλύτερο ποσοστό ανεργίας σε σχέση με τον ενεργό πληθυσμό στην περιφέρεια Πελοποννήσου, που αγγίζει το 9%, δηλαδή συνολικά έχουμε πεντέμισι χιλιάδες άνεργους.
      Υπάρχει, επομένως, κυρίες και κύριοι συνάδελφοι, άμεση ανάγκη από σημαντικές επενδύσεις που θα ξαναδώσουν δυναμισμό στην τοπική οικονομία. Εξάλλου, έχει αποφασισθεί ότι οι αναπτυξιακοί άξονες του νομού μας, είναι ο τουρισμός και η γεωργία. Τα επενδυτικά σχέδια της Π.Ο.Τ.Α προβλέπεται να μειώσουν άμεσα την ανεργία της Μεσσηνίας κατά το 1/3, διότι δημιουργούν από την πρώτη κιόλας στιγμή χίλιες άμεσες θέσεις εργασίας, καθώς επίσης και άλλες τόσες έμμεσες. 
      Η Π.Ο.Τ.Α αναμένεται να λειτουργήσει ως πόλος τουριστικής ανάπτυξης για τον Νομό Μεσσηνίας. Θα δημιουργήσει ισχυρές οικονομίες συγκέντρωσης στον τουριστικό τομέα και θα λειτουργήσει συμπληρωματικά με τις υπάρχουσες μονάδες, οι οποίες θα επωφεληθούν βεβαίως από την αύξηση του μεριδίου της Μεσσηνίας στην τουριστική αγορά.
       Αλλά και ο πρωτογενής και ο δευτερογενής τομέας αναμένεται να ενισχυθούν από την αυξημένη και ειδική ζήτηση που θα προκληθεί. Νέα επαγγέλματα θα δημιουργηθούν, συμπληρωματικές επενδύσεις θα προκληθούν και συνθήκες συγκράτησης του πληθυσμού στο νομό, ιδιαίτερα των νέων, θα δημιουργηθούν. 
      Η Π.Ο.Τ.Α θα αποτελέσει πρότυπη παρέμβαση, η οποία λόγω του κόστους της, αλλά και του καινοτόμου ολοκληρωμένου χαρακτήρα της αποτελεί ένα έργο εθνικής σημασίας. Αποτέλεσμα δημιουργίας της θα είναι και η δημιουργία τουριστικής αγοράς υψηλού επιπέδου και θα αναδείξει και θα εντάξει ολόκληρη τη δυτική Πελοπόννησο στις μεγάλες τουριστικές αγορές, τοποθετώντας τη στον χάρτη των σημαντικότερων τουριστικών προορισμών της χώρας. 
      Κυρίες και κύριοι συνάδελφοι, με την αμέριστη στήριξη όλων μας προς την Π.Ο.Τ.Α ακολουθούμε μια ολοκληρωμένη στρατηγική. Η στρατηγική αυτή αποβλέπει στο σεληνοκεντρικό τουρισμό, περνάμε δηλαδή από τη μονοκαλλιέργεια στην πολυμορφία και την ποιότητα και τη βιωσιμότητα, περνάμε σε ένα τουρισμό προσανατολισμένο στις σύγχρονες απαιτήσεις και στα ενδιαφέροντα του καταναλωτή, με ανάδειξη της μοναδικότητας των πόρων της περιοχής μας, ώστε να μη μπορεί εύκολα να υποκατασταθεί. Στόχος μας είναι η ποιοτική αναβάθμιση και η βελτίωση της εισοδηματικής διαστρωμάτωσης των τουριστών, καθώς και η χρονική επέκταση της τουριστικής ζήτησης για το νομό μας. 
      Μένει, βεβαίως, σε όλους εμάς τους θεσμικούς φορείς και παράγοντες του νομού, σε συνεργασία με τους πρωτοβάθμιους ΟΤΑ και με τη Νομαρχιακή Αυτοδιοίκηση Μεσσηνίας να βελτιώσουμε όλες εκείνες τις υποδομές και το οδικό δίκτυο πρόσβασης προς την επένδυση, αλλά και το δίκτυο εκείνο το οποίο θα ενοποιεί τους αρχαιολογικούς μας χώρους, όχι τόσο για να βοηθήσουμε την επένδυση να λειτουργήσει όσο για να δημιουργήσουμε τις προϋποθέσεις, ώστε ο νομός μας να μπορέσει να απορροφήσει όλα εκείνα τα οφέλη, που λόγω της επένδυσης μπορούν να εξακτινωθούν απ’ άκρον σε άκρον. 
      Βεβαίως, θα πρέπει να καταβάλλουμε και μια προσπάθεια να υλοποιηθεί το αίτημά μας για να λειτουργήσουν Σχολές Τουριστικών Επαγγελμάτων στη Μεσσηνία, για να μπορούμε να έχουμε όλο εκείνο το εξειδικευμένο προσωπικό που απαιτείται για να απορροφηθεί στην επένδυση και να εκτονώσουμε με αυτό τον τρόπο την τεράστια ανεργία, ειδικά στους νέους. 
      Κάνω έκκληση και προς την Υπουργό Παιδείας και Θρησκευμάτων κα Γιαννάκου, αλλά και προς την Υπουργό Τουρισμού κ. Φάνη Πετραλιά να υιοθετήσουν σύντομα και ταχύτατα να υλοποιήσουν το αίτημά μας για δημιουργία Σχολών Τουριστικών Επαγγελμάτων, πράγμα το οποίο έχουν τη δυνατότητα να κάνουν είτε μέσω του Πανεπιστημίου Πελοποννήσου, που ήδη υπάρχει και λειτουργεί είτε μέσω των ΤΕΙ είτε ακόμη –ακόμη μέσω των ΟΤΕΚ, για να μπορέσουμε να εξειδικεύσουμε τους άνεργους Μεσσήνιους νέους και να βρουν μια θέση εργασίας αύριο σε αυτή την πολύ μεγάλη επένδυση.
      Ως Βουλευτής Μεσσηνίας, κυρίες και κύριοι συνάδελφοι, αλλά και ως απλός άνθρωπος που γεννήθηκε και μεγάλωσε σε αυτή τη γωνιά της πατρίδας μας, θα νιώθω πραγματικά περήφανος, όταν μετά από λίγο καιρό θα μπαίνω στα αεροπλάνα των μεγάλων ευρωπαϊκών αερογραμμών και θα βλέπω στα φυλλάδιά τους που θα προβάλουν τους τουριστικούς προορισμούς, τη χώρα μας και μια μεγάλη κουκίδα στη Μεσσηνία. 
      Θεωρώ ότι η επένδυση, αυτή έχει την ευρεία αποδοχή από τους φορείς και τους κατοίκους του νομού και θα αλλάξει πραγματικά τον τουριστικό χάρτη. Θα καθιερώσει τη νοτιοδυτική Πελοπόννησο ως τουριστικό προορισμό πρώτου μεγέθους και θα συμβάλει τα μέγιστα στην αναβάθμιση του ελληνικού τουριστικού προϊόντος. Θα εξακτινώσει δε οφέλη σε όλη τη Μεσσηνία και στην ευρύτερη περιοχή της νοτιοδυτικής Πελοποννήσου.
      Σε ό,τι αφορά κάποιες ενστάσεις που άκουσα από τον συνάδελφο κ. Δραγασάκη, περί περιβαλλοντολογικών ευαισθησιών, έχω να πω το εξής: Μα, τώρα μας έπιασαν αυτές οι ευαισθησίες, όταν επιτέλους στην ξεχασμένη Μεσσηνία κάτι πάει να γίνει;
        Τόσα μεγάλα έργα έχουν γίνει στην πατρίδα μας. Να πάρω, για παράδειγμα, την Εγνατία Οδό. Ξεκοίλιασε την Ελλάδα από άκρο σε άκρο. Δεν έμεινε βουνό, ραχούλα και ρεματιά. Εκεί δεν υπάρχουν περιβαλλοντικές ευαισθησίες; Εν προκειμένω υπάρχουν; Μα, δεν υπάρχουν περιβαλλοντικοί όροι, δεν υπάρχουν θεσμοθετημένες αρχές, οι οποίες θα επιβλέψουν και θα αποτρέψουν την παραβίασή τους; Δεν μπορώ να καταλάβω αυτήν την ξαφνική περιβαλλοντική ευαισθησία, όταν κάτι πρόκειται να γίνει επιτέλους στην ξεχασμένη Μεσσηνία.
        Όσον αφορά το προκλητικό ύψος της επένδυσης, όπως ανέφερε, που είναι το 45%, είναι απορίας άξιο γιατί όλοι οι αναπτυξιακοί νόμοι μέχρι σήμερα, και ο νυν που λειτουργεί αλλά και οι προηγούμενοι, έφθαναν τις επιδοτήσεις ειδικά για τις παραμεθόριες περιοχές μέχρι το 65%. Γιατί τότε δεν θεωρούντο αυτές οι επιδοτήσεις του 60% και του 65% προκλητικές και εν προκειμένω θεωρείται; Μάλλον προκλητική είναι η ένσταση την οποία προβάλλει ο κ. Δραγασάκης και θα τον παρακαλέσω και αυτόν και όλους τους συναδέλφους να στηρίξουν την προσπάθεια που κάνουμε, να ψηφίσουν αυτήν την επένδυση και να μην αποτρέψουν τη Μεσσηνία να υποδεχθεί το φιλί της ζωής για την ανάπτυξη που όλοι προσδοκούμε. Μας το χρωστάει η πατρίδα μας και μέσω αυτής της υποχρέωσής της όλοι οι συνάδελφοι Βουλευτές και γι’ αυτό τους καλώ να ψηφίσουν και να στηρίξουν αυτήν την επένδυση.
        Σας ευχαριστώ πάρα πολύ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε συνάδελφε.
        Το λόγο έχει ο κ. Γείτονας.
        Είστε Μεσσήνιος, κύριε Γείτονα;
         ΚΩΝΣΤΑΝΤΙΝΟΣ ΓΕΙΤΟΝΑΣ: Πελοποννήσιος, κύριε Πρόεδρε.
        ΠΡΟΕΔΡΕΥΩΝ (Γεώργιος Σούρλας): Πελοποννήσιος, βέβαια. 
        ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
        Κυρίες και κύριοι συνάδελφοι της Νέας Δημοκρατίας, εγώ δέχομαι την προτροπή του προλαλήσαντος συναδέλφου να στηρίξουμε αυτήν την επένδυση. Όμως, να θυμίσω πόσο είχατε πολεμήσει τη δημιουργία των Περιοχών Ολοκληρωμένης Τουριστικής Ανάπτυξης επί των κυβερνήσεων του ΠΑ.ΣΟ.Κ.. Το θεσμικό, δηλαδή, θεμέλιο αυτής της επένδυσης; Να τα θυμόμαστε αυτά. 
        ΔΗΜΗΤΡΙΟΣ ΣΑΜΠΑΖΙΩΤΗΣ: Δεν θέλω να σας διακόψω.
        ΚΩΝΣΤΑΝΤΙΝΟΣ ΓΕΙΤΟΝΑΣ: Είχατε ζητήσει τότε αναστολή της διαδικασίας, είχατε μιλήσει για μεθοδεύσεις και για σκάνδαλο. 
        ΔΗΜΗΤΡΙΟΣ ΣΑΜΠΑΖΙΩΤΗΣ: Έξι μήνες κρατούσαν…
        ΚΩΝΣΤΑΝΤΙΝΟΣ ΓΕΙΤΟΝΑΣ: Είναι καλό να τα θυμόμαστε, για να μετριέται και από αυτό το Βήμα η συνέπεια κάθε παράταξης. 
        Με τις προς κύρωση αποφάσεις παρέχεται επιχορήγηση κατά παρέκκλιση -το επιτρέπει ο επενδυτικός νόμος με το άρθρο 9 παράγραφος 3- σε τέσσερα επενδυτικά τουριστικά σχέδια που υλοποιούνται στην Περιοχή Ολοκληρωμένης Τουριστικής Ανάπτυξης, στην Π.Ο.Τ.Α. Μεσσηνίας. 
        Η περιοχή αυτή ουσιαστικά –γιατί τότε έγινε η οριοθέτησή της- θεσμοθετήθηκε το 2001 με σχετικές αποφάσεις κατ’ εφαρμογή του άρθρου 29 του ν. 2545/1997. Αυτές οι πρωτοβουλίες των κυβερνήσεων του ΠΑ.ΣΟ.Κ. είναι η βάση της πραγματοποίησης αυτής της μεγάλης επένδυσης, μια μεγάλης επένδυσης για τη Μεσσηνία, που ανοίγει νέες προοπτικές στην ανάπτυξη της ευρύτερης περιοχής. 
      Γενικά, κυρίες και κύριοι συνάδελφοι, τα ολοκληρωμένα σχέδια τουριστικής ανάπτυξης πιστεύω ότι είναι σημαντικό εργαλείο για την αξιοποίηση των συγκριτικών πλεονεκτημάτων κάθε περιοχής. Γι’ αυτό και προβλέπονται στις περιοχές που είναι «υποανάπτυκτες» ως προς συγκεκριμένους τομείς. Πιστεύω ότι μέσα από τέτοια σχέδια μπορούμε να προωθήσουμε ουσιαστικά την περιφερειακή ανάπτυξη στη χώρα μας.
      Ουδείς σήμερα, λοιπόν, αμφισβητεί τη σημασία και την αξία της επένδυσης στη Μεσσηνία. Ένα νομό που, όπως ειπώθηκε προηγουμένως, παρά τους πλούσιους, φυσικούς, πολιτιστικούς και ανθρώπινους πόρους, έχει υστέρηση σε τουριστικές και άλλες επενδύσεις, καθώς και μεγάλα προβλήματα ανεργίας. Επίσης, κανείς δεν αμφισβητεί τον πολλαπλασιαστικό χαρακτήρα για τη Μεσσηνία και την Πελοπόννησο αυτής της επένδυσης. Όπως επίσης δεν αμφισβητείται και η ανένδοτη, θα έλεγα, βούληση, το πείσμα των επενδυτών, της οικογένειας Β. Κωνσταντακόπουλου, να γίνει αυτό το έργο στην ιδιαίτερη πατρίδα τους, παρά τα εμπόδια που συνάντησε αυτή η επένδυση. 
      Είχε, πράγματι, αντικειμενικές δυσκολίες η επένδυση, ήταν ένα πρωτόγνωρο σχέδιο. Υπήρχαν ακόμα οι γραφειοκρατικές αδυναμίες, αλλά και αντιδράσεις –και πρέπει να το πούμε- στην αρχή από ποικιλόνυμα συμφερόντα.
    Για μένα σημασία έχει ότι ξεπεράστηκαν, εξασφαλίστηκε η συναίνεση στην περιοχή και η επένδυση ξεκίνησε.
    Το ΠΑ.ΣΟ.Κ., λοιπόν, όπως είπα και στην αρχή, στηρίζει το σχέδιο. Μας ενδιαφέρει να προχωρήσει ομαλά, να αποδειχθεί βιώσιμο στην πράξη, να έχει ένα σίγουρο μέλλον. Γι’ αυτό, κυρίες και κύριοι συνάδελφοι, από την αρχή της συζήτησης -ζητήσαμε πρόσθετα στοιχεία στην επιτροπή, αναπτύξαμε τους προβληματισμούς μας και θέσαμε και συγκεκριμένα ερωτήματα και για το σχέδιο και για τις προς κύρωση αποφάσεις. Θα επανέλθω, κύριε Υπουργέ, συνοπτικά στην Ολομέλεια, γιατί πιστεύω ότι έχουν οι επισημάνσεις μας τη σημασία τους και όχι μόνο γι’ αυτή την επένδυση. 
    Πρώτον. Ουσιαστικά, κύριε Υπουργέ, έχουμε αποφάσεις κατά παρέκκλιση από τον επενδυτικό νόμο για τα κίνητρα. Νομότυπες ασφαλώς, το είπα. Αλλά υπάρχει πάντα ο κίνδυνος με τέτοιες αποφάσεις να έχουμε δυο μέτρα και δυο σταθμά. Ζητάμε, λοιπόν, τη δέσμευση της Κυβέρνησης για ανάλογη μεταχείριση κάθε μεγάλου επενδυτικού σχεδίου σε οποιαδήποτε περιοχή. Το επιβάλλουν λόγοι διαφάνειας και τήρησης,  αν θέλετε και των κανόνων του ανταγωνισμού.
    Δεύτερον. Τα τέσσερα επενδυτικά σχέδια –ακολουθούν και άλλα- υλοποιούνται σε μια περιοχή που έχει οριοθετηθεί, ως ενιαία, με διάφορες ζώνες, όπως της Πύλου και του Ρωμανού. Με τις σχετικές επίσης αποφάσεις προβλέπεται ότι η Τ.Ε.ΜΕΣ. Α.Ε. είναι ο ενιαίος φορέας ίδρυσης και εκμετάλλευσης. Η «κατάτμηση» επομένως με τις τέσσερις αποφάσεις αποτελεί ενδεχομένως παράκαμψη των περιορισμών του επενδυτικού νόμου, αλλά και των κατευθύνσεων της Ευρωπαϊκής Ένωσης, όσον αφορά τις επιχορηγήσεις για επενδύσεις πάνω από 50.000.000 ευρώ.
    Προκύπτουν, λοιπόν, δυο ζητήματα, κύριε Υπουργέ, ως προς το ύψος της συνολικής επιχορήγησης και πώς αυτό δικαιολογείται –εδώ υπάρχουν διαφορετικοί υπολογισμοί- και ως προς τις τυχόν αντιδράσεις σε σχετικές προσφυγές στην Ευρωπαϊκή Ένωση, εφόσον μάλιστα ζητηθεί να καλυφθεί η επιχορήγηση από κοινοτικούς πόρους. Σας το είπαμε, και επαναλαμβάνουμε -όχι για άλλους λόγους, αλλά για να διασφαλιστεί το μέλλον της επένδυσης- ότι θα τα βρούμε μπροστά μας. 
    Τρίτον, όσον αφορά τα ζητήματα του χωροταξικού σχεδιασμού και των περιβαλλοντικών όρων, των αυστηρών όρων που έχει θέσει η απόφαση για την Π.Ο.Τ.Α.. Έγινε συζήτηση στην επιτροπή και υπήρξαν διαβεβαιώσεις και από φορείς και από Κυβέρνηση, ότι δεν υπάρχει πρόβλημα και ότι θα τηρηθούν αυστηρά οι όροι. 
    Εγώ, όμως, θέλω να πω, κύριε Υπουργέ, ότι επειδή το έργο γίνεται σε «ευαίσθητη» οικολογικά περιοχή -υπάρχουν και τμήματα δασικών εκτάσεων και δεσμεύσεις από τη Σύμβαση Ramsar- θα πρέπει να υπάρξει ίσως με ειδική επιτροπή στενή παρακολούθηση τήρησης αυτών των όρων.
    Και εδώ εν παρανθέσει, θα πω, κύριε Υπουργέ, μιας και βλέπω στον Τύπο μια «έκρηξη προτάσεων» για ανάπτυξη τουριστικής κατοικίας, ότι και σ’ αυτήν την επένδυση προβλέπονται τουριστικές κατοικίες -δεν είναι στις αποφάσεις τις σημερινές προς επιδότηση- όπως και στην επένδυση τη μεγάλη της Κρήτης που είδα. Θέλω λοιπόν να τονίσω, κύριε Υπουργέ, ότι υπάρχει το προεδρικό διάταγμα του 2003 που προβλέπει όρους και διαδικασίες και θα πρέπει να μην αποκλίνουμε και παρεκκλίνουμε. Ώστε η τουριστική κατοικία να στηρίζει πραγματικά την τουριστική ανάπτυξη και όχι να εξελιχθεί σε μια κερδοσκοπική «φάμπρικα» σε βάρος και του τουρισμού και του περιβάλλοντος.
    Τέταρτον και με αυτό τελειώνω, κύριε Πρόεδρε. Η βιωσιμότητα της συγκεκριμένης επένδυσης, υψηλών πράγματι προδιαγραφών, προϋποθέτει πέρα από τα άλλα αναβάθμιση των υποδομών συνολικά στην περιοχή. Χρειάζεται να ολοκληρωθούν τα αναγκαία έργα, κυρίως όσον αφορά τις συγκοινωνιακές υποδομές και όχι μόνο. Παραδείγματος χάριν το οδικό δίκτυο της Μεσσηνίας θέλει σίγουρα άμεση αναβάθμιση, όπως κυρίως ο δρόμος Καλαμάτας-Μεσσήνης-Πύλου. Επίσης αναφέρομαι στο νέο οδικό άξονα της Ιoνίας Οδού, αλλά και στη σύνδεση της περιοχής με τη θαλάσσια συγκοινωνία, την αναβάθμιση του αεροδρομίου και άλλα.
      Τα έργα αυτά, κύριε Υπουργέ, ούτως ή άλλως είναι απαραίτητα για την ανάπτυξη της περιφέρειας και πρέπει να υπάρξουν εγγυήσεις ότι θα πραγματοποιηθούν.
      Κλείνοντας, κυρίες και κύριοι συνάδελφοι και κύριε Υπουργέ, λέω ότι η επιτυχία της επένδυσης αυτής θ’ αποτελέσει, ως ένα σημείο, και κίνητρο για την προώθηση ανάλογων ολοκληρωμένων επενδυτικών σχεδίων που έχει ανάγκη η χώρα. Γι’ αυτό πρέπει να διασφαλιστεί. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, θα ξεκινήσω με μια πρώτη παρατήρηση. Πλανάται μέσα στην Αίθουσα ότι υπάρχει πόλεμος ανάμεσα στο βορρά και στο νότο, ότι κάποιοι, λόγω του ότι θέλουν τις επενδύσεις στη βόρεια Ελλάδα, δεν θέλουν να δουν επενδύσεις στη νότια Ελλάδα. Δεν υπάρχει κάτι τέτοιο. Άρα, τα οποιαδήποτε διατυπώνονται, διατυπώνονται για την προφύλαξη μιας μεγάλης επένδυσης.
      Ακούστηκε επίσης εδώ στην Αίθουσα και είναι μια δεύτερη παρατήρηση, ότι κάποιοι ανησυχούν για τα περιβαλλοντικά και ότι από την Εγνατία, η οποία ξέσκισε την βόρεια Ελλάδα, δεν υπήρχαν περιβαλλοντικές επιπτώσεις; Οφείλω να πω ότι η Εγνατία καθυστέρησε τα μέγιστα για να υπάρξουν σχέδια περιβαλλοντικών μελετών που θα περιορίζουν τις περιβαλλοντικές επιπτώσεις και για τα θέματα της αρκούδας, αλλά και για τα θέματα της γέφυρας του Νέστου, στη Θράκη, όπου λόγω της συνθήκης Ραμσάρ, το έργο καθυστέρησε τα μέγιστα. 
      Έρχομαι σε μια τρίτη παρατήρηση. Αναλογιστήκατε ποτέ τη δική σας στάση, κύριοι συνάδελφοι της Νέας Δημοκρατίας, όταν εμείς προχωρούσαμε και θεσμοθετούσαμε μεγάλες επενδύσεις; Εσείς τι κάνατε; Μας κατηγορούσατε για διαπλοκή. Μας κατηγορούσατε για διαφθορά. Ψηφίσατε ποτέ σύμβαση μεγάλης επένδυσης; Εγώ σας λέω ότι τόσα χρόνια που ήμουν Αντιπρόεδρος της Βουλής, δεν ψηφίσατε καμία μεγάλη επένδυση, γιατί όλες τις καταγγέλλατε για διαφθορά. Δεν ψηφίσατε καμία. Φέρτε μου μια.
      Τέταρτη παρατήρηση. Αναλογίζεσθε τι λέγατε εσείς όταν φέρναμε σ’ αυτήν την Αίθουσα συμβάσεις προς κύρωση, όπως την αποκρατικοποίηση του Καζίνο της Πάρνηθας; Ότι πουλάμε τα ασημικά της οικογένειας. Τώρα, εσείς, βάσει αυτής της προίκας, προχωράτε τα περαιτέρω για το Καζίνο της Πάρνηθας.
      Γιατί τα είπα όλα αυτά; Το ΠΑ.ΣΟ.Κ. δεν είναι εναντίον των μεγάλων επενδύσεων και δεν είναι εναντίον των επενδυτών και ειδικά για τον κ. Βασίλη, για την επένδυση της Π.Ο.Τ.Α. Μεσσηνίας. Εμείς δεν του δώσαμε τα ογδόντα χιλιάδες τετραγωνικά μέτρα κατοικίας, τα οποία μπορεί μέσα σε πέντε χρόνια να αρχίσει να τα κατατμεί και να τα πουλάει; Δεν του δώσαμε δηλαδή, οριζόντια και κάθετη οροφοκτησία; Πού; Σε ένα οικόπεδο μεγάλης έκτασης όπου αν λέγαμε να κτιζόταν κανονικά θα έπρεπε να έχει συντελεστή κάλυψης 5% στα τέσσερα στρέμματα, 1% μέχρι τα πέντε χιλιάδες στρέμματα και 0% για τα υπόλοιπα. Εμείς, δεν δώσαμε στον κ. Βασίλη το δικαίωμα της ταχείας απαλλοτρίωσης σε ιδιόκτητη έκταση και μάλιστα με αγροτικό κόστος γης; Δεν είναι αυτά κίνητρα τα οποία δόθηκαν; 
      Όμως, επειδή ακριβώς θέλαμε να τον βοηθήσουμε, για να γίνει αυτή η επένδυση,  ανησυχούμε για το μέλλον  αυτής της επένδυσης με τον τρόπο με τον οποίο επιδοτείται και σας χτυπούμε τον κώδωνα του κινδύνου. Γιατί πρέπει να ξέρετε, κυρίες και κύριοι συνάδελφοι –γιατί πολλές φορές δεν εμβαθύνουμε σε ορισμένα πράγματα - ότι η Περιοχή Ολοκληρωμένης Τουριστικής Ανάπτυξης είναι μια, ο επενδυτής είναι ένας, η εταιρεία είναι μια και χωροθετείται σε τρία τμήματα. Δεν είναι τρεις Π.Ο.Τ.Α., είναι τρία τμήματα. Επενδύουμε τώρα μόνο στα δυο τμήματα και μάλιστα σε έξι σπασμένες επενδύσεις. Οι τέσσερις έρχονται στη Βουλή για κύρωση και οι άλλες δυο ήδη έχουν εγκριθεί στον αναπτυξιακό νόμο με 55%.
       Άρα, λοιπόν, έρχομαι και αναρωτιέμαι: Μένει ακόμα ένα τμήμα. Και σ’ αυτό θα πάμε να επιδοτήσουμε; Επίσης, στα ίδια τμήματα που σήμερα επενδύει η εταιρεία αυτή δεν θα έχουμε και πρόσθετες επενδύσεις; Και αυτές θα επιδοτηθούν; Να επιδοτηθούν, αλλά ποιος είναι ο κίνδυνος, κυρίες και κύριοι συνάδελφοι; Σας διαβάζω από την Επίσημη Εφημερίδα των Ευρωπαϊκών Κοινοτήτων, «Πολυτομεακό πλαίσιο για τις περιφερειακές ενισχύσεις στα μεγάλα επενδυτικά σχέδια», στη σελίδα τρία, «Μείωση  επιπέδων ενίσχυσης προς μεγάλα επενδυτικά σχέδια». Μέχρι 50.000.000 έχουμε το 100% των περιφερειακών ενισχύσεων. Από 50.000.000 μέχρι 100.000.000 το 50% των περιφερειακών ενισχύσεων. Για το τμήμα που υπερβαίνει τα 100.000.000 το 55% των περιφερειακών ενισχύσεων. Σας το καταθέτω στη Βουλή. 
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχεται εδώ εκ των υστέρων η επεξηγηματική της οδηγίας αυτής,  «Κατευθυντήριες γραμμές σχετικά με τις κρατικές ενισχύσεις περιφερειακού χαρακτήρα» - θα σας τη καταθέσω- και στη σελίδα δύο λέει: «Ενισχύσεις για μεγάλα επενδυτικά σχέδια. Για τους σκοπούς αυτών των κατευθυντήριων γραμμών, ως «μεγάλο επενδυτικό σχέδιο» νοείται μια «αρχική επένδυση» κατά τον ορισμό αυτών των κατευθυντήριων γραμμών, με επιλέξιμες δαπάνες άνω των 50.000.000 ευρώ. Για να αποφεύγεται η υποδιαίρεση ενός μεγάλου επενδυτικού σχεδίου σε υποσχέδια με σκοπό την παράκαμψη των διατάξεων των προκείμενων κατευθυντήριων γραμμών, ένα μεγάλο επενδυτικό σχέδιο θα θεωρείται ενιαίο εφόσον η αρχική επένδυση, εκ μέρους μιας ή περισσοτέρων επιχειρήσεων», βάζει και τις περισσότερες επιχειρήσεις, «για περίοδο τριών ετών, αποτελείται από πάγια περιουσιακά στοιχεία συνδυαζόμενα κατά αδιαίρετο από οικονομική άποψη τρόπο». Και λέει παρακάτω στις επεξηγήσεις: «Για να αξιολογηθεί αν μια αρχική επένδυση είναι οικονομικά αδιαίρετη, η επιτροπή θα λαμβάνει υπ’ όψιν τους τεχνικούς λειτουργικούς και στρατηγικούς δεσμούς, αλλά και την άμεση γεωγραφική γειτνίαση. Ο οικονομικά αδιαίρετος χαρακτήρας…» κ.λπ.. Σας παρακαλώ να τα διαβάσετε, κύριε Υπουργέ, γιατί εγώ ανησυχώ για το μέλλον της επένδυσης, γιατί εγώ θέλω να γίνει επένδυση. Το καταθέτω και αυτό στα Πρακτικά. 
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Φοβάμαι πολύ ότι μέσα από αυτόν τον τρόπο θα μπλοκάρουμε την επένδυση από την Ευρωπαϊκή Ένωση, πολλώ δε μάλλον όταν ακούω ότι το 70% των ενισχύσεων που πάμε να δώσουμε, θέλουμε να τα πάρουμε από τα ευρωπαϊκά προγράμματα. Και θέλω να αναρωτηθώ: Όταν σ’ ένα μεγάλο επενδυτικό σχέδιο δίνεις αυτές τις άυλες ενισχύσεις και έρχεσαι και δίνεις και τις κρατικές ενισχύσεις, έχεις εξασφαλίσει δημοσιονομικά πώς θα τα δώσεις; Εσείς στον προϋπολογισμό σας για τον επενδυτικό νόμο, τον αναπτυξιακό νόμο είχατε 150.000.000 ευρώ το 2004, 150.000.000 ευρώ το 2005, 150.000.000 ευρώ το 2006. Αυτά τα 150.000.000 ευρώ τα επαναλαμβάνετε. Είναι στις διαθέσεις μας και στις προθέσεις μας απλώς και μόνο με μια επένδυση να απορροφούμε δημοσιονομικά αυτό το οποίο δίνουμε για όλες τις επενδύσεις; Αν θέλουμε να το κάνουμε, πρέπει να εξασφαλίσουμε και τους πόρους. 
      Εμείς ψηφίζουμε την επένδυση αυτή, γιατί είναι τέκνο δικό μας, όπως και εσείς παραδεχθήκατε στη Βουλή, αλλά ανησυχούμε για το μέλλον της, για τον τρόπο και την προχειρότητα με την οποία προσπαθείτε να καλύψετε το μέλλον της επιδοτήσεως. Αυτά, κύριοι συνάδελφοι. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Το λόγο έχει ο κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, από το 1995, όταν ήμουν αναπληρωτής Υπουργός Εθνικής Οικονομίας και μέλος της Επιτροπής Μεγάλων Έργων, πρωτοασχολήθηκα με τα θέματα της προώθησης των Περιοχών Ολοκληρωμένης Τουριστικής Ανάπτυξης για την προσέλκυση επενδύσεων και ποτέ σε όλη αυτήν την πορεία δεν θα μπορούσα να φανταστώ τότε ότι μια σημαντική επενδυτική προσπάθεια θα χρειαζόταν δεκαέξι χρόνια για να έρθει ενώπιον της Εθνικής Αντιπροσωπείας για να κυρωθούν οι σχετικές συμφωνίες. 
      Φυσικά, μετά από έρευνες και μελέτες που έχω κάνει, κύριε Υπουργέ, πρέπει να πω ότι είμαστε σε μία διαδικασία για πολλά, πολλά χρόνια βραδύρρυθμης ανάπτυξης. Δυστυχώς, απ’ όλα αυτά τα οποία επισημάνθηκαν και τα οποία μπορεί κάποιος να τα δει, αποτυπώνοντας μέσα από τους διαδοχικούς αναπτυξιακούς νόμους το τι έχει εγκριθεί και το τι έχει ολοκληρωθεί, θα διαπιστώσει τις αδυναμίες των συστημάτων και των αναπτυξιακών νόμων που έχουμε ψηφίσει σ’ αυτήν τη Βουλή. Εγώ, μάλιστα, θα πρότεινα -και θα το κάνω και αυτό θα είναι καλό και για το Υπουργείο αλλά θα είναι και για τη συνέχεια δικών μου παλιότερων μελετών- να βάλουμε κάτω τους νόμους, το ν. 1262/1982, το ν. 1892/1990, το ν. 2601/1998 και φυσικά τον πολύ πρόσφατο, αν έχουν προχωρήσει ορισμένα πράγματα, το ν. 3299/2004, για να δούμε για όλα τα μεγέθη μεταξύ εγκριθεισών και ολοκληρωθεισών επενδύσεων τι έχει συμβεί. Θα διαπιστώσουμε, γιατί αυτό δείχνουν οι προηγούμενες μελέτες, ότι έχουμε σημαντικές αποκλείσεις ανάμεσα στην αρχική δαπάνη και στο τελικό αποτέλεσμα. 
      Αν έκανα αυτόν τον σύντομο πρόλογο, είναι γιατί, πρώτον, θέλω να ισχυροποιήσω τη θετική μας ψήφο στην κύρωση των σημερινών αποφάσεων και, δεύτερον, για να προειδοποιήσω και εγώ ότι, εάν αυτή η πορεία στο σχεδιασμό απαίτησε αυτό το χρόνο, εύχομαι να μην απαιτηθεί πρόσθετος χρόνος πέρα από τα σχέδια τα οποία έχουμε πράξει για την ολοκλήρωση αυτού του έργου και πιστεύω ότι θα φροντίσουμε όλοι, ώστε τέτοιες προσπάθειες, ιδιαίτερα θετικές για σημαντικές περιοχές, θα προωθούνται με πειθαρχία, γρήγορα, ώστε να είναι αποδοτικές και για το σκοπό τον οποίο προωθούμε αυτά τα επενδυτικά σχέδια, για την ανάπτυξη δηλαδή της συνολικής οικονομίας. 
      Πέντε είναι οι κύριοι λόγοι -πολύ συνοπτικά- της στήριξής μας για την παρούσα κύρωση. Ο πρώτος είναι ότι πράγματι οι όροι είναι απόλυτα συμβατοί με τη συνολική νομοθεσία, έτσι όπως έχει διαμορφωθεί από το ν. 2545/1997 μέχρι και τον ν. 3299/2004. Ασχέτως αν είναι μεγάλα τα μεγέθη και εμφανίζονται μεγάλες οι επιδοτήσεις, αυτές είναι σε όλα τα επενδυτικά σχέδια, μικρά ή μεγάλα, οι όροι όμως είναι απόλυτοι σε επαφή και αυτό πρέπει να το υπογραμμίσουμε. 
      Το δεύτερο είναι ότι είναι η πρώτη Π.Ο.Τ.Α. Ωραία τα λέγαμε δεκαπέντε, δεκαεπτά χρόνια. Από το νόμο του ’90 πρωτοξεκινήσαμε από το Α΄ Κοινοτικό Πλαίσιο στο Β΄ Κοινοτικό Πλαίσιο, στο Γ΄ Κοινοτικό Πλαίσιο, μπήκαμε στο Δ΄ Κοινοτικό Πλαίσιο και είναι η πρώτη Περιοχή Ολοκληρωμένης Τουριστικής Ανάπτυξης που κάνουμε στον τόπο. Αυτό, λοιπόν, είναι ένα δεύτερο στοιχείο, το οποίο μας κάνει να στηρίξουμε αυτήν την προσπάθεια, δεδομένου ότι διαχρονικά όλες οι κυβερνήσεις είχαμε στόχο να κάνουμε τομές σε ορισμένα επενδυτικά τουριστικά πακέτα, τα οποία, λόγω της σύνθεσής τους, λόγω της γεωγραφικής τους κατανομής, μπορούσαμε και έπρεπε να τα στηρίξουμε, αν θέλουμε να αλλάξουμε λίγο το τουριστικό προϊόν το οποίο πουλάμε σ’ αυτόν τον τόπο.  
      Ο τρίτος λόγος είναι ότι αυτή η επένδυση αφορά μια περιοχή, όπως είναι η νοτιοδυτική Πελοπόννησος που είναι καθυστερημένη τουριστικά. Είναι απομονωμένη και είναι μια περιοχή για την οποία επαναλαμβάνω κάτι που έγραψα πριν από είκοσι ημέρες σε ένα άρθρο μου σε μία εφημερίδα της Αθήνας για τα θέματα της ερημοποίησης, ότι αν δεν κάνουμε τέτοιου είδους παρεμβάσεις και άλλες πολλές παρεμβάσεις, η Πελοπόννησος τα επόμενα τριάντα χρόνια, θα είναι η πρώτη που σύμφωνα με το εθνικό σχέδιο κατά της ερημοποίησης, βάσει των συμβάσεων του Ο.Η.Ε., θα είναι έρημη χώρα. Επομένως ο τρίτος λόγος, εάν ο πρώτος είναι η συμβατότητα των όρων, εάν ο δεύτερος είναι η σκοπιμότητα επιτέλους να προχωρήσουμε σε μια τέτοια επέμβαση –εννοώ την Π.ΟΤ.Α. - είναι ο γεωγραφικός, διότι πρέπει ειδικά σ΄αυτές οι περιοχές, οι οποίες θα υποστούν στο μέλλον, αν δεν κάνουμε τώρα βήματα, την υποβάθμιση και την ερημοποίηση των εδαφών τους, να στηρίξουμε επενδύσεις σ’ αυτές. Τώρα, αν αυτή η επένδυση ήταν σε μια άλλη περιοχή, εγώ δεν είμαι βέβαιος αν θα τις στήριζα. Δηλαδή εάν ήταν σε μια περιοχή τουριστικά αναπτυγμένη, δεν είμαι βέβαιος αν θα την στήριζα. Σε αυτήν την περιοχή οφείλουμε να κάνουμε τη δαπάνη, για να την στηρίξουμε.
      Ο τέταρτος λόγος από τους πέντε που είπα για να επιχειρηματολογήσω, είναι ότι διαπιστώθηκε και από τη διαδικασία στη διαρκή επιτροπή ότι το σύνολο των φορέων της περιοχής, στηρίζουν αυτήν την επένδυση. Αυτό για μένα είναι εξαιρετικά σημαντικό και το λαμβάνω σοβαρά υπ' όψιν μου, αφού υπάρχει συνολική στήριξη των τοπικών κοινωνιών. Είναι από τις σπάνιες περιπτώσεις που σχεδόν η συντριπτική πλειοψηφία –γιατί ποτέ δεν είναι το 100%- των φορέων στηρίζει την επένδυση. 
      Πέμπτο και τελευταίο, γιατί με τα σύγχρονα τραπεζικά κριτήρια –για να θυμηθούμε κάποτε και το ρόλο μας στο χρηματοπιστωτικό σύστημα- έχει πολύ μεγάλη σημασία ποιος είναι ο επενδυτής. Και στη συγκεκριμένη περίπτωση, δεν είναι μόνο τα τοπικά και πατριωτικά αισθήματα του επενδυτή. Είναι το γεγονός ότι είναι επιχειρηματίας με μεγάλα κεφάλαια. Είναι επιτυχημένος επιχειρηματίας. Είναι ενεργός πολίτης και εν πάση περιπτώσει, εγώ από την άλλη μου ιδιότητα ως Υπουργού Εμπορικής Ναυτιλίας, δεν θα ξεχάσω ότι είναι ένας επενδυτής που έχει όλη την περιουσία του σε πλοία με ελληνική σημαία και με ελληνικά πληρώματα, όταν κάποιοι άλλοι από το Λονδίνο ζητούν να μην έχουν τίποτα, μα τίποτα, για ν’ αποκτήσουν την ελληνική σημαία.
      Κυρίες και κύριοι συνάδελφοι, κλείνοντας, θέλω να πω ότι, όπως προκύπτει από τα οικονομικά στοιχεία που δημοσιεύτηκαν προχθές για τη σύνθεση του Ακαθάριστου Εθνικού Προϊόντος, το 73% πλέον συντίθεται από τα προϊόντα του τομέα υπηρεσιών. Και στα προϊόντα του τομέα υπηρεσιών,  πρέπει να πούμε ότι ο τουρισμός και η ναυτιλία είναι αυτά που στηρίζουν αυτόν τον τομέα. Πιστεύω, λοιπόν, ότι κυρώνοντας αυτήν τη σύμβαση και δίνοντας ιδιαίτερη σημασία στα θέματα προστασίας του φυσικού περιβάλλοντος, αλλά συντείνοντας σε μεγάλες επενδύσεις και όχι σε κατάτμηση, όπως έχουμε κάνει στη γεωργία που σε κάθε γωνιά έχουμε και μία επενδυσούλα, θα έχουμε μέσα από συστήματα ολικής ποιότητας και προστασίας του φυσικού περιβάλλοντος νέα προϊόντα, τα οποία μέσα στον διεθνή καταμερισμό και ειδικά μέσα στον καταμερισμό στη Μεσόγειο, θα μπορούν να δώσουν ανάκαμψη σ' αυτό που ονομάζουμε τουριστικές υπηρεσίες.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Αγαπητοί κύριοι συνάδελφοι, είμαστε σε μία περίοδο όπου χώρες όπως είναι η Ελλάδα, η οποία αποτελεί και ένα διακεκριμένο παράδειγμα, θα πρέπει να προβληματιστούν ιδιαίτερα για το ποια θα είναι τα πορτοφόλια του μέλλοντός τους, ποια είναι αυτά δηλαδή που θα στηρίξουν τις επόμενες δεκαετίες το εισόδημα των κατοίκων τους. 
      Και αυτό το λέω, διότι η πορεία την οποία έχει η διεθνής οικονομία οδηγεί στο να υπάρχει μία κάμψη του δευτερογενούς τομέα, στο να υπάρχουν τεράστια προβλήματα στον πρωτογενή τομέα και αν θέλουν να διατηρήσουν το επίπεδο ζωής και να το αυξάνουν και να υπάρχει ένα επίπεδο ευημερίας στην Ευρώπη, θα πρέπει να υπάρξουν αντίστοιχες προετοιμασίες.
      Δύο είναι οι τομείς εκείνοι, οι οποίοι μπορούν να στηρίξουν το μέλλον σε μία χώρα όπως είναι η Ελλάδα. Ο ένας είναι κοινός, γνωστός και ισχύει για όλες τις χώρες. Ισχύει ιδιαίτερα για τις χώρες της Ευρώπης και αποτελεί μεγάλη ανάγκη. Είναι η προσπάθεια των ανθρώπων να δημιουργούν γνώση και να εκμεταλλεύονται τα πλεονεκτήματα που έχει αυτή η γνώση. Είναι η έρευνα, η τεχνολογία, οι καινοτομίες. Συζητιέται αυτές τις μέρες το νομοσχέδιο για την παιδεία και όταν έλθει στην Ολομέλεια της Βουλής, θα μπορούμε να μιλήσουμε πιο αναλυτικά για το θέμα αυτό.
      Σε  μία χώρα σαν την Ελλάδα υπάρχει μία διάσταση που λέγεται ανάπτυξη γης. Είναι εκείνος ο τομέας, ο οποίος θα μπορεί να δώσει για τα επόμενα χρόνια σημαντικές προοπτικές. Τι συμβαίνει όμως διαχρονικά, οποτεδήποτε έχουμε να κάνουμε μ’ ένα θέμα που αφορά τη γη και τη χρήση της μέχρι σήμερα; 
      Οι διαδικασίες του οργανωμένου κράτους να υποδεχθεί επενδύσεις, οποιουδήποτε επιπέδου είτε τις μικρές επενδύσεις κάποιου που κτίζει ένα σπίτι, είτε μεγαλύτερες επενδύσεις είτε οικιστικά συγκροτήματα είτε μεγάλες τουριστικές επενδύσεις, βρίσκονται πίσω από τις ανάγκες της αγοράς. 
      Η αγορά είναι πάντα ταχύτερη και δυστυχώς, μέχρι τώρα, έχει επιβάλλει τις ανάγκες της με τρόπο που είναι άναρχος. Μεγάλες περιοχές αυθαιρέτων έχουν δημιουργηθεί, προβλήματα δεκαετιών που δεν μπορούν να λυθούν, προβλήματα που θα εξακολουθήσουν να υπάρχουν αν δεν υπάρξει πρόνοια και μάλιστα στη συγκεκριμένη χρονική περίοδο. 
      Τι συμβαίνει σήμερα αγαπητοί κύριοι Υπουργοί; Υπάρχει μία ζήτηση παραθεριστικής κατοικίας στην Ελλάδα από κατοίκους της υπόλοιπης Ευρώπης. Η ζήτηση αυτή τείνει να γίνει εκρηκτική. Αν πάτε σε τουριστικές περιοχές στην Ελλάδα, θα δείτε ότι δημιουργούνται σαν μανιτάρια παραρτήματα μεγάλων οίκων του εξωτερικού που κάνουν αυτό το οποίο ονομάζεται real estate, μεσίτες δηλαδή για ακίνητα. Το καλοκαίρι στην Κεφαλλονιά δημιουργήθηκαν τρία τέτοια καινούργια υπερπολυτελέστατα στην παραλία του  νησιού. 
      Κάθε χρόνο είναι τεράστια η ζήτηση για τέτοια ακίνητα. Η αγορά θα τοποθετηθεί, είναι βέβαιο. Το κράτος θα έχει τη δυνατότητα ν’ αντιμετωπίσει αυτήν τη ζήτηση; Να  κάνει δηλαδή τι; Να κάνει περιβαλλοντικές προβλέψεις. 
      Άκουσα με πολλή προσοχή τον κ. Ανωμερίτη προηγουμένως που έθεσε ένα θέμα το οποίο θεωρώ μείζον. Μπαίνουμε σε μία περίοδο η οποία δεν προοιωνίζει πολύ θετικές εξελίξεις για το θέμα του περιβάλλοντος, σε μία χώρα όπου ο πληθυσμός υπάρχει περίοδος του έτους που προς το παρόν σχεδόν διπλασιάζεται. Τα επόμενα χρόνια μπορεί να τριπλασιαστεί. 
      Υπάρχει μεγάλο πρόβλημα νερού. Υπάρχει πρόβλημα αποβλήτων. Υπάρχει πρόβλημα μέσων μεταφοράς. Όλα αυτά τα προβλήματα των υποδομών θα εξυπηρετηθούν τα επόμενα χρόνια, όταν η πίεση που υπάρχει για την απόκτηση δευτερεύουσας κατοικίας στην Ελλάδα θα γίνει πραγματικότητα με τον ένα ή τον άλλο τρόπο, είτε εμείς οργανωθούμε είτε δεν οργανωθούμε;
      Δεύτερο θέμα: Υπάρχει πρόβλεψη ένταξης περιοχών, χωροταξική πρόβλεψη για παραθεριστική κατοικία, κάτι το οποίο βλέπετε ότι η αγορά ήδη το ζητάει; 
      Θα σας δώσω ένα παράδειγμα. Υπάρχει η δυνατότητα αυτού του οποίου ονομάζουμε «ιδιωτική πολεοδόμηση». Ξέρετε πόσες ιδιωτικές πολεοδομήσεις έχουν γίνει στη χώρα μας τα τελευταία χρόνια; Είναι λιγότερες των δέκα. Πού; Σε μια χώρα, η οποία έχει ανάγκη την ιδιωτική πολεοδόμηση, έχει ανάγκη να υπάρχει μια οργανωμένη, με την επίβλεψη του κράτους, ανάπτυξη μιας περιοχής. Φθάνουμε να έχουμε αυτήν την στιγμή αυτήν την εκρηκτική ζήτηση κατοικιών και βλέπω ότι υπάρχει μια μακαριότητα. Και αυτή η μακαριότητα είναι βέβαιο ότι θα δημιουργήσει τεράστια προβλήματα. Για παράδειγμα, δεν υπάρχουν κίνητρα συνένωσης ιδιοκτησιών για τουριστική ανάπτυξη. 
      Ερχόμαστε σήμερα να κουβεντιάσουμε μια επένδυση, την πρώτη επένδυση για μια Περιοχή Ολοκληρωμένης Τουριστικής Ανάπτυξης. Έρχονται σιγά-σιγά τέτοιου είδους επενδύσεις, μεγάλες επενδύσεις. Χθες διαβάσαμε για το Λασίθι. Εφτά χιλιάδες κρεβάτια θα δημιουργηθούν στο Λασίθι, μια περιοχή η οποία έχει και αυτή τα προβλήματά της. Έρχονται άλλες περιοχές στη συνέχεια. Υπάρχουν περιοχές οι οποίες έχουν αυτήν τη στιγμή την προοπτική και αρχίζουν επιχειρηματίες να τοποθετούνται, προκειμένου να πάρουν μέρος σ’ αυτήν τη νέα εξέλιξη η οποία υπάρχει στην αγορά. 
      Σήμερα, αγαπητοί κύριοι Υπουργοί, η ζήτηση για παραθεριστικές κατοικίες στην Ελλάδα από το εξωτερικό κατά τους υπολογισμούς υπερβαίνει τις πεντακόσιες χιλιάδες. Πεντακόσιες χιλιάδες νέα ακίνητα ή ακίνητα τα οποία θα αναπαλαιωθούν ή υπάρχοντα ακίνητα ζητούνται να αγοραστούν. Η αγορά, όπως σας είπα, είναι πολύ πιο γρήγορη. 
      Θα σας δώσω άλλο ένα παράδειγμα. Εάν δείτε πολεοδομικά τι ισχύει στη Μύκονο και τι ισχύει στην υπόλοιπη Ελλάδα, με τις ίδιες νομοθεσίες, θα τρομάξετε. Σε κτήματα των τεσσάρων και πέντε στρεμμάτων αναπτύσσονται έξι, εφτά, οκτώ κατοικίες, διώροφες κατοικίες, όπου σε άλλες περιοχές δεν μπορεί να γίνει αυτό. Γιατί συμβαίνει αυτό; Διότι είναι πλέον τεράστιες οι αξίες γης και οι τεράστιες αξίες γης δημιουργούν συνθήκες όπου υπάρχουν υπηρεσίες οι οποίες υποχωρούν. Υπάρχει ένα κράτος, το οποίο δέχεται να προσαρμόσει τους νόμους του όχι με βάση τις αρχές της νομοθεσίας που έχει θέσει η Βουλή, αλλά με βάση τις πιέσεις της αγοράς. Αυτό ονομάζεται στα νέα ελληνικά «διαφθορά» και αυτό υπάρχει. Και αν δεν το βλέπουμε, κάνουμε ένα πολύ μεγάλο λάθος και δεν μπορούμε ν’ αντιμετωπίσουμε τα πράγματα.
      Η επένδυση, για την οποία κουβεντιάζουμε σήμερα, για μένα δυστυχώς έχει ένα θέμα που αντιμετωπίζει και σ’ αυτό δεν φταίει ο επενδυτής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      Ζητάει μια επιδότηση, όπως δικαιούται από το νόμο. Ο νόμος προβλέπει επιδοτήσεις, οι οποίες κλιμακώνονται ως προς το ποσοστό τους, ανάλογα με το ύψος της επένδυσης. Ξεκινάει από μεγαλύτερο ποσοστό και μειώνεται το ποσοστό όσο αυξάνεται η επένδυση. Αναγκάζεται ο επενδυτής –σήμερα αυτός, αύριο κάποιος άλλος, μεθαύριο κάποιος άλλος- να κάνει κατάτμηση των επενδύσεων προκειμένου να εισπράξει αυτό το οποίο νομίζει ότι δικαιούται ή το μέγιστο το οποίο θα μπορέσει. Είναι κάτι το οποίο είναι λυπηρό, διότι ο νόμος είναι λανθασμένος. Και είναι λανθασμένος ο νόμος αυτός από την ημέρα που δημιουργήθηκε και εξακολουθεί και είναι λανθασμένος. 
      Είπα και την άλλη φορά στην επιτροπή: «Ας αλλάξει η συγκεκριμένη παράγραφος». Πρέπει να είναι ομοιόμορφη η επιδότηση, άσχετα από το ύψος της επένδυσης. Ποιος επενδυτής την επομένη φορά που θα έρθει να κάνει μια επένδυση των 200 ή 300.000.000 ευρώ θα την κάνει με τους όρους που έχει σήμερα, με τη σπαστή επιδότηση, ο νόμος; Ουδείς. Οι πάντες θα προσπαθήσουν να ενταχθούν σπάζοντας την επένδυσή τους, προκειμένου να πάρουν το μέγιστο όφελος. Και εμείς θα είμαστε εδώ μία Βουλή, η οποία θα έρχεται να προσυπογράψει και να πει «ναι, μπράβο, ο κύριος τάδε ή ο κύριος δείνα» και θα δώσουμε εμείς την ευλογία μας προκειμένου να γίνει αυτό. Είναι ένα λάθος, το οποίο δεν πρέπει να συνεχιστεί. Μίλησα με τον αγαπητό Υπουργό τον κ. Φώλια την άλλη φορά και ελπίζω ότι πολύ γρήγορα θα υπάρξει η διόρθωση σε αυτήν την κατεύθυνση. Διότι διαφορετικά θα ζήσουμε ιστορίες όπου ο επόμενος επενδυτής θα καταγγέλλει τον προηγούμενο, διότι θα λέει ότι αυτός διεπλάκη προκειμένου να πάρει την επιδότηση που πήρε και δεν θα μπορεί η πολιτεία, η Βουλή, να πει πάρα πολλά πράγματα σ’ αυτό. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βερελή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ  ΒΕΝΙΖΕΛΟΣ» με θέμα: «Οι Ελληνες στη Διασπορά, 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, εξήντα εννέα μαθητές και μαθήτριες και πέντε συνοδοί καθηγητές από το 1ο Γυμνάσιο Καρδίτσας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Επίσης, οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων και Μεταφορών και Επικοινωνιών, κατέθεσαν σχέδιο νόμου: «Σύσταση Ειδικού Ταμείου Κοινωνικής Αλληλεγγύης και άλλες διατάξεις».
      Παραπέμπεται στην αρμόδια Διαρκή Επιτροπή.
      Το λόγο έχει ο Υπουργός Αιγαίου και Νησιωτικής Πολιτικής, κ. Αριστοτέλης Παυλίδης, για δέκα λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, για να μην έχουμε απορίες εδώ στην Αίθουσα, θα σας πω ότι ο κ. Βερελής, ο μόλις κατελθών του Βήματος, αναφερόμενος στις σχέσεις που είχαμε, υπονοούσε το εξής: Είναι στενά συνδεδεμένος με τη γενέτειρά μου, την Κω, διότι ο πατέρας του υπηρέτησε διευθυντής της Αγροτικής Τραπέζης, κατά μία εποχή που η Αγροτική Τράπεζα είχε μια άλλη φυσιογνωμία...
      ΧΡΙΣΤΟΣ ΒΕΡΕΛΗΣ: Και αίγλη. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): ...και γι' αυτό θεωρούμε τον κ. Βερελή –όπως λέμε στα νησιά μας- δικό μας παιδί και επείχε ως εκ τούτου και ειδικής μεταχειρίσεως εν όσω ήτο στην κυβέρνηση. 
      ΠΡΟΕΔΡΕΥΩΝ (Γεώργιος Σούρλας): Ο κ. Φώλιας, που είναι από τα Γρεβενά και που δεν έχει καμία σχέση με την Κω, είναι ατυχής.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να φροντίσει να αποκτήσει στενότερο δεσμό –αν και η οικογένεια Φώλια έχει κάποιο δεσμό με τη Ρόδο- να τον ενισχύσει, για να τύχει της ιδίας μεταχειρίσεως.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Και με την Κω.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και με την Κω, λοιπόν.
      Σας πληροφορώ ότι ο κ. Φώλιας ήτο ψηφοφόρος μου. Υπηρέτησε στην Κω και διακηρύττει ότι  με εσταύρωσε, αλλά η σταύρωση συνεχίζεται μέχρι σήμερον. Μέχρι να του πάρω 1 ευρώ, χάριν των νησιών βεβαίως, βγαίνει η ψυχή μου! 
      Κυρίες και κύριοι συνάδελφοι, είναι εντυπωσιακή η στάσις της Βουλής έναντι αυτού του νομοσχεδίου. Δεν άκουσα μέχρι τώρα αρνητική τοποθέτηση. 
      ΕΛΠΙΔΑ ΠΑΝΤΕΛΑΚΗ: Εκτός από το Κομμουνιστικό Κόμμα, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και το Κομμουνιστικό Κόμμα. Δεν είστε ιδιαιτέρως αρνητικοί και μπράβο σας, κυρία μου. Και μπράβο σας. 
      ΕΛΠΙΔΑ ΠΑΝΤΕΛΑΚΗ: Επί της ουσίας διαφωνούμε πλήρως. Αλίμονο στην Ελλάδα που θα παραδώσουμε στα παιδιά μας. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αγκαλιάζουμε όλοι μια μεγάλη προσπάθεια, που όσοι την παρακολούθησαν, γνωρίζουν την περιπέτεια που υπέστη ο επενδυτής. Εγώ τη θυμάμαι δεκαπέντε χρόνια αυτήν την υπόθεση. Και παρά το ότι στον εσωτερικό τουριστικό ανταγωνισμό ό,τι σήμερα η Βουλή θα κυρώσει, δηλαδή μεγάλη επένδυση στη δυτική Πελοπόννησο, αυτό είναι αντίθετο προς τα τοπικιστικά συμφέροντα, παρ’ όλα αυτά εγώ την ψηφίζω και μάλιστα ιδιαιτέρως ισχυρά.
      Διευρύνεται ο κύκλος, το πεδίο της ελληνικής τουριστικής περιφέρειας. Άργησε να γίνει. Γίνεται όμως τώρα και μας επιτρέπει, επιτρέπει και σε εμένα να κάμω σχόλια όπως των προλαλησάντων. 
      Αξιοποιείται ο μόχθος ενός δουλευτή της θάλασσας και της οικογενείας του. Και δεν είναι ντροπή αυτά να τα λέμε στο Κοινοβούλιο. Σε άλλες περιπτώσεις, σε άλλα κοινοβούλια περνούν νόμοι αποκλειστικά και μόνο για να λύσουν πρόβλημα συγκεκριμένης επιχειρήσεως ή να τη διευκολύνουν. Και τα λένε τα μέλη του Κοινοβουλίου φωναχτά, ολοφάνερα, χωρίς μισόλογα και χωρίς στη σκιά κινήσεις.
      Ο καπετάν Βασίλης Κωνσταντακόπουλος, άξιος δουλευτής της θάλασσας, και η οικογένειά του απεφάσισε να επενδύσει στην πατρίδα του, φίλε κύριε Ανωμερίτη –το γνωρίζετε και εσείς πάρα πολύ καλά ως παλιός Υπουργός Ναυτιλίας- από τη θάλασσα να επενδύσει στη στεριά, αυτό που κατά καιρούς αποκαλούσαμε ότι θέλαμε να το αναπτύξουμε υπό τη μορφή του γνήσιου δεσμού μεταξύ θαλασσινής δουλειάς και στεριανής δουλειάς. 
      Εγώ τον συγχαίρω και του εύχομαι να πάει και στη στεριά καλά, όπως πήγε καλά στη θάλασσα και όχι μόνο στον καπετάν Βασίλη Κωνσταντακόπουλο, αλλά και σε όλα εκείνα τα Ελληνόπουλα που διαπρέπουν οπουδήποτε της γης, στα πέρατα της οικουμένης, στους ωκεανούς, να έρθουν και να διαπρέψουν. Και αυτό εξαρτάται από εμάς πλέον, Κυβέρνηση και Κοινοβούλιο, να τους δώσουμε ευκαιρία να διαπρέψουν επιχειρηματικά και στον τόπο που γεννήθηκαν.
      Γνωρίζω βάσιμα ότι αυτό είναι το όνειρό τους. Να βοηθήσουμε ό,τι γίνεται σήμερα να γίνει και με άλλες παρόμοιες περιπτώσεις παιδιών της Ελλάδος που επιθυμούν το μόχθο τους να τον φέρουν εδώ στον τόπο τους –και ας μου επιτρέψετε να αναφερθώ- στα νησάκια μας. Οι πιο πολλοί άλλωστε είναι νησιώτες. 
      Η περιπέτεια, καθόσον αφορά στο νομοθετικό μέρος, τελειώνει εδώ. Αλλά από εδώ και πέρα αρχίζει μια άλλη ιστορία. Η τουριστική ανάπτυξη της δυτικής Πελοποννήσου. Την περιέγραψαν συνάδελφοι προερχόμενοι από την περιοχή. Με προσοχή παρακολούθησα τις προσδοκίες τους και είμαι βέβαιος πως θα δικαιωθούν, όπως δικαιώθηκαν και οι δικοί μου συμπατριώτες στα νησιά, στα Δωδεκάνησα, στις Κυκλάδες, στο βόρειο Αιγαίο, όσοι δειλά-δειλά μέχρι στιγμής επιχείρησαν, στο νότιο Αιγαίο πιο έντονα. 
      Και αυτό το κατόρθωσαν, γιατί συνέβαλε και το κράτος. Δεν λέω η κυβέρνηση, αλλά το κράτος, από το 1976, με τον πρώτο αναπτυξιακό νόμο, τον 289, περιορισμένης εκτατικής ισχύος, δηλαδή πεδίο εφαρμογής τα νησιά του ανατολικού Αιγαίου και ο Έβρος -ήταν καλός νόμος, απέδωσε, συνέβαλε στην τουριστική ανάπτυξη από πλευράς ξενοδοχείων στα νησιά του ανατολικού Αιγαίου, στα περισσότερα εξ αυτών- και μετέπειτα οι νόμοι οι οποίοι πέρασαν από τη Βουλή μας, με πρωτοβουλία των εκάστοτε κυβερνήσεων. 
      Πάω τώρα στο τελευταίο μέρος τού υπό συζήτηση νομοσχεδίου. Είναι το άρθρο που αναφέρεται στην κατά την κρίση μου μεταβατική περίοδο, μέχρις ότου εκδοθεί εκείνη η απόφαση που θα καθορίζει κατά ποιον τρόπο θα εφαρμοστεί ο χάρτης με τις κρατικές ενισχύσεις ανά περιφέρεια, κατά την περίοδο 2007 μέχρι 2013 και ο οποίος κάποιες περιοχές τις κρατεί σε καλό επίπεδο, κάποιες άλλες όμως, οι οποίες είχαν την ατυχία να παρουσιαστούν ως ότι είναι το Ελντοράντο της Ελλάδας –δεν βρίσκω και άλλη έκφραση- δηλαδή ότι είναι οι ζάμπλουτες περιοχές, δεν τις θέλουμε και τόσο. 
      Υπό την ιδιότητα του Υπουργού Αιγαίου και Νησιωτικής Πολιτικής, συνεργαζόμενος με το συνάδελφο, τον Υφυπουργό κ. Φώλια, πήγαμε στις Βρυξέλλες και προσπαθήσαμε να πείσουμε τους αρμόδιους κομισάριους και κυρίως την κομισάριο του ανταγωνισμού, ειδικώς στα νησιά να επιφυλαχθεί μια ειδική μεταχείριση. Μερικώς επιτύχαμε. 
      ‘Ερχεται η σημερινή τροπολογία και δίδει τη δυνατότητα σε όσες περιπτώσεις επιχειρήθηκε να ενταχθούν στον αναπτυξιακό νόμο, τον ισχύσαντα μέχρι 31.12.2006, τουλάχιστον τώρα να μη ζημιώσουν ή, εν πάση περιπτώσει, να μην υποστούν οι επενδυτές αισθητή μείωση των ενισχύσεων.
      Είναι καλή η κίνηση, κύριοι συνάδελφοι, και θα συμβάλει ώστε αρκετές περιπτώσεις να ακολουθήσουν δρόμο προς τα εμπρός, όπως ακολούθησαν οι περιπτώσεις εκείνες των επιχειρηματιών –και δεν ήταν μόνον οι τουριστικοί επιχειρηματίες- οι οποίοι καρπώθηκαν τα οφέλη του αναπτυξιακού νόμου, του ισχύσαντος μέχρι 31.12.2006 και από τις οποίες περιπτώσεις, έχω να σας πω για αυτές που είναι στη ζώνη ευθύνης του Υπουργείου μας. 
      Στο βόρειο Αιγαίο είκοσι οκτώ υπαγωγές με ύψος επενδύσεων, κόστος, προϋπολογισμός, 50.000.000. Επιχορήγηση 27.000.000 και δημιουργία εκατόν είκοσι θέσεων εργασίας. Είναι θεαματικά τα νούμερα; Δεν είναι θεαματικά, αλλά σε σύγκριση με τα προηγουμένως ισχύσαντα έχουν μια καλή θέση.
      Εκεί που είναι θεαματικά τα νούμερα είναι στο νότιο Αιγαίο. Οι υπαγωγές βάσει του τότε αναπτυξιακού νόμου είναι εκατόν είκοσι τρεις, κύριοι συνάδελφοι και σημαντικές επενδύσεις κατά τον όγκο. Αυτό φαίνεται από το ύψος των προϋπολογισμών τους που είναι 460.000.000, εις δε τα 460.000.000 οι δοθείσες επιχορηγήσεις από τα κρατικά ταμεία είναι 222.000.000, δημιουργία οκτακοσίων έντεκα θέσεων εργασίας. Στο σύνολο, οι χίλιες και πλέον θέσεις στο Αιγαίο δεν είναι ευκαταφρόνητες υπό τις παρούσες συνθήκες. 
      Αυτή είναι η εξέλιξη του προηγούμενου νόμου πολύ συνοπτικά, πιστεύω και ο χάρτης των κρατικών ενισχύσεων, ως αναγκαστικά εφαρμόζεται στη νησιωτική Ελλάδα. Παρουσιάστηκε τώρα το νότιο Αιγαίο, κυρία συνάδελφε, να είναι ζάμπλουτο, επειδή τέσσερα νησιά -Ρόδος, Κως, Μύκονος και Σαντορίνη- έχουν κατά κεφαλήν εισόδημα υψηλότερο του 75% του κατά κεφαλή εισοδήματος των Ευρωπαίων και δεν φροντίσαμε να διαλύσουμε το μύθο τότε. 
      ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Να κάναμε την ανακατανομή…
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μας υποχρεώνει όμως αυτή η κυβερνητική πρωτοβουλία να κάνουμε και παρατηρήσεις.
      Κύριε συνάδελφε, εις την Κυβέρνηση, να μεταφέρουμε την πράξη σας από πλευράς διαχειρίσεως στον κύκλο τον κυβερνητικό και σε άλλες περιπτώσεις που μικρές επιχειρήσεις στα προγράμματα ανταγωνιστικότητος δεν κατέστη δυνατόν να καρπωθούν των ευεργετημάτων ειδικών προγραμμάτων. Μιλάμε πάντα για τη νησιωτική Ελλάδα. Δεν είναι μεγάλα τα ποσά. Ενίσχυση των διατεθέντων μέχρι στιγμής!
      Και επειδή ο κ. Βερελής έκανε και ορισμένες παρατηρήσεις για τα ισχύοντα στην τουριστική αγορά γενικώς, όχι από πλευράς διακινήσεως τουριστών αλλά υποδομών και κτηριακών εγκαταστάσεων, να δούμε στα μάτια την κατάσταση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ναι, υπάρχουν κτηριακές υποδομές οι οποίες πρέπει να δούμε αν είναι σύμφωνες ή μη σύμφωνες με πολεοδομικούς κανόνες και να πάρουμε αποφάσεις. Ή θα βάλουμε την μπουλντόζα να τα ισοπεδώσουμε –ξεκάθαρα πράγματα- ή θα δώσουμε εμείς εδώ στο Κοινοβούλιο μία άλλη λύση. Από μας εξαρτάται. Καμία κυβέρνηση –και ζω επί χρόνια τη συμπεριφορά κυβερνήσεων- δεν τόλμησε να φτάσει μέχρι της Αιθούσης του Κοινοβουλίου. Η προηγουμένη ούτε εσκέπτετο. Το συζητούσαμε τι θα κάνουμε. Με τόλμη και καθαρά θα πούμε «ισοπέδωση, κύριοι» ή κάτι άλλο;
      Υπάρχουν προτάσεις από συναδέλφους όλων των πτερύγων. Δεν μπορούμε να συζητούμε για μεγάλες επενδύσεις και να εθελοτυφλούμε για τα του παρελθόντος, δηλαδή να μιλάμε για νέες επενδύσεις και τις παρελθούσες να τις αφήνουμε έτσι. Θα βάλουμε τάξη. Και αυτό μπορεί να το κάνει μόνο η Βουλή. Και ενθαρρύνω την Κυβέρνηση να προχωρήσει, λέγων παράλληλα πως δεν συμφωνώ με το μεμψίμοιρον περί την παραθεριστική κατοικία.
       Αυτή την ώρα είναι σε εξέλιξη σοβαρά –σοβαροτάτη, επιτέλους- συζήτηση μεταξύ Υπουργείου Τουρισμού, Υ.ΠΕ.ΧΩ.Δ.Ε. και του Υπουργείου μας σχετικά με το τι θα κάνουμε στη νησιωτική τουλάχιστον Ελλάδα, όπου υπάρχουν ενδιαφέρουσες προτάσεις επενδύσεων -ο τουρισμός ατυχώς είναι πλέον η βασική πηγή εισοδήματος- οι οποίες αξιούν για την επιτυχία της επενδύσεως το θέμα «παραθεριστική κατοικία» να περάσει επιτέλους από τη Βουλή. Δηλαδή, το γκολφ Αφάντου στη Ρόδο δεν νομίζω να βρεθεί κανείς να το πάρει επειδή είναι μια ωραία περιοχή με ωραία ακρογιαλιά, εάν δεν έχει και την προοπτική του κέρδους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Με λογική, με σύνεση, με σεβασμό στο περιβάλλον, ήρθε η ώρα να τολμήσουμε και θα τολμήσουμε εδώ εμείς οι κοινοβουλευτικοί.
      Κυρίες και κύριοι συνάδελφοι, έκανα αυτές τις παρατηρήσεις επί του συζητουμένου νομοσχεδίου, πρώτον, για να συγχαρώ για την τόλμη. Δεκαπέντε χρόνια να παλεύεις για να επιτύχεις κάτι -και με το μόχθο σου- είναι μεγάλη υπόθεση. Χρειάζεται εξαιρετική επιμονή. Πρέπει να έχεις μέσα σου κάτι ιδιαίτερο για να κρατιέσαι τόσα χρόνια, με του κόσμου τις εξ αντικειμένου σοβαρές δυσχέρειες. 
      Πήρα, λοιπόν, το λόγο να μιλήσω γι’ αυτό το θέμα και, δεύτερον, για να πω ότι οι επενδύσεις στη νησιωτική Ελλάδα έχουν εξαιρετικώς θελκτικό χαρακτήρα, εφόσον υποστηρίζονται και από νόμους. Και η διάταξη που φέρνει σήμερα κυρίως το Υπουργείο Οικονομίας για να ψηφίσουμε, είναι μία εξ εκείνων που ενθαρρύνει.
      Κύριοι συνάδελφοι, μεθαύριο θα είμαι στις Ηνωμένες Πολιτείες, στη Νέα Υόρκη, καθώς μετέχω στον εορτασμό επ’ ευκαιρίας συμπληρώσεως εξήντα ετών από ενσωματώσεως της Δωδεκανήσου στον κορμό της μητροπολιτικής Ελλάδας. Μέγα εθνικό γεγονός! Μεγάλωσε η Ελλάδα! Για μια ακόμα φορά μεγάλωσε η Ελλάδα!  Και μεγάλωσε επί των νησιών! 
      Μου έχουν δώσει μια ομιλία την οποία θα φιλοξενήσει το Ελληνοαμερικανικό Εμπορικό Επιμελητήριο. Θα πάω να κηρύξω αυτά που κάνουμε εδώ. Το Κοινοβούλιο, με όλα τα μέλη του σχεδόν, απ’ όλες τις πτέρυγες, αγκάλιασε την επενδυτική προσπάθεια. Αφήσαμε στην άκρη τις στρεβλώσεις και τη μεμψιμοιρία και αυτό θα αποτελέσει ένα κάλεσμα «ελάτε» και κυρίως «ελάτε, τα Ελληνόπουλα» και μεταξύ αυτών παιδιά του εφοπλιστικού κόσμου, που σήμερα έχουν καταφέρει να αποκτήσουν εξαιρετική οικονομική δύναμη, που τα καλούμε να την παρουσιάσουν εδώ στον τόπο μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Μεταφέρετε τους χαιρετισμούς και την αγάπη του ελληνικού Κοινοβουλίου, κύριε Υπουργέ. 
      Το λόγο έχει ο Υφυπουργός Οικονομίας και Οικονομικών κ. Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριοι Πρόεδρε, κυρίες και κύριοι συνάδελφοι, συμμερίζομαι την άποψη της συντριπτικής πλειοψηφίας ότι σήμερα είναι μια ξεχωριστή μέρα. Και είναι μια ξεχωριστή μέρα, διότι αξιώνεται μία μεγάλη επένδυση να κυρωθεί διά νόμου και να αρχίσει να τρέχει, μια επένδυση η οποία αλλάζει τον επενδυτικό χάρτη στον τόπο μας. Το λέω αυτό διότι όλες οι κυβερνήσεις που έχουν περάσει, έχοντας την ευθύνη διακυβέρνησης αυτής της χώρας, έκαναν ό,τι και όσα μπορούσαν για να μπορέσουν να δημιουργήσουν ένα «εύκρατο» επενδυτικό κλίμα στον τόπο μας, άλλοτε με περιορισμένη επιτυχία και άλλοτε και με μεγαλύτερη. 
      Το γεγονός όμως ότι σήμερα εδώ συζητούμε και εγκρίνουμε με τη συναίνεση της συντριπτικής πλειοψηφίας των μελών του Κοινοβουλίου την επικύρωση αυτής της επενδύσεως, δείχνει ότι πραγματικά αλλάζει κάτι στον τόπο μας. Αυτό είναι κάτι που πρέπει να γίνει γνωστό. Πρέπει, δηλαδή, να περάσει προς τα έξω ότι πλέον η χώρα μας είναι ένας ελκυστικός επενδυτικός προορισμός. 
      Έχω την ευκαιρία να αναγνωρίσω το όραμα όσων ανθρώπων στην προηγούμενη κυβέρνηση δούλεψαν για να μπορέσει η σημερινή επένδυση να γίνει πράξη. Και το όραμα όλων των ανθρώπων οι οποίοι στη σημερινή διακυβέρνηση δούλεψαν, ούτως ώστε να ολοκληρωθεί αυτή η δεκαετής επενδυτική περιπέτεια και να  έχει αίσιο τέλος. 
       Και δεν θα σας κρύψω ότι νιώθω και λίγη ζήλια για τον επενδυτή, γι΄αυτόν ο οποίος τόσες φορές αναφέρθηκε σ’ αυτήν την Αίθουσα, τον καπετάν Βασίλη, διότι είναι σπουδαίο πράγμα, κυρίες και κύριοι συνάδελφοι, να έχεις όραμα, να μπορείς να κάνεις πράξη το όραμά σου και να το βλέπεις να γίνεται πράξη. Είναι το μεγαλύτερο κομμάτι της δημιουργικότητας του ανθρώπου και, αν θέλετε, είναι η πεμπτουσία του «επιχειρείν». Είναι αυτό που κάνει την επιχειρηματικότητα ελκυστική, είναι αυτό που δικαιώνει τις προσπάθειες των επιχειρηματιών. Διότι οι επιχειρηματίες –όχι απλά οι επαγγελματίες, αλλά οι επιχειρηματίες- οι οποίοι ρισκάρουν τα χρήματά τους, την περιουσία τους, το χρόνο τους, την προσπάθειά τους, το κούτελό τους, είναι αυτοί οι οποίοι δεν έχουν όρια  στη δημιουργία. Και γι’ αυτό λέω ότι είναι σπουδαίο πράγμα να μπορεί κάποιος άνθρωπος να έχει όραμα και να το βλέπει να υλοποιείται.
      Βεβαίως, ακούστηκαν και κάποιες φωνές και εκτός Βουλής, οι οποίες προσπαθούν να μειώσουν την αξία αυτής της επένδυσης. Προσπαθούν να ξύσουν το λούστρο αυτής της επένδυσης, λέγοντας διάφορα. Δεν θα κακίσω αυτούς που τα έγραψαν, διότι δεν μπορούν να εμβαθύνουν στη γνώση του αντικειμένου. Κακίζω, όμως, αυτούς οι οποίοι προμήθευσαν με κακή και στρεβλή πληροφόρηση, αυτούς οι οποίοι, εμπιστευόμενοι τις πηγές τους, τα αναπαρήγαγαν. Και το λέω αυτό, διότι επιτέλους πια και στον τόπο μας θα πρέπει να έλθει η ώρα να μπει ξανά στην άκρη ο φθόνος και να πρυτανεύσει ξανά η άμιλλα. Διότι όσο στον τόπο μας κινούμασταν βάσει της άμιλλας -όταν αμιλλώμεθα ο ένας τον άλλον- ο τόπος προόδευε πολύ, κάλπαζε. Όταν άρχισε να μπαίνει στη μέση ο φθόνος και όταν άρχισαν οι μικροί να φθονούν τους μεγάλους –ποιοτικά μιλώ- τότε αρχίσαμε να έχουμε προβλήματα. 
      Είναι  καιρός λοιπόν, να συναινέσουμε, κυρίες και κύριοι συνάδελφοι, να βγάλουμε στην άκρη το φθόνο και να βάλουμε ξανά την άμιλλα τουλάχιστον στην αγορά, τουλάχιστον στο «επιχειρείν», τουλάχιστον στο διάλογο που κάνουμε. Μόνο μ' αυτόν τον τρόπο νομίζω ότι θα μπορέσουμε και να αξιοποιήσουμε τις δυνατότητες που έχουμε σαν ελληνικό επιχειρείν, αλλά και να δημιουργήσουμε αυτό το «εύκρατο» επιχειρηματικό περιβάλλον το οποίο δημιουργείται όλο και πιο πολύ στον τόπο μας. 
Απόδειξη άλλωστε αυτού είναι το γεγονός ότι με το σημερινό επενδυτικό νόμο έχουν τετραπλασιαστεί οι αιτήσεις για νέες επενδύσεις σε σχέση με το παρελθόν. 
	Εκείνο το οποίο θα πρέπει, επίσης, να ξεκαθαρίσουμε, για να μην μπερδεύουμε τα πράγματα, είναι ότι ο αναπτυξιακός νόμος, ο «επενδυτικός», όπως τον λέμε, νόμος έχει σκοπό τη δημιουργία ιδιωτικών επενδύσεων για να δημιουργηθεί ανάπτυξη στον τόπο. Δεν ωφελεί να κατηγορούμε την επιχειρηματικότητα, διότι καμία οικονομία δεν πρόκειται να δει πρόοδο αν δεν βασιστεί στην υγιή επιχειρηματικότητα, η οποία βασίζεται στους κανόνες της αγοράς και στους νόμους που καθορίζουν την πορεία των επιχειρήσεων. 
	Εκείνο το οποίο προσπαθούμε να κάνουμε είναι μέσα από τις επιχορηγήσεις να ενισχύσουμε τις επιχειρηματικές προσπάθειες. Θα πρέπει να το ξεκαθαρίσουμε μια και έξω: Η επιχορήγηση για τον τόπο μας και για τον προϋπολογισμό μας δεν είναι δαπάνη. Είναι επένδυση. Διότι αν επιχορηγήσεις μια καινούργια ιδιωτική επένδυση, αυτή θα υλοποιηθεί. Όντας κερδοφόρα, θα δημιουργήσει κέρδη. Θα δημιουργήσει θέσεις εργασίας. Από τα κέρδη και από τις νέες θέσεις εργασίας ο τόπος έχει να εισπράξει. Ο τόπος έχει να κερδίσει. 
      Επομένως η επιχορήγηση σε μια ιδιωτική επένδυση είναι επένδυση του κράτους στην προοπτική και στο μέλλον. Επενδύοντας μέσα από μια επιχορήγηση σε μια ιδιωτική επένδυση, έχουμε να εισπράξουμε παραγωγή, η οποία θα φορολογηθεί και η οποία θα συνεισφέρει και στο Ι.Κ.Α. και στην εφορία και σε νέες επενδύσεις, άρα σε δημιουργία νέων θέσεων δουλειάς και μάλιστα δουλειάς παραγωγικής. Αυτό θέλω να το ξεκαθαρίσω. 
	Άλλο «θέση εργασίας», όπου σε βάζω και κάθεσαι και δήθεν σε πληρώνω, όταν δεν παράγεις και άλλο «θέση δουλειάς», όπου δουλεύεις, παράγεις και ιδρώνεις. Παράγεις εκατό, εισπράττεις πενήντα και τα υπόλοιπα πενήντα γίνονται Ι.Κ.Α., εφορία, επένδυση, αλλά και κέρδος για τους εταίρους και τους μετόχους της εταιρείας. Διότι χωρίς κέρδος, οι επιχειρήσεις κλείνουν. Και όταν οι επιχειρήσεις κλείνουν, οι άνεργοι βγαίνουν στους δρόμους και θα πρέπει κάποια στιγμή να δούμε τα πράγματα με το όνομά τους. Το κέρδος πρέπει να αποδαιμονοποιηθεί. Το κέρδος, βέβαια, το θεμιτό. Το κέρδος το νόμιμο. Το κέρδος το οποίο δημιουργεί ανάπτυξη και πρόοδο στον τόπο. 
	Έτσι, πιστεύω, φίλες και φίλοι, ότι με αυτήν την επένδυση ανοίγει ένα νέο κεφάλαιο, το οποίο είμαι βέβαιος ότι θα βρει μιμητές. Θα βρει και άλλους επενδυτές με το ίδιο όραμα, για να μπορέσουν και αυτοί να τραβήξουν το δρόμο της ανάπτυξης για το δικό μας τόπο. 
	Θέλω, επίσης, ερχόμενος πια σε κάποια θέματα που ετέθησαν, να πω ότι δεν υπάρχει λόγος να αγωνιούμε για το θέμα της Ευρωπαϊκής Ενώσεως και ούτε να το πολυσυζητούμε, διότι αυτές οι τέσσερις επενδύσεις δεν εντάσσονται στον έλεγχο της Ευρωπαϊκής Ενώσεως. Είναι εθνική υπόθεση. 
	Επίσης, θέλω να πω -και να διορθώσω- ότι η γη δεν είναι επιλέξιμη δαπάνη. Ούτε ήταν ούτε είναι. Κάπου η πληροφόρηση ήταν λάθος. 
	Επίσης, να πω ότι όταν δημιουργούνται δύο χιλιάδες οκτακόσια πενήντα κρεβάτια πέντε αστέρων, εκείνο που είναι βέβαιο είναι ότι σε αυτά τα κρεβάτια θα φιλοξενηθούν τουρίστες και επισκέπτες του τόπου μας με υψηλό βαλάντιο και με υψηλές οικονομικές δυνατότητες. Έκανα έναν πρόχειρο λογαριασμό και είδα ότι αυτοί οι άνθρωποι, βγαίνοντας από τον τουριστικό προορισμό στον οποίο θα φιλοξενούνται στη Μεσσηνία και ξοδεύοντας 20 ευρώ την ημέρα ο καθένας -διότι θα βγουν και διότι έχουν χρήματα να ξοδέψουν και διότι δεν θα έρθουν «πακέτο» σε αυτά τα ξενοδοχεία των πέντε ή έξι αστέρων- θα αφήνουν γύρω στα 15.000.000 ευρώ το χρόνο έξω στην αγορά. Αυτά είναι προστιθέμενη αξία στην κοινωνία. Αυτά είναι νέες θέσεις δουλειάς. 
	Επίσης, όσον αφορά την κατάτμηση σε τέσσερις επενδύσεις, το πρώτο που θα πω είναι αυτό που λέει ο λαός μας: «Όσα ξέρει ο νοικοκύρης, δεν τα ξέρει ο κόσμος όλος». Ο επιχειρηματίας, ο επενδυτής, ο οποίος επενδύει 400.000.000 ευρώ σε μια επένδυση, ξέρει καλύτερα από εμάς, που καλοπροαίρετα ανταλλάσσουμε κάποιες σκέψεις και απόψεις και απορίες, το πώς θα κάνει το μάνατζμεντ και πώς θα τρέξει τη δουλειά του. Εκείνο που είναι δεδομένο είναι ότι αυτές οι τέσσερις μονάδες διαφέρουν η μία από την άλλη και ως προς τη φύση του τουριστικού προϊόντος που πωλούν και ως προς το πελατολόγιο στο οποίο θα απευθυνθούν. Όμως, έχουν και διαφορετικό μάνατζμεντ. Έχουν διαφορετικές εταιρείες –τουλάχιστον οι τρεις- οι οποίες θα τρέχουν αυτές τις επενδύσεις.
Τούτο σημαίνει ότι αυτές οι επενδύσεις με διαφορετικό μάνατζμεντ θα έχουν και ανταγωνισμό μεταξύ τους και είναι δεδομένο αυτό. Και το επιχειρηματικό πλάνο της κάθε μονάδος είναι διαφορετικό από της άλλης. Και οι άδειες που έχουν εγκριθεί είναι τέσσερις, ξεχωριστές για κάθε επένδυση. Γι’ αυτό ακριβώς κυρώνουμε τέσσερις αποφάσεις. 
      Όσον αφορά τη διαφορά της επιχορηγήσεως, αν ήταν δύο ή γιατί είναι δύο ή γιατί έχουν μεγάλη απόσταση τα δυο από τα άλλα δυο, θα έπρεπε στη χειρότερη των περιπτώσεων να είναι δύο επενδυτικά σχέδια. Η διαφορά τους είναι πολύ μικρή για να δικαιολογήσεις οποιαδήποτε πονηρή σκέψη.
      Επίσης, αναφέρθηκε ότι η Π.Ο.Τ.Α. είναι ενιαίος χώρος και πώς είναι δυνατόν να έχει διαφορετικά επενδυτικά σχήματα. Θα υπενθυμίσω ότι η Π.Ο.Τ.Α. για τον τουρισμό είναι ό,τι οι βιομηχανικές περιοχές για τη μεταποίηση. Και οι βιομηχανικές περιοχές έχουν πολλά επενδυτικά σχήματα, έχουν πολλές εταιρείες οι οποίες συμμετέχουν στον ίδιο ενιαίο χώρο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε συνάδελφε, άλλωστε είναι έμπνευση του ΠΑ.ΣΟ.Κ..
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν έχει σημασία τίνος έμπνευση είναι. Σημασία για μένα είναι ότι είναι μια καλή έμπνευση και οι καλές εμπνεύσεις πρέπει και να αναγνωρίζονται και να υποστηρίζονται.
      Τέλος, θέλω να πω στον κ. Σγουρίδη ότι εγώ δεν είδα, δεν ένιωσα, αν και ήμουν από το πρώτο ως το τελευταίο λεπτό σ’ αυτήν την Αίθουσα, να πλανάται καμία κόντρα μεταξύ βορίων και νοτίων. Μακράν ημών τέτοιες σκέψεις, μακράν της Αιθούσης τέτοιες σκέψεις.
      Όσον αφορά την προτροπή του, γιατί ανησυχεί για την προχειρότητα που αντιμετωπίζουμε αυτόν το νόμο, θα ήθελα να πληροφορήσω και εκείνον αλλά και όλους τους παρισταμένους ότι με θρησκευτική ευλάβεια τηρείται ο νόμος σε ό,τι αφορά το Υπουργείο Οικονομίας και Οικονομικών, το οποίο γνωρίζω πάρα πολύ καλά και κυρίως δε αυτές τις επενδύσεις.
      Κλείνοντας, κυρίες και κύριοι συνάδελφοι, θέλω για άλλη μια φορά να ευχαριστήσω και να εκφράσω την ευγνωμοσύνη μου για το επίπεδο της συζητήσεως, η οποία πραγματοποιήθηκε τόσο στην Επιτροπή Οικονομικών Υποθέσεων όσο και στην Ολομέλεια. Και θα ήμουν πολύ ευτυχής και νομίζω όλες και όλοι των παρισταμένων, εάν αυτό το επίπεδο πολιτικού πολιτισμού που διασφαλίσαμε και κατοχυρώσαμε μέσα από αυτές τις συζητήσεις, μπορούσε να αποτελέσει δείγμα για να μπορούμε να ακολουθούμε σε όλες μας τις συζητήσεις.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Σπηλιόπουλος. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, με το νομοσχέδιο που συζητούμε σήμερα κυρώνουμε τις αποφάσεις για την ένταξη τουριστικών επενδύσεων στον αναπτυξιακό νόμο. Θέλω εξ΄αρχής, όμως, να πω ότι οι επενδύσεις αυτές αφορούν τον τουρισμό, ο οποίος βασίζεται στο εξαιρετικό περιβάλλον της χώρας μας.
      Θέλω, λοιπόν, να τονίσω ότι το περιβάλλον είναι το συγκριτικό πλεονέκτημα της χώρας μας και μάλιστα αυτήν την περίοδο. Όπως πολύ σωστά ακούσαμε, το περιβάλλον κινδυνεύει σε παγκόσμιο επίπεδο αλλά και στην Ελλάδα και πρέπει να δείξουμε ιδιαίτερη προσοχή, την οποία δεν έχει δείξει μέχρι σήμερα η Κυβέρνηση και το αρμόδιο Υπουργείο για την προστασία και την αναβάθμισή του.
      Εμείς σήμερα στην Ελλάδα το περιβάλλον πρέπει να το διαφυλάξουμε ως κόρη οφθαλμού. Είναι το μεγάλο μας επιχείρημα και το συγκριτικό μας πλεονέκτημα για να αναπτυχθούν δραστηριότητες όπως ο τουρισμός, που πραγματικά είναι για την Ελλάδα πολύ μεγάλη ευκαιρία. Ήταν στο παρελθόν αλλά είναι και στο μέλλον. Βέβαια πρέπει να γίνει με άλλους όρους και όχι με τους όρους που ακολουθήσαμε τα προηγούμενα χρόνια και που σε πολλές περιοχές δημιουργήσαμε στρεβλούς τρόπους τουριστικής ανάπτυξης.
      Σήμερα η προσπάθειά μας πρέπει να είναι τέτοια, ούτως ώστε οι επενδύσεις να είναι στην κατεύθυνση βιώσιμης και αειφόρου ανάπτυξης.
      Άρα πρέπει να έχουμε τα μάτια μας στραμμένα στο περιβάλλον και πώς θα το διαφυλάξουμε και κυρίως πώς θα μπορέσουμε οι επενδύσεις που θα κάνουμε να μην το απαξιώνουν.
      Κυρίες και κύριοι συνάδελφοι, σήμερα με το σχέδιο που συζητάμε, ερχόμαστε να επικυρώσουμε επενδύσεις, οι οποίες προγραμματίστηκαν μέσα από ένα ολοκληρωμένο σχέδιο που εκπόνησε το ΠΑ.ΣΟ.Κ. τα προηγούμενα χρόνια. Μέσα από αυτό το σχέδιο δημιουργήθηκαν οι Π.Ο.Τ.Α., οι περιοχές ολοκληρωμένης τουριστικής ανάπτυξης. Τότε, όμως, οτιδήποτε προσπαθούσε να δημιουργήσει η κυβέρνηση του ΠΑ.ΣΟ.Κ. κατηγορήθηκε από την αντιπολίτευση της Νέας Δημοκρατίας, μάλιστα ακόμα και αν αυτές οι πρωτοβουλίες είχαν να κάνουν με επενδύσεις σε περιοχές που υστερούσαν και υστερούν ακόμη, όπως είναι η Πελοπόννησος και μάλιστα η συγκεκριμένη περιοχή της Μεσσηνίας και της νοτιοδυτικής Πελοποννήσου. 
      Το ΠΑ.ΣΟ.Κ., λοιπόν, ξεκίνησε ένα σχέδιο, δημιούργησε ολοκληρωμένα σχέδια για την ανάπτυξη του τουρισμού και μεταξύ αυτών ήταν και αυτό που συζητούμε σήμερα, η Π.Ο.Τ.Α. της Μεσσηνίας, για να δώσει κίνητρα στην περιοχή, να δώσει δυνατότητες στους πολίτες για να αναπτυχθούν. Τότε, όμως, η αντιπολίτευση της Νέας Δημοκρατίας κατηγορούσε οτιδήποτε υπήρχε σαν σχέδιο για την ανάπτυξη της χώρας μας και μάλιστα ενοχοποιούσε χωρίς στοιχεία και χωρίς τεκμηρίωση οποιαδήποτε πρωτοβουλία και κάθε σχέδιο, δηλητηριάζοντας έτσι και το πολιτικό κλίμα της εποχής, γιατί είχε κάνει μια κορυφαία επιλογή η αντιπολίτευση της Νέας Δημοκρατίας τότε, πώς θα κατηγορήσει και πώς θα σκανδαλολογήσει οποιαδήποτε πρόταση ή οποιοδήποτε σχέδιο της τότε κυβέρνησης του ΠΑ.ΣΟ.Κ..
      Έστω και τώρα, όμως, αναγνωρίζετε το λάθος σας. Άκουσα με ιδιαίτερη προσοχή και ενδιαφέρον τον Υφυπουργό κ. Φώλια, που αναγνώρισε ότι πράγματι αυτά τα σχέδια, τα οποία έφτιαξε τότε η κυβέρνηση του ΠΑ.ΣΟ.Κ. ήταν τα σχέδια που σήμερα έρχεται να υλοποιήσει η Κυβέρνηση της Νέας Δημοκρατίας -και καλά κάνει- τα σχέδια, όμως, που κατηγόρησε τότε και ενοχοποίησε τους Υπουργούς ή τους ανθρώπους που σχεδίαζαν την ανάπτυξη.
      Αλλά θέλω να πω ακόμη ότι αυτό που κάνουμε εμείς σήμερα είναι ότι ερχόμαστε να δώσουμε την έγκριση για την ολοκλήρωση εκείνων των σχεδίων στη συγκεκριμένη περίπτωση της Π.Ο.Τ.Α. Μεσσηνίας. Και το κάνουμε με υπευθυνότητα, όπως κάνουμε για όλα τα συγκεκριμένα θέματα, που έχουν να κάνουν με το μέλλον της χώρας μας. 
      Πριν από μερικές ημέρες συμφωνήσαμε, ψηφίσαμε και κυρώσαμε τη σύμβαση για την κατασκευή της υποθαλάσσιας αρτηρίας της Θεσσαλονίκης, ένα από τα έξι μεγάλα έργα που σχεδίασε, προετοίμασε και δημοπράτησε το ΠΑ.ΣΟ.Κ..
      Θέλω να θυμίσω, όμως, κύριε Υφυπουργέ, ότι όταν είχαν έλθει τα αντίστοιχα έργα, που κατασκεύασε το ΠΑ.ΣΟ.Κ., με τις αντίστοιχες συμβάσεις παραχώρησης και μιλώ για το Ρίο-Αντίρριο, την Αττική Οδό και το αεροδρόμιο των Σπάτων, όχι μόνο δεν ψήφισε η αντιπολίτευση τότε το κόμμα της Νέας Δημοκρατίας, αλλά κατήγγειλε τις σχετικές συμβάσεις. Σκανδαλολογούσε συνεχώς, έστελνε στον εισαγγελέα δημοσιεύματα ή ακόμη και ενστάσεις εργολάβων, δηλητηριάζοντας έτσι το πολιτικό κλίμα. Εμείς δεν ακολουθούμε αυτήν την πορεία. Φερόμαστε με υπευθυνότητα στον τόπο και βέβαια σε θέματα, που έχουν να κάνουν με την ανάπτυξή του. Όλους, όμως, σήμερα μας κρίνουν οι πολίτες και μας κρίνει και ο ελληνικός λαός και για την τότε στάση μας, αλλά και για τη σημερινή μας. 
      Θέλω, κυρίες και κύριοι συνάδελφοι, να τονίσω ότι οι συγκεκριμένες επενδύσεις, που γίνονται μέσα στην Π.Ο.Τ.Α. της Μεσσηνίας, αφορούν τουριστικές επενδύσεις. Ο επενδυτής εδώ, για καλή τύχη, είναι ένας άνθρωπος που κατάγεται από τη Μεσσηνία, αλλά αυτό βέβαια έχει μικρότερο ενδιαφέρον. Μεγαλύτερο ενδιαφέρον έχει ότι είναι ένας επενδυτής με σοβαρότητα, με κύρος και με δυνατότητες. Γιατί πολλές φορές έρχονται σχέδια αναπτυξιακά, αλλά αυτά δεν υλοποιούνται ή η υλοποίησή τους είναι προβληματική. Εδώ, λοιπόν, είναι ευτυχής συγκυρία, που ο επενδυτής είναι ένας τέτοιος άνθρωπος, με τέτοιες δυνατότητες, που φαίνεται ότι έτσι υπάρχει εγγύηση πως η επένδυση αυτή και θα ολοκληρωθεί και θα καρποφορήσει.
      Θέλω να τονίσω επίσης ότι η Μεσσηνία ολόκληρη, οι φορείς, που τους ακούσαμε και στην επιτροπή, όχι μόνο συμφώνησαν και συμφωνούν, αλλά υπερθεματίζουν κιόλας, γιατί θεωρούν ότι αυτή η επένδυση πραγματικά είναι μια ευκαιρία για τον τόπο τους. 
     Θέλω, όμως, να κάνω και ορισμένες επισημάνσεις τις οποίες κάναμε και στην επιτροπή. 
     Η πρώτη επισήμανση έχει να κάνει με την ένταξη της επένδυσης στα ευρωπαϊκά προγράμματα. Είναι ευθύνη της Κυβέρνησης, κύριε Υφυπουργέ, να μη δημιουργηθούν προβλήματα, εάν υπάρξουν εμπλοκές και με τη διάσπαση της επένδυσης, αλλά και με την αδυναμία –εάν υπάρξει αδυναμία- να επιχορηγηθεί. Έχετε την ευθύνη, γιατί θεωρούμε ότι με πρόχειρο τρόπο έχετε προχωρήσει σε αυτό το στάδιο. 
     Θέλω να πω κάτι ακόμη, γιατί μας το είπατε στην επιτροπή όταν σας ρωτήσαμε, ότι κατά πάσα πιθανότητα οι επιχορηγήσεις θα αντληθούν, θα πάρετε τους πόρους από το πρόγραμμα Π.Ε.Π. της Πελοποννήσου. Εάν το κάνετε αυτό, πολύ φοβούμαι –κι εδώ πρέπει να δώσετε μία ξεκάθαρη απάντηση- ότι δεν θα υπάρξει επιχορήγηση για καμία άλλη επένδυση στην Πελοπόννησο. Άρα, λοιπόν, εδώ πρέπει να δεσμευτείτε ότι δεν θα απορροφήσει αυτή η επένδυση, γιατί είναι εθνικής εμβέλειας ασφαλώς τόσο μεγάλη τουριστική επένδυση και δεν αφορά μόνο την Πελοπόννησο ή τη Μεσσηνία. Άρα, λοιπόν, θα πρέπει να δεσμευτείτε εδώ ότι δεν θα υπάρξει κανένα πρόβλημα από τα Π.Ε.Π. της Πελοποννήσου για τις άλλες επενδύσεις, που έχει ανάγκη ο τόπος και που μελλοντικά θα γίνουν στην περιοχή. 
     Η δεύτερη επισήμανση έχει να κάνει με την κατασκευή τουριστικών κατοικιών, που θα είναι για πώληση, που γίνονται μέσα από την επένδυση αυτή στην Π.Ο.Τ.Α. της Μεσσηνίας. 
     Αυτό πιστεύω ότι γίνεται, κύριε Υφυπουργέ, διότι ακόμα δεν έχει ολοκληρωθεί ο χωροταξικός σχεδιασμός και τα χωροταξικά σχέδια και για τον τουρισμό. 
     Ακούσαμε πριν από λίγο και είναι αλήθεια ότι υπάρχει πολύ μεγάλη πίεση στη χώρα μας -και θα υπάρχει και τα επόμενα χρόνια και καλό είναι που υπάρχει, είναι ένα πλεονέκτημα αυτό και είναι και μία ευκαιρία- για την κατασκευή τουριστικών κατοικιών για πώληση σε Ευρωπαίους, που θέλουν να περνούν κάποιους μήνες του χρόνου στην Ελλάδα. Αλλά, όμως, δεν είναι δυνατόν να μη γίνεται αυτό με ένα ολοκληρωμένο σχέδιο. Και επειδή υπάρχει η πίεση, πρέπει γρήγορα να ολοκληρωθούν αυτά τα σχέδια.
     Περιμέναμε από τον περασμένο Μάιο ότι θα έχει ολοκληρωθεί το ειδικό χωροταξικό για τον τουρισμό ή το γενικό χωροταξικό της χώρας μας, αλλά, δυστυχώς, ακόμα είναι στα χαρτιά. Δεν ξέρουμε πότε θα ολοκληρωθούν. Και δεν ξέρουμε, γιατί άφησε στα συρτάρια, ή τα πέταξε στην άκρη ο κ. Σουφλιάς τα περιφερειακά χωροταξικά σχέδια, που ήταν έτοιμα και τα είχε θεσμοθετήσει η προηγούμενη κυβέρνηση. Θα μπορούσαν να ήταν τα πρώτα σχέδια που μέσα από αυτά θα υπήρχαν αυτές οι δυνατότητες να χωροθετηθούν τέτοιες δραστηριότητες. 
     Θέλω να πω και κάτι ακόμα: Ακούσαμε ότι υπάρχει ανάγκη για την κατασκευή και άλλων έργων υποδομής στην περιοχή, έργων που θα ολοκληρώσουν τις υποδομές και που θα δώσουν τη δυνατότητα και αυτή η επένδυση να λειτουργήσει και να είναι παραγωγική και κερδοφόρα, αλλά και να δημιουργηθούν και άλλες. 
     Εδώ ακούσαμε ότι υπάρχουν δεσμεύσεις του Υπουργού ΠΕ.ΧΩ.Δ.Ε. κ. Σουφλιά. Δεν ξέρω αν έχουν καμία σημασία αυτές οι δεσμεύσεις, γιατί δεσμεύσεις από τον κ. Σουφλιά ακούμε συνεχώς. Ακούγαμε για την κατασκευή των έργων, ακούγαμε χρονοδιαγράμματα, δυστυχώς, όμως, συνεχώς ακυρώνονται, δεν υπάρχουν αυτές οι δεσμεύσεις. Άρα, λοιπόν, πρέπει και στην περιοχή αυτή, όπως και στις άλλες, να υπάρξουν και οι απαραίτητες συμπληρωματικές παρεμβάσεις και επενδύσεις του δημοσίου με έργα υποδομής, ούτως ώστε να δοθεί η δυνατότητα για να λειτουργήσουν αυτές οι επενδύσεις και να αποδώσουν. 
     Σήμερα με το νομοσχέδιο το οποίο ψηφίζουμε -και το ΠΑ.ΣΟ.Κ. ψηφίζει αυτό το νομοσχέδιο- ουσιαστικά θέτουμε τους όρους για την επιχορήγηση αυτής της μεγάλης επένδυσης. 
     Ακούσαμε πριν από λίγο: «είναι υψηλό το ποσοστό» ή «γιατί να υπάρχει αυτό το ποσοστό». Στην Ελλάδα θέλουμε επενδύσεις και οι επενδύσεις είναι το ζητούμενο. Αλλά επενδύσεις που δεν έχουν την κρατική επιχορήγηση είναι δύσκολο να υπάρξουν. Κρατικές επιχορηγήσεις υπάρχουν σε όλα τα κράτη, με τον έναν ή με τον άλλον τρόπο είτε φορολογικά είναι τα κίνητρα αυτά ή καθαρές επιχορηγήσεις, για να υπάρχει προσέλκυση των κεφαλαίων και επενδύσεις. Άρα, λοιπόν, θεωρούμε ότι σωστά, πρέπει να υπάρχουν επιχορηγήσεις, για να μπορούμε να έχουμε επενδύσεις και υγιή κεφάλαια στη χώρα μας για να δημιουργήσουμε υποδομές και ανάπτυξη. 
      Τελειώνοντας θέλω να πω κάτι, κύριε Υφυπουργέ, σχετικά με την τροπολογία, που έχει κατατεθεί και που αφορά την αλλαγή του ν. 2322 για την παροχή εγγύησης του ελληνικού δημοσίου για τη χορήγηση δανείων και πιστώσεων, που μας έχει φέρει το Υπουργείο Οικονομίας και Οικονομικών. 
      Έχουμε διαφωνίες και δεν ψηφίζουμε αυτήν την τροπολογία. Έχουμε δύο διαφωνίες. Κατ΄αρχάς, έτσι όπως ήταν η διάταξη μέσα στο νόμο, έλεγε ότι η απόφαση που κάθε χρόνο υπογραφόταν από τον Υπουργό Οικονομίας για την παροχή εγγυήσεων μέχρι του ύψους 3% επί των τακτικών εσόδων του προϋπολογισμού γινόταν μετά από απόφαση του Υπουργικού Συμβουλίου. Τώρα παρακάμπτεται αυτή η δυνατότητα. Ο Υπουργός κ. Αλογοσκούφης φοβάται το Υπουργικό Συμβούλιο; Δεν θέλει να έχει την απόφασή του; Γιατί το κάνει; Αυτό είναι το ένα.
      Το δεύτερο: Μήπως μέσα από την επαναδιαπραγμάτευση των παλαιών εγγυήσεων, που λέει, θέλει να μεταθέσει το χρέος στο μέλλον; Το κάνει με κάποιους τρόπους. Άρα, λοιπόν, εδώ δεν μας έχει πείσει και επειδή είναι και ασαφής αυτή η διατύπωση, δεν ψηφίζουμε αυτήν την τροπολογία.
      Κλείνω, κύριε Πρόεδρε, λέγοντας ότι πράγματι σήμερα κυρώνουμε τις αποφάσεις για σημαντικές επενδύσεις στον τόπο μας, για σημαντικές επενδύσεις στην Πελοπόννησο και στη Μεσσηνία. Εμείς είμαστε ικανοποιημένοι, που έστω και αργά η Κυβέρνηση της Νέας Δημοκρατίας αναγνώρισε το λάθος της όταν κατηγορούσε και τα σχέδια αυτά και τις πρωτοβουλίες της τότε κυβέρνησης του ΠΑ.ΣΟ.Κ..
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας με την παράκληση τόσο αυτός όσο και η κ. Παντελάκη να είναι σύντομοι, γιατί ο χρόνος παραμονής του Υπουργού στην Αίθουσα είναι ασφυκτικά περιορισμένος, λόγω αναχώρησής του.
      Ορίστε, κύριε Τασούλα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Το νομοσχέδιο που ψηφίζουμε σήμερα, κύριε Πρόεδρε, είναι, όπως ελέχθη, σημαντικό για την οικονομική ανάπτυξη της χώρας. Είναι σημαντικό, γιατί αποτελεί το προανάκρουσμα παρόμοιων νομοθετικών πρωτοβουλιών, που θα βελτιώσουν πάρα πολύ την ποιοτική τουριστική υποδομή της χώρας. 
      Δεν είναι τόσο το ότι έγινε κατορθωτό μέσα απ’ αυτό το νομοσχέδιο να πραγματοποιηθεί αυτή η σημαντικότατη επένδυση στο Νομό Μεσσηνίας, όσο το ότι η υλοποίηση αυτής της επενδύσεως και η τελική ολοκλήρωσή της θα πρέπει να αποτελέσει ένα υπόδειγμα, το οποίο θα προσελκύσει και δεν θα αποθαρρύνει παρόμοιους επενδυτές. 
      Νομίζω ότι πιο σημαντικό από τις χίλιες άμεσες θέσεις εργασίας, πιο σημαντικό από τις χιλιάδες κλίνες, πιο σημαντικό από τα έσοδα, που θα βελτιώσουν το τουριστικό ισοζύγιο της χώρας, πιο σημαντικό απ’ όλα αυτά είναι να πεισθούν παρόμοιοι επενδυτές ότι τέτοιες επενδύσεις πραγματοποιούνται στην Ελλάδα, χωρίς να έχει κάποιος την αίσθηση ότι επιτελεί ένα έργο σισύφειο. Το παράδειγμα της υλοποιήσεως αυτής της επένδυσης είναι πιο σημαντικό και από τη βελτίωση που πράγματι θα σημειωθεί στο Νομό Μεσσηνίας, που την έχει τόση ανάγκη. 
      Το ΠΑ.ΣΟ.Κ. πολύ καλά κάνει και ψηφίζει αυτήν τη νομοθετική πρωτοβουλία παρά το ότι δείχνει ένα παραπονιάρικο πρόσωπο, γιατί η Νέα Δημοκρατία, επί των ημερών του ΠΑ.ΣΟ.Κ., ακολουθούσε μία κατά την άποψή τους καταγγελτική πολιτική. Δεν είναι ακριβώς έτσι τα πράγματα. Η Νέα Δημοκρατία συμβάδιζε με την αίσθηση που υπήρχε στην κοινωνία για πρωτοβουλίες του ΠΑ.ΣΟ.Κ., οι οποίες είχαν αυτό το στοιχείο, ενώ σήμερα βλέπετε ότι παρόμοιες πρωτοβουλίες δεν συνδυάζονται με καχυποψία στην κοινωνία ότι έχουν το στοιχείο της διερευνήσεως τουλάχιστον ή το στοιχείο της διαπλοκής. Το θέμα δεν είναι τα παράπονα. Το θέμα είναι η θετική στάση και είναι βέβαιο ότι σήμερα εδώ οι Βουλευτές της Μεσσηνίας, και της Νέας Δημοκρατίας και του ΠΑ.ΣΟ.Κ., ψήφισαν υπέρ του τόπου τους, υπέρ του νομού τους. 
      Κύριε Πρόεδρε, θα ήταν παράλειψη να μην αναφερθώ σήμερα εδώ, καίτοι προφανώς εκτός θέματος, με βάση την ημερήσια διάταξη, αλλά εντός επικαιρότητος, στο γεγονός του θανάτου ενός επιφανούς φιλέλληνα, που συνέβη προχθές στη Μεγάλη Βρετανία. 
      Ο λόρδος Τζέλικο ο οποίος πολέμησε στην Ελλάδα κατά τη διάρκεια του Β΄ Παγκοσμίου Πολέμου απεβίωσε σε ηλικία ογδόντα οκτώ ετών. Ένας σημαντικός φιλέλλην ο οποίος πολέμησε στην Κρήτη και στα Δωδεκάνησα τον Άξονα, τους κατακτητές, στάθηκε στο πλευρό της Ελλάδος. Γιος διακεκριμένου ναυάρχου της Μεγάλης Βρετανίας που έγινε συνταγματάρχης ο ίδιος σε ηλικία είκοσι έξι ετών ήρθε εδώ να πολεμήσει τους κατακτητές της Ελλάδος. Αναπαύεται εδώ και δύο μέρες πλήρης ημερών. Η Ελλάδα είμαι βέβαιος θα έχει πάντα μια ευγνώμονα ανάμνηση. Και θα ήθελα να μην υπάρξει  παράλειψη να ακουστεί στο ελληνικό Κοινοβούλιο μια δήλωση σεβασμού για τη μνήμη αυτού του σημαντικού ανδρός. 
      Ευχαριστώ, κύριε Πρόεδρε και κύριε Υπουργέ, για την ανοχή σας. 
      ΠΡΟΕΔΡΕΥΩΝ (Γεώργιος Σούρλας): Τα λόγια σας εκφράζουν το σύνολο του Κοινοβουλίου. Τιμούν την Ελλάδα τέτοιοι φιλέλληνες και παγκόσμιοι πατριώτες. 
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι Βουλευτές, όταν μιλάμε από το Κομμουνιστικό Κόμμα για ζητήματα τουριστικής πολιτικής, για ανάπτυξη του τουρισμού στη χώρα μας, η δική μας αφετηρία στη σκέψη είναι αυτοί που δουλεύουν στον τουρισμό, αυτοί που παράγουν δηλαδή τον πλούτο. Χωρίς αυτούς τους εργαζόμενους στον τουρισμό δεν μπορούσαμε να έχουμε τουριστικό προϊόν. Συμφωνούμε. Αυτοί που πραγματικά έχουν στη χώρα μας την πιο μεγάλη ανάγκη για ψυχαγωγία, για διακοπές, για ανάπαυση είναι τα εκατομμύρια των εργαζομένων στη χώρα μας, που όπως γνωρίζετε η συντριπτική τους πλειοψηφία δεν βγαίνει ούτε καν από το σπίτι το καλοκαίρι να πάει για ένα μπάνιο. Σύμφωνα με τα συγκεκριμένα στοιχεία που έχουμε. 
      Επομένως το ενδιαφέρον μας, τι να κάνουμε, είναι ταξικό. Εγώ δέχομαι αυτά που λέτε. Όμως και ο καθένας αυτά που λέει να τα στηρίζει με επιχειρήματα. Λέτε να μη δαιμονοποιούμε το κέρδος. Δεν το δαιμονοποιούμε το κέρδος. Το θέμα είναι για ποιον είναι η ανάπτυξη και ποιον ωφελεί. 
      Εμείς λέμε ότι είναι συγκεκριμένα και σαφή τα πράγματα. Έχουμε μια συγκεκριμένη ανάπτυξη στη χώρα μας, υπάρχει ένας παραγόμενος πλούτος, που τον παράγουν οι εργαζόμενοι της χώρας μας. Λέμε το εξής απλό και αυτονόητο: Αυτός ο πλούτος πρέπει να επιστρέψει στους εργαζόμενους. Αν δεν το πιστεύουμε αυτό και αν δεν το παλεύαμε και στα νομοσχέδια και με τον κόσμο δεν υπάρχει τότε ανάγκη να υπάρχει το Κομμουνιστικό Κόμμα. Θα μπορούσατε να είστε μόνο τα υπόλοιπα κόμματα στη Βουλή.  Θα τα βρίσκατε. 
      Αλλά βεβαίως αυτό είναι θέμα του ίδιου του κόσμου το πώς συνειδητοποιεί τα πράγματα. Σήμερα η ανάγκη για διακοπές είναι πολύ μεγάλη. Και ακριβώς η ίδια η ζωή σε κάνει να μην πηγαίνεις διακοπές ούτε για τέσσερις με  πέντε μέρες. Όχι σε ξενοδοχείο, παρά μόνο σε συγγενικά σπίτια. 
      Επομένως, εμείς, στην επιχειρηματολογία του Κομμουνιστικού Κόμματος δεν έχουμε απάντηση για το αν οι παραγωγικές επενδύσεις, που πρέπει να γίνουν, είναι σε υποδομές για να μπορέσει ο εσωτερικός τουρισμός να αναπτυχθεί. Δεν έχουμε απάντηση σε αυτό. Ούτε τα προσχήματα δεν κρατιούνται, να το πούμε και έτσι. Το ενδιαφέρον σας είναι αποκλειστικώς μόνο στους επιχειρηματίες, που θα έρθουν να επενδύσουν. Εμείς δεν συμφωνούμε μ’ αυτά τα σχέδια, που εδώ και χρόνια έχουν ξεκινήσει. Θα κάνουμε ό,τι μπορούμε και γι’ αυτό ακριβώς το πρόγραμμα ανάπτυξης στη Μεσσηνία, η Π.Ο.Τ.Α. Μεσσηνίας. Έχει κάνει πάρα πολλές προσπάθειες η δική μας οργάνωση στην περιοχή να ενημερώσει τον κόσμο, να αποκαλύψει αυτά τα σχέδια και να διαλύσει τις αυταπάτες ότι δεν πρόκειται να κερδίσουν σε τίποτα. 
      Μα, υπάρχει έστω και ένας άνθρωπος που μας ακούει αυτή τη στιγμή που να πιστεύει ότι από το συνολικότερο σχέδιο, που προβλέπει την τουριστική κατοικία -κάνει κάποιος επένδυση για να κάνει μια τουριστική κατοικία, την οποία θα πουλήσει σ΄ ένα ξένο- έχει να κερδίσει ένας εργαζόμενος; Υπάρχει κάποιος που το πιστεύει αυτό; Δεν νομίζω ότι το πιστεύει αυτό κάποιος λογικός άνθρωπος. Αλλά και αυτά τα χρήματα πάλι δεν επιστρέφουν στην οικονομία με την έννοια ότι θα επιστρέψει με παροχές απέναντι στους εργαζόμενους. Αυτό είναι το ζήτημα. 
      Ανάπτυξη είχαμε τόσα χρόνια, χρήματα υπάρχουν, αντέχει η οικονομία να επιδοτεί τους επιχειρηματίες, αλλά δεν αντέχει να λύσει τα προβλήματα του κόσμου, που δεν μπορεί να τα βγάλει πέρα. Και υπάρχουν και οι επικλήσεις: φόβος για το ασφαλιστικό, φόβος για το ένα, φόβος για το άλλο. Αυτό είναι το θέμα. 
      Και εδώ είναι κρίσιμος αυτός το τομέας, γιατί ορισμένα προβλήματα, με άλλες πολιτικές συνθήκες, μπορείς να τα αλλάξεις –το ασφαλιστικό, τα μεροκάματα, όλους αυτούς τους νόμους. Όμως, εμάς μάς ανησυχεί ιδιαίτερα και είναι ουσιαστική η αντιπολίτευση που κάνουμε σ’ αυτό και προσπαθούμε να εμποδίσουμε αυτά τα πράγματα. Η καταστροφή του περιβάλλοντος είναι ζημιά για τις επόμενες γενιές. Και το μέλλον το έχουμε δανειστεί από τις επόμενες γενιές. 
      Εμείς τι κάνουμε τώρα, όταν ακούγεται ότι είναι βαρίδια το χωροταξικό, το περιβαλλοντικό, οι περιοχές «NATURA» και η Συνθήκη Ραμσάρ; Κι έτσι είναι. Υπάρχουν νόμοι, παρέκκλιση των νόμων, κοινές υπουργικές αποφάσεις στην πορεία, που κάθε μεγάλο επιχειρηματικό, θα λέγεται ότι είναι για το δημόσιο συμφέρον κι έτσι θα μπορούν ακόμα και σε εθνικούς δρυμούς να κάνουν τουριστικές κατοικίες ή διάφορα άλλα, όπως στο εξωτερικό. Οι περιοχές, όμως, λέει, θα είναι δασικές εκτάσεις. Αυτό είναι το πρόβλημα. Και είναι ζήτημα ιδιαίτερου προβληματισμού για τον κόσμο, για τους νέους ανθρώπους –και υπάρχει ευθύνη απέναντι στις εξελίξεις, πρέπει να εμποδιστούν τα επόμενα χρόνια- για το τι Ελλάδα, τι χώρα θα παραδώσουμε στις γενιές που έρχονται.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Δραγασάκης έχει το λόγο.
      Θα σας παρακαλέσω να είστε σύντομος, γιατί ο Υπουργός μπορεί να παραμείνει μόνο για λίγα λεπτά, λόγω απουσίας του στο εξωτερικό.
      ΙΩΑΝΝΗΣ ΔΡΑΓΑΣΑΚΗΣ: Θα είμαι συντομότατος, κύριε Πρόεδρε, διότι, εκτός των άλλων, νομίζω ότι η συζήτηση επιβεβαίωσε τις επιφυλάξεις που διατυπώσαμε.
      Πρώτον, δεν έχουμε σαφή εικόνα για το τι ακριβώς θα γίνει συνολικά. Ειδικότερα το θέμα των παραθεριστικών κατοικιών μέσα στην Π.Ο.Τ.Α. μού κάνει εντύπωση που αντιμετωπίζεται σαν να μην υπάρχει. Οι Π.Ο.Τ.Α. έγιναν για κάποιο συγκεκριμένο σκοπό. Έχουν νομοθετηθεί για κάποιο συγκεκριμένο σκοπό. Εάν οι περιοχές ολοκληρωμένης τουριστικής ανάπτυξης θεσμοθετήθηκαν για να γίνουν παραθεριστικές κατοικίες, είναι κάτι που ενδεχομένως θα έπρεπε να συζητηθεί.
      Δεύτερον, ακούστηκαν απόψεις, που με προβληματίζουν -και μάλιστα και από το χώρο του ΠΑ.ΣΟ.Κ.- ότι δηλαδή όλα τα κράτη, για να κάνουν επενδύσεις, δίνουν κρατικές ενισχύσεις. Ευτυχώς για τα άλλα κράτη δεν είναι ακριβώς έτσι. Δίνονται επιδοτήσεις σε κάποιους κλάδους, τους οποίους μία χώρα θέλει να ενισχύσει, υπάρχουν κάποιες δυσχέρειες και γι’ αυτό δημιουργεί κίνητρα. 
      Εάν εδώ τίθεται ως κανόνας, ότι όλες οι επενδύσεις θα είναι επιδοτούμενες και ταυτόχρονα μειώνονται και οι φορολογικοί συντελεστές επί των κερδών, κάποιος πρέπει να αναρωτηθεί τι είδους οικονομικό σύστημα φτιάχνεται στη χώρα μας.
      Το τρίτο σημείο είναι ότι τα θετικά, που προσδοκούνται από αυτήν την επένδυση –όπως είπα στην ομιλία μου- δεν μπορούν να αφήνονται στην καλή θέληση κανενός. Πρέπει να τίθενται ως δεσμευτικοί όροι. Γι’ αυτό προτείναμε να υπάρχει μία επιτροπή παρακολούθησης της επένδυσης. 
      Από τη στιγμή που η Κυβέρνηση αρνείται να επιφέρει οποιαδήποτε αλλαγή, διευκρινίζω ότι εμείς καταψηφίζουμε το σχέδιο νόμου. Θα προσπαθήσουμε και στο μέλλον να είμαστε στο πλευρό της τοπικής κοινωνίας της Μεσσηνίας, ούτως ώστε, εφόσον γίνει αυτή η επένδυση, να γίνει με τρόπο που πράγματι να βοηθήσει την περιοχή, αποτρέποντας αρνητικές επιπτώσεις.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Ο κ. Φώλιας έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Μία κουβέντα μόνο, κύριε Πρόεδρε.
      Κατετέθη μία τροπολογία του κ. Σούρλα. Επί της ουσίας δεν υπάρχει καμία επιφύλαξη, παρά μόνο ότι δεν συνοδεύεται από Έκθεση του Λογιστηρίου. Ως εκ τούτου θα συμπληρωθεί και θα τη δούμε στο επόμενο νομοσχέδιο.
      Ευχαριστώ πάντως πάρα πολύ όλους για τη συνεισφορά τους.
      ΠΡΟΕΔΡΕΥΩΝ (Γεώργιος Σούρλας): Κι εγώ σας ευχαριστώ, κύριε Υπουργέ.
      Κυρίες και κύριοι συνάδελφοι, ο Βουλευτής κ. Άρης Σπηλιωτόπουλος ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Κηρύσσεται περαιωμένη η συζήτηση επί της αρχής, των άρθρων και επί της τροπολογίας με γενικό αριθμό 930 και ειδικό 200 του σχεδίου νόμου του Υπουργείου Οικονομίας και Οικονομικών: «Περί Κυρώσεως αποφάσεων υπαγωγής Επενδυτικών Σχεδίων στο άρθρο 9 του ν. 3299/2004 «Κίνητρα ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» και άλλες διατάξεις»..
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Περί κυρώσεως αποφάσεων υπαγωγής Επενδυτικών Σχεδίων στο άρθρο 9 του ν. 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» και άλλες διατάξεις» έγινε δεκτό επί της αρχής κατά πλειοψηφία.
      Εισερχόμαστε στην ψήφιση των άρθρων και της τροπολογίας με γενικό αριθμό 930 και ειδικό 200.
      Ερωτάται το Σώμα: Γίνεται δεκτό το άρθρο πρώτο ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο πρώτο έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο δεύτερο ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο δεύτερο έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο τρίτο ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο τρίτο έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο τέταρτο ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο τέταρτο έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο πέμπτο ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο πέμπτο έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο έκτο ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο έκτο έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτή η τροπολογία με γενικό αριθμό 930 και ειδικό 200, η οποία θα αποτελέσει ίδιον άρθρο του νομοσχεδίου;  
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 930 και ειδικό 200, η οποία θα αποτελέσει ίδιον άρθρο του νομοσχεδίου, έγινε δεκτή κατά πλειοψηφία. 
      Εισερχόμαστε στην ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό ομόφωνα. 
      Συνεπώς το νομοσχέδιο του Υπουργείου Οικονομίας και Οικονομικών: «Περί Kυρώσεως αποφάσεων υπαγωγής Επενδυτικών Σχεδίων στο άρθρο 9 του ν. 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» και άλλες διατάξεις», έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.01΄ λύεται η συνεδρίαση για αύριο ημέρα Παρασκευή 2 Μαρτίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επίκαιρης επερώτησης, σύμφωνα με την ημερήσια διάταξη που έχει διανεμηθεί.
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ ΟΛΟΜΕΛΕΙΑΣ 1-3-07		ΣΕΛ.-3-

Τελευταία Αποθήκευση:	6/3/2007 10:37:00 μμ	Από:	V.bakali
Εκτυπώθηκε:	1/3/2007 11:34:00 πμ

