Πέμπτη, 10 Φεβρουαρίου 2005
ΣΥΝΕΔΡΙΑΣΗ ΡΙΑ’

ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’


ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτού κ. Ε. Χριστοφιλοπούλου, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Παλαιού Φαλήρου, το 4ο Δημοτικό Σχολείο Καισαριανής και το Γ’ Λύκειο Τρίπολης, σελ.
4. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 11 Φεβρουαρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την κάλυψη των δαπανών που απαιτούνται για την πρόσληψη προσωπικού μερικής απασχόλησης κ.λπ., σελ.
β) Προς τον Υπουργό Απασχόλησης και Κοινωνικής Προστασίας, σχετικά με τη χορήγηση του 10% των εργατικών κατοικιών του Ολυμπιακού Χωριού στους δικαιούχους του Δήμου Αχαρνών, σελ.
γ) Προς τον Υπουργό Ανάπτυξης σχετικά με τα προβλήματα που δημιουργούνται από την απελευθέρωση του ωραρίου στα καταστήματα κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων σχετικά με την καθυστέρηση αποστολής συμπληρωματικών στοιχείων στην Ευρωπαϊκή ‘Ενωση για τις ζημιές από το πράσινο σκουλήκι στις καλλιέργειες βάμβακος, σελ.
ε) Προς τον Υπουργό Εθνικής Παιδείας και Θρησκευμάτων σχετικά με την καθυστέρηση πληρωμής των συμβασιούχων διδασκόντων στα Α.Ε.Ι., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του δημοσίου και των νομικών προσώπων του ευρύτερου Δημόσιου τομέα και για τους Οργανισμούς Τοπικής Αυτοδιοίκησης», σελ..
2. Κατάθεση σχεδίου νόμου:
Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου:  «Μέτρα ενίσχυσης του εσωτερικού ελέγχου και της διαφάνειας στη δικαιοσύνη», σελ.
3. Κατάθεση Εκθέσεων Διαρκών Επιτροπών:
Οι Διαρκείς Επιτροπές Μορφωτικών Υποθέσεων και Δημόσιας Διοίκησης, Δημόσιας Τάξης και Δικαιοσύνης καταθέτουν τις εκθέσεις τους στα σχέδια νόμων του Υπουργείου Εθνικής Παιδείας και Θρησκευμάτων και Δημόσιας Τάξης αντίστοιχα πρώτον, «Κυβερνητική Επιτροπή Παιδείας και Πολιτισμού» και δεύτερον «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγγαρίας για την επανεισδοχή ατόμων που διαμένουν παράνομα στο έδαφος των κρατών τους μετά του συνημμένου πρωτοκόλλου εφαρμογής αυτής», σελ.

ΟΜΙΛΗΤΕΣ
Α. Επί προσωπικού θέματος:
ΜΑΝΟΣ Σ., σελ.
ΣΟΥΡΛΑΣ Γ., σελ.

Β. Επί των επικαίρων ερωτήσεων:
ΒΡΕΤΤΟΣ Κ., σελ.
ΓΙΑΚΟΥΜΑΤΟΣ Γ., σελ.
ΚΟΝΤΟΣ Α., σελ.
ΚΟΥΤΜΕΡΙΔΗΣ Ε., σελ.
ΛΕΒΕΝΤΗΣ Α., σελ.
ΜΑΝΩΛΙΑ Χ., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΑΝΑΣΙΟΥ Α., σελ.
ΤΑΛΙΑΔΟΥΡΟΣ Σ., σελ.

Γ. Επί του σχεδίου νόμου του Υπ. Εσωτερικών, Δημόσιας Διοίκησης και Αποκέντρωσης:
ΑΒΡΑΜΟΠΟΥΛΟΣ Δ., σελ.
ΑΓΟΡΑΣΤΟΣ Κ., σελ.
ΑΝΔΡΕΟΥΛΑΚΟΣ Α., σελ.
ΑΝΔΡΙΑΝΟΠΟΥΛΟΣ Α., σελ.
ΒΕΡΓΙΝΗΣ Ξ., σελ.
ΒΟΥΛΕΨΗ Ε., σελ.
ΒΛΑΧΟΣ Γ., σελ.
ΓΑΡΟΥΦΑΛΙΑΣ Γ., σελ.
ΔΕΡΜΕΝΤΖΟΠΟΥΛΟΣ Α., σελ.
ΘΑΛΑΣΣΙΝΟΣ Θ., σελ.
ΚΑΛΑΦΑΤΗΣ Σ., σελ.
ΚΑΛΟΓΗΡΟΥ Χ., σελ.
ΚΑΛΟΣ Γ., σελ.
ΚΑΡΑΓΚΟΥΝΗΣ Α., σελ.
ΚΑΡΑΜΑΡΙΟΣ Α., σελ.
ΚΑΡΑΜΠΙΝΑΣ Κ., σελ.
ΚΑΡΠΟΥΖΑΣ Α., σελ.
ΚΑΣΑΠΙΔΗΣ Γ., σελ.
ΚΙΛΤΙΔΗΣ Κ., σελ.
ΚΟΡΚΑ-ΚΩΝΣΤΑ Α., σελ.

ΚΟΥΒΕΛΗΣ Φ., σελ.
ΚΩΣΤΟΠΟΥΛΟΣ Α., σελ.
ΜΑΝΟΣ Σ., σελ.
ΜΑΝΤΟΥΒΑΛΟΣ Π., σελ.
ΜΑΝΩΛΗΣ Ι., σελ.
ΜΠΟΥΓΑΣ Ι., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΣΟΥΡΛΑΣ Γ., σελ.
ΤΑΣΟΥΛΑΣ Κ., σελ.
ΤΣΑΛΙΔΗΣ Φ., σελ.
ΤΣΙΑΜΑΚΗΣ Δ., σελ.
ΤΣΙΟΓΚΑΣ Δ., σελ.
ΧΑΙΤΙΔΗΣ Ε., σελ.
ΧΡΥΣΗΣ Β., σελ.

    
    ΠΡΑΚΤΙΚΑ ΒΟΥΛΗΣ
    ΙΑ΄ ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ
    ΣΥΝΟΔΟΣ Α΄
    ΣΥΝΕΔΡΙΑΣΗ ΡΙΑ΄
    Πέμπτη 10 Φεβρουαρίου 2005
    Αθήνα, σήμερα στις 10 Φεβρουαρίου 2005, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
    (Σύμφωνα με την από 9-2-2005 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΡΙ΄  συνεδριάσεώς του, της Τετάρτης 9 Φεβρουαρίου 2005 σε ό,τι αφορά την ψήφιση στο σύνολο των σχεδίων νόμων:
    1. «Κύρωση του Δεύτερου Πρωτοκόλλου στη Σύμβαση της Χάγης του 1954 για την προστασία των πολιτιστικών αγαθών σε περίπτωση ένοπλης σύρραξης.»
    2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου επί των διεθνών οδικών μεταφορών επιβατών και εμπορευμάτων μετά των ανταλλαγεισών ρηματικών διακοινώσεων.»
    3. «Κύρωση της Τελικής Πράξης της Διπλωματικής Συνδιάσκεψης σχετικά με το Πρωτόκολλο Ενοποίησης της Διεθνούς Σύμβασης EUROCONTROL της σχετικής με τη συνεργασία για την ασφάλεια της Αεροναυτιλίας της 13ης Δεκεμβρίου 1960 σε συνέχεια των διαφόρων τροποποιήσεων που έγιναν.»
    4. «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Αλβανίας για συνεργασία στον τομέα της Υγείας.»
    5. «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου.»
    6. «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο, μετά της τελικής πράξεως αυτής.»
    7. «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις.»
    8. «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις.»
    Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Ευστάθιο Κουτμερίδη, Βουλευτή Σερρών, τα εξής:
    Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΞΕΝΟΦΩΝ ΒΕΡΓΙΝΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πρωτοβάθμια και Δευτεροβάθμια Εκπαίδευση Ιονίων Νήσων καταγγέλλει την ύπαρξη αμιάντου στα κτίρια Σχολείων του Νομού Λευκάδας.
      2) Ο Βουλευτής Λευκάδας κ. ΞΕΝΟΦΩΝ ΒΕΡΓΙΝΗΣ κατέθεσε αναφορά με την οποία ο Δήμος Σφακιωτών Λευκάδας ζητεί οικονομική ενίσχυση για την αποκατάσταση ζημιών στο οδικό του δίκτυο.
      3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Επιτροπή Γονέων Μαθητών του Δήμου Χερσονήσου ζητεί την ίδρυση και λειτουργία Ενιαίου Λυκείου στο Δήμο Χερσονήσου.
      4) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Διαλεχτή Τριανταφύλλου, κάτοικος Κορδελιού Θεσσαλονίκης, ζητεί την ικανοποίηση αιτήματος διορισμού της.
      5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Τοπικό Τμήμα Μαγνησίας του Πανελλήνιου Κτηνιατρικού Συλλόγου ζητεί την επάνδρωση των Νομαρχιακών Υπηρεσιών με κτηνιάτρους κ.λπ.
      6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Σύλλογος Βόλου διαμαρτύρεται για την αυστηρή εφαρμογή των κοινοτικών κανονισμών στα οπωροκηπευτικά και ζητεί να ληφθούν υπόψη οι ιδιαιτερότητες κατά περιοχή και προϊόν.
      7) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε  αναφορά με την οποία ο κ. Πέτρος Κοκάκης, κάτοικος Αιγάλεω, ζητεί τη δημοπράτηση του έργου της διάνοιξης του υπόλοιπου τμήματος από Αγ. Σωτήρα έως Κάζα.
      8) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο κ. Γεώργιος Ιατρός ζητεί την αύξηση της αστυνομικής δύναμης στην τροχαία Κερατέας.
      9) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία ο Δ/ντής του 4ου Γυμνασίου Βέροιας ζητεί τη χορήγηση εξοπλιστικού υλικού.
      10) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία η Ένωση Κονσερβοποιών Ελλάδος ζητεί την άρση της επιβολής πρόσθετων δασμών στο εξαγόμενο προς τις ΗΠΑ προϊόν, κομπόστας ροδάκινου.
      11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Φιλανθρωπικός Σύλλογος Συνταξιούχων Αγροτών ΟΓΑ Αταλάντης ζητεί οικονομική ενίσχυση.
      12) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία οι Σύλλογοι Εθελοντών Αιμοδοτών Νομού Λάρισας ζητούν τη διατήρηση του Κέντρου Αιμοδοσίας Λάρισας και την αύξηση των σχεδιαζόμενων για όλη την Ελλάδα Κέντρων.
      13) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η AGROINVEST ΑΕΒΕ ζητεί την έγκριση τρόπου επεξεργασίας ιχθυάλευρων.
      14) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Στυλίδας και ο Πρόεδρος του Λιμενικού Ταμείου Φθιώτιδας ζητεί την εκβάθυνση του διαύλου και της λιμενολεκάνης του λιμένα Στυλίδας.
      15) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία καθιζησόπληκτοι κάτοικοι Δ.Δ. Αγνάντης, Δήμου Αγίου Κων/νου Φθιώτιδας διαμαρτύρονται για την προϋπόθεση κατεδάφισης των κατοικιών τους που θέτει Υπουργική Απόφαση για τη λήψη στεγαστικού δανείου.
      16) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Αγίου Κων/νου Φθιώτιδας διαμαρτύρεται για φημολογούμενη κατάργηση ή συγχώνευση του Υποκ/τος της Εθνικής Τράπεζας στον Αγ. Κων/νο.
      17) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Ελάτειας ζητεί τη σύνταξη μελετών και τη χρηματοδότηση των υπολειπόμενων εργασιών του κλειστού Παλασσοπούλειου Γυμναστηρίου.
      18) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Περιφερειακό Συμβούλιο ΤΑΧΙ Ηπείρου ζητεί την αναπροσαρμογή  των τιμολογίων ΤΑΧΙ, την ολοκλήρωση της χρηματοδότησης των αντικατασταθέντων οχημάτων κ.λπ.
      19) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία κάτοικοι και φορείς της τ. Κοινότητας Αγίας Παρασκευής (Κερασόβου) Κόνιτσας Ιωαννίνων ζητούν να γίνει και πάλι το χωριό τους απλή ή διευρυμένη κοινότητα.
      20) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την εξαγγελία της εισοδηματικής πολιτικής για τους πολιτικούς συνταξιούχους και τη χορήγηση του υπόλοιπου τμήματος του επιδόματος των 176 ευρώ.
      21) Ο Βουλευτής Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Δήμαρχος Καματερού ζητεί τη χορήγηση αντισταθμιστικών οφελών για την επιβάρυνση από τη χωματερή, την επίσπευση και ολοκλήρωση των διαδικασιών ένταξης και ολοκλήρωσης του σχεδίου Πόλης κ.λπ.
      22) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Δήμαρχος Καματερού ζητεί τη χορήγηση αντισταθμιστικών οφελών για την επιβάρυνση από τη χωματερή, την επίσπευση και ολοκλήρωση των διαδικασιών ένταξης και ολοκλήρωσης του σχεδίου Πόλης κ.λπ.
      23) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμαρχος Λιτοχώρου ζητεί την υπογραφή του σχεδίου τροποποίησης Κοινής Υπουργικής Απόφασης με τίτλο «Καθορισμός του Βιοτεχνικού Πάρκου Λιτοχώρου …».
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο κόψιμο δέντρων της οδού Πιττακού.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στους κατεστραμμένους κάδους απορριμμάτων της πλατείας Τριών Ναυάρχων.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο σχέδιο «Ξενοκράτης».
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η COTROP Κοινοπραξία Αγροτικών Συνεταιριστικών Οργανώσεων Αναγνωρισμένων Οπωροκηπευτικών Ελλάδας ζητεί την έκτακτη οικονομική επιχορήγηση των ΑΣΟ – Αναγνωρισμένων Ομάδων Παραγωγών κ.λπ.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Αντινομάρχης Αχαΐας ζητεί τη διατήρηση και λειτουργία ενός Κέντρου Αιμοδοσίας στην Αχαΐα.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Γονέων – Κηδεμόνων Πειραματικού Λυκείου Πατρών ζητεί τη δημιουργία στην Πάτρα εξεταστικών και βαθμολογικών κέντρων για ελεύθερο – γραμμικό σχέδιο.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Αιγίου ζητεί να δοθεί η δυνατότητα υποβολής εκπροθέσμων δηλώσεων σε παραγωγούς των οποίων οι καλλιέργειες επλήγησαν από τις δυσμενείς καιρικές συνθήκες το Φεβρουάριο του 2004.
      31) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Αναστασία Βακίρτζογλου, υπάλληλος του «ΟΠΑΔ», ζητεί την ικανοποίηση αιτήματος μετάταξής της.
      32) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Στέργιος Αναστασιάδης, επίκουρος καθηγητής στο Τμήμα Ηλεκτρονικών Μηχανικών και Μηχανικών Υπολογιστών του Πολυτεχνείου Κρήτης, ζητεί την ικανοποίηση εργασιακού του αιτήματος.
      33) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Γονέων και Κηδεμόνων του 1ου Δημοτικού Σχολείου Ζαγοράς Πηλίου ζητεί την κάλυψη τεσσάρων κενών θέσεων με αναπληρωτές δασκάλους στο 1ο Δημοτικό Σχολείο Ζαγοράς.
      34) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ένωση Αναπήρων και Θυμάτων Πολέμου Οπλιτών Νομού Ηρακλείου διαμαρτύρεται για τη μεταφορά υγειονομικών υπηρεσιών από την οδό Μονής Καρδιωτίσσης στην Λ. Εθν. Αντιστάσεως 108 στο Ηράκλειο.
      35) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία ο κ. Κων/νος Δήμου ζητεί την απομάκρυνση κεραιών κινητής τηλεφωνίας από την περιοχή του Υπουργείου Μακεδονίας – Θράκης στη Θεσσαλονίκη.
      36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Φιοράκης Γεώργιος, ελαιοπαραγωγός, ζητεί να του καταβληθεί επιδότηση ελαιολάδου.
      37) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμαρχος Δωρίου Μεσσηνίας ζητεί την ολοκλήρωση της κατασκευής του Κέντρου Υγείας στο Δήμο του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1970/6-7-04 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. Φ.10036/18386/740/30-7-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω σχετική ερώτηση που κατατέθηκε στη Βουλή από τον Βουλευτή κ. Νικόλαο Κορτσάρη, σχετικά με θέματα που αφορούν την υποχρεωτική ασφάλιση στον Οργανισμό Ασφάλισης Ελεύθερων Επαγγελματιών Ταμείο Εμπόρων (ΟΑΕΕ-ΤΑΕ), εμπόρων-κατοίκων περιοχών του Ν. Φλώρινας, σας γνωρίζουμε τα παρακάτω:
     1. Με τις παρ. 1, 2 και 3 του άρθρου 9 του ν.3050/02 (214 Α΄) «Σύσταση Λογαριασμού Εργατικής Εστίας και άλλες διατάξεις», οι οποίες ισχύουν από 1/1/2003, έτσι όπως τροποποιήθηκαν με τις διατάξεις της παραγράφου 7, του άρθρου 18, του ν.3144/03 «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις», ρυθμίζονται τα θέματα που είχαν προκύψει μεταξύ Ο.Γ.Α.-Ο.Α.Ε.Ε σε περιοχές με πληθυσμό κάτω των 2000 κατοίκων.
     Ειδικότερα:
     Καθιερώνεται εισοδηματικό κριτήριο για τους αυτοαπασχολούμενους (επαγγελματίες, βιοτέχνες και εμπόρους), που ασκούν τη δραστηριότητά τους σε περιοχές με πληθυσμό κάτω των 2000 κατοίκων, σύμφωνα με την απογραφή του 2001, οι οποίοι υπάγονται από 1/1/2003 στην υποχρεωτική ασφάλιση του Ο.Α.Ε.Ε., εφόσον ο μέσος όρος των εισοδημάτων των τριών τελευταίων ετών από επαγγελματική, βιοτεχνική ή εμπορική δραστηριότητα, υπερβαίνει το 500πλάσιο του ημερομισθίου ανειδίκευτου εργάτη, που ισχύει κάθε φορά.
     Στην περίπτωση των επαγγελματιών, βιοτεχνών και εμπόρων των παραπάνω περιοχών που ασκούν παράλληλα και αγροτική δραστηριότητα, η ασφάλισή τους στον ΟΑΕΕ είναι υποχρεωτική εφόσον το 50% και πλέον του μέσου όρου των συνολικών εισοδημάτων τους, των τριών τελευταίων ετών προέρχεται από επαγγελματική, βιοτεχνική ή εμπορική δραστηριότητα και υπερβαίνει το 500πλάσιο του εκάστοτε ισχύοντος ημερομισθίου ανειδίκευτου εργάτη.
     Στην αντίθετη περίπτωση υπάγονται στην υποχρεωτική ασφάλιση του ΟΓΑ.
     2. Σύμφωνα με την νομοθεσία του Ταμείου Εμπόρων μέχρι τη θέση σε ισχύ των διατάξεων του ν.3050/2002, η υπαγωγή στην ασφάλιση του, ήταν υποχρεωτική ανεξάρτητα από πληθυσμιακά ή εισοδηματικά κριτήρια.
     Έτσι, περιπτώσεις εμπόρων των περιοχών κάτω από 2000 κατοίκους, που υπήχθησαν νόμιμα στην υποχρεωτική ασφάλιση του Ταμείου Εμπόρων σύμφωνα με τις διατάξεις της νομοθεσίας .του (άρθ.3 π.δ.668/81) πριν την έναρξη ισχύος των διατάξεων των νόμων 3050/02 και 3144/03, εξακολουθούν να ασφαλίζονται υποχρεωτικά στον Οργανισμό χωρίς να επανεξετάζεται η ασφαλιστική τους κατάσταση εφόσον βέβαια συνεχίζουν να ασκούν το ίδιο επάγγελμα του εμπόρου. Εξάλλου σύμφωνα με βασική αρχή του κοινωνικοασφαλιστικού μας συστήματος, η κρίση για την υπαγωγή στην ασφάλιση του οικείου ασφαλιστικού οργανισμού γίνεται κατά την έναρξη του επαγγέλματος του ασφαλισμένου και δεν επηρεάζεται από μεταγενέστερες αλλαγές για λόγους ασφαλιστικής σταθερότητας και για τη συνέχεια της ασφαλιστικής σχέσης η οποία πρέπει να χαρακτηρίζεται και κυρίως να διέπεται από διατάξεις, που να τις διακρίνει σταθερότητα σαφήνεια και καθαρότητα.
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
     2. Στην με αριθμό 1997/6-7-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Φ900α/4148/7329/15-7-2003 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1997/06-07-04 ερώτησης, που κατέθεσε ο Βουλευτής κ. Ευάγγελος Βενιζέλος, με θέμα την μείωση των αμυντικών δαπανών, σας γνωρίζουμε τα ακόλουθα:
     Η μείωση των αμυντικών δαπανών (στα πλαίσια του ΕΜΠΑΕ 2001-2005) για τα έτη 2004 και 2005 εξετάζεται προσεκτικά κατά πρόγραμμα, καθόσον πρέπει να ληφθούν υπόψη και να εξεταστούν κατά περίπτωση παράγοντες όπως:
     Ανακολουθία των προμηθειών των πρώτων χρόνων του τρέχοντος ΕΜΠΑΕ (αλλά και του ΕΜΠΑΕ 1996-2000 από το έτος 1999) σε σχέση με την ανάληψη υποχρεώσεων του Ελληνικού Δημοσίου για τις συμβάσεις που υπεγράφησαν (δηλ. πολλές προμήθειες υψηλού κόστους με μετατόπιση της επιβάρυνσης του Δημοσίου στο μέλλον, με ανάλογη διόγκωση του Δημοσίου χρέους της χώρας).
     Υποχρεώσεις του Ελληνικού Δημοσίου που έχουν αναληφθεί στα πλαίσια όλων των συμβάσεων που έχουν ήδη υπογραφεί.
     Προμήθειες των οποίων η διαδικασία υλοποίησης έχει ήδη ξεκινήσει και δεν έχει υπογραφεί η σχετική σύμβαση.
     Προμήθειες επ' ωφελεία Υπουργείων Δημοσίας Τάξεως και Ναυτιλίας στα πλαίσια αναγκών ΟΑ 2004.
     Πραγματική ή/και επείγουσα ανάγκη των προμηθειών που έχουν ενταχθεί στα έτη 2004 και 2005 του τρέχοντος EΜΠAE σε συνεργασία με τα ΓΕ σε συνάρτηση με την επίπτωση αυτών στον Π/Υ 2004 καθώς και στο Δημόσιο χρέος της χώρας.
     Εξ' αιτίας όλων των παραπάνω και ανεξάρτητα από τις τελικές αποφάσεις του ΥΠΕΘΑ, δεν έχουν υπογραφεί από αναλήψεως των καθηκόντων της παρούσας πολιτικής ηγεσίας του Υπουργείου, συμβάσεις στα πλαίσια υλοποίησης του τρέχοντος χρόνου του ΕΜΠΑΕ, με εξαίρεση συμβάσεις για κάλυψη αναγκών ΟΑ 2004.
     Η όποια μείωση οικονομικών δαπανών αποτελεί πολιτική επιλογή αλλά πρέπει να προέλθει και να συγκεκριμενοποιείται μέσα από τα θεσμικά όργανα του ΥΠΕΘΑ, τα οποία είναι τα ανώτατα στρατιωτικά συμβούλια των κλάδων, το ΣΑΓΕ, το ΣΑΜ και τελικά το ΚΥΣΕΑ.
     Πρώτο μέλημα αυτής της κυβέρνησης, και της πολιτικής ηγεσίας του Υπουργείου είναι η επανεξέταση της πολιτικής Εθνικής Άμυνας η οποία οριστικοποιημένη θα επιτρέψει την σύνταξη των μελετών από τους κλάδους και το ΓΕΕΘΑ για τη δομή δυνάμεων και οι ολοκληρωμένες αυτές μελέτες θα επιτρέψουν την με ακρίβεια αναθεώρηση του ΕΜΠΑΕ, όπου και θα φαίνεται τελικά η πολιτική βούληση της μείωσης των εξοπλισμών. Η αναθεώρηση των θεσμικών κειμένων, η ολοκλήρωσή τους και η έγκρισή τους από το ΚΥΣΕΑ, σύμφωνα με τον προγραμματισμό που αποφασίστηκε στο ΣΑΜ, λήγει τον Νοέμβριο ενεστώτος έτους.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     3. Στην με αριθμό 1995/6-7-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 8073/27-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην αριθμ. 1995/2004 ερώτηση, που κατατέθηκε στη Βουλή από το Βουλευτή κ. Ευάγγ. Βενιζέλο, σχετικά με τα μέτρα καταπολέμησης της ανεργίας για το Ν. Θεσσαλονίκης, σας πληροφορούμε τα εξής:
     Α. Στα πλαίσια των ενεργητικών πολιτικών απασχόλησης ο Οργανισμός Απασχόλησης Εργατικού Δυναμικού (ΟΑΕΔ) εφαρμόζει κατ' έτος προγράμματα επιχορήγησης επιχειρήσεων για την απασχόληση ανέργων, αφ' ενός επιδιώκοντας τη μετατροπή των παθητικών πολιτικών σε ενεργητικές, προκειμένου να δημιουργηθούν νέες θέσεις εργασίας και αφ' ετέρου με σκοπό να βοηθήσει τις επιχειρήσεις να καταστούν ανταγωνιστικότερες στο σύγχρονο περιβάλλον της παγκοσμιοποίησης.
     Το τρέχον έτος ο Οργανισμός υλοποιεί σε όλους τους Νομούς της χώρας, συμπεριλαμβανομένου και του Νομού Θεσσαλονίκης, τα παρακάτω προγράμματα:
     α) Πρόγραμμα επιχορήγησης επιχειρήσεων για την απασχόληση 15.000 ανέργων ηλικίας 18-64 ετών.
     Στο πρόγραμμα μπορούν να ενταχθούν ιδιωτικές επιχειρήσεις που θα προσλάβουν ανέργους ηλικίας 18 - 64 ετών εγγεγραμμένους στα μητρώα ανέργων των Υπηρεσιών του ΟΑΕΔ, οι οποίοι θα πρέπει να έχουν ακολουθήσει τη διαδικασία της εξατομικευμένης παρέμβασης.
     Η διάρκεια της επιχορήγησης για κάθε επιχείρηση ανέρχεται στους 18 μήνες για τις Μ.Μ.Ε. (μικρές και μεσαίες επιχειρήσεις) και 24 μήνες για τις μεγάλες. Το ποσό επιχορήγησης για κάθε ημέρα πλήρους απασχόλησης ανέρχεται στα 18 ευρώ για ανέργους που βρίσκονται σε μειονεκτική θέση (δηλαδή, άτομα κάτω των 25 ετών που δεν έχουν απασχοληθεί για δύο (2) έτη μετά την ολοκλήρωση της εκπαίδευσής τους, άνεργοι αρχηγοί μονογονεϊκών οικογενειών, άνεργοι άνω των 50 ετών, άτομα που είναι μακροχρόνια άνεργα, ήτοι για 12 από τους 16 προηγούμενους μήνες πριν την πρόσληψή τους, άνεργοι που ολοκλήρωσαν μόνο την υποχρεωτική εκπαίδευση) και στα 14 ευρώ για τις υπόλοιπες κατηγορίες ανέργων.
     Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ των ως άνω ποσών.
     Μετά τη λήξη της επιχορήγησης, οι επιχειρήσεις υποχρεούνται να διατηρήσουν το σύνολο του προσωπικού τους για ακόμη 6 μήνες οι Μ.Μ.Ε. και 12 μήνες οι μεγάλες επιχειρήσεις (απασχόληση χωρίς επιχορήγηση).
     β) Πρόγραμμα επιχορήγησης 17.000 Ν.Ε.Ε.
     Στο πρόγραμμα αυτό μπορούν να ενταχθούν άνεργοι-ες ηλικίας 18 - 64 ετών για τους οποίους έχει ακολουθηθεί η διαδικασία της εξατομικευμένης προσέγγισης και διαθέτουν δελτίο ανεργίας σε ισχύ μέχρι και την ημερομηνία έναρξης της δραστηριότητας τους, η οποία θα πρέπει να έχει γίνει μετά την εξατομικευμένη προσέγγιση και υποχρεωτικά μετά την 1-1-2004.
     Στόχος του προγράμματος είναι η ενθάρρυνση των ανέργων για να δημιουργήσουν δική τους επιχείρηση μέσω της οικονομικής ενίσχυσης, που ανέρχεται συνολικά στο ποσόν των 8.400 ευρώ ανά άτομο και διαρκεί δώδεκα (12) μήνες.
     Από τις ως άνω θέσεις:
     * Τουλάχιστον 67% θα καλυφθεί στο πλαίσιο της πολιτικής πρόληψης της μακροχρόνιας ανεργίας και θα αφορά:
     -άνεργους νέους και νέες ηλικίας 18-25 ετών, οι οποίοι-ες είναι εγγεγραμμένοι-ες άνεργοι-ες έως 6 μήνες στα μητρώα ανέργων του ΟΑΕΔ.
     -άνεργους-ες ηλικίας 26-60 ετών, οι οποίοι-ες είναι εγγεγραμμένοι-ες άνεργοι-ες έως 12 μήνες στα μητρώα ανέργων του ΟΑΕΔ.
     * Έως 33% θα καλυφθεί στο πλαίσιο της πολιτικής καταστολής της μακροχρόνιας ανεργίας και θα αφορά:
     -άνεργους νέους και νέες 18-25 ετών, οι οποίοι-ες είναι εγγεγραμμένοι-ες άνεργοι-ες τουλάχιστον 6 μήνες στα μητρώα ανέργων του ΟΑΕΔ.
     -άνεργους ηλικίας 26-60 ετών, οι οποίοι-ες είναι εγγεγραμμένοι -ες άνεργοι-ες τουλάχιστον 12 μήνες στα μητρώα ανέργων του ΟΑΕΔ.
     * Το 60% θα καλυφθεί από γυναίκες.
     * Το 50% των θέσεων θα καλυφθεί από νέους ηλικίας 18 έως 25 ετών.
     γ) Πρόγραμμα απόκτησης εργασιακής εμπειρίας στον τομέα πληροφορικής -επικοινωνιών (ηλεκτρονικής) - stage 2003
     Το πρόγραμμα απευθύνεται σε ανέργου ς ηλικίας μέχρι 35 ετών, πτυχιούχους ΑΕΙ και ΤΕΙ ή ισοτίμων τίτλων σπουδών ημεδαπής ή αλλοδαπής των παρακάτω τμημάτων:
     1α. Πληροφορικής ή Ηλεκτρονικής.
     1β. Άλλων Τμημάτων που έχουν παρακολουθήσει στη Σχολή τους μάθημα Πληροφορικής ή Ηλεκτρονικής, διάρκειας τουλάχιστον 300 ωρών.
     1γ. Άλλων τμημάτων που είναι απόφοιτοι Ι.Ε.Κ. με πιστοποίηση από τον Ο.Ε.Ε.Κ. ή απόφοιτοι Τ.Ε.Λ., Ε.Π.Λ., Τ.Ε.Ε. Α΄ και Β΄ κύκλου στον τομέα Πληροφορικής ή Ηλεκτρονικής καθώς και όσοι θα προσκομίσουν βεβαίωση παρακολούθησης προγράμματος κατάρτισης στην Πληροφορική ή στην Ηλεκτρονική από πιστοποιημένο Κ.Ε.Κ. του Ε.Κ.Ε.Π.Ι.Σ., διάρκειας τουλάχιστον 300 ωρών.
     Η διάρκεια του προγράμματος είναι οκτώ (8) μήνες, η δε ημερήσια αποζημίωση των υποψηφίων ανέρχεται στο ποσό των 25 ΕΥΡΩ μεικτά, καταβάλλεται εξ ολοκλήρου από τον ΟΑΕΔ ο οποίος ασφαλίζει τους συμμετέχοντες στο πρόγραμμα για ιατροφαρμακευτική περίθαλψη και κίνδυνο ατυχήματος.
     δ) Πρόγραμμα απόκτησης εργασιακής εμπειρίας σε φορείς του τομέα υγείας και πρόνοιας (stage 2003) – β΄ σειρά.
     Αφορά ανέργους πτυχιούχους ΑΕ.Ι., Τ.Ε.Ι, διπλωματούχους Ι.Ε.Κ., αποφοίτους Τ.Ε.Λ, Ε.Π.Λ.,Τ.Ε.Ε. Α΄ Κύκλου και Τ.Ε.Ε. Β΄ Κύκλου ή ισότιμων τίτλων σπουδών.
     -Το πρόγραμμα επιχορηγεί πλήρως την προσαρμογή στο εργασιακό περιβάλλον, σε Β΄ Σειρά, 2.373 ανέργων, ΑΕ.Ι, Τ.Ε.Ι. και διπλωματούχους Ι.Ε.Κ., αποφοίτους Τ.Ε.Λ, Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου (και ισότιμων τίτλων σπουδών).
     -Η διάρκεια του προγράμματος ορίζεται στους 18 μήνες, η δε ημερήσια αποζημίωση των ασκούμενων ανέρχεται στα ποσά των: 25 ΕΥΡΩ μεικτά για τους πτυχιούχους Α.Ε.Ι, Τ.Ε.Ι, και 21 ΕΥΡΩ μεικτά για τους διπλωματούχους Ι.Ε.Κ., αποφοίτους Τ.Ε.Λ, Ε.Π.Λ.,Τ.Ε.Ε. Α΄ Κύκλου και Τ.Ε.Ε. Β΄ Κύκλου .Η αποζημίωση καταβάλλεται εξ ολοκλήρου από τον ΟΑΕΔ. Οι ασκούμενοι ασφαλίζονται από τον ΟΑΕΔ για ιατροφαρμακευτική περίθαλψη και κίνδυνο ατυχήματος.
     Οι άνεργοι θα πρέπει να είναι ηλικίας μέχρι 35 ετών (γεννημένοι μετά την 1/1/68) οι πτυχιούχοι ΑΕ.Ι, Τ.Ε.Ι. και μέχρι 30 ετών (γεννημένοι μετά την 1/1/73) σι διπλωματούχοι Ι.Ε.Κ, οι απόφοιτοι Τ.Ε.Λ, Ε.Π.Λ., Τ.Ε.Ε. Α΄ Κύκλου και Τ.Ε.Ε. Β’ Κύκλου (και ισότιμων τίτλων σπουδών),να διαθέτουν δελτίο ανεργίας σε ισχύ και να έχουν συμπληρώσει το Ατομικό Σχέδιο Δράσης. Ειδικά οι άνδρες υποψήφιοι θα πρέπει να έχουν εκπληρώσει τις στρατιωτικές τους υποχρεώσεις ή να έχουν απαλλαγεί νόμιμα.
     Στα ως άνω προγράμματα (NΘE-NEE-STAGE) το 60% των θέσεων θα καλυφθεί από γυναίκες.
     ε) Πρόγραμμα επιχορήγησης επιχειρήσεων για την απασχόληση ανέργων, που βρίσκονται στο στάδιο πλησίον της σύνταξης.
     α) Επιχορηγούνται όλες οι ιδιωτικές επιχειρήσεις που προσλαμβάνουν άνεργους (εγγεγραμμένους στα μητρώα Υπηρεσιών του ΟΑΕΔ επί 21 μήνες ή επιδοτούμενους) που τους υπολείπονται μέχρι 1.500 ένσημα και μέχρι 5 χρόνια για τη συμπλήρωση του ορίου ηλικίας τους για τη συνταξιοδότησή τους.
     β) η διάρκεια επιδότησης καθορίζεται από 1 έως 60 μήνες.
     γ) το ποσό επιχορήγησης για κάθε ημέρα εργασίας πλήρους απασχόλησης καθορίζεται στα 17,61€ για τους 24 μήνες, και στα 20,50 € για τους επόμενους 36 μήνες. Εάν ο μισθωτός απασχολείται με μειωμένο ωράριο από 4 τουλάχιστον ώρες και άνω ημερησίως, το ποσό της επιχορήγησης ανέρχεται στα 10,27 € για τους πρώτους 24 μήνες και στα 11,74 € για τους επόμενους 36 μήνες.
     Το ως άνω πρόγραμμα χρηματοδοτείται από πόρους του Λογαριασμού για την Απασχόληση της Επαγγελματικής Κατάρτισης (ΛΑΕΚ).
     στ) Ο ΟΑΕΔ επίσης το τρέχον έτος πρόκειται να υλοποιήσει νέα προγράμματα ήτοι: Πρόγραμμα επιχορήγησης επιχειρήσεων για την απασχόληση ανέργων και πρόγραμμα επιχορήγησης Νέων Ελευθέρων Επαγγελματιών, τα οποία θα συγχρηματοδοτηθούν από το Επιχειρησιακό Πρόγραμμα των ΠΕΠ (Περιφερειακά Προγράμματα).
     ζ) Το Επιχειρησιακό Πρόγραμμα Απασχόληση και Επαγγελματική Κατάρτιση 2000 2006 πρόκειται να αναμορφωθεί με σκοπό να υλοποιηθούν νέα προγράμματα απασχόλησης και να μεταφερθούν αναπορρόφητοι πόροι από το ένα μέτρο στο άλλο. Με τον τρόπο αυτό θα εγκριθούν για τον ΟΑΕΔ και άλλα χρηματικά ποσά από το Επιχειρησιακό Πρόγραμμα με τα οποία θα υλοποιηθούν νέα προγράμματα.
     η) Σύμφωνα με το ν. 3227/09-02-04 πρόκειται να υλοποιηθούν σε όλη τη χώρα προγράμματα επιχορήγησης επιχειρήσεων σχετικά με την εφαρμογή ενεργητικών πολιτικών απασχόλησης (μέτρα για τους επιδοτούμενους άνεργους, κίνητρα για την αύξηση της απασχόλησης των γυναικών, των νέων και των ηλικιωμένων).
     Β. Η Γενική Γραμματεία Διαχείρισης Κοινοτικών και Άλλων Πόρων μας πληροφόρησε για τα Περιφερειακά Προγράμματα της Κεντρικής Μακεδονίας. Ειδικότερα:
     Στα πλαίσια των Περιφερειακών Επιχειρησιακών Προγραμμάτων, από το ΕΚΤ χρηματοδοτούνται μεταξύ άλλων Μέτρα που αφορούν Ολοκληρωμένες παρεμβάσεις για την «Αστική ανάπτυξη» και τις «Τοπικές Πρωτοβουλίες για την Απασχόληση», κύριος άξονας των οποίων είναι η βελτίωση και αύξηση της απασχόλησης σε τοπικό επίπεδο (περιοχές παρέμβασης). Περιλαμβάνονται κυρίως δράσεις. κατάρτισης, προώθησης στην απασχόληση (δημιουργία νέων θέσεων εργασίας, νέων ελεύθερων επαγγελματιών, απόκτηση εργασιακής εμπειρίας), συμβουλευτικής και συνοδευτικών υποστηρικτικών υπηρεσιών. Επίσης, στα ΠΕΠ υπάρχει ξεχωριστό Μέτρο Ανάπτυξης Ανθρώπινου Δυναμικού που αφορά την Κατάρτιση καθώς και το Μέτρο των Κοινωνικών Υπηρεσιών που αφορά στη λειτουργία μονάδων και δομών φροντίδας ηλικιωμένων και φύλαξης βρεφών, νηπίων και παιδιών.
     Ειδικότερα για το ΠΕΠ Κεντρικής Μακεδονίας και την περιοχή της Θεσσαλονίκης, σημειώνουμε τα εξής:
     Μέτρο των Τοπικών Πρωτοβουλιών Απασχόλησης (Μέτρο 5.3 στο ΠΕΠ Κ. Μακεδονίας), το οποίο απευθύνεται σε ανέργους, υποαπασχολούμενους και άτομα ευπαθών κοινωνικά ομάδων. Στα πλαίσια του Μέτρου έχουν εγκριθεί Σχέδια Ολοκληρωμένης Παρέμβασης για τις εξής περιοχές της Θεσσαλονίκης:
     1. Τον Δήμο Θεσσαλονίκης, περιοχή Σιδηροδρομικού Σταθμού, με προϋπολογισμό 1.290.980 ευρώ και αριθμό ωφελουμένων 155.
     2. Τις Δυτικές Συνοικίες της πόλης (Δήμοι: Σταυρούπολης, Αμπελοκήπων, Ελευθερίου - Κορδελιού, Ευόσμου, Μενεμένης) με προϋπολογισμό 1.156.053 € και αριθμό ωφελουμένων 160.
     3. Τον Δήμο Πυλαίας με προϋπολογισμό 206.569 ευρώ και αριθμό ωφελουμένων 38.
     4. Τον Δήμο Εχεδώρου και Χαλάστρας (Σχέδιο για την υποστήριξη του αθίγγανου πληθυσμού που διαμένει εκεί) με προϋπολογισμό 385.408 ευρώ και αριθμό ωφελουμένων 43.
     5. Τους Δήμους Συκεών, Αγ. Παύλου, Τριανδρίας, Πολίχνης, Νεάπολης και Κοινότητα Ευκαρπίας με προϋπολογισμό 1.230.197 ευρώ και αριθμό ωφελουμένων 127.
     6. Τον Δήμο Καλαμαριάς με προϋπολογισμό 704.097 ευρώ και αριθμό ωφελουμένων 77.
     7. Τον Δήμο Λαγκαδά με συναφείς Δήμους (Δήμοι: Σοχού, Μαδύτου, Αγίου Γεωργίου, Βερτίσκου, Καλλινδοίων, Ασήρου, Λαχανά) με προϋπολογισμό 473.147 ευρώ και αριθμό ωφελουμένων 59.
     8. Τέλος, έχει εγκριθεί Σχέδιο της Ν.Α Θεσσαλονίκης, που περιλαμβάνει τους Δήμους Αγίου Αθανασίου, Αξιού, Καλλιθέας, Κουφαλίων και Χαλκηδόνας με προϋπολογισμό 1.419.136 ευρώ και αριθμό ωφελουμένων 160.
     Μέτρο Ολοκληρωμένων Παρεμβάσεων για την Αστική Ανάπτυξη (Μέτρο 3.9 του ΠΕΠ), το οποίο απευθύνεται σε ανέργους, υποαπασχολούμενους, εργαζόμενους /αυτοαπασχολούμενους και άτομα ευπαθών κοινωνικά ομάδων. Στα πλαίσια του Μέτρου έχουν εγκριθεί 5 Επιχειρησιακά Σχέδια, με περίπου 150 ωφελούμενους ανά Σχέδιο. Σημειώνουμε ότι, στο πλαίσιο του κάθε Επιχειρησιακού Σχεδίου οι παρεμβάσεις του ΕΚΤ λειτουργούν συμπληρωματικά με παρεμβάσεις του ΕΤΠΑ για τις περιοχές παρέμβασης και οι οποίες κατά κύριο λόγο αφορούν έργα αναπλάσεων, δημιουργίας- ενίσχυσης υποδομών, δράσεις επιχειρηματικής ανάπτυξης, δημιουργίας υποδομών υγείας - πρόνοιας και περιβάλλοντος κλπ. Τα εγκεκριμένα Επιχειρησιακά Σχέδια αφορούν τις παρακάτω περιοχές:
     1. Το Βορειοανατολικό Τμήμα του Ιστορικού Κέντρου του Δήμου Θεσσαλονίκης, προϋπολογισμού ΕΚΤ 2.680.434 ευρώ και ΕΤΠΑ 7.224.900 ευρώ.
     2. Τις βορειοδυτικές περιοχές της πόλης (Δήμοι:Νεάπολης, Πολίχνης, Αμπελοκήπων, Ελευθερίου Κορδελιού, Ευόσμου Συκεών, Σταυρούπολης, Τριανδρίας, Αγ. Παύλου, Μενεμένης, Κοινότητα Ευκαρπίας), προϋπολογισμού ΕΚΤ 3.845.860 ευρώ και ΕΤΠΑ 10.359.340 ευρώ.
     3. Τον Δήμο Καλαμαριάς, προϋπολογισμού ΕΚΤ 1.286.460 ευρώ και ΕΤΠΑ 3.563.540 ευρώ.
     4. Τον Δήμο Θερμαϊκού, προϋπολογισμού ΕΚΤ 1.286.452 ευρώ και ΕΤΠΑ 3.563.507 ευρώ.
     5. Τον Δήμο Εχεδώρου (Δ.Δ. Ιωνίας, Σίνδου, Καλοχωρίου), προϋπολογισμού ΕΚΤ 1.538.450 ευρώ και ΕΤΠΑ 4.114.450 ευρώ.
     Μέτρο για την Ανάπτυξη των Ανθρωπίνων Πόρων (Ενέργειες Κατάρτισης, Μέτρο 5.2 του ΠΕΠ). Κατά τη διάρκεια του Α' κύκλου υλοποίησης προγραμμάτων κατάρτισης ο οποίος βαίνει προς ολοκλήρωση, στο Νομό Θεσσαλονίκης έχουν υλοποιηθεί 45 προγράμματα για ανέργους στα οποία καταρτίσθηκαν 720 περίπου άτομα. Σύντομα πρόκειται να ξεκινήσουν και οι διαδικασίες για την προκήρυξη του Β΄ κύκλου κατάρτισης, όπου προβλέπονται 62 προγράμματα κατάρτισης για το Νομό που αντιστοιχούν σε 1.240 καταρτιζόμενους. Σημειώνουμε ότι σύμφωνα με τα διαθέσιμα στοιχεία δεν είναι δυνατόν να γίνει επιμερισμός προγραμμάτων και καταρτιζομένων στο Πολεοδομικό Συγκρότημα της Θεσσαλονίκης και για το λόγο αυτό η αναφορά είναι σε επίπεδο Νομού.
     Τέλος, στο Μέτρο Ανάπτυξη Κοινωνικών Υπηρεσιών Υποστήριξης (Μέτρο 5.1 του ΠΕΠ), λειτουργούν στο Νομό της Θεσσαλονίκης 54 Δομές και Μονάδες παροχής φροντίδας σε ηλικιωμένους «Βοήθεια στο Σπίτι», Κέντρα Ημερήσιας Φροντίδας Ηλικιωμένων) και φύλαξης παιδιών (Βρεφικοί/Παιδικοί/ Βρεφονηπιακοί Σταθμοί καθώς και Κέντρα Δημιουργικής Απασχόλησης Παιδιών) με 203 εργαζόμενους και 2.060 ωφελούμενους (γυναίκες που αποδεσμεύονται για την ένταξη/επανένταξη τους στην αγορά εργασίας).
     Γ. Πέραν των παραπάνω ενεργειών από το ΠΕΠ Κεντρικής Μακεδονίας, στο Νομό Θεσσαλονίκης υπάρχουν και οι παρεμβάσεις από το Επιχειρησιακό Πρόγραμμα «Απασχόληση και Επαγγελματική Κατάρτιση» του Υπουργείου Απασχόλησης και Κοινωνικής Προστασίας. Ειδικότερα:
     Στα πλαίσια της δράσης «Κατάρτιση ανέργων σε πιστοποιημένα ΚΕΚ» την περίοδο 2001-2002 (Α΄ κύκλος) υλοποιήθηκαν 102 προγράμματα για ανέργους και καταρτίστηκαν 2.102 άτομα. Στα πλαίσια του Β΄ κύκλου (2004-2006) έχουν εγκριθεί 104 προγράμματα για 2.319 άτομα και η υλοποίηση έχει ήδη ξεκινήσει.
     Υλοποιήθηκαν 33 προγράμματα εκμάθησης της ελληνικής γλώσσας (προκατάρτιση) για 664 άνεργους παλιννοστούντες - μετανάστες - πρόσφυγες (2002 - 2003).
     Από την ενέργεια «Κατάρτιση σε βασικές δεξιότητες χρήσης τεχνολογιών πληροφορίας και επικοινωνίας» έχουν εγκριθεί 89 προγράμματα με 1.574 ωφελούμενους τα οποία έχουν ξεκινήσει να υλοποιούνται.
     Στα πλαίσια των ενεργειών «Κατάρτισης ανέργων σε θέματα προστασίας και διαχείρισης περιβάλλοντος» έχουν εγκριθεί 34 προγράμματα για 675 ανέργους και η υλοποίηση τους έχει ξεκινήσει.
     Τέλος, στο Μέτρο των «Ολοκληρωμένων Παρεμβάσεων υπέρ Ανέργων με Πολιτισμικές Ιδιαιτερότητες» που πρόκειται να υλοποιηθεί, αναμένεται να ωφεληθούν 120 άτομα στα πλαίσια 6 Παρεμβάσεων.
     Οι δράσεις που περιλαμβάνονται σε όλα τα προαναφερθέντα Μέτρα και παρεμβάσεις συμβάλουν γενικά στην προώθηση των ανέργων αλλά και ειδικότερα σε επιμέρους ομάδες όπως:
     1. Νέοι πτυχιούχοι έως 30 ετών (εξειδικευμένα προγράμματα απόκτησης εργασιακής εμπειρίας, προγράμματα κατάρτισης).
     2. Γυναίκες (δράσεις Συμβουλευτικής και Συνοδευτικών Υποστηρικτικών Υπηρεσιών που, μεταξύ άλλων, προωθούν την γυναικεία επιχειρηματικότητα, κοινωνικές υπηρεσίες που τις αποδεσμεύουν από οικογενειακές υποχρεώσεις ώστε να μπορέσουν να ενταχθούν στην αγορά εργασίας κ.α.).
     3. Άνεργοι σε τοπικό επίπεδο (όλες οι Ολοκληρωμένες παρεμβάσεις εφαρμόζονται σε τοπικό επίπεδο και σχεδιάζονται. και υλοποιούνται με πρωτοβουλία των τοπικών φορέων που γνωρίζουν τις ανάγκες της περιοχής τους).
     Ειδικές Πολιτισμικές Ομάδες (δράσεις εκμάθησης της ελληνικής γλώσσας ή/και προώθηση στην απασχόληση).
     Δ. Σε ότι αφορά τα ποσοστά ανεργίας στο Νομό Θεσσαλονίκης, η μοναδική αρμόδια υπηρεσία που θα μπορούσε να μας απαντήσει είναι η Εθνική Στατιστική Υπηρεσία μέσω των στοιχείων της Έρευνας Εργατικού Δυναμικού που πραγματοποιεί σε τριμηνιαία βάση. Για το λόγο όμως ότι η μεγαλύτερη δυνατή ανάλυση που δίδεται στη δημοσιότητα είναι σε επίπεδο περιφέρειας τα μοναδικά διαθέσιμα στοιχεία που αναφέρονται σε επίπεδο νομού είναι αυτά της Απογραφής πληθυσμού 2001 τα οποία και έχει αναρτήσει η Εθνική Στατιστική Υπηρεσία στην ιστοσελίδα της.
     Σε ότι αφορά το πλήθος των ανέργων σας ενημερώνουμε ότι το Παρατηρητήριο Απασχόλησης Ερευνητική Πληροφορική Α.Ε. από την αρχή της ίδρυσής του δραστηριοποιήθηκε πλήρως στην κατεύθυνση της καταγραφής της εγγεγραμμένης ανεργίας μέσω της δημιουργίας του μεταβατικού πληροφοριακού συστήματος παρακολούθησης, καταγραφής και επεξεργασίας της εγγεγραμμένης ανεργίας, με αποτέλεσμα να υπάρχουν σήμερα πλήρη στοιχεία για την εγγεγραμμένη ανεργία στο σύνολο σχεδόν των νομών της χώρας. Τα στοιχεία αυτά επικαιροποιούνται σε καθημερινή βάση και από τον Απρίλιο του 2004 αναρτώνται στην ιστοσελίδα της εταιρίας (www.paep.org.gr). Οι διαθέσιμοι δείκτες αναλύονται ανά φύλο, ηλικία, μορφωτικό επίπεδο και τομέα απασχόλησης και εξάγονται σε μηνιαία βάση.
     Σας επισυνάπτουμε τους αναλυτικούς πίνακες για το Νομό Θεσσαλονίκης (Μάρτιος 2004).
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 1990/6-7-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./183/29-7-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 1990/6-7-04 ερώτησης του Βουλευτή κ. Αλ. Αλαβάνου σας πληροφορούμε τα εξής:
     Οι περιπτώσεις προστασίας των μονοπατιών τα οποία βρίσκονται στον ευρύτερο περιβάλλοντα χώρο μνημείων και προστατεύονται .από την Αρχαιολογική Νομοθεσία, αντιμετωπίζονται συνήθως σε συνεργασία με την Τοπική Αυτοδιοίκηση. Η επισήμανση ειδικά μονοπατιών είναι ένα έργο εξαιρετικά δύσκολο και εντάσσεται στο πλαίσιο επιφανειακών αρχαιολογικών ερευνών που εκτελούνται από την Εφορεία Βυζαντινών Αρχαιοτήτων Κυκλάδων.
     Η Πολιτική Ηγεσία του Υπουργείου Πολιτισμού είναι ιδιαίτερα ευαισθητοποιημένη όσον αφορά στα θέματα προστασίας δικτύων των μεσαιωνικών δρόμων και θεωρεί ιδιαίτερα σημαντική τη διαφύλαξή τους. Δεδομένου ότι η διαφύλαξη της πολιτιστικής μας κληρονομιάς αποτελεί ένα από τα σημαντικότερα μελήματα του Υπουργείου Πολιτισμού, κάθε προσπάθεια που μπορεί να δώσει ένα γόνιμο και δημιουργικό αποτέλεσμα, είναι βασική για το Υπουργείο Πολιτισμού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      5. Στην με αριθμό 1802/28/6/04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4135/7312/5-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1802/28-06-04 ερώτησης, που κατέθεσε ο Βουλευτής κ. Στυλιανός Ματζαπετάκης με θέμα τα δημοσιεύματα για αλλοιωμένα προϊόντα σε Ναύσταθμο του Π.Ν., σας γνωρίζουμε τα ακόλουθα:
      Στα πλαίσια διενεργουμένων από Υπηρεσίες του Πολεμικού Ναυτικού δειγματοληπτικών ελέγχων σε προϊόντα ευαλλοίωτα (που διακινούνται στα πρατήρια πληρώματος), ελήφθησαν δείγματα σε σάντουιτς αθηναϊκής εταιρείας, τα οποία απεστάλησαν για εργαστηριακούς ελέγχους στο Χημείο του Στρατού (ΚΒΙΕΣ) και στο Φυτοπαθολογικό Ινστιτούτο του Υπουργείου Γεωργίας, στα οποία εντοπίστηκε το μικρόβιο της Listeria.
      Άμεσα ενημερώθηκε επί του θέματος ο ΕΦΕΤ (αρμόδιο θεσμικό όργανο) και ανελήφθησαν ενέργειες διακοπής της συνεργασίας του Πολεμικού Ναυτικού με τον προμηθευτή για την υπόψη προμήθεια.
      Το ΓΕΝ έθετε και θέτει ως απαραίτητη προϋπόθεση για τη συνεργασία του με προμηθευτές τροφίμων και συναφών ειδών, την πιστοποίηση των εταιρειών με HACCP (Hazard Analysis Control CritίcaΙ Point), δηλαδή Μελέτη Ανάλυσης πιθανών σημείων επιμόλυνση ς τροφίμων, την οποία πιστοποίηση ο εν λόγω προμηθευτής κατείχε.
      Το Πολεμικό Ναυτικό είναι ιδιαίτερα ευαισθητοποιημένο στα θέματα υγείας των στελεχών του και διασφάλισης της ποιότητας των τροφίμων που καταναλώνουν, και για τον σκοπό αυτό έχει δώσει συγκεκριμένες οδηγίες διενέργειας (με ένταση κατά τους θερινούς μήνες) μακροσκοπικών και εργαστηριακών ελέγχων.
      Ειδικότερα, για την κάλυψη αναγκών του Ναυστάθμου Κρήτης (ΝΚ), διενεργούνται δημόσιοι μειοδοτικοί διαγωνισμοί, οι οποίοι δεν μπορούν σύμφωνα με την ισχύουσα νομοθεσία να είναι περιοριστικοί στη συμμετοχή μόνο τοπικών προμηθευτών. Επισημαίνεται, ότι ουδέποτε ανεφέρθη πρόβλημα από το ΝΚ για τη συνεργασία του με τον εξ Αθηνών προμηθευτή, πλην όμως και με αφορμή τη διαπίστωση του ανωτέρω μεμονωμένου συμβάντος, από το ΓΕΝ διετάχθη η διακοπή και αυτής της συνεργασίας και η διενέργειά νέου δημόσιου διαγωνισμού.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      6. Στην με αριθμό 1650/22-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ900α/4124/7299/2-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1650/22-06-2004 ερώτησης, που κατέθεσε ο Βουλευτής κ. Μιχάλης Καρχιμάκης με θέμα τις δραστηριότητες του Γενικού Γραμματέα της Γενικής Γραμματείας Οικονομικού Σχεδιασμού & Αμυντικών Επενδύσεων (ΓΓΟΣΑΕ) κ. Ζορμπά, σας γνωρίζουμε τα ακόλουθα:
      Η συνέχιση της άκριτης υιοθέτησης φημών, ανεύθυνων δημοσιευμάτων και η έντεχνη δημιουργία δήθεν «πηγών πληροφόρησης» από τον υπογράφοντα την Ερώτηση κ. Βουλευτή, οδηγεί την διαδικασία του Κοινοβουλευτικού Ελέγχου σε πλήρη αποδυνάμωση, αποπροσανατολισμό από το στόχο και τελικά ευτελισμό, που αναιρεί τη συνταγματικά κατοχυρωμένη λειτουργία του.
      Ο Κοινοβουλευτικός Έλεγχος (άρθρο 70 παρ. 6 Συντάγματος), θεσπίστηκε για τον ουσιαστικό και εποικοδομητικό έλεγχο των πολιτικών πράξεων της εκάστοτε Κυβέρνησης και των οργάνων της από το Σώμα της Βουλής και θα πρέπει να γίνεται με μεθόδους πολιτικές, οι οποίες θα συμβάλλουν στην ορθότερη λειτουργία της Δημοκρατίας προς το συμφέρον του Ελληνικού Λαού και στην επίτευξη της μέγιστης αποτελεσματικότητας των οργάνων της, και όχι με χρήση επιπόλαιων και ατεκμηρίωτων καταγγελιών να δημιουργούνται εντυπώσεις που κανένα έρεισμα δεν έχουν.
      Στη συγκεκριμένη περίπτωση, είναι γνωστό στους παροικούντες στην Ιερουσαλήμ ότι, οι «πληροφορίες» του κ. Βουλευτή αλλά και όλο το κείμενο της ερώτησης προέρχονται από συζητήσεις στο χώρο εκείνο της αγοράς, που εκφράζει τους ευσεβείς πόθους της διαπλοκής για απομάκρυνση από το ΥΠΕΘΑ αυτών που την αντιμάχονται. Είναι δε προσβλητικό για το ίδιο το Κοινοβούλιο και για τις υγιείς πολιτικές δυνάμεις που μάχονται κατά της διαφθοράς, να κατατίθεται στον κοινοβουλευτικό έλεγχο τέτοιο κείμενο. Η Κυβέρνηση πάντως είναι αποφασισμένη να ανταποκριθεί πλήρως στο αίτημα της συντριπτικής πλειοψηφίας των ελλήνων πολιτών για διαφάνεια και νομιμότητα στη διαχείριση του δημόσιου χρήματος. Ειδικότερα δε στο ΥΠΕΘΑ, όπου ο έλεγχος των συμβάσεων που συνήψαν οι προηγούμενες Κυβερνήσεις στοιχειοθετεί πλήρως τη δράση της οικονομικοπολιτικής διαπλοκής, ο ρόλος του υπευθύνου της ΓΓΟΣΑΕ κ. Γ. Ζορμπά είναι καθοριστικός στη μάχη για την προστασία του δημοσίου συμφέροντος. Αντίθετα, στη προσπάθεια αυτή ο ρόλος του ΠΑΣΟΚ εξακολουθεί να είναι συγκαλυπτικός και αποπροσανατολιστικός, φθάνοντας στο σημείο να παρέχει εμμέσως πλην σαφώς κοινοβουλευτικό βήμα στην διαπλοκή, με παρόμοιες ερωτήσεις.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      7. Στην με αριθμό 1634/22-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ900α/4122/7297/9-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1634/22-06-04 ερώτησης, που κατέθεσε ο Βουλευτής κ. Βασίλειoς Κεγκέρογλου με θέμα την παραχώρηση του στρατοπέδου «Μπετεινάκη» στο Δήμο Ν. Αλικαρνασσού, σας γνωρίζουμε τα ακόλουθα:
      Το στρατόπεδο «ΜΠΕΤΕΙΝΑΚΗ» έχει συμπεριληφθεί στα υπό αποδέσμευση στρατόπεδα του Ν. 2745/99.
      Μέχρι σήμερα έχουν γίνει επαφές και συζητήσεις (πλέον πρόσφατη στις 21 Απριλίου στο ΕΠΥΕΘΑ) με το Δήμαρχο Νέας Αλικαρνασσού, για την αξιοποίηση και τους όρους αποδέσμευσης του στρατοπέδου στα πλαίσια του Ν. 2745/99. Αποτέλεσμα των συζητήσεων ήταν η ανάληψη εκ μέρους του Δήμου της σύνταξης προμελέτης για την οικονομική αποτίμηση των εκτάσεων και της χρήσεως γης.
      Ο Δήμος συνέταξε και απέστειλε στην αρμόδια Υπηρεσία του ΥΠΕΘΑ (Υπηρεσία Αξιοποίησης Μετεγκατάστασης Στρατοπέδων- ΥΑΜΣ) Προκαταρτική Πολεοδομική Μελέτη του στρατοπέδου, σύμφωνα με την οποία έχει προβλέψει τμήμα, το οποίο ανέρχεται περίπου στο 50% της συνολικής. έκτασης, να πολεοδομηθεί υπέρ του ΤΕΘΑ. Η ΥΑΜΣ έχει προγραμματίσει τη διενέργεια του απαιτούμενο επιτόπιου ελέγχου, ώστε να υποβάλλει σχετικό Ενημερωτικό Σημείωμα προς την Ιεραρχία του ΥΠΕΘΑ, με πρόταση αποδοχής ή τροποποίηση της μελέτης.
      Πρόσφατα η Νομαρχιακή Αυτοδιοίκηση Ηρακλείου με έγγραφό της ζήτησε την προσωρινή κατά χρήση παραχώρηση του ανωτέρω στρατοπέδου, με σκοπό τη χρησιμοποίησή του ως Κέντρο Προσωρινής Διαμονής Λαθρομεταναστών. Η ΥΑΜΣ ωστόσο πρότεινε την απόρριψη του αιτήματος, λόγω της προαναφερόμενης αξιοποίησής του σε συνεργασία με το Δήμο Ν. Αλικαρνασσού στα πλαίσια εφαρμογής του Ν. 2745/99.
      Η απόφαση παραχώρησης στο Δήμο της προβλεπόμενης έκστασης του στρατοπέδου που θα χρησιμοποιηθεί για κάλυψη αναγκών σε χώρους κοινόχρηστου πράσινου και κοινωφελών εξυπηρετήσεων, σύμφωνα με το Ν. 2745/99, θα εκδοθεί μετά την ολοκλήρωση της Πολεοδομικής Μελέτης του στρατοπέδου και την έγκριση του Πολεοδομικού - Ρυθμιστικού Σχεδίου αυτού.
      Μετά την σύνταξη της Πολεοδομικής Μελέτης που θα γίνει σε συνεργασία της ΥΑΜΣ με το Δήμο, θα απαιτηθούν εκ μέρους του Δήμου οι προβλεπόμενες ενέργειες για έγκριση του Πολεοδομικού - Ρυμοτομικού Σχεδίου του στρατοπέδου.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      8. Στην με αριθμό 1620/21-6-04 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 184/13-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1620/21-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Π. Ρήγα που κατατέθηκε στη Βουλή των Ελλήνων, σας γνωρίζουμε ότι βασική προτεραιότητα του ΥΕΝ είναι η διασφάλιση της κοινωνικής πρόνοιας και της κοινωνικής ασφάλισης. Στο πλαίσιο του εκσυγχρονισμού της υγειονομικής περίθαλψης των ασφαλισμένων του Οίκου Ναύτου και της προσαρμογής στις νέες επιστημονικές εξελίξεις, καταβάλλουμε κάθε δυνατή προσπάθεια για την επίλυση των χρόνιων προβλημάτων που αντιμετωπίζει ο Οργανισμός.
      Ήδη, ο Οίκος Ναύτου απέστειλε στο ΠΟΝ/Σύρου ελεγμένες καταστάσεις με τους λογαριασμούς των συμβεβλημένων ιατρών έως την 31/12/2003, για την εξόφλησή τους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      9. Στην με αριθμό 1553/18-6-04 ερώτηση του Βουλευτή κ. Πέτρου Αλιβιζάτου δόθηκε με το υπ’ αριθμ. 25867/14-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση του Βουλευτή κ. Πέτρου Αλιβιζάτου, -για προβλήματα που αvτιμετωπίζει ειδικότερα ο κλάδος της εγχώριας και κοινοτικής βιομηχανίας κλωστοϋφαντουργίας λόγω αθέμιτου ανταγωνισμού από αθρόες και παράνομες εισαγωγές προϊόντων καταγωγής κυρίως Λ.Δ. Κίνας, σας γνωρίζουμε τα ακόλουθα:
      Η Κίνα αvτιμετωπίζεται από την Υπηρεσία μας ως χώρα υψηλού κινδύνου, γι' αυτό και ελέγχεται περισσότερο από κάθε άλλη χώρα, με ιδιαίτερη βαρύτητα στα είδη ένδυσης. Έχει εκδοθεί σειρά οδηγιών προς όλες τις τελωνειακές αρχές της χώρας, με σκοπό τη διενέργεια διαρκών και εξειδικευμένων ελέγχων.
      Το ΣΔΟΕ έχει εκπονήσει και εφαρμόζει Έκτακτο Ειδικό Επιχειρησιακό Σχέδιο -για το παραεμπόριο, με ελέγχους στους εισαγωγείς-χονδρέμπορους προϊόντων που σχετίζονται με το παραεμπόριο, στους λιανοπωλητές και στους παράνομους πλανόδιους πωλητές των ειδών αυτών. Επίσης το ΣΔΟΕ συμμετέχει σε μεικτά συνεργεία ελέγχων με τα συναρμόδια Υπουργεία Ανάπτυξης, Δημόσιας Τάξης και τη Δημοτική Αστυνομία του Δήμου Αθηναίων στα όρια του Δήμου. Ενόψει και της τέλεσης των Ολυμπιακών αγώνων στη χώρα μας, έχει δοθεί ιδιαίτερη έμφαση στον έλεγχο του υπαίθριου παράνομου εμπορίου στις Ολυμπιακές πόλεις (που διενεργείται κυρίως από πλανόδιους μικροπωλητές).
      Στο Πρωτόκολλο προσχώρησης της Κίνας στον ΠΟΕ έχει προβλεφθεί ειδική ρήτρα προκειμένου να μην διαταραχθεί η ομαλή ροή των εισαγωγών και έχει ξεκινήσει εμπορικός διάλογος μεταξύ ΕΕ-Κίνας -για να αποτραπούν φαινόμενα που θα μπορούσαν να δημιουργήσουν αναταραχή στην κοινοτική αγορά μετά την απελευθέρωση (1/1/2005).
      Σε όλες τις περιπτώσεις όπου έχει διαπιστωθεί η εξαγωγή προϊόντων από την Κίνα σε τιμές αθέμιτα χαμηλές επιβλήθηκαν δασμοί αντιντάμπινγκ, μετά από καταγγελίες των ενδιαφερόμενων κοινοτικών κλάδων παραγωγής ομοειδών προϊόντων. Η υπηρεσία μας έχει στηρίξει τα σχετικά αιτήματα -για λόγους προστασίας του ευαίσθητου κλάδου της κλωστοϋφαντουργίας μας από αθέμιτες πρακτικές.
      Ο Υπουργός
      ΓΙΩΡΓΟΣ ΑΛΟΓΟΣΚΟΥΦΗΣ»
      10. Στην με αριθμό 2194/15-7-04 ερώτηση του Βουλευτή κ. Ιωάννου Μπουγά δόθηκε με το υπ’ αριθμ. 228/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι σε θέματα της αρμοδιότητάς μας ισχύουν τα παρακάτω:
      Το Κέντρο Επεξεργασίας Λυμάτων Λιδορικίου κατασκευάστηκε το 1992.
      Η ΕΥΔΑΠ έχει εκπονήσει προκαταρκτική μελέτη για τον αγωγό διάθεσης επεξεργασμένων λυμάτων του Δήμου Λιδορικίου, η οποία δεν ολοκληρώθηκε μέχρι σήμερα διότι δεν συντάχθηκε από τότε και η απαιτούμενη περιβαλλοντική μελέτη για το ως άνω Κέντρο Επεξεργασίας Λυμάτων.
      Θα μεριμνήσουμε για την ολοκλήρωση των απαιτούμενων μελετών και για την εν συνεχεία χρηματοδότηση και κατασκευή του έργου.
      Ο Υπουργός
      Γ. ΣΟΥΦΛΙΑΣ»
      11. Στις με αριθμό 2982/9-9-04 και 3066/13-9-04 ερωτήσεις των Βουλευτών κ.κ. Γεωργίου Σούρλα και Ντίνου Ρόβλια δόθηκε με το υπ’ αριθμ. 568/5-10-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι  Γ. Σούρλας, Ν. Ρόβλιας, για τα θέματα της αρμοδιότητάς μας, σας πληροφορούμε τα εξής:
      Τα σιτηρά διέπονται από την Κοινή Οργάνωση Αγοράς, στα πλαίσια της οποίας ορίζεται θεσμική τιμή παρέμβασης. Η εν λόγω τιμή είναι κοινή για όλα τα σιτηρά στην Ε.Ε και έχει καθορισθεί από την περίοδο 2001-2002 σε 101,31 Ε/τον.
      Το Υπουργείο Αγροτικής Ανάπτυξης και Τροφίμων παρακολουθεί, χωρίς να μπορεί να παρέμβει, τη διαμόρφωση των τιμών στην ελεύθερη αγορά, η οποία εξαρτάται από τις εκάστοτε διαμορφούμενες συνθήκες προσφοράς και ζήτησης.
      Η παρατηρούμενη δυσπραγία στην αγορά σιτηρών, κατά την τρέχουσα εμπορική περίοδο, οφείλεται στην κατάσταση της αγοράς, η οποία μετά την ολοκλήρωση της συγκομιδής σιτηρών διαμορφώνεται ως εξής:
      - Η παραγωγή σιτηρών παρουσιάζεται ιδιαίτερα αυξημένη, σε ποσοστό 15-20% περίπου, σε σχέση με την προηγούμενη περίοδο.
      -Η ποιότητα κατά τόπους είναι κατώτερη, σε σχέση με άλλες περιόδους, λόγω βροχοπτώσεων που επηρέασαν το ποσοστό πρωτεΐνης του προϊόντος.
      -Ανάλογη κατάσταση παραγωγής και ποιότητας επικρατεί και στην Κοινοτική Αγορά.
      - Υπάρχουν πολλά αποθέματα στην Ε.Ε. που παραμένουν αδιάθετα. Ο ανταγωνισμός είναι μεγάλος, ιδίως από τις Χώρες της περιοχής της Μαύρης Θάλασσας, του Καναδά, της Αργεντινής και των Η.Π.Α. που διαθέτουν σιτηρά σε χαμηλότερες τιμές.
      Επισημαίνεται ότι το θέμα ετέθη από Ελληνικής πλευράς στην Επιτροπή Διαχείρισης Σιτηρών - Ρυζιού της Ε.Ε. και η Ευρωπαϊκή Επιτροπή υποσχέθηκε ότι θα το εξετάσει και θα λάβει μέτρα, στα πλαίσια των αρμοδιοτήτων της, για τη διαχείριση της αγοράς σιτηρών.
      Ο Υφυπουργός
      Α. ΚΟΝΤΟΣ»
      12. Στην με αριθμό 3000/9-9-04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./267/4-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3000/9-9-2004 ερώτησης της Βουλευτού κας Χρύσας Αράπογλου, σας πληροφορούμε τα εξής:
      Το κτήριο επί της οδού Π.Π. Γερμανού 20 που βρίσκεται στο όριο του κηρυγμένου από το ΥΠΠΟ «ιστορικού τόπου» της Θεσσαλονίκης δεν είναι κηρυγμένο από το ΥΠΠΟ προκειμένου να εφαρμοστεί από τις Υπηρεσίες του η προβλεπόμενη διαδικασία . Ως εκ τούτου δεν εμπίπτει στις αρμοδιότητες του Υπουργείου Πολιτισμού η αναστολή του πρωτοκόλλου κατεδάφισης του εν λόγω κτηρίου.
      Η προστασία της πολιτιστικής μας κληρονομιάς είναι ένα από τα σημαντικότερα στοιχεία της Κυβερνητικής πολιτικής. Θα πρέπει όμως να υπάρχει και η συνεργασία των πολιτών δεδομένου ότι πολλά από τα κτήρια ανήκουν σε ιδιώτες και το Υπουργείο Πολιτισμού δεν είναι δυνατόν να παρέμβει.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      13. Στην με αριθμό 1818/29.6.04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 368/9.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων στοχεύει στην ανασυγκρότηση του ελληνικού αγροτικού χώρου με μοχλό μια δυναμική γεωργία, οργανωμένη σε επιχειρηματική βάση.
      Η σωστή και ολοκληρωμένη ενημέρωση του αγροτικού πληθυσμού της χώρας αποτελεί τον σημαντικότερο παράγοντα, για την επιτυχή έκβαση της προσπάθειας αυτής.
      Η υιοθέτηση της άποψης να δημιουργηθεί η «Γωνιά του Αγρότη» στα Κέντρα Εξυπηρέτησης Πολιτών (ΚΕΠ) , δεν διασφαλίζει την ομαλή λειτουργία του συστήματος παροχής πληροφόρησης και συμβουλών στους αγρότες γιατί σ' αυτό θα εμπλέκονται υπηρεσίες και φορείς που ανήκουν σε διαφορετικά Υπουργεία (Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων) με αποτέλεσμα να δημιουργούνται σημαντικές δυσκολίες τόσο στον συντονισμό των απαραίτητων ενεργειών, όσο και στην αποτελεσματική . ροή πληροφόρησης και τον έλεγχο του συστήματος.
      Για το λόγο αυτό η ανασυγκρότηση των γραφείων Αγροτικής Ανάπτυξης σε «Τοπικά Κέντρα Αγροτικής Ανάπτυξης», τα οποία θα έχουν σα στόχο την πληροφόρηση και την επαγγελματική και τεχνολογική στήριξη των αγροτών, αποτελεί αναγκαιότητα.
      Ο ΟΓΕΕΚΑ «ΔΗΜΗΤΡΑ» διαθέτει ένα ευρύ δίκτυο εκπαιδευτικών δομών, με τουλάχιστον 1 Κέντρο «ΔΗΜΗΤΡΑ» σε κάθε νομό της χώρας και έχει ξεκινήσει με πόρους από το Γ΄ ΚΠΣ, τις διαδικασίες αναβάθμισής τους, ώστε να .δημιουργήσει σύγχρονες κτιριακές εγκαταστάσεις με την αναγκαία υλικοτεχνική υποδομή, τη δημιουργία αίθουσας Η/Υ και την ανάπτυξη δικτύου ηλεκτρονικών βιβλιοθηκών, το οποίο θα προσφέρει πολύπλευρη πληροφόρηση σε όλους όσους ασχολούνται με τον αγροτικό τομέα (παραγωγούς, γεωτεχνικούς, έμπορους κ.τ.λ.).
      Παράλληλα ο Οργανισμός ενισχύοντας το κυρίως έργο της εκπαίδευσης και κατάρτισης των αγροτών, που συνδυάζει θεωρητικές γνώσεις και πρακτική άσκηση, πρόκειται άμεσα να συνδέσει, σε συνεργασία με το ΕΘΙΑΓΕ, την Γεωργική Έρευνα με την εφαρμογή της στην πράξη διαχέοντας τα συμπεράσματα των ερευνητικών προγραμμάτων στον αγροτικό κόσμο και σχεδιάζοντας τα αναγκαία εκπαιδευτικά προγράμματα.
      Το κάθε Κέντρο «ΔΗΜΗΤΡΑ», στελεχωμένο με το κατάλληλα εκπαιδευμένο γεωτεχνικό και επιστημονικό προσωπικό (γεωτεχνικός, γεωργοοικονομολόγος, διοικητικός), θα μπορούσε να λειτουργήσει, εκτός των άλλων δραστηριοτήτων του, και ως «Τοπικό Κέντρο Αγροτικής Ανάπτυξης» και να αποτελέσει το σημείο αναφοράς για τον αγροτικό πληθυσμό.
      Την ευθύνη σχεδιασμού και λειτουργίας του συστήματος πληροφόρησης και παροχής συμβουλών στους αγρότες - είναι αναγκαίο να την έχουν αποκλειστικά οι υπηρεσίες και οι, εποπτευόμενοι φορείς του Υπουργείου Αγροτικής Ανάπτυξης και Τροφίμων και ειδικότερα ο ΟΓΕΕΚΑ «ΔΗΜΗΤΡΑ» , (Άρθρo 12, ιδρυτικού νόμου) σε συνεργασία με τη Δ/νση Γεωργικών Εφαρμογών, που θα προσφέρει και την απαραίτητη εκπαίδευση-κατάρτιση στους παραγωγούς ώστε να βελτιώσουν τις γνώσεις και τις δεξιότητές τους και να αντεπεξέλθουν στις απαιτήσεις του επαγγέλματός τους.
      Ήδη ο ΟΓΕΕΚΑ σε συνεργασία με το Υπουργείο έχει αρχίσει να σχεδιάζει την αναδιοργάνωση του Οργανισμού, σύμφωνα με τις νέες ανάγκες και το Κυβερνητικό πρόγραμμα καθώς επίσης και την ουσιαστική αναβάθμιση των παρεχόμενων προγραμμάτων προς τον αγροτικό πληθυσμό της χώρας.
      Τέλος από τη Δ/νση Γ. Εφαρμογών γίνεται η ενημέρωση των αγροτών, μέσω τηλεοπτικών και ραδιοφωνικών εκπομπών (3 κρατικά κανάλια και 17 περιφερειακοί ραδιοφωνικοί σταθμοί) και μέσω εκδόσεων βιβλίων, φυλλαδίων και εντύπων.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 1862/29.6.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 376/9.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Ν. Γκατζής, Τ. Τσιόγκας, σας πληροφορούμε τα εξής:
      Το Υπουργείο διέθεσε εφέτος προς τη Νομαρχιακή Αυτοδιοίκηση Μαγνησίας συνολική πίστωση 70.500 €, για την αποκατάσταση ζημιών σε συλλογικά αρδευτικά δίκτυα, που προκλήθηκαν από ανωτέρα βία (πλημμύρες κ.λ.π.).
      Οι πιστώσεις αυτές διατέθηκαν από το Π.Δ.Ε., ΣΑΕ 081, ΚΑ 2003ΣΕ08100000 και τίτλο «Έργα Αντιμετώπισης Εκτάκτων Αναγκών» .
      Συγκεκριμένα διατέθηκαν στο Ν. Μαγνησίας:
       48.000 € για Δήμους
       22.500 € στον ΓΟΕΒ Θεσσαλίας.
      Μετά τις πρόσφατες νεροποντές που έπληξαν τη χώρα και με δεδομένο ότι έχει ήδη εξαντληθεί η προβλεπόμενη πίστωση Εκτάκτων Αναγκών του Π.Δ.Ε., το Υπουργείο ζήτησε από το Υπ. Οικονομίας και Οικονομικών με το 12126/25-6-04 έγγραφό του την επαύξηση της πίστωσης για το τρέχον έτος, προκειμένου να καλύψει ανάγκες ζημιών που προξενήθηκαν από τις ανωτέρω νεροποντές.
      Σημειώνουμε ότι, αίτημα για αποκατάσταση ζημιών στο Δήμο Φερών δεν έχει υποβληθεί στην αρμόδια Υπηρεσία του Υπουργείου. Εάν δοθεί η αιτούμενη επαύξηση της πίστωσης και υποβληθεί το αίτημα- από τις αρμόδιες τοπικές Υπηρεσίες, θα αξιολογηθεί μαζί με άλλα ανάλογα αιτήματα από όλη τη χώρα.
      Κατά τα λοιπά αρμόδιο να απαντήσει είναι το ΥΠΕΣΔΔΑ στο οποίο κοινοποιούμε το έγγραφό μας με αντίγραφο της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      15. Στην με αριθμό 1830/29.6.04 ερώτηση του Βουλευτή κ. Κωνσταντίνου Μαρκόπουλου δόθηκε με το υπ’ αριθμ. 375/9.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Μαρκόπουλος, σας πληροφορούμε τα εξής:
      1. Η υπόθεση των παρατυπιών στις επιδοτήσεις των παραγωγών που υπάγονται στον Τομέα Α΄ του Κέντρου Αγροτικής Ανάπτυξης Καρύστου αφορούσε κυρίως σε μη νόμιμες μεταβιβάσεις δικαιωμάτων επιδότησης του καθεστώτος αιγοπροβείου κρέατος, με αποτέλεσμα να καθίσταται δυσχερής ο προσδιορισμός των Ατομικών Ανώτατων Ορίων (Α.Α.Ο.) επιδότησης των παραγωγών.
      2. Η Ομάδα Εργασίας που συστάθηκε με την υπ' αριθ. 550/10-3-04 απόφαση του κ. Νομάρχη Ευβοίας για τον προσδιορισμό των Α.Α.Ο. επιδότησης των παραγωγών που εμπίπτουν σε μεταβιβάσεις δικαιωμάτων από τον Τομέα Α' Καρύστου, κατέληξε μετά από εξέταση στη σύνταξη κατάστασης η οποία περιλαμβάνει 444 παραγωγούς με τα ορθά Α.Α.Ο, η οποία από 14-6-04 έχει διαβιβαστεί στη Δ/νση Πληροφορικής του Υπουργείου, για εκτύπωση της αντίστοιχης κατάστασης πληρωμής.
      Παράλληλα για 164 παραγωγούς του Τομέα Α΄ Καρύστου, η Ομάδα Εργασίας διαπίστωσε είτε μηδενικό Α.Α.Ο., είτε ύπαρξη μεγάλων:. αχρεωστήτως καταβληθέντων ποσών από προηγούμενα έτη και κατά συνέπεια δεν θα περιληφθούν στην εν λόγω κατάσταση πληρωμής.
      3. Δεν υπάρχει καμία μορφή τριετούς επιτήρησης των επιδοτήσεων ειδικά στη Ν. Καρυστία. Αντιθέτως υπάρχει αριθμός παραγωγών ο οποίος υφίσταται τριετή ποινή μη καταβολής μέρους των επιδοτήσεων που λαμβάνει, σε περιπτώσεις που οι δηλωθείσες και μη ευρεθείσες εκτάσεις ή ζώα υπερβαίνουν το 50% των ευρεθέντων κατά τον έλεγχο, σύμφωνα με τον Ε.Κ. 2419/01 και τον Ε.Κ. 1180/04, όπως ισχύουν σε όλα τα Κράτη - Μέλη της E.E.
      4. Τέλος εν όψει της εφαρμογής του νέου νόμου για τα πανωτόκια αναμένεται ουσιαστικός εξορθολογισμός των αγροτικών χρεών.
      Ο Υπουργός
      Σ. ΤΣΙΤΟΥΡΙΔΗΣ»
      16. Στην με αριθμό 1866/30.6.04 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 377/9.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Ρόβλιας, σας πληροφορούμε ότι αρμόδιο να απαντήσει είναι το συνερωτώμενο Υπουργείο Ανάπτυξης, διότι με βάση το άρθρο 11 παραγρ. 7 του Ν. 1739/87 το ελάχιστο ύψος στάθμης σε λίμνες της χώρας με σκοπό τη διατήρηση της οικολογικής τους ισορροπίας καθορίζεται από το Υπουργείο Ανάπτυξης σε συνεργασία με τα Υπουργεία Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων.
      Ο Υπουργός
      Σ. ΤΣΙΤΟΥΡΙΔΗΣ»
      17. Στην με αριθμό 1384/9-6-2004 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΤΚΕ/Φ1/15787/15-7-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της 1384/9-6-04 ερώτησης, που κατέθεσε στη Βουλή η Βουλευτής κα Ε. Σχοιναράκη - Ηλιάκη και αφορά το θέμα της χρηματοδότησης των δαπανών διαμόρφωσης χώρων για την υλοποίηση Κ.Ε.Π., σας πληροφορούμε τα εξής
     Η Κυβέρνηση του ΠΑΣΟΚ δεν φρόντισε να εγγραφούν οι σχετικές πιστώσεις, όταν καταρτιζόταν ο Προϋπολογισμός, τόσο για την ίδρυση των Κ.E.Π. στους Καποδιστριακούς Δήμους που δεν είχαν συσταθεί, όσο και για τις λειτουργικές δαπάνες των Κ.Ε.Π. που είχαν ήδη συσταθεί και λειτουργούσαν.
     Το Υπουργείο Εσωτερικών Δημόσιας Διοίκησης και Αποκέντρωσης, στο πλαίσιο της αναβάθμισης των υπηρεσιών που προσφέρει η Δημόσια Διοίκηση στο πολίτη, έχει δεσμευτεί ότι η δαπάνη που θα προκύψει από τη σύσταση των θέσεων των ΚΕΠ θα καλυφθεί εξ ολοκλήρου από τον τακτικό προϋπολογισμό. Στα πλαίσια αυτά, καλύπτονται και τα έξοδα διαμόρφωσης του κτιρίου, στο οποίο στεγάζεται το Κ.Ε.Π.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      18. Στην με αριθμό 1682/23-6-2004 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε/9/12-5-2004 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της αρ.1682/23-6-2004 ερώτησης της Βουλευτού κας Έλσας Παπαδημητρίου σχετικά με τα Αναστηλωτικά Έργα στο ΧΑΜΑΜ Ναυπλίου, σας πληροφορούμε ότι το σημερινά σωζόμενο ΧΑΜΑΜ είναι απλά μια θολοσκέπαστη αίθουσα με ένα άνοιγμα, η οποία δεν αντιμετωπίζει στατικά προβλήματα. Ο γειτονικός χώρος ανήκει σε ιδιώτες και γι' αυτό το λόγο δεν μπορεί να γίνει επέκταση της ανασκαφής. Επιπλέον ο χώρος του ΧΑΜΑΜ είναι ιδιοκτησίας του Δήμου Ναυπλίου και επομένως κάθε αναστηλωτικό έργο ανήκει στο Δήμο Ναυπλίου.
Ο Υφυπουργός
ΠΕΤΡΟΣ ΤΑΤΟΥΛΗΣ»
     19. Στην με αριθμό 1632/22-6-2004 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 330/16-7-2004 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
     Σύμφωνα με τον Καν. (ΕΚ) 1621/1999, οι παραγωγοί οφείλουν να παραδώσουν πλήρως τη σταφίδα της εκμετάλλευσής τους στους μεταποιητές, το αργότερο στις 30 Νοεμβρίου του έτους παραγωγής τους, τηρώντας την ελάχιστη απόδοση, η οποία είναι για τη σουλτανίνα 300 κιλά ανά στρέμμα και για την κορινθιακή 210 κιλά ανά στρέμμα. Παράδοση λιγότερου προϊόντος συνεπάγεται τον αποκλεισμό από την επιδότηση.
     Για τα αμπελοτεμάχια που υπέστησαν ζημιές από φυσικές καταστροφές, τα Κράτη - Μέλη μειώνουν τις ελάχιστες αποδόσεις κατά το ποσοστό της ζημιάς που πιστοποιήθηκε από τους Οργανισμούς Ασφάλισης (ΕΛΓΑ). Σε περιπτώσεις που οι ζημιές δεν καλύπτονται από τους Οργανισμούς Ασφάλισης, το Κράτος – Μέλος (Υπουργείο Αγροτικής Ανάπτυξης και Τροφίμων καθορίζει το ποσοστό της μείωσης της ελάχιστης απόδοσης για τις πληγείσες περιφέρειες και ενημερώνει σχετικά την Επιτροπή.
      Ο Υφυπουργός
      Ε. ΜΠΑΣΙΑΚΟΣ»
     20. Στην με αριθμό 1709/23-6-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4385/16-7-2004 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι το θέμα της κάθε μορφής εκμετάλλευσης ή κακοποίησης των γυναικών και παιδιών (trafficking) και γενικότερα της παραβίασης των δικαιωμάτων τους είναι φαινόμενο διαχρονικό, διεθνών διαστάσεων, που τα τελευταία χρόνια παρουσιάζει έξαρση και στις ανεπτυγμένες χώρες και ασφαλώς και στη χώρα μας, η οποία οφείλεται, εκτός των άλλων και στην αύξηση των λαθρομεταναστών.
     Το εμπόριο ανθρώπων με σκοπό τη σεξουαλική τους εκμετάλλευση αποτελεί μία από τις σοβαρότερες μορφές εγκληματικής και αντικοινωνικής συμπεριφοράς, γιατί πέραν του ότι αποτελεί βάναυση μορφή εξαναγκασμού, κακοποίησης και προσβολής της προσωπικότητας και της γενετήσιας αξιοπρέπειας, αποτελεί συνάμα και μία από τις πιο ακραίες, ανήθικες και επικίνδυνες κοινωνικά μορφές οικονομικής - εμπορικής εκμετάλλευσης.
     Επίσης, πρέπει να επισημανθεί ότι η χώρα μας, λόγω της γεωγραφικής της θέσης, αλλά και των κοινωνικοοικονομικών συνθηκών που επικρατούν στην ευρύτερη περιοχή, τα τελευταία χρόνια αποτελεί τόπο προορισμού ή διέλευσης αλλοδαπών γυναικών, οι οποίες, στην προσπάθειά τους για αναζήτηση καλύτερων συνθηκών διαβίωσης και εύρεση εργασίας, παγιδεύονται σε κυκλώματα που τις προωθούν στην πορνεία. Κατά κύριο λόγο πρόκειται για γυναίκες που προέρχονται από χώρες της κεντρικής - ανατολικής Ευρώπης και των Βαλκανίων και εκδίδονται κυρίως σε κέντρα διασκέδασης, μπαρ και άλλα ομοειδή καταστήματα, σε ινστιτούτα μασάζ, σε νόμιμους ή κρυφούς οίκους ανοχής, σε σπίτια πελατών ή σε χώρους της επιλογής τους, μέσω «γραφείων γνωριμιών» κ.λ.π.
     Προκειμένου να αντιμετωπισθεί αποτελεσματικότερα το εμπόριο ανθρώπων με σκοπό τη σεξουαλική τους εκμετάλλευση (trafficking) και να καλυφθεί η ανάγκη πολυεπίπεδης και συντονισμένης προσέγγισης όλων των Αρχών και φορέων, που εμπλέκονται στο θέμα αυτό, στα πλαίσια και της διεθνούς συνεργασίας, στο Υπουργείο μας λειτουργεί η Ομάδα Καταπολέμησης Εμπορίας Ανθρώπων (Ο.Κ.Ε.Α) με διυπουργική και διεπιστημονική σύνθεση, στην οποία προεδρεύει ο Αρχηγός της Ελληνικής Αστυνομίας, ενώ το όλο πρόβλημα έχει αναχθεί σε ζήτημα πρώτης προτεραιότητας.
     Επισημαίνεται ότι ο πρώτος κύκλος εργασιών της εν λόγω Ομάδας περιελάμβανε, μεταξύ άλλων, δράσεις όπως η συστηματική ενημέρωση των πολιτών, η διοργάνωση έκθεσης έργων τέχνης και αφίσας με θέμα «Ευρώπη ενωμένη κατά της δουλείας», η συμμετοχή μελών της σε σεμινάρια, ημερίδες, συνέδρια στο εσωτερικό, αλλά και στο εξωτερικό κ.λ.π. Επίσης, ύστερα από πρόταση της Ομάδας αυτής, λειτουργούν στα Τμήματα Ηθών των Διευθύνσεων Ασφάλειας Αττικής και Θεσσαλονίκης πιλοτικές ομάδες anti-trafficking, ενώ προβλέπεται, από τον Μάιο του 2005, η επέκτασή τους σε περιφερειακό επίπεδο, με βάση την αξιολόγηση του έργου τους. Ο επόμενος κύκλος εργασιών της Ομάδας εστιάζεται, κυρίως στην ανάληψη δυναμικότερων δράσεων με πρακτικότερο τρόπο, στη διερεύνηση και ενδυνάμωση της συνεργασίας με όλους τους εμπλεκόμενους φορείς, για τον εντοπισμό και την παροχή αρωγής σε όσο το δυνατόν περισσότερα θύματα κ.λ.π.
     Επίσης, το Υπουργείο μας, σε συνεργασία με τον Διεθνή Οργανισμό Μετανάστευσης, διοργάνωσε σεμινάριο με θέμα «Τρόποι αρωγής των θυμάτων του Trafficking in Human Beings (Τ.Η.Β.)», που συγχρηματοδοτήθηκε από την Ευρωπαϊκή Ένωση και είχε ως στόχο την ανταλλαγή πρακτικών εμπειριών σε οτιδήποτε αφορά τα θύματα, καθώς και την επιμόρφωση των αξιωματικών της Ελληνικής Αστυνομίας στην αντιμετώπιση του φαινομένου αυτού.
     Πέραν αυτών, για την αποτελεσματικότερη αντιμετώπιση και την εξάρθρωση αυτών των εγκληματικών κυκλωμάτων, οι Υπηρεσίες της Αστυνομίας συνεργάζονται στενά με τις αντίστοιχες Υπηρεσίες των χωρών της Ε.Ε., καθώς και με άλλες στα πλαίσια της λειτουργίας της ΙΝΤΕΡΠΟΛ και ΕΥΡΩΠΟΛ, αλλά και των διμερών συμφωνιών, που έχουν υπογραφεί με διάφορες χώρες και έτσι εξασφαλίζεται η διεθνής αστυνομική συνεργασία, εργαλείο απαραίτητο στην καταπολέμηση της εγκληματικότητας αυτής της μορφής.
     Παράλληλα, το Αρχηγείο της Αστυνομίας, κατά τη διάρκεια της ελληνικής προεδρίας της Ε.Ε., διοργάνωσε ευρείας κλίμακας επιχείρηση των αρχών επιβολής του νόμου κατά των κυκλωμάτων εμπορίας ανθρώπων με το κωδικό όνομα «ΛΗΔΑ», την οποία υποστήριξε η ΕΥΡΩΠΟΛ, αναλαμβάνοντας τη συλλογή, επεξεργασία και ανάλυση των πληροφοριών που συγκεντρώθηκαν από τις συμμετέχουσες χώρες, ενώ συμμετείχαν κράτη-μέλη της Ε.Ε., καθώς και κράτη που συμμετέχουν στο SECI (Πρωτοβουλία Συνεργασίας Χωρών Νοτιοανατολικής Ευρώπης). Επίσης η χώρα μας, ως μέλος του SECI, συμμετείχε στις επιχειρήσεις MIRAGE 2002, 2003 και 2004 και συνέβαλε σημαντικά στην επίτευξη του αναφερόμενου στόχου.
     Επίσης, οι μεταρρυθμίσεις, που εισήχθησαν με το ν. 3064/2002 και το π.δ. 233/2003, με τις οποίες η νομοθεσία μας εκσυγχρονίσθηκε και εναρμονίσθηκε με τα διεθνή κείμενα και τις διεθνείς σχετικές διατάξεις, αποσκοπούν στην αντιμετώπιση όλων των μορφών της εμπορίας ανθρώπων. Εκτός από τις ρυθμίσεις που αφορούν το έγκλημα της σωματεμπορίας, ιδιαίτερη έμφαση δίδεται στην προστασία των ανηλίκων, καθώς και στην αντιμετώπιση της παιδικής πορνογραφίας, ενώ, για τα εγκλήματα κατά της γενετήσιας ζωής τους, εκτός των άλλων, προβλέπονται αυστηρότερες ποινές και τα περισσότερα τιμωρούνται σε βαθμό κακουργήματος. Επίσης αντιμετωπίζεται για πρώτη φορά η ασέλγεια κατά ανηλίκων με αμοιβή και τιμωρείται ο «πελάτης» με ποινές που διαβαθμίζονται ανάλογα με την ηλικία του ανήλικου, ενώ καινοτομία αποτελεί ότι, για τη συγκεκριμένη πράξη, ο ανήλικος προστατεύεται μέχρι του 18ου έτους και η ποινή επαυξάνεται αν ο υπαίτιος πράττει κατά συνήθεια.
     Στο ανωτέρω νομοθετικό πλαίσιο προβλέπεται η παροχή αρωγής και προστασίας στα πρόσωπα (θύματα) που έγιναν αντικείμενο εκμετάλλευσης και τα οποία έχουν υποστεί άμεση βλάβη στη σωματική ακεραιότητά τους ή στη προσωπική ή στη γενετήσια ελευθερία τους ή υφίσταται σοβαρός κίνδυνος ως προς τα αγαθά αυτά ή τη ζωή τους, ανεξάρτητα αν είναι αλλοδαποί ή ημεδαποί, ώστε να δημιουργούνται κατάλληλες συνθήκες και τα θύματα να υπερνικούν το φόβο τους, να αισθάνονται ασφαλή και να συνεργάζονται με τις αρμόδιες Υπηρεσίες μας.
     Στα πλαίσια αυτά και του κοινωνικού ρόλου και της αποστολής που επιτελούν, οι αρμόδιες αστυνομικές Υπηρεσίες αντιμετωπίζουν τα θέματα αυτά με ιδιαίτερη προσοχή και τη δέουσα σοβαρότητα, εφαρμόζουν την ισχύουσα νομοθεσία με αυστηρότητα, και παραπέμπουν τους δράστες αυτής της εγκληματικής συμπεριφοράς στη Δικαιοσύνη. Ο χειρισμός των θεμάτων αυτών γίνεται από κατάλληλο προσωπικό, το οποίο για την προστασία της προσωπικότητας και της αξιοπρέπειας των ατόμων, ανηλίκων και ενηλίκων, που έγιναν αντικείμενα (θύματα) εκμετάλλευσης, εξετάζει την κάθε περίπτωση με ευαισθησία, κατανόηση και σεβασμό προς τα άτομα αυτά και τους προσφέρει τη βοήθεια και συμπαράσταση που δικαιούνται από την ισχύουσα νομοθεσία.
     Πάντως, για την ενημέρωση του προσωπικού επί του σοβαρότατου θέματος της καταπολέμησης της εμπορίας ανθρώπων (trafficking) και αρωγής στα θύματα, καθώς και για τη διευκόλυνσή του στο χειρισμό των υποθέσεων του ν. 3064/2002 και π.δ. 233/2003, από την αρμόδια Διεύθυνση του Αρχηγείου της Ελληνικής Αστυνομίας, απεστάλη προς όλες τις αστυνομικές Υπηρεσίες σχετική εγκύκλιος διαταγή του Αρχηγού αυτής. Επίσης, απεστάλη προς τις εν λόγω Υπηρεσίες και ενημερωτικό δελτίο με χρήσιμες πληροφορίες για τα δικαιώματα των θυμάτων και μάλιστα για την αρωγή και προστασία που παρέχεται σε αυτά, μεταφρασμένο σε 13 ξένες γλώσσες, το οποίο κοινοποιείται στα άτομα αυτά, ώστε να αισθάνονται ασφαλή και να εμπιστεύονται το προσωπικό της Αστυνομίας.
     Σε ό,τι αφορά την υπόθεση στην οποία εμπλέκονται, ως θύματα σωματεμπορίας, δύο αλλοδαπές γυναίκες υπήκοοι Λιθουανίας, σας πληροφορούμε ότι από την αρμόδια Υπηρεσία μας εκδηλώθηκαν αμέσως οι προβλεπόμενες ενέργειες και οι δράστες συνελήφθησαν, σχηματίσθηκε δικογραφία σε βάρος τους για σωματεμπορία, καθώς και για άλλα αδικήματα και οδηγήθηκαν στον Εισαγγελέα της Βέροιας.
     Πέραν αυτών, από το προσωπικό της Διεύθυνσης Ασφάλειας Θεσσαλονίκης προσφέρθηκαν 4 φιάλες αίμα προκειμένου να εξασφαλισθεί η απαραίτητη ποσότητα για να χειρουργηθεί η μία εκ των ανωτέρω γυναικών, καθώς τραυματίσθηκε σοβαρά στην προσπάθειά τους να διαφύγουν από το ξενοδοχείο στο οποίο εκρατούντο από το εν λόγω κύκλωμα. Επίσης, από την Ομάδα anti-trafficking της Διεύθυνσης Ασφάλειας Θεσσαλονίκης προσφέρθηκε η προβλεπόμενη από τις διατάξεις του π.δ. 233/2003 αρωγή και προστασία στις γυναίκες αυτές.
     Τέλος, σας πληροφορούμε ότι, η προσπάθεια για τον περιορισμό του φαινομένου αυτού θα συνεχισθεί με αμείωτη ένταση, ενώ προς τις Υπηρεσίες μας έχουν δοθεί εντολές και οδηγίες, προκειμένου η έρευνα, για τέτοιες υποθέσεις, να μην εξαντλείται σε επιδερμική και επιφανειακή εξέταση, αλλά να επεκτείνεται σε βάθος για την εξάρθρωση τυχόν κυκλωμάτων και τη σύλληψη των διακινητών εκμεταλλευτών, ενώ επισημαίνεται ότι από τα στοιχεία που υπάρχουν στην αρμόδια Υπηρεσία μας δεν προκύπτει αύξηση του φαινομένου αυτού ενόψει των Ολυμπιακών Αγώνων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      21. Στην με αριθμό 1643/22-6-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 62369/15-7-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1643/22.6.2004 Ερώτηση που κατατέθηκε στη Βουλή από τον Βουλευτή κ. Α. Aλαβάνo, σχετικά με εφαρμοζόμενα προγράμματα για τους αθίγγανους και στα πλαίσια των αρμοδιοτήτων μας, σας γνωρίζουμε τα εξής:
     Με στόχο την βελτίωση των συνθηκών ζωής των Ελλήνων Τσιγγάνων και την κοινωνική τους ένταξη έχει διαμορφωθεί ένα ολοκληρωμένο πρόγραμμα δράσης από Διυπουργική Επιτροπή που αναφέρεται στους τομείς Στέγασης, Κατάρτισης, Απασχόλησης, Εκπαίδευσης, Υγείας, Πρόνοιας, Πολιτισμού και Αθλητισμού.
     Το Υπουργείο Υγείας και Κοινωνικής Αλληλεγγύης έχει την ευθύνη δημιουργίας πενήντα Ιατροκοινωνικών Κέντρων και δύο κινητών Μονάδων. Έχει υπογραφεί σχετικά η αριθμ. 113956/4.10.2002 Κοινή Υπουργική Απόφαση (Φ.Ε.Κ. 1295 τ. Β').
     Το πρόγραμμα του Υπουργείου Υγείας και Κοινωνικής Αλληλεγγύης απευθύνεται σε Τσιγγάνους που μεταστεγάζονται σε οργανωμένους οικισμούς. Οι κινητές μονάδες απευθύνονται στους μετακινούμενους πληθυσμούς. Σε κάθε οικισμό που δημιουργείται, εγκαθίσταται Ιατροκοινωνικό Κέντρο το οποίο στελεχώνεται από γιατρό, νοσηλεύτρια, κοινωνικό λειτουργό, γυμναστή και ειδικό παιδαγωγό. Τα Κέντρα παρέχουν υπηρεσίες πρόληψης, βασικής πρωτοβάθμιας φροντίδας υγείας και πρωτοβάθμιας κοινωνικής φροντίδας καθώς και διευκόλυνση πρόσβασης των Ελλήνων Τσιγγάνων στο Εθνικό Σύστημα Υγείας, την εξοικείωσή τους με τις δημόσιες υπηρεσίες και την κοινωνική τους ένταξη. Ανάλογες υπηρεσίες παρέχονται στους μετακινούμενους πληθυσμούς από κινητές μονάδες. Απαραίτητη προϋπόθεση για τη δημιουργία Ιατροκοινωνικών Κέντρων, είναι η οικιστική παρέμβαση στο χώρο διαβίωσής τους (καταυλισμός).
     Στα πλαίσια των μέτρων «Τοπικές πρωτοβουλίες Απασχόλησης» (ΤΠΑ) και «Ολοκληρωμένες Παρεμβάσεις για την Αστική Ανάπτυξη» έχουν υπoβληθεί Προτάσεις για τη δημιουργία Ιατροκοινωνικών Κέντρων από 35 Δήμους. Μέχρι σήμερα έχουν εγκριθεί έντεκα (11) από αυτές ήτοι:
     1. Δήμος Σαππών (Αν. Μακεδονία - Θράκη) 
      2. Δήμος Αλεξανδρούπολης
     3. Δήμος Διδυμοτείχου
     4. Δήμος Κομοτηνής
     5. Δήμος Αγρινίου
     6. Δήμος Παρελίων Κέρκυρας
     7. Δήμος Χρυσούπολης Kαβάλας
     8. Δήμος Ξάνθης
     9. Δήμος Δροσερού Ξάνθης
     10. Δήμος Αλικαρνασσού Κρήτης
     11. Δήμος Τρικαίων
     Δράσεις Κινητών Μονάδων
     Από τον Απρίλιο του 2002 και στα πλαίσια του προγράμματος «Προάσπιση - Προαγωγή Υγείας και Κοινωνική ένταξη των Ελλήνων Τσιγγάνων» το Υπουργείο Υγείας και Κοινωνικής Αλληλεγγύης, σε συνεργασία αρχικά με το ΚΕΕΛ και στη συνέχεια προχωρώντας σε Προγραμματική Σύμβαση με το Νοσοκομείο Παίδων «Αγλαΐα Κυριακού», τη Ελληνική Παιδιατρική Εταιρεία και τα κατά τόπους Πε.ΣΥ.Π. της χώρας, υλοποιεί το εν λόγω πρόγραμμα.
     Προς τούτο έχει γίνει:
     1. Ιατρική παρέμβαση: Μέχρι σήμερα έχουν γίνει κλινικές εξετάσεις σε 3.936 παιδιά και σε 370 ενήλικες. . Έχουν γίνει 16.580 πολλαπλά εμβόλια. Παραπέμφθηκαν σε Νοσοκομεία 63 ενήλικες και παιδιά ενώ έγιναν αιματολογικές εξετάσεις σε 109 ενήλικες. Λόγω των ειδικών συνθηκών διαβίωσης των Τσιγγάνων, πέρα των κρατικών εμβoλίων αγοράζονται και γίνονται εμβόλια ENZERIX Ηπατίτιδας και HIBERIX ή ACT-NIB Αιμόφιλου. Από τον Οκτώβριo του 2003 εντάσσεται στο πρόγραμμα κινητή μονάδα (η οποία ανήκει στο Νοσοκομείο Φιλιατών) και η οποία επισκέπτεται περιοχές της Aλβανίας για γυναικολογικό έλεγχο.
     2. Κοινωνική παρέμβαση: Έγιναν παραπομπές ατόμων και οικογενειών στις Κοινωνικές Υπηρεσίες και τις Δ/νσεις Πρόνοιας των Ν. Αυτοδιοικήσεων, καθώς επίσης και στον Ο.Α.Ε.Δ. για ανεύρεση εργασίας. Έγινε εισαγωγή εγκαταλελειμμένων παιδιών σε ιδρύματα και εισαγωγή ανάπηρων παιδιών σε Κέντρα Αποκατάστασης. Παρασχέθηκαν υπηρεσίες Οικογενειακού Προγραμματισμού και αναπτύχθηκαν άλλες Κοινωνικές Δράσεις.
     Επισημαίνεται ότι στα πλαίσια του Μέτρου 3.1 του Επιχειρησιακού Προγράμματος «Υγεία - Πρόνοια» του Γ' Κοινοτικού Πλαισίου Στήριξης (2000-2006), προσλαμβάνονται από τους Δήμους κοινωνικοί επιστήμονες για την δημιουργία Δικτύου Κοινωνικών Υπηρεσιών που θα παρέχουν υποστηρικτικές υπηρεσίες κοινωνικο-οικονομικής ένταξης σε άτομα που απειλούνται ή πλήττονται με αποκλεισμό κυρίως από την αγορά εργασία, ανάμεσά τους και οι Τσιγγάνοι.
     Μέχρι σήμερα έχουν γίνει επισκέψεις σε 53 οικισμούς Τσιγγάνων στις εξής Περιφέρειες: Αττικής, Πελοποννήσου, Στερεάς Ελλάδος, Ανατολικής Μακεδονίας-Θράκης, Δυτικής Ελλάδος, Κεντρικής Μακεδονίας, Θεσσαλίας, Β. Αιγαίου και Κρήτης.
     Το Υπουργείο Υγείας και Κοινωνικής Αλληλεγγύης, πραγματοποιώντας το πρόγραμμα Άμεσης Κοινωνικής Βοήθειας στους Έλληνες Τσιγγάνους, στις 24.6.2004 επισκέφθηκε τον καταυλισμό Αγίου Λουκά του Δήμου Ασπροπύργου με δύο κινητές μονάδες και το ΕΚΑΚΒ όπου και δόθηκε ανθρωπιστική βοήθεια. Επίσης, με παρέμβαση της Γεν. Γραμ. Κοινωνικής Αλληλεγγύης υδροδοτήθηκε ο καταυλισμός από το δίκτυο της Αττικής οδού (μη πόσιμο νερό).
     Όσον αφορά τα θέματα στέγασης, ηλεκτροδότησης κλπ αρμόδια να απαντήσουν είναι το συνερωτώμενο Υπουργείο Απασχόλησης και Κοινωνικής Προστασίας και το ΥΠΕΣΔΔΑ, προς το οποίο και κοινοποιείται η εν λόγω Ερώτηση.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 11 Φεβρουαρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφος 2 και 3, 130 παράγραφος 2 και 3 του Κανονισμού της Βουλής)
      1. Η με αριθμό 644/12/8-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Πασχαλίδη προς τον Πρωθυπουργό, σχετικά με τη λευκή ψήφο και το εκλογικό μέτρο.
      (Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης)
      2. Η με αριθμό 642/10/7-2-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με το διαχωρισμό Εκκλησίας και Κράτους.
      (θα απαντήσει η Υπουργός Εθνικής Παιδείας και Θρησκευμάτων)
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
       1. Η με αριθμό 649/8-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Χάιδου προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με την αύξηση του παραβόλου αίτησης και υποβολής ένστασης σε προκηρύξεις για πρόσληψη προσωπικού μέσω ΑΣΕΠ.
      2. Η με αριθμό 647/8-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Απασχόλησης και Κοινωνικής Προστασίας, σχετικά με τη διακοπή από το μητρώο ανέργων του ΟΑΕΔ των εγκύων γυναικών. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ 
      της Δευτέρας 7 Φεβρουαρίου 2005.  
      Α΄ Επίκαιρες ερωτήσεις πρώτου κύκλου:
      Η με αριθμό 615/31-1-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Τσοχατζόπουλου προς τον Υπουργό Εθνικής Άμυνας, σχετικά με την αντικατάσταση του ιστότοπου στο Υπουργείο κλπ. διαγράφεται λόγω κωλύματος του κυρίου Υπουργού.
      Η με αριθμό 628/1-2-2005 επίκαιρη ερώτηση του Βουλευτή του Κομουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Μεταφορών και Επικοινωνιών, σχετικά με τις προθέσεις της Κυβέρνησης για ιδιωτικοποίηση του Οργανισμού Σιδηροδρόμων Ελλάδος κλπ. και η με αριθμό 629/1-2-2005 επίκαιρη ερώτηση του δευτέρου κύκλου του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Τουριστικής Ανάπτυξης, σχετικά με τις προθέσεις της Κυβέρνησης για ιδιωτικοποίηση των Σπηλαίων του Δυρού κλπ. διαγράφονται λόγω κωλύματος των κυρίων Βουλευτών. Είναι γνωστό ότι το Κομμουνιστικό Κόμμα Ελλάδας έχει το Συνέδριό του.
      Β΄ Επίκαιρες ερωτήσεις δευτέρου κύκλου:
      Πρώτη είναι η με αριθμό 609/31-1-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την κάλυψη των δαπανών που απαιτούνται για την πρόσληψη προσωπικού μερικής απασχόλησης κ.λ.π.
      Η επίκαιρη ερώτηση του κυρίου συνάδελφου έχει ως εξής:
      «Σύμφωνα με τις διατάξεις του ν.3250/2004 (ΦΕΚ 124/Α΄/7.7.2004) «Μερική απασχόληση και υπηρεσίες κοινωνικού χαρακτήρα, στο δημόσιο, στους ΟΤΑ και στα νομικά πρόσωπα δημοσίου δικαίου», προκύπτει ότι τα 2/3 της δαπάνης για την πρόσληψη δώδεκα χιλιάδων μερικώς απασχολουμένων στους δήμους, θα καλυφθεί από τον κρατικό προϋπολογισμό και το 1/3 από τους ΟΤΑ.
      Σύμφωνα με τους υπολογισμούς της ΚΕΔΚΕ, οι δήμοι θα κληθούν να καταβάλουν πάνω από 40.000.000 ευρώ, επιπλέον των 80.000.000 ευρώ, τα οποία προβλέπονται στον κρατικό προϋπολογισμό για τους δώδεκα χιλιάδες εργαζόμενους. 
      Η καταβολή των χρημάτων από τους ΟΤΑ θα επιβαρύνει την ήδη κακή οικονομική κατάσταση των δήμων, των κοινοτήτων και των νομαρχιών, ενώ οι ανάγκες των ΟΤΑ για προσλήψεις αυξάνονται διαρκώς.
      Ερωτάται ο κύριος Υπουργός:
      Προτίθεται να αλλάξει με νομοθετική ρύθμιση το υπάρχον καθεστώς, έτσι ώστε να καλυφθούν στο 100% από το Υπουργείο Εσωτερικών, Δημόσιας Διοίκησης και Αποκέντρωσης οι δαπάνες που απαιτούνται για την πρόσληψη του προσωπικού μερικής απασχόλησης;»
      Θα απαντήσει ο Υφυπουργός Εσωτερικών κ. Νάκος.
      Ορίστε, κύριε Υπουργέ, έχετε το λόγο για τρία λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Πρώτα από όλα, θέλω να διευκρινίσω ότι όταν αναλάβαμε τη διακυβέρνηση, ίσχυε ο ν. 3174 για τη μερική απασχόληση. Στον προϋπολογισμό ήταν γραμμένα 80.000.000 ευρώ και η δέσμευση της απελθούσας κυβέρνησης ήταν να επιδοτηθεί κάθε θέση προς 6.000 ευρώ ετησίως. 
      Όπως καταλαβαίνετε, ήταν αδύνατος ο πολλαπλασιασμός, γιατί 6.000 επί είκοσι πέντε χιλιάδες άτομα είναι 150.000.000 ευρώ, ενώ στον προϋπολογισμό ήταν γραμμένα 80.000.000 ευρώ.
      Πέρα αυτού, υπήρχαν διάφορα προβλήματα, που καθιστούσαν το ν.3174 ανεφάρμοστο, όπως η μεσολάβηση τρίτων εταιρειών για την πρόσληψη των ατόμων από τους Οργανισμούς Τοπικής Αυτοδιοίκησης υπό το καθεστώς της μερικής απασχόλησης.
      Αναγκαστήκαμε, λοιπόν, να φέρουμε ένα καινούριο νόμο, απαλλαγμένο από τα προβλήματα που δημιουργούσε ο παλαιός και κυρίως εφαρμόσιμο. Δώσαμε το δικαίωμα στους Οργανισμούς Τοπικής Αυτοδιοίκησης, στις νομαρχίες και στις περιφέρειες να υποβάλουν επιχειρησιακά σχέδια και να εγκρίνουμε θέσεις επιδοτούμενες για το καθεστώς της μερικής απασχόλησης.
      Η κοινή υπουργική επιτροπή αποφάσισε την αύξηση των χρημάτων  της επιδότησης από 6.000 ευρώ σε 7.000 ευρώ και απλοποίησε το σύστημα, με αποτέλεσμα δήμοι που δεν είχαν υποβάλει αιτήσεις με το παλαιό καθεστώς να υποβάλουν με το καινούριο και μάλιστα οι συνολικές αιτήσεις να φτάνουν τις τριάντα έξι χιλιάδες θέσεις μερικής απασχόλησης.
      Πολύς λόγος έγινε για το εάν τα 7.000 ευρώ επαρκούν ή για πόσο επαρκούν από την επιβάρυνση που θα υποστούν οι Οργανισμοί Τοπικής Αυτοδιοίκησης. 
      Στο σημείο αυτό οφείλω να τονίσω στον κύριο συνάδελφο ότι έγινε και πολιτική εκμετάλλευση του θέματος, προκειμένου να αρχίσει η πρόσληψη αυτών των ατόμων από την 1η Μαΐου, αλλά για άλλους λόγους και όχι για αυτούς που σχετίζονται με την επιδότηση των δήμων.
      Για να αρθούν οποιεσδήποτε παρεξηγήσεις, εστάλη η εγκύκλιος, για να μην ισχυρίζεται κανείς ό,τι θέλει, χωρίς τεκμηρίωση. Στις 18 Ιανουαρίου στείλαμε μια εγκύκλιο προς όλους τους Οργανισμούς Τοπικής Αυτοδιοίκησης, όπου αναλυτικά εμφανίζεται η δαπάνη που προκαλείται σε κάθε δήμο ανά κατηγορία. Μάλιστα στο τέλος της εγκυκλίου παρέθεσα δύο παραδείγματα εφαρμογής, δηλαδή, τον ακριβότερο εργαζόμενο και τον φθηνότερο εργαζόμενο. Φθηνότερος εργαζόμενος είναι ένα άτομο υποχρεωτικής εκπαίδευσης, με την επιδότηση της θέσεως του οποίου με 7.000 ευρώ, στο τέλος ο δήμος θα έχει ετήσια ωφέλεια 11,42 ευρώ, δηλαδή θα του κοστίσει λιγότερο του δήμου για έναν υποχρεωτικής εκπαίδευσης ανύπαντρο χωρίς παιδιά.
Η ακριβότερη κατηγορία είναι ένας πανεπιστημιακού επιπέδου, ο οποίος είναι παντρεμένος, με τρία παιδιά, και ο οποίος κοστίζει στο δήμο 10.993 ευρώ το χρόνο. Άρα, λοιπόν, ο δήμος πρέπει να συνεισφέρει 3.993 ευρώ το χρόνο γι’ αυτόν τον υψηλής κατηγορίας απασχολούμενο με μερική απασχόληση. 
    Όμως, ο μέσος όρος δεν είναι 2.000 ευρώ, εάν κάνει κανείς την εξής απλή σκέψη: Πόσοι πανεπιστημιακού επιπέδου κάτω των τριάντα ετών είναι μακροχρόνια άνεργοι, είναι παντρεμένοι και με τρία παιδιά; Άρα, λοιπόν, σύμφωνα με τους δικούς μας υπολογισμούς και τις προβλέψεις ούτε το 15% του συνολικού κόστους θα καλύπτουν οι δήμοι από το τελικό κόστος της μερικής απασχόλησης. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    Το λόγο έχει ο κ. Κουτμερίδης.
    ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
    Κύριε Υπουργέ, σύμφωνα με τις διατάξεις του ν. 3250/2004 για τη μερική απασχόληση στο δημόσιο και τους ΟΤΑ, στο άρθρο 7 αυτού του νόμου προβλέπεται πως η χρηματοδότηση θα προέρχεται, πρώτον, από ειδικές πιστώσεις του κρατικού προϋπολογισμού και, δεύτερον, από πιστώσεις του προϋπολογισμού των φορέων που προσλαμβάνουν το προσωπικό με καθεστώς μερικής απασχόλησης.
    Από τα ανωτέρω και σύμφωνα και με έγγραφα του Υπουργείου Εσωτερικών, Δημόσιας Διοίκησης και Αποκέντρωσης προκύπτει ότι τα 2/3 της δαπάνης για πρόσληψη δώδεκα χιλιάδων μερικώς απασχολουμένων στο δημόσιο θα καλυφθούν από τον κρατικό προϋπολογισμό και το 1/3 θα καλυφθεί από τους ΟΤΑ. Σύμφωνα με τους υπολογισμούς της ΚΕΔΚΕ, οι δήμοι θα κληθούν να καταβάλουν πάνω από 40.000.000 ευρώ επιπλέον των 80.000.000 ευρώ, τα οποία προβλέπονται στον κρατικό προϋπολογισμό για τους δώδεκα χιλιάδες εργαζομένους. Επιπλέον, θα έπρεπε να έχουν κάνει σχετική πρόβλεψη της απαιτούμενης δαπάνης στον προϋπολογισμό του 2005.
    Ερωτάσθε, κύριε Υπουργέ, προτίθεστε να αλλάξετε τη νομοθετική ρύθμιση, έτσι ώστε να καλυφθεί το 100% της δαπάνης για τους μερικώς απασχολουμένους από το Υπουργείο Εσωτερικών και τον κρατικό προϋπολογισμό; Προτίθεται το Υπουργείο ειδικά για το 2005 οι προσλήψεις να ξεκινήσουν από 1.5.2005 με οκτάμηνη μερική απασχόληση και το σύνολο της δαπάνης να καλυφθεί από τον κρατικό προϋπολογισμό; Γνωρίζετε ότι η καταβολή των χρημάτων από τους ΟΤΑ θα επιβαρύνει την ήδη κακή οικονομική κατάσταση των δήμων, των κοινοτήτων και των νομαρχιών, ενώ οι ανάγκες τους αυξάνονται συνεχώς; 
    Παράλληλα, κύριε Υπουργέ, φαίνεται πως η Κυβέρνηση επιδίδεται σε ένα μοντέλο διακυβέρνησης, όπου χρησιμοποιεί αυτήν την ανέξοδη πολιτική, με χρήματα των ΟΤΑ κάνει τη δική της επικοινωνιακή πολιτική.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Το λόγο έχει ο κύριος Υπουργός για δύο λεπτά.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, επαναλάβατε την ερώτηση την οποία καταθέσατε και αγνοήσατε, τελείως, αυτά που σας είπα. Δηλαδή αυτά που σας είπα δεν σας έπεισαν. Θα καταθέσω, λοιπόν, για τα Πρακτικά την από 18 Ιανουαρίου Οδηγία προς όλους τους Οργανισμούς Τοπικής Αυτοδιοίκησης, από όπου με υπολογισμούς, με νόμους, με στοιχεία αδιάσειστα αποδεικνύεται ότι η επιβάρυνση δεν θα είναι πάνω από 15%. 
    (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΕΥΣΤΑΘΙΟΣ ΚΟΥΤΜΕΡΙΔΗΣ: Το έγγραφο της ΚΕΔΚΕ…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ. Το έγγραφο της ΚΕΔΚΕ ήταν ένα έγγραφο, το οποίο έγινε πρόχειρα. Αυτήν τη στιγμή σας διαβεβαιώ ότι η ΚΕΔΚΕ αναγνωρίζει και συμφωνεί ότι το Υπουργείο έχει δίκιο.
    ΕΥΣΤΑΘΙΟΣ ΚΟΥΤΜΕΡΙΔΗΣ: Πού το λέει αυτό; Έχω εδώ το έγγραφο της ΚΕΔΚΕ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι παλαιότερο, κύριε συνάδελφε. Είναι το παλιό, πριν να γίνει αυτό. Εάν με παρακολουθούσατε πιο προσεκτικά, θα ακούγατε ότι είπα ότι γινόταν μία σύγχυση για τα ποσά τα οποία έπρεπε να πληρωθούν στους μερικώς απασχολούμενους. Η δε σύγχυση προήρχετο, κυρίως, από τα επιδόματα όχι από το βασικό μισθό, από το εάν επιδόματα που δίδονται για τους πλήρως απασχολούμενους αφορούν και τους μερικώς απασχολούμενους. Προκειμένου, λοιπόν, να σταματήσει η κουβέντα και η σύγχυση που υπήρχε στο θέμα, το Υπουργείο Εσωτερικών σε συνεργασία με τα υπόλοιπα συναρμόδια Υπουργεία κατέληξε στην εγκύκλιο, η οποία εστάλη στις 18 Ιανουαρίου. Έληξε το θέμα.
     Τέλειωσε, δεν αμφισβητείται πλέον.
     ΕΥΣΤΑΘΙΟΣ ΚΟΥΤΜΕΡΙΔΗΣ: Το έγγραφο είναι στις 19 Ιανουαρίου...
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στις 19 Ιανουαρίου ήταν η συνεδρίαση της ΚΕΔΚΕ. Στις 19 Ιανουαρίου δεν είχε φθάσει το έγγραφο αυτό.
     Κάντε ένα λογαριασμό. Από τη 1.5.2005 συν δεκαοκτώ μήνες πέστε μου ποια είναι η ημερομηνία που λήγουν οι συμβάσεις και πέστε μου γιατί η ΚΕΔΚΕ λέει από 1η Μαΐου 2005.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υπουργέ.
     Κυρίες και κύριοι συνάδελφοι, η συνάδελφος Βουλευτής της Περιφέρειας Αττικής του ΠΑΣΟΚ κ. Εύη Χριστοφιλοπούλου ζητά ολιγοήμερη άδεια απουσίας στο εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε.
     Εισερχόμαστε στη συζήτηση των επικαίρων ερωτήσεων της Πέμπτης 10 Φεβρουαρίου 2005.
     Επίκαιρες ερωτήσεις πρώτου κύκλου.
     Πρώτη είναι η με αριθμό 635/7.2.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Απασχόλησης και Κοινωνικής Προστασίας, σχετικά με τη χορήγηση του 10% των εργατικών κατοικιών του Ολυμπιακού Χωριού στους δικαιούχους του Δήμου Αχαρνών.
     Η επίκαιρη ερώτηση έχει ως εξής:
     «Σύμφωνα με όσα ακούγονται τις τελευταίες ημέρες, σε συνδυασμό με την αναβολή της ειδικής κλήρωσης των διακοσίων είκοσι εννέα εργατικών κατοικιών του Ολυμπιακού Χωριού –είχε προγραμματισθεί για τις 15 Δεκεμβρίου 2004- όπου όπως είχε διαβεβαιώσει η ηγεσία του Οργανισμού Εργατικής Κατοικίας, θα συμμετείχαν δικαιούχοι-κάτοικοι και δημότες του Δήμου Αχαρνών –τουλάχιστον τα δύο τελευταία χρόνια- μελετάται να μειωθεί το ποσοστό αυτό, το 10% των κατοικιών δηλαδή, με την αφαίρεση όσων ευνοήθηκαν στη γενική κλήρωση του Οκτωβρίου 2004.
     Θα πρέπει να υπενθυμίσουμε ότι η απόφαση που είχε πάρει το Διοικητικό Συμβούλιο του ΟΕΚ ήταν ότι το ποσοστό του 10% των κατοικιών, δεν θα σχετίζεται με τη γενική κλήρωση. Άσχετα, δηλαδή, με το πόσοι δικαιούχοι κάτοικοι της περιοχής θα κέρδιζαν σπίτια στην πρώτη κλήρωση, οι αποτυχόντες δικαιούχοι κάτοικοι  του Δήμου Αχαρνών θα είχαν μια δεύτερη ευκαιρία στην ειδική κλήρωση των διακοσίων είκοσι εννέα εργατικών κατοικιών.
     Το γεγονός αυτό όπως είναι φυσικό, έχει προκαλέσει έντονη ανησυχία τόσο στους κατοίκους όσο και στη δημοτική αρχή της πόλης.
     Κατόπιν όλων αυτών ερωτάται ο κύριος Υπουργός:
     Αν θα τηρηθεί η απόφαση του Διοικητικού Συμβουλίου του Οργανισμού Εργατικής Κατοικίας για χορήγηση του 10% των εργατικών κατοικιών του Ολυμπιακού Χωριού αποκλειστικά στους δικαιούχους της πόλης των Αχαρνών.
     Πότε προβλέπεται να γίνει η ειδική κλήρωση των εργατικών κατοικιών».
     Ο κύριος Υφυπουργός έχει το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, είναι εντυπωσιακό, για να μη χρησιμοποιήσω τη φράση «πολιτικό θράσος», όταν το ΠΑΣΟΚ δείχνει ένα όψιμο ενδιαφέρον και όταν το ΠΑΣΟΚ εκδηλώνει «ενδιαφέρον» για τους πολίτες, τους εργαζόμενους.
     Κύριε Βρεττέ, το ξαναλέω, στο σπίτι του κρεμασμένου μην έρχεστε στη Βουλή με σχοινί. Ειδικά για το Ολυμπιακό Χωριό και για το κτήμα Δήμογλη πρέπει, τουλάχιστον, να σιωπάτε. 
     Από το 1997 είχατε απλήρωτους με σημαίες στο κτήμα Δήμογλη γιατί δεν είχατε ενδιαφερθεί, αφού τους πήρατε την περιουσία και αφού κτίσατε το Ολυμπιακό Χωριό, να τους αποζημιώσετε. Αυτό είχε ως αποτέλεσμα η δέσμευση του Πρωθυπουργού όταν προεκλογικά πήγε στο κτήμα Δήμογλη να γίνει πράξη επί των ημερών της νέας διακυβέρνησης. 
     Καταθέτω για τα Πρακτικά την ευχαριστήρια επιστολή-δελτίο τύπου, που δεν ανήκει στη Νέα Δημοκρατία, γιατί εδώ υπάρχει αλλοίωση του έργου της Κυβέρνησης κατά τα δοκούντα με πράσινους φακούς, για να δείτε τι λένε οι συνιδιοκτήτες του κτήματος Δήμογλη.
     Και λέω κάτι άλλο, κύριε Πρόεδρε. Ενώ έχουμε ομόφωνη απόφαση του Συμβουλίου του ΟΕΚ με ημερομηνία 22.9.2004 που εγκρίνει ότι το 10% του συνόλου των κατοικιών, δηλαδή διακόσιες είκοσι εννέα κατοικίες, θα δοθούν στους κατοίκους Μενιδίου, έρχεται σήμερα ο κ. Βρεττός, ο οποίος είναι και Βουλευτής της Περιφέρειας και την παραμονή που έχουμε ορίσει την κλήρωση για την παραχώρηση στο στάδιο του Μενιδίου εντός του Μαρτίου, εγκαλεί την Κυβέρνηση και ρωτά τι θα γίνει. Καταθέτω για τα Πρακτικά και την απόφαση του ΟΕΚ.
     (Στο σημείο αυτό ο Υφυπουργός κ. Γιακουμάτος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κύριε Βρεττέ, αυτό το όψιμο ενδιαφέρον δεν χρειάζεται. Δεν θα δοθούν τα σπίτια από σας, επειδή εσείς έρχεστε παραμονή, όταν είναι έτοιμη η κλήρωση. Θα δοθούν γιατί αυτή η Κυβέρνηση σέβεται και τους εργαζόμενους και τους πολίτες, γιατί έχει την ευαισθησία και έχει τη δυνατότητα και την πολιτική θέληση να κάνει πράξη αυτά που προεκλογικά δεσμεύτηκε.
      Άρα μην ανησυχείτε. Το Μάρτη είστε καλεσμένος κι εσείς στο γήπεδο στο Μενίδι, να παραστείτε στην κλήρωση, που διακόσιες είκοσι εννέα κατοικίες θα δοθούν στο Μενίδι, με σύμφωνο γνώμη του Δημοτικού Συμβουλίου και του δημάρχου, με σύμφωνο γνώμη όλων.
      Ο μόνος που ρωτάτε, κύριε Βρεττέ, ενώ σας έχω καλέσει σε όλες τις συσκέψεις, για όλα τα ζητήματα που αφορούν το Ολυμπιακό Χωριό και είστε παρών, είστε εσείς. Ενώ είστε καλά ενημερωμένος, ήρθατε σήμερα, για να γράψετε και να δώσετε στον Τύπο –έχει ξαναγίνει αυτό, κύριε Πρόεδρε- την περιοχής σας ότι μετά από πίεση της επίκαιρης ερώτησης, δίνονται τα σπίτια. Ε, ντροπή τουλάχιστον! Η πολιτική δεν χωράει τέτοια τερτίπια. Η πολιτική δεν είναι παραπολιτική!
      Και σας λέω, λοιπόν, ότι με ένα απλό τηλέφωνο θα ξέρατε ότι η κλήρωση έχει προγραμματιστεί για το Μάρτιο. Αν έχετε άγνοια της περιοχής σας και αν έχετε άγνοια της εκλογικής περιφέρειας, δεν φταίω εγώ. Ασχοληθείτε περισσότερο με την περιφέρειά σας και αφήστε την Κυβέρνηση να κάνει αυτά που εσείς δεν κάνατε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Βρεττέ, έχετε το λόγο για δύο λεπτά.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, ειλικρινά δεν καταλαβαίνω το ύφος του κυρίου Υπουργού. Αν έτσι, με αυτό το ύφος, θέλει να διοικήσει το Υπουργείο του ή το Υφυπουργείο του, αυτό να το κάνει εκεί. Εδώ να συμπεριφέρεται κόσμια. Γιατί όταν κάνουμε μια ερώτηση, θέλουμε μια απάντηση συγκεκριμένη και σοβαρή και όχι πολιτικές κρίσεις του είδους που κάνει ο κύριος Υφυπουργός.
      ΠΡΟΕΔΡΕΥΩΝ (Ιωάννης Τραγάκης): Δεν έκανε χαρακτηρισμούς πάντως.
      Ορίστε, κύριε Βρεττέ, συνεχίστε.
      ΚΩΝΣΤΑΝΤΙΝΟΣ ΒΡΕΤΤΟΣ: Σε ό,τι αφορά το Ολυμπιακό Χωριό, κύριε, αν υπάρχει κάποιος, ο οποίος έχει δουλέψει, για να γίνει αυτό το Ολυμπιακό Χωριό, είναι αυτός που σας μιλάει. Ήταν ο πρωτεργάτης της δημιουργίας του Ολυμπιακού Χωριού. Και επίσης, αν υπάρχει κάποιος που κίνησε να γίνει κάποιος νόμος εδώ, στον οποίο εσείς πατήσατε, για να δώσετε τα χρήματα –και καλά κάνετε- εκείνος είναι αυτός που σας μιλάει, κύριε Υφυπουργέ.
      Λοιπόν, προσέξτε πώς μιλάτε. Μειώστε τον τόνο της φωνής σας, γιατί το ύφος με το οποίο αντιμετωπίζετε τους άλλους –ή όποιους εσείς νομίζετε- αυτό δεν περνάει σε μένα, τουλάχιστον. Σας παρακαλώ πάρα πολύ!
      ΠΡΟΕΔΡΕΥΩΝ (Ιωάννης Τραγάκης): Επί της ερωτήσεως, κύριε συνάδελφε.
      ΚΩΝΣΤΑΝΤΙΝΟΣ ΒΡΕΤΤΟΣ: Επί της ερωτήσεως, κύριε Πρόεδρε, σας παρακαλώ πάρα πολύ.
      Και ούτε έκανα την ερώτηση, για να τη βάλω στις εφημερίδες. Την έκανα την ερώτηση από καθαρό ενδιαφέρον, μήπως τυχόν υπάρχει κάτι να μάθουμε. Και την έκανα και καλοπροαίρετα. Και αυτήν την καλοπροαίρετη διάθεσή μου εσείς την επικρίνετε με αυτόν τον τρόπο; Τότε να μην κάνουμε ερωτήσεις, κύριε Πρόεδρε. Τότε να μην απευθυνθούμε στην Κυβέρνηση για τίποτα. Αν είναι να παίρνουμε τέτοιου είδους απαντήσεις εριστικές και προκλητικές, τότε να μην κάνουμε ερωτήσεις, να σταματήσουμε τον κοινοβουλευτικό έλεγχο.
      Ο κ. Γιακουμάτος να καταλάβει ότι εδώ δεν είναι τηλεόραση, για να δείξει ότι παίζει έναν ρόλο. Εδώ ο ρόλος μας είναι συγκεκριμένος. Ερωτώ, θέλω απάντηση. Δεν είναι ανάγκη να με επικρίνετε γι’ αυτό.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στα Πρακτικά είναι η απάντηση.
      ΚΩΝΣΤΑΝΤΙΝΟΣ ΒΡΕΤΤΟΣ: Σας παρακαλώ. Ξέρετε πάρα πολύ καλά πόσο έχω κοπιάσει γι’ αυτό το Ολυμπιακό Χωριό. Εσείς, τουλάχιστον, το ξέρετε, εάν έχετε σχέση με το Υπουργείο – και έχετε σχέση με το Υπουργείο. Σε μένα κάνετε επίθεση; Ξέρετε πολύ καλά ότι ο νόμος για την αποζημίωση από μένα προήλθε. Τι μου λέτε τώρα; Αστεία μου λέτε;
      Κύριε Πρόεδρε, κατ’ αρχήν, αν κατάλαβα καλά, θα πάρουν όλοι το 10%. Και είμαι ικανοποιημένος από την απάντηση, έστω και μετά από τον καταιγισμό των επικρίσεων.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υπουργέ, έχετε το λόγο, σε ήρεμους τόνους.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, εγώ δεν ήθελα και δεν θέλω να αμφισβητήσω το έργο του κ. Βρεττού όσον αφορά στο Ολυμπιακό Χωριό.
      Όμως, κύριε Πρόεδρε, μόνο μία τοπική εφημερίδα άλλων πολιτικών συμφερόντων και άλλων οικονομικών συμφερόντων στην τοπική κοινωνία έγραψε αυτό που ρωτά ο κ. Βρεττός. Και πήρε απάντηση η τοπική εφημερίδα…
      ΠΡΟΕΔΡΕΥΩΝ (Ιωάννης Τραγάκης): Αφού είχε κατατεθεί η επίκαιρη ερώτηση από τις 7 Φεβρουαρίου.
      ΚΩΝΣΤΑΝΤΙΝΟΣ ΒΡΕΤΤΟΣ: Μέσω των εφημερίδων….
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακούστε, κύριε Βρεττέ, πήρε απάντηση η εφημερίδα. Ο μόνος που δεν γνωρίζει στο Μενίδι ότι η κλήρωση θα γίνει το Μάρτη και θα δοθούν οι διακόσιες είκοσι εννέα κατοικίες είστε εσείς και εκείνη η εφημερίδα, που πήρε απάντηση την επομένη μέρα.
      Γι’ αυτό, κύριε Βρεττέ, με βλέπετε –δεν σας κάνω προσωπική επίθεση- αγανακτισμένο. Διότι έχουμε μια πολύ καλή επικοινωνία οι δυο μας –και διαψεύστε με- σε όλα τα θέματα που αφορούν το Ολυμπιακό Χωριό. Σας ενημερώνω, έρχεστε σε σύσκεψη, τηλεφωνιόμαστε. Τι ήταν, λοιπόν, κύριε Βρεττέ, να κάνετε ένα τηλέφωνο και να μη δώσετε αφορμή;
      ΚΩΝΣΤΑΝΤΙΝΟΣ ΒΡΕΤΤΟΣ: Τώρα, τι να πω;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και θα ξέρατε, κύριε Βρεττέ, ό,τι ξέρει όλο το Μενίδι, ότι η κλήρωση θα γίνει εντός του Μαρτίου –λόγω κακοκαιρίας δεν έγινε, κύριε Πρόεδρε- και ότι διακόσιοι είκοσι εννιά πολίτες, κάτοικοι Μενιδίου, θα πάρουν σπίτι. Το ξέρει όλο το Μενίδι!
Ο μόνος που δεν ξέρει είναι ο Βουλευτής της Αξιωματικής Αντιπολίτευσης, που, τουλάχιστον, δεν έκανε τον κόπο να πάρει ένα τηλέφωνο. 
      ΚΩΝΣΤΑΝΤΙΟΣ ΒΡΕΤΤΟΣ: Πάρτε με εσείς τηλέφωνο να μου πείτε!
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Βουλή είναι σεβαστή και το έργο της σεβαστό και πρέπει και οφείλετε να κάνετε το έργο σας πάρα πολύ καλά. Εγώ δεν έχω καμιά τέτοια αντίρρηση. Έχω αντίρρηση, όμως, κύριε Βρεττέ, κρούετε ανοιχτές θύρες. 
      Τι να σας πω; Δεδομένου ότι υπήρξατε ένας δραστήριος Βουλευτής, μου έκανε εντύπωση όταν είδα αυτήν την επίκαιρη. Αναρωτήθηκα μήπως έκανα κάποιο λάθος και τσιμπήθηκα! Αναρωτήθηκα μήπως δεν ξέρω τι μου γίνεται; 
      Όταν ξέρει όλη η κοινωνία του Μενιδίου ότι θα πάρει διακόσια είκοσι εννέα σπίτια, όταν περιμένω να ορίσει ο δήμαρχος και οι Βουλευτές της περιοχής πότε μπορούν, κύριε Πρόεδρε -τους παρακαλέσαμε όλους να μας πουν πότε μπορούν, να έρθουν όλοι οι Βουλευτές όλων των κομμάτων να δώσουμε τα διακόσια είκοσι εννιά σπίτια- ρωτάτε την Κυβέρνηση. Ε, τι θέλετε να σας απαντήσω, κύριε Βρεττέ; 
      ΚΩΝΣΤΑΝΤΙΝΟΣ ΒΡΕΤΤΟΣ: Δεν είναι απάντηση αυτή, κύριε Πρόεδρε! Αυτά είναι αστειότητες! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μετά από δική σας πίεση έγινε η κλήρωση!
      ΠΡΟΕΔΡΕΥΩΝ (Ιωάννης Τραγάκης): Τώρα το ποιος πήρε ποιον στο τηλέφωνο, αφήστε το τώρα. Δεν έχει σημασία. Σημασία έχει ότι ικανοποιείται το αίτημά σας! 
      Εισερχόμαστε στην υπ’ αριθμόν 641/7-2-2002 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τα προβλήματα που δημιουργούνται από την απελευθέρωση του ωραρίου στα καταστήματα κλπ. 
      Το ειδικότερο περιεχόμενο της επίκαιρης ερώτησης έχει ως εξής: 
      «Η μόνιμη απειλή της απελευθέρωσης και διεύρυνσης του ωραρίου λειτουργίας των καταστημάτων έχει οδηγήσει τον τομέα του λιανικού εμπορίου σε αναστάτωση και τον κλάδο των εμποροϋπαλλήλων σε έντονες διαμαρτυρίες και αγωνία για τις πιθανές αλλαγές των συνθηκών εργασίας τους, πράγμα που θα έχει αρνητικές συνέπειες στην οικονομική και κοινωνική τους κατάσταση. 
      Η ενδεχόμενη διεύρυνση του ωραρίου είναι βέβαιο ότι θα πλήξει τόσο την αντοχή των μικρομεσαίων επιχειρήσεων, ανεβάζοντας το κόστος λειτουργίας τους, όσο και τους κανόνες του αναγκαίου θεμιτού ανταγωνισμού μεταξύ μικρών και μεγάλων επιχειρήσεων. Επιπλέον, η απώλεια θέσεων εργασίας από το κλείσιμο μικρομεσαίων επιχειρήσεων θα είναι πολύ μεγαλύτερη από αυτές που θα δημιουργηθούν στις μεγάλες επιχειρήσεις, θέσεις μάλιστα με ελαστικούς όρους απασχόλησης. 
      Προκύπτει, λοιπόν, η ανάγκη να διαμορφωθεί ένα ωράριο που θα λαμβάνει υπ΄ όψιν τις ιδιαιτερότητες της ελληνικής αγοράς, όπως οι κλιματικές συνθήκες, η σύνθεση των επιχειρήσεων (στη χώρα μας οι αυτοαπασχολούμενες επιχειρήσεις είναι πάνω από το 1/3 του συνόλου και οι ατομικές επιχειρήσεις είναι περίπου εξακόσιες χιλιάδες) και, βέβαια, η τελική επιλογή συγκεκριμένου ωραρίου πρέπει να είναι αρμοδιότητα της Νομαρχιακής Αυτοδιοίκησης με τη σύμφωνη γνώμη των τοπικών κοινωνικών εταίρων και φορέων. 
      Ερωτάται ο κύριος Υπουργός: 
* Προτίθεται να προχωρήσει στην απελευθέρωση του ωραρίου παραβλέποντας όλες τις αρνητικές συνέπειες από την εφαρμογή του; 
* Με ποιες άμεσες πρωτοβουλίες και μέτρα σκοπεύει να διασφαλίσει την τήρηση του ωραρίου και να προασπίσει τα δικαιώματα των μικρομεσαίων επιχειρήσεων, των εμποροϋπαλλήλων και των καταναλωτών;»
      Το λόγο έχει ο Υφυπουργός Ανάπτυξης κ. Ιωάννης Παπαθανασίου για τρία λεπτά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, η Κυβέρνηση –το έχουμε πει ξανά και έχω απαντήσει και σε άλλη επίκαιρη ερώτηση για το ίδιο θέμα- δεν προωθεί καμιά απελευθέρωση του ωραρίου λειτουργίας των καταστημάτων. 
      Η αλήθεια είναι ότι η Κυβέρνηση θέλει να διαμορφώσει ένα ενιαίο εθνικό πλαίσιο λειτουργίας των καταστημάτων για όλη τη χώρα σε όφελος του καταναλωτή, της επιχειρηματικότητας και της απασχόλησης. Αυτό που επιδιώκει κατά βάση είναι το ωράριο της Αθήνας, το οποίο λειτουργεί εδώ και χρόνια και έχει προσφέρει πολλά, να γίνει και ωράριο όλης της Ελλάδας. 
      Γιατί αναλάβαμε αυτήν την πρωτοβουλία; Πρώτον, γιατί το ωράριο λειτουργίας των καταστημάτων στη χώρα μας είναι το πιο κατακερματισμένο, δεδομένου ότι σχεδόν ο κάθε νομός έχει καταντήσει να έχει το δικό του ωράριο. 
      Είμαστε η μοναδική χώρα στην Ευρώπη που έχει αυτό το σύστημα. Δεν υπάρχει άλλη χώρα στον κόσμο. Θα καταθέσω ένα έγγραφο του Πρέσβη μας στη Μόνιμη Ελληνική Αντιπροσωπεία με τα στοιχεία του ωραρίου για όλες τις άλλες χώρες της Ευρώπης και όχι μόνο της ευρωζώνης από το οποίο προκύπτει αυτό. 
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
	Δεύτερον, γιατί η εμπειρία που απέκτησε η χώρα, ειδικά, στην αγορά του Λεκανοπεδίου όπου λειτουργεί αυτό το ωράριο των καταστημάτων –το διευρυμένο, όπως το λέτε εσείς, ωράριο- απέδειξε ότι εξυπηρέτησε καλύτερα τους καταναλωτές, αύξησε, εντυπωσιακά, την απασχόληση στον κλάδο του λιανικού εμπορίου και ο συνολικός αριθμός των επιχειρήσεων στο λιανικό εμπόριο –των μικρομεσαίων επιχειρήσεων- όχι μόνο δεν μειώθηκε, αλλά αυξήθηκε σε αντίθεση με ό,τι έλεγαν και τότε οι κασσάνδρες! 
	Την προηγούμενη εβδομάδα, διακόσιοι περίπου εμποροϋπάλληλοι διαδήλωσαν στο κέντρο της Αθήνας κατά του διευρυμένου ωραρίου, υποστηρίζοντας ότι δεν δημιουργεί νέες θέσεις εργασίας και ότι εξυπηρετεί τις μεγάλες επιχειρήσεις εις βάρος των μικρών. Εγώ δεν γνωρίζω αν και ο Συνασπισμός ασπάζεται αυτή την επιχειρηματολογία, αλλά θα ήθελα να σας ενημερώσω για τα εξής: 
     Πρώτον, το διευρυμένο ωράριο λειτουργίας των καταστημάτων έχει αρκετά χρόνια εφαρμογής και λειτουργεί ακόμη και σήμερα στο λεκανοπέδιο της Αττικής και στις τουριστικές περιοχές. 
     Ποιοι έχουν κερδίσει από αυτήν την πολιτική; Πρώτα από όλα έχουν κερδίσει οι καταναλωτές. Δεν πρέπει να τους ξεχνάμε, γιατί τα καταστήματα υπάρχουν για τους καταναλωτές. Καταναλωτές είναι όλοι και ιδιαιτέρως αυτοί που εργάζονται, ιδιαίτερα, μάλιστα, όταν εργάζονται και οι δύο γονείς μέσα στην οικογένεια. Είναι πολλοί αυτοί που θέλουν να έχουν περισσότερο χρόνο, για να μπορούν να κάνουν τα ψώνια τους. Φυσικά πρέπει να προσθέσουμε και τα δώδεκα εκατομμύρια τουρίστες, που θέλουμε να τα κάνουμε περισσότερα, από τα οποία μπορούν να ωφεληθούν και οι μικρομεσαίες επιχειρήσεις. 
     Κέρδισε, επίσης, η απασχόληση στο λιανικό εμπόριο. Οι θέσεις εργασίας στο λιανικό εμπόριο από τριακόσιες ογδόντα χιλιάδες που ήταν το 1993 εκτινάχθηκαν στις πεντακόσιες δεκαέξι χιλιάδες το 2004, σύμφωνα με αποτελέσματα έρευνας της Εθνικής Στατιστικής Υπηρεσίας. Θα καταθέσω το σχετικό πίνακα στα Πρακτικά και, ειλικρινά, απορώ πώς μπορεί να υπάρχει άνθρωπος ο οποίος συνεχίζει να υποστηρίζει με σοβαρότητα ότι το διευρυμένο ωράριο λειτουργίας δεν δημιουργεί νέες θέσεις εργασίας. Εδώ θα ήθελα και από τη ΓΣΕΕ, η οποία πολύ σωστά έχει κάνει σημαία της το θέμα της ενίσχυσης της απασχόλησης, να πάρει καθαρή θέση σε αυτό. 
     (Στο σημείο αυτό ο Υφυπουργός κ. Παπαθανασίου καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     
     
     (Ο σχετικός πίνακας βρίσκεται στο Τεύχος των Πρακτικών της Βουλής)
     
     Μήπως, όμως, εξαφανίστηκαν οι μικρομεσαίες επιχειρήσεις; Ούτε αυτό έγινε. Γιατί σύμφωνα με τα στοιχεία που περιλαμβάνονται στην ετήσια έκθεση του ελληνικού εμπορίου, με βάση τα στοιχεία μητρώου της στατιστικής υπηρεσίας, ο αριθμός επιχειρήσεων του λιανικού εμπορίου από εκατόν εξήντα τρεις χιλιάδες επτακόσιες που ήταν το 1995 αυξήθηκαν το 2001 σε εκατόν ογδόντα δύο χιλιάδες. Δηλαδή είχαμε αύξηση 11,4%. Ήταν μικρές και μεσαίες επιχειρήσεις. 
     Το συμπέρασμα, κύριε Πρόεδρε, είναι το εξής: Η πολιτική αυτή του ωραρίου των καταστημάτων που λειτουργεί στο Λεκανοπέδιο με επιτυχία, με βάση τα επίσημα στοιχεία και όχι τις ιδεοληψίες που ο καθένας μας μπορεί να έχει, δημιούργησε νέες θέσεις εργασίας στο λιανικό εμπόριο και νέες επιχειρήσεις για τους μικρομεσαίους. Το πρόβλημα είναι ότι αυτά τα αναμφισβήτητα οφέλη δεν έχουν πάει και στην περιφέρεια, ακριβώς διότι εκεί ο κάθε νομάρχης έχει το δικό του ωράριο. Έτσι τα αποτελέσματα έχουν περιοριστεί, ενώ η περιφέρεια έχει σοβαρό πρόβλημα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εκπλήσσομαι, πραγματικά, κύριε Υπουργέ. Με πάρα πολύ απλά στοιχεία βγάζετε διάφορα συμπεράσματα. Όμως, τα συμπεράσματα και της δικής σας παράταξης -ακόμη περισσότερο όταν ήταν αξιωματική αντιπολίτευση- είναι ότι οι μικρομεσαίες επιχειρήσεις, οι οποίες αποτελούν τη ραχοκοκαλιά της οικονομίας και της οικονομίας στην περιφέρεια και όχι στο λεκανοπέδιο της Αττικής, όπου είναι συγκεντρωμένα τα μεγάλα συμφέροντα, έχουν πρόβλημα. Έχουν πολλαπλά προβλήματα. 
     Οι μικρομεσαίες επιχειρήσεις έχουν διαρθρωτικά προβλήματα. Είναι καταγεγραμμένο ότι οι περισσότερες απασχολούν -καλώς ή κακώς- πολύ λίγο προσωπικό και ότι έχουν ιδιαιτερότητες στους διάφορους νομούς της χώρας. Δεν είναι δυνατόν με μια μέτρηση περί αύξησης του τζίρου ή των εργαζομένων κλπ -και μάλιστα το 2004 τη χρονιά των Ολυμπιακών Αγώνων- στο λεκανοπέδιο της Αττικής να προσπαθείτε να υποδείξετε εδώ ορισμένα θέματα. 
     Και βέβαια ο Συνασπισμός διαφωνεί με αυτήν την επιχειρούμενη αλλαγή του ωραρίου. Διαφωνούμε στο ότι αυτό δεν μπορεί να εφαρμοστεί στους υπόλοιπους νομούς της χώρας. Σας μίλησα για πάρα πολλά προβλήματα. Άλλωστε από το 1997 –ήδη μου δώσατε κάποια στοιχεία από το 1996- ισχύει αυτή η ρύθμιση. Ισχύει ένα ωράριο για το οποίο, τελικά, συμφωνούν οι τρεις μερίδες εταίρων. Το να γίνεται μέσα από τις ρυθμίσεις της Νομαρχιακής Αυτοδιοίκησης δεν είναι κακό. Εμείς δεν διαφωνούμε σε αυτό. Θέλουμε να γίνονται αυτές οι ρυθμίσεις. Έχουμε καταλάβει την ιδιαιτερότητα που υπάρχει για τις τουριστικές περιοχές και αυτό εφαρμόστηκε. Να φτάσουμε σε μια υπερλειτουργία των μεγάλων καταστημάτων και σε μια συρρίκνωση των μικρομεσαίων και μικρών επιχειρήσεων στην περιφέρεια; Δεν είναι δυνατόν να γίνει αυτό. Δεν μπορούν να λειτουργήσουν. Θα είναι λιγότεροι απασχολούμενοι υπάλληλοι. 
     Αυτό δεν το λέμε μόνο εμείς. Το λένε και οι τρεις κλάδοι αυτών των εμπλεκομένων: Και η ομοσπονδία των ιδιωτικών υπαλλήλων και η ομοσπονδία των βιοτεχνών και εμπόρων Ελλάδος. Νομίζω ότι και στις Νομαρχιακές Αυτοδιοικήσεις, όπου γίνονται αυτές οι συζητήσεις, και οι νομάρχες και οι αρμόδιοι δεν θέλουν αυτήν την αλλαγή. Δεν με πείθετε με τα στοιχεία τα οποία λέτε. Ούτε αύξηση θέσεων εργασίας θα έχουμε ούτε ο καταναλωτής θα ευνοηθεί.
      Και από την άλλη πλευρά για την Ελλάδα, ιδιαίτερα για την περιφέρεια, δεν είναι κριτήριο ντε και καλά ο αθέμιτος ανταγωνισμός, ο οποίος θα ρίξει τις τιμές. Έχουμε δει πάρα πολλές παρενέργειες από αυτόν τον ανταγωνισμό και από τις τιμές που ανεβαίνουν στα ράφια των σούπερ μάρκετ με τον τρόπο που αυτοί επιλέγουν και με τον οποίο κανονίζουν τα θέματα των τιμών στην αγορά. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρία συνάδελφε, εγώ δεν ανέφερα τυχαία στοιχεία. Τα στοιχεία –δεν είναι μέχρι το 2004 λόγω των Ολυμπιακών Αγώνων- δείχνουν αύξηση των θέσεων εργασίας και τα στοιχεία δείχνουν ότι αυξήθηκαν και οι μικρομεσαίες επιχειρήσεις και αυτά τα στοιχεία δεν αμφισβητούνται. Και, μάλιστα, χαίρομαι που επιβεβαιώνετε με αυτά που είπατε ότι παίρνουμε το Λεκανοπέδιο και δεν παίρνουμε την περιφέρεια. Αυτό είπα και εγώ, ότι τα οφέλη που υπάρχουν στο Λεκανοπέδιο από το πλαίσιο ωραρίου, το οποίο ισχύει και θέλουμε να ισχύσει για όλη τη χώρα, δεν έχουν πάει στην περιφέρεια ακριβώς, διότι οι αποφάσεις των νομαρχών έχουν περιοριστικό χαρακτήρα. Εμείς δε θέλουμε να υποχρεώσουμε κανένα να είναι ανοικτός συνέχεια, δε θα υποχρεώσουμε κανένα εμπορικό σύλλογο να λειτουργεί συγκεκριμένες ώρες. Θα διατηρήσουν το δικαίωμα οι εμπορικοί σύλλογοι να καθορίζουν το ωράριο, όπως το κάνουν και εδώ στην Αθήνα. Θα μπορεί όμως ο οποιοσδήποτε θέλει μέσα σ’ αυτό το πλαίσιο να λειτουργήσει. Και κύριος στόχος μας είναι να δημιουργήσουμε και ανάπτυξη και θέσεις απασχόλησης και όχι να κολλάμε σε ιδεοληψίες του παρελθόντος με στοιχεία τα οποία ανατρέπουν αυτές τις ιδεοληψίες. Άρα, λοιπόν, επαναλαμβάνω, η ανάπτυξη είναι στοιχείο το οποίο επιθυμούμε όλοι, η αύξηση απασχόλησης είναι στοιχείο που το επιθυμούμε όλοι, αλλά όταν έρχεται η ώρα να πάρουμε την απόφαση θέλουμε να αφήσουμε τα πράγματα έτσι όπως είναι και έχουν οδηγήσει την περιφέρεια στα προβλήματα που την έχουν οδηγήσει. Θέλουμε η χώρα μας να είναι μέλος της Ευρωπαϊκής Ένωσης και είμαστε η μόνη χώρα που είμαστε τόσο πίσω. Δείτε από τα στοιχεία που κατέθεσα στη Βουλή τι ισχύει σε όλες τις άλλες ευρωπαϊκές χώρες και της ευρωζώνης και τη Λιθουανία και την Εσθονία και την Ουγγαρία και όλες τις χώρες του πρώην ανατολικού χώρου. Άρα, εμείς μιλάμε με στοιχεία και επαναλαμβάνω: από τη μία μεριά διαμαρτυρόμαστε γιατί έχουμε ανεργία, γιατί δεν έχουμε αύξηση των θέσεων απασχόλησης, γιατί δεν έχουμε ανάπτυξη και από την άλλη μεριά, όταν έρχεται η ώρα να πάρουμε τα μέτρα που έχουν πάρει οι άλλοι πριν από εμάς για να δημιουργήσουν όλα αυτά τα δεδομένα, οχυρωνόμαστε πίσω από ορισμένες συντηρητικές απόψεις. Θα μου επιτρέψετε να σας πω όταν είχε τεθεί πριν από χρόνια το ωράριο για την Αθήνα, τις ίδιες αμφιβολίες, ανησυχίες και συντηρητικές απόψεις είχαν εκφράσει οι ίδιοι, οι οποίοι διαψεύστηκαν εκ των πραγμάτων. 
      Επαναλαμβάνω, δεν απελευθερώνουμε το ωράριο. Το ωράριο το οποίο ισχύει και λειτουργεί ικανοποιητικά και εισφέρει θετικά αποτελέσματα στην Αθήνα, κατά βάση επεκτείνεται σε όλη τη χώρα. Δεν υποχρεώνουμε κανέναν να λειτουργεί συγκεκριμένες ώρες. Δίνουμε ακριβώς αυτήν την ελευθερία που χρειάζεται η αγορά και μην ξεχνάμε και τις ανάγκες του καταναλωτή, οι περισσότεροι των οποίων είναι σήμερα εργαζόμενοι και θέλουν περισσότερο χρόνο και για να ψάξουν και για να συγκρίνουν και για να ψωνίσουν. 
      ΠΡΟΕΔΡΕΥΩΝ (Ιωάννης Τραγάκης): Εισερχόμεθα στις Επίκαιρες Ερωτήσεις Δεύτερου Κύκλου.
       Πρώτη είναι η με αριθμό 637/7-2-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση αποστολής συμπληρωματικών στοιχείων στην Ευρωπαϊκή Ένωση για τις ζημιές από το πράσινο σκουλήκι στις καλλιέργειες βάμβακος.
      Η επίκαιρη ερώτηση της κ. Χρύσας Μανωλιά έχει ως εξής:
      «Το πρόβλημα των αποζημιώσεων για τις ζημιές από το πράσινο σκουλήκι στις βαμβακοκαλλιέργειες του Νομού Ροδόπης τείνει να εξελιχθεί σε μια υπόθεση χωρίς τέλος.
      Το σχετικό αίτημα εντάχθηκε στο πρόγραμμα κρατικών ενισχύσεων με τον τίτλο FAR (Ν 111/04) και κατατέθηκε στην Ευρωπαϊκή Επιτροπή ήδη από το Μάρτη του 2004.
      Σε σχετική μας ερώτηση (αρ. πρ. ερ. 3349/21-9-04) για την εξέλιξη του θέματος, δόθηκε η απάντηση προς τον Υπουργό Αγροτικής Ανάπτυξης και Τροφίμων ότι ζητήθηκαν από την ΕΕ τον Ιούλιο 2004 επιπρόσθετα στοιχεία «για τεκμηρίωση του συσχετισμού των μετεωρολογικών στοιχείων με την προσβολή της καλλιέργειας από το πράσινο σκουλήκι».
      Σε νέα μας ερώτηση (αρ. πρ. ερ. 4768/4-11-04) για τη μεγάλη καθυστέρηση ως προς την αποστολή των στοιχείων που ζήτησε η ΕΕ, ως απάντηση μας διαβιβάστηκε έγγραφο του ΕΛΓΑ στο οποίο αναφέρεται μεταξύ άλλων ότι οι υπηρεσίες του «βρίσκονται στα στάδια συγκέντρωσης όλων των στοιχείων που ζητήθηκαν».
      Οι εξελίξεις αυτές δημιουργούν στους αγρότες μας την αίσθηση ότι το πρόβλημά τους δεν αντιμετωπίζεται με τη δέουσα υπευθυνότητα από την πλευρά του Υπουργείου Αγροτικής Ανάπτυξης και Τροφίμων.
      Ερωτάται ο κύριος Υπουργός
      1. Σε ποιες ενέργειες προτίθεται να προβεί ώστε να επισπευσθεί όσο γίνεται περισσότερο η σχετική διαδικασία όσον αφορά τις αποζημιώσεις για το πράσινο σκουλήκι;
      2. Εστάλησαν τα συμπληρωματικά στοιχεία που ζήτησε η ΕΕ, κι αν όχι, πότε προβλέπεται να αποσταλούν τα σχετικά στοιχεία;»
      Ο Υφυπουργός Γεωργίας έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, προκαλούν έκπληξη οι χαρακτηρισμοί που χρησιμοποιεί η κυρία συνάδελφος στην ερώτησή της για τη λειτουργία του Υπουργείου Αγροτικής Ανάπτυξης και Τροφίμων και του ΕΛΓΑ. Αδικαιολόγητη καθυστέρηση, δήθεν έγκαιρη καταβολή αποζημιώσεων, ανησυχία και δικαιολογημένα οι αγρότες μας έχουν το αίσθημα ότι το πρόβλημά τους δεν αντιμετωπίζεται με τη δέουσα υπευθυνότητα. Θεωρώ ότι οι χαρακτηρισμοί αυτοί και ανυπόστατοι και αναληθείς είναι, διότι το θέμα με το πράσινο σκουλήκι προέκυψε από το γεγονός ότι ο φάκελος ο οποίος δημιουργήθηκε από την προηγούμενη κυβέρνηση, ήταν κενός, δεν υπήρχαν στοιχεία μέσα στο φάκελο. Στείλαμε στην Ευρωπαϊκή Ένωση δηλαδή ένα φάκελο για να ζητήσουμε έγκριση, για να πληρώσουν αποζημιώσεις που δεν είχαν μέσα δικαιολογητικά. Δεν δικαιολογούσαν, δηλαδή, από πού προκύπτει το πρόβλημα. Έναν κενό φάκελο στείλαμε και οι αγρότες περίμεναν να πάρουν έγκριση και αποζημιώσεις. 
      Πέραν αυτού, θέλω να πω ότι είναι γνωστό πως όσον αφορά αποζημιώσεις ΠΣΕΑ δεν καταβάλλονται σε ένα χρόνο. Ξέρουμε πολύ καλά ότι καθυστερούν δυόμίσι και τρία χρόνια. Αγώνα δρόμου πρέπει να πούμε ότι έκαναν έτσι ώστε αφενός μεν να στείλουμε μια επαρκή τεκμηρίωση και αυτό κάναμε για να πάρουμε την έγκριση από την Ευρωπαϊκή Ένωση και βέβαια το ταχύτερο δυνατόν να αποζημιωθούν οι αγρότες. 
      Θέλω να σας πω ότι στο φάκελο που στείλαμε δεν είχαμε δύο στοιχεία, ένα την τεκμηρίωση και το δεύτερο, δεν είχαμε στατιστικά στοιχεία που απαιτούνται στις περιπτώσεις αυτές για τις αποδόσεις των προηγουμένων τριών ετών, στοιχεία που μας δίνουν οι διευθύνσεις της Νομαρχιακής Αυτοδιοίκησης μετά από ένα χρόνο. Θέλω να πω ότι το θέμα με το πράσινο σκουλήκι, είναι ιδιαίτερης σημασίας για την κυβέρνηση. Για το λόγο αυτό δημιουργήθηκε ειδική επιστημονική ομάδα. Πήραμε τους καλύτερους επιστήμονες από το Πανεπιστήμιο Θεσσαλονίκης, τον κ. Κωβαίο και την κ. Προφήτου. Υπήρξε επαρκέστατη τεκμηρίωση. Κάναμε έναν αγώνα δρόμου για να συγκεντρώσουμε τα στατιστικά στοιχεία από τις Νομαρχιακές Αυτοδιοικήσεις. Εστάλησαν τα στοιχεία στην Ευρωπαϊκή Ένωση. Και όχι μόνο στείλαμε τα στοιχεία, αλλά πριν από δέκα μέρες πήγε η επιστημονική ομάδα και έδωσε μάχη και θεωρούμε ότι έπεισε τους Ευρωπαίους ότι όντως υπήρξε πρόβλημα που παρατηρήθηκε από την υγρασία και δημιουργήθηκε το πράσινο σκουλήκι.
      Ένα άλλο πρόβλημα που υπήρχε, ήταν ότι το 2000 για το ίδιο πρόβλημα προσπαθήσαμε να πάρουμε έγκριση και πήραμε έγκριση όχι από υγρασία για τη δημιουργία του προβλήματος, αλλά από ξηρασία. Από ξηρασία το 2000, τώρα ζητήσαμε να πάρουμε έγκριση από υγρασία. Όλα αυτά τα προβλήματα, λοιπόν, θέλω να σας πω ότι ξεπεράστηκαν. Τα στοιχεία έχουν σταλεί στην Ευρωπαϊκή Ένωση και όχι μόνο αυτό, αλλά υποστηρίχθηκε με ειδική επιστημονική ομάδα στην Ευρωπαϊκή Ένωση και είμαστε πολύ κοντά, έτσι ώστε να πάρουμε την έγκριση και να πληρωθούν οι αγρότες τις αποζημιώσεις. 
      Θέλω να πω επίσης ότι στην Ευρωπαϊκή ΄Ενωση το θέμα αυτό ήταν μια τελειωμένη υπόθεση. Πήραμε, δηλαδή, μια τελειωμένη υπόθεση, οι Ευρωπαίοι μας έλεγαν ότι δεν μπορεί να ληφθεί έγκριση γιατί δεν υπάρχουν στοιχεία, ήταν έτοιμοι να απορρίψουν την υπόθεση αυτή. Φτάσαμε σε σημείο να είμαστε ένα βήμα πριν από την έγκριση, επιστημονικά τεκμηριώσαμε το θέμα. Και κάτι πολύ σημαντικό, στις 10-12-2004 ο Υπουργός Αγροτικής Ανάπτυξης και Τροφίμων ο κ. Μπασιάκος σε συνάντηση που είχαμε με την Επίτροπο Γεωργίας στην Αθήνα, έβαλε ως ένα από τα πλέον σημαντικά θέματα το θέμα με τις αποζημιώσεις του ΕΛΓΑ και ιδιαίτερα το πρόγραμμα ΦΑΡ για το πράσινο σκουλήκι. Θεωρώ ότι με πολύ μεγάλη υπευθυνότητα αντιμετωπίζουμε αυτό το πρόβλημα, ένα πρόβλημα που πρέπει να πούμε ότι η προηγούμενη κυβέρνηση αντιμετώπισε με αφάνταστη ελαφρότητα .
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η συνάδελφος κ. Μανωλιά έχει το λόγο για δύο λεπτά.
      ΧΡΥΣΑΝΘΗ ΜΑΝΩΛΙΑ: Ευχαριστώ, κύριε Πρόεδρε.
      Εγώ εκπλήσσομαι, κύριε Υπουργέ, πού βρίσκεται το οκτάμηνο της αποστολής συμπληρωματικών στοιχείων στην Ευρωπαϊκή Ένωση σαν ένα πάρα πολύ λογικό χρονικό διάστημα, όταν προεκλογικά η Νέα Δημοκρατία ξέρουμε όλοι μας πολύ καλά τα μεγάλα λόγια και τις υποσχέσεις για θεαματική μείωση του χρόνου καταβολής των οικονομικών αποζημιώσεων στους αγρότες μας, τη στιγμή που το ΠΑΣΟΚ είχε κάνει εκείνες τις κινήσεις που είχε κάνει εντάσσοντας τα ΠΣΕΑ μέσα στον ΕΛΓΑ και καταφέρνοντας να μειώσει το χρόνο της καταβολής των οικονομικών αποζημιώσεων ακολουθώντας εκτιμητικές διαδικασίες είτε αν θέλετε για να μιλήσω πάρα πολύ γρήγορα γι’ αυτά, στο τέλος κάνοντας μια άλλη συμπληρωματική είδηση αυτό το νέο κανονισμό που εσείς απλώς τον υποβάλατε, κύριε Υφυπουργέ στην Ευρωπαϊκή Ένωση σύμφωνα με τον οποίο δεν θα χρειάζεται να στέλνουμε πακέτα στην Ευρωπαϊκή Ένωση αλλά την περίοδο της καταβολής των οικονομικών αποζημιώσεων, θα έρχεται η Ευρωπαϊκή Ένωση να κάνει δειγματοληπτικούς ελέγχους εδώ.
     Τι είναι, λοιπόν, εκείνο που κάνετε για να μειώσετε το χρόνο καταβολής αυτών των οικονομικών ενισχύσεων; Μεταφέρω την απελπισία των κατοίκων της περιοχής μας, που για τρία χρόνια οι βαμβακοπαραγωγοί πλήττονται -όπως πολύ καλά ξέρετε γιατί είσθε από την περιοχή- πρόπερσι από την πολύ μεγάλη κακοκαιρία, πέρυσι από το πράσινο σκουλήκι, φέτος από το συγκεκριμένο χειρισμό του Υπουργείου σε σχέση με το θέμα του βαμβακιού. 
     Η περιοχή μας πλήττεται διπλά, και από την πολύ χαμηλή τιμή του βαμβακιού αλλά και από το ότι πολύ λίγα κιλά παράγει η περιοχή μας και το ξέρετε καλά. Η περιοχή μας ήλπιζε ότι θα δείξετε ιδιαίτερη ευαισθησία για να αποζημιωθούν, τουλάχιστον, για το πράσινο σκουλήκι. Όμως, μας λέτε ότι οκτώ μήνες είναι ένα εύλογο διάστημα να σταλούν τα συμπληρωματικά στοιχεία στην Ευρωπαϊκή Ένωση. Δεν είναι υπερβολή εκ μέρους σας όταν λέτε ότι στείλαμε έναν άδειο φάκελο; Αν είναι δυνατόν!
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      Πάρα πολλές φορές –και το ξέρετε πάρα πολύ καλά- ζητούνται συμπληρωματικά στοιχεία από την Ευρωπαϊκή Ένωση και οφείλουμε να τα αποστείλουμε. Πραγματικά, ρωτάμε: Είναι στ’ αλήθεια αδυναμία του Υπουργείου να πιέσει τις υπηρεσίες να επισπεύσουν; Είναι αδιαφορία; Είναι σκοπιμότητες; Μας δίνετε το δικαίωμα να τα ρωτάμε αυτά. 
      Εν κατακλείδι –και ευχαριστώ για την ανοχή σας, κύριε Πρόεδρε- θα ήθελα να πω, κύριε Υφυπουργέ, ότι πιστεύουμε πως είναι πολύ μεγάλη ανάγκη και πολύ γρήγορα και όσο γίνεται πιο τεκμηριωμένα να αποσταλούν τα στοιχεία. Αν τυχόν, όπως μου λέτε, έχουν αποσταλεί, τότε θα παρακαλέσω –γιατί από τις πληροφορίες που έχω εγώ μέχρι χθες τα στοιχεία δεν έχουν αποσταλεί, εγώ χαίρομαι αν έχουν αποσταλεί και θα το μεταφέρω στην περιοχή μου- να μας δώσετε τον αριθμό αποστολής των στοιχείων αυτών και να κάνετε ό,τι μπορείτε, γιατί, πραγματικά, θα είναι μία ανάσα για να μπορέσουν να αποζημιωθούν για το πράσινο σκουλήκι.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία συνάδελφε, όχι μόνο έχουν αποσταλεί τα στοιχεία και είναι στη διάθεσή σας οποιαδήποτε στιγμή θέλετε να σας τα στείλουμε για να τα έχετε στο αρχείο σας, αλλά όπως σας είπα η επιστημονική ομάδα που δούλεψε για τη συλλογή των στοιχείων πήγε στην Ευρωπαϊκή Ένωση, μαζί με συνεργάτες μας από τη μόνιμη ελληνική αντιπροσωπεία στις Βρυξέλλες και έδωσε μάχη ώστε να πείσει τους Ευρωπαίους να πάρουμε την έγκριση.
      Το δεύτερο που θέλω να πω είναι το εξής: Μας κατηγορήσατε ότι δεν είμαστε αξιόπιστοι όσον αφορά τις προεκλογικές μας εξαγγελίες. Μπερδεύουμε τον ΕΛΓΑ με τα ΠΣΕΑ. Τα ΠΣΕΑ επί ημερών της προηγούμενης κυβέρνησης πλήρωναν τους αγρότες σε δυόμισι με τρία χρόνια, ο δε ΕΛΓΑ επί ημερών της προηγούμενης κυβέρνησης είχε καταστεί ο πιο αναξιόπιστος οργανισμός. 
      Πολλές φορές στην Αίθουσα αυτή είχαμε καταγγείλει –και δεν είπε τίποτα ο Υπουργός στη συζήτηση που είχαμε- ότι ο ΕΛΓΑ είναι αναξιόπιστος οργανισμός, ότι δίνει αποζημιώσεις εκεί που δεν υπάρχουν ζημιές, ότι είναι ανοργάνωτος και ότι σε καμία περίπτωση δεν στηρίζει τους αγρότες έτσι όπως πρέπει να τους στηρίζει.
      Επί ημερών της δικής μας Κυβέρνησης, τους λίγους αυτούς μήνες, όλες οι αποζημιώσεις έχουν πληρωθεί στο τρίμηνο από τη συγκομιδή του προϊόντος. Όλοι οι αγρότες της χώρας γνωρίζουν πολύ καλά ότι, εάν πάθουν ζημιά, σε τρεις μήνες από τη συγκομιδή θα εισπράξουν την αποζημίωση και σε πάρα πολλές περιοχές έχουν έγκαιρα –πολύ έγκαιρα, πολύ πιο έγκαιρα απ’ ό,τι λέμε στο πρόγραμμά μας- εισπράξει τις αποζημιώσεις.
      Θέλω να σας πω ότι ο ΕΛΓΑ αναδιοργανώνεται, ότι ο ΕΛΓΑ στηρίζει τους αγρότες, ότι κάνει αντικειμενικές αξιολογήσεις και όχι υποκειμενικές αξιολογήσεις. Είχε γίνει παραμάγαζο της προηγούμενης κυβέρνησης. Πλήρωνε αποζημιώσεις εκεί που δεν είχαμε καταστροφές, εκεί που δεν είχαμε ζημιές.
      Λέμε, λοιπόν, ότι ο ΕΛΓΑ λειτουργεί κανονικότατα, ότι υλοποιούμε όλες τις εξαγγελίες μας και όσον αφορά το πράσινο σκουλήκι δώσαμε μάχη, πιστεύουμε ότι θα πάρουμε έγκριση και ότι πολύ σύντομα θα αποζημιωθούν οι αγρότες που υπέστησαν ζημιές.
      Όσον αφορά δε τους βαμβακοπαραγωγούς του Νομού Ροδόπης, θέλω να πω ότι είναι από τους πλέον ωφελημένους βαμβακοπαραγωγούς της χώρας μας, διότι όχι μόνο πήραν τα κιλά που ζήτησαν, αλλά πήραν και πολύ περισσότερα κιλά από αυτά που ζήτησαν. Είναι πολύ ικανοποιημένοι. Μας το έχουν πει πολλές φορές που έχουμε έρθει σε επαφή μαζί τους. 
      Προχθές είχαμε σύσκεψη με αγρότες και από τη Ροδόπη, οι οποίοι μας εκδήλωσαν την ικανοποίησή τους και μας συνεχάρησαν για τις ενέργειες που κάναμε. Θέλω να πω ότι η Ροδόπη και ιδιαίτερα η Θράκη τυγχάνουν της ιδιαίτερης προσοχής της Κυβέρνησης αυτής.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Προχωρούμε στην με αριθμό 640/7-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς την Υπουργό Εθνικής Παιδείας και Θρησκευμάτων, σχετικά με την καθυστέρηση πληρωμής των συμβασιούχων διδασκόντων στα ΑΕΙ.
      Η επίκαιρη ερώτηση του κυρίου συναδέλφου έχει ως εξής:
      «Ο ευρύτερος δημόσιος τομέας στην Ελλάδα δεν έχει τη φήμη καλού πληρωτή. Το Ελληνικό δημόσιο καθυστερεί πολύ συχνά να ανταμείψει την εργασία που γίνεται για λογαριασμό του. Το φαινόμενο αυτό είναι ιδιαίτερα επώδυνο όταν συμβαίνει σε νέους ανθρώπους που δεν διαθέτουν άλλους πόρους εκτός από την αμοιβή που περιμένουν από το δημόσιο. Τέτοιοι είναι οι συμβασιούχοι διδάσκοντες στα πανεπιστήμια, γνωστοί σαν «407». Οι «407» αποτελούν μία φτηνή λύση για το Ελληνικό δημόσιο, που μπορεί έτσι να δημιουργεί καινούρια πανεπιστήμια, ιδίως στην περιφέρεια, χωρίς να κάνει, ταυτόχρονα, τις αναγκαίες προσλήψεις μελών ΔΕΠ. Οι απολαβές τους είναι αρκετά κατώτερες από αυτές των μελών ΔΕΠ, παρ’ όλο που η επιστημονική τους κατάρτιση είναι ιδιαίτερα υψηλού επιπέδου.
      Η εικόνα που ισχύει για ολόκληρη την Ελλάδα όσον αφορά την καταβολή των μισθών τους είναι ασαφής, σε κάθε περίπτωση όμως στα περισσότερα πανεπιστήμια παρατηρούνται σοβαρές καθυστερήσεις. Το αποτέλεσμα είναι να αντιμετωπίζουν, κυριολεκτικά, πρόβλημα επιβίωσης. Μήπως επειδή είναι στη μεγάλη πλειοψηφία τους νέοι αναμένεται ότι θα έχουν στενή σχέση με τις οικογένειές τους, οι οποίες και θα τους βοηθούν οικονομικά για να μην πεθάνουν της πείνας;
      Ερωτάται η κυρία Υπουργός:
      Τι μέτρα προτίθεται να πάρει ώστε
      -Να καλυφθούν οι εγνωσμένες ανάγκες των ΑΕΙ σε διδακτικό προσωπικό και να προκηρυχθούν άμεσα θέσεις ΔΕΠ στα ΑΕΙ, ώστε να καλύπτονται οι πάγιες διδακτικές και ερευνητικές τους ανάγκες;
  -Όλοι οι «407» να πάρουν άμεσα όσα τους χρωστάει το Ελληνικό δημόσιο για τις υπηρεσίες τους και να μην υπάρξουν στο μέλλον καθυστερήσεις στη μισθοδοσία τους;»
     	Ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος έχει το λόγο για τρία λεπτά.
   ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     	Θα ήθελα να ενημερώσω τον κύριο συνάδελφο ότι κατά τον προγραμματισμό του ακαδημαϊκού έτους 2004-2005 εγκρίθηκαν και κατανεμήθηκαν στα πανεπιστήμια τριακόσιες είκοσι έξι νέες θέσεις, μόνιμες, μελών ΔΕΠ με βάση έναν αλγόριθμο ο οποίος έχει συμφωνηθεί, που λαμβάνει υπ΄ όψιν του τον αριθμό των διδασκόντων και των διδασκομένων και τα πανεπιστημιακά όργανα κάνουν την κατανομή στα συγκεκριμένα τμήματα.
      Επίσης, εγκρίθηκαν διακόσιες είκοσι οκτώ θέσεις προσωπικού ΔΕΠ που αφορούν επαναπροκηρύξεις για πλήρωση αντιστοίχων θέσεων που κενώθηκαν. Και βεβαίως θα πρέπει να πω ότι ολοκληρώθηκαν  οι διαδικασίες μονιμοποίησης τριακοσίων πενήντα μελών ΔΕΠ.
      Επίσης, για να καλυφθούν άμεσες και επείγουσες διδακτικές ανάγκες εγκρίθηκαν πιστώσεις για οκτακόσιες θέσεις διδακτικού προσωπικού του π.δ. 407, οι οποίες και αυτές κατανεμήθηκαν με ευθύνη των πρυτανικών αρχών και συμπληρωματικά χορηγήθηκαν άλλες τριακόσιες είκοσι θέσεις και πιστώσεις αντίστοιχες για τους διδάσκοντες με βάση το π.δ. 407 μέσω του ΕΠΕΑΕΚ στο πλαίσιο δύο προγραμμάτων: ενίσχυσης σπουδών πληροφορικής και αναμόρφωσης προπτυχιακών προγραμμάτων σπουδών. Δηλαδή διατέθηκαν φέτος χίλιες εκατόν είκοσι θέσεις συνολικά διδακτικού προσωπικού του π.δ. 407: μέσω τακτικού προϋπολογισμού οκτακοσίων και μέσω ΕΠΕΑΕΚ τριακοσίων είκοσι έναντι χιλίων εκατόν δέκα του προηγουμένου έτους. 
      Ακόμη να πω ότι το Υπουργείο Παιδείας έχει κινήσει τη διαδικασία για έγκριση εκατό επιπλέον θέσεων μελών διδακτικού προσωπικού του π. δ. 407 κι έχει προωθηθεί απόφαση της κυρίας Υπουργού να χρηματοδοτηθούν τα πανεπιστήμια με τη δαπάνη αυτή η οποία χρειάζεται για να πληρωθούν οι έκτακτοι του π.δ. 407. 
      Το πρόβλημα αναφύεται, κυρίως, στα περιφερειακά πανεπιστήμια, διότι εκεί υπήρξε μια εκτεταμένη διεύρυνση και λειτουργία νέων τμημάτων. Είναι χαρακτηριστικό ότι στο Πανεπιστήμιο Αιγαίου, στο Πανεπιστήμιο Κρήτης και στο Πανεπιστήμιο Θεσσαλίας, από τα πενήντα νέα τμήματα που δημιουργήθηκαν την προηγούμενη τετραετία και χρηματοδοτούνται από το ΕΠΕΑΕΚ, τα δεκαπέντε τμήματα είναι σ’ αυτά τα πανεπιστήμια, όπου υπάρχει και κάποιο πρόβλημα με τους διδάσκοντες του π.δ. 407. Οι πιστώσεις για το 2005 στο μεν πανεπιστήμιο Αιγαίου από ένα 1.100.000 πήγαν στα 3.900.000, στο Πανεπιστήμιο Κρήτης από 2.000.000 σε 2.300.000 κι έχουν και περίσσευμα από το 2004 350.000 ευρώ για πληρωμές προσωπικού του π.δ. 407 και στο Πανεπιστήμιο Θεσσαλίας αυξήθηκαν από 800.000 σε 2.200.000 για πληρωμή των εκτάκτων αυτών καθηγητών. 
     Κατά συνέπεια, πιστεύουμε ότι με αυτές τις ρυθμίσεις το πρόβλημα που έχει ανακύψει από την πληθώρα των νέων τμημάτων και την ανυπαρξία πρόβλεψης από πού θα πληρώνονται αυτοί οι άνθρωποι όταν λήξει η χρηματοδότηση από το ΕΠΕΑΕΚ θα καλυφθεί και θα αντιμετωπιστεί επιτυχώς. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ορίστε, κύριε Λεβέντη. Έχετε το λόγο για δύο λεπτά.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, τα προβλήματα της παιδείας και της έρευνας είναι γνωστά στη χώρα μας και ξέρουμε όλοι πώς αντιμετωπίζονται. Άκουσα με ενδιαφέρον τα νούμερα που παραθέσατε και εγώ δεν μπορώ να τα αμφισβητήσω. Ως γνωστό στην Ελλάδα οι αριθμοί ευημερούν. Στην πράξη όμως τι γίνεται; 
     Κύριε Υπουργέ, ξέρετε ότι αυτοί οι άνθρωποι είναι νέοι επιστήμονες με ζήλο και ενδιαφέρον, αποτελούν πολύτιμο επιστημονικό και ερευνητικό δυναμικό, το οποίο έχουμε συμφέρον και υποχρέωση –εάν θέλετε- να αξιοποιήσουμε. Αυτοί οι άνθρωποι έχουν διοριστεί –το είπατε και εσείς- έχουν δημιουργηθεί καινούργια τμήματα. Και βέβαια θα πρέπει και να πληρώνονται, γιατί οι περισσότεροι έχουν φύγει από τις εστίες τους, πρέπει να εξασφαλίσουν, τουλάχιστον, στέγη και διατροφή –ας αφήσουμε τα βιβλία, τις μελέτες, την επιστημονική ενημέρωση και όλα τα περαιτέρω.
     Άκουσα εδώ πέρα ότι υπάρχει και πλεόνασμα από το 2004. Πού είναι όμως αυτό το πλεόνασμα; Γιατί δεν δίνετε την εντολή να πληρωθούν, κύριε Υπουργέ; 
     Εγώ πιστεύω ότι η πολιτεία είναι υποχρεωμένη να σκύψει με περισσότερο ενδιαφέρον, γιατί αυτοί οι άνθρωποι είναι το μέλλον της έρευνας, το μέλλον της διδασκαλίας στα πανεπιστήμια, το μέλλον –εάν θέλετε- και της ελληνικής οικονομίας.
     Απ’ αυτήν την άποψη έχουμε κάθε συμφέρον να στηρίξουμε τις προσπάθειές τους σε όλα τα επίπεδα και όχι τώρα να ερχόμαστε εδώ και να αντιμαχόμαστε για να γίνει το αυτονόητο. Ζητάνε πολλά, κύριε Υπουργέ, αυτοί οι άνθρωποι; Ζητάνε να πληρωθούν αφού οι περισσότεροι είναι απλήρωτοι το λιγότερο έξι μήνες.
     Πιστεύω ότι αυτό είναι αυτονόητο και εκτός από το να δείξουμε την ευαισθησία στους λόγους πρέπει να τη δείξουμε και στην πράξη, κύριε Υπουργέ. Δεν αμφισβητώ την ευαισθησία, πλην όμως δεν έχει εκδηλωθεί αυτή τη στιγμή. Νομίζω ότι θα πρέπει να δοθεί πάραυτα η εντολή οι άνθρωποι αυτοί να πληρωθούν και να ενισχυθούν με όλους τους τρόπους και να αξιοποιηθούν, όπως οφείλουμε και όπως έχουμε συμφέρον.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ορίστε, κύριε Υφυπουργέ. Έχετε το λόγο για δύο λεπτά.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
     Ουσιαστικό πρόβλημα καθυστερήσεων στις πληρωμές αυτών των εκτάκτων δεν υπάρχει, όπως υπάρχει στα θέματα των ΤΕΙ. Και δεν υπάρχει διότι υπάρχει ειδικός κωδικός από τον οποίον πληρώνονται. Σας είπα ένα ενδεικτικό παράδειγμα. Στο Πανεπιστήμιο Κρήτης υπάρχει στον κωδικό τους πλεόνασμα…
     ΑΘΑΝΑΣΙΟΣ ΛΕΒΕΝΤΗΣ: Γιατί δεν πληρώνονται τότε;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αυτό είναι το δεύτερο θέμα. Είναι ζήτημα των πρυτανικών αρχών πώς θα κάνουν τις κατανομές, πώς θα κάνουν όλες τις διευθετήσεις για τις πληρωμές των εκτάκτων καθηγητών του π.δ. 407. 
     ΑΘΑΝΑΣΙΟΣ ΛΕΒΕΝΤΗΣ: Μα, η ευθύνη είναι του Υπουργείου. 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα συμφωνήσω μαζί σας ότι θα πρέπει να ενισχύσουμε το διορισμό μονίμων καθηγητών. Εδώ θα πρέπει να συμβάλουν και τα Ιδρύματα, ούτως ώστε να προκηρύσσονται οι θέσεις μονίμων καθηγητών εκεί που σήμερα καλύπτονται με εκτάκτους. Θα πρέπει εκεί όπου υπάρχει ανάγκη να μη διδάσκουν το μίνιμουμ των επιτρεπόμενων ωρών που είναι έξι ώρες την εβδομάδα, αλλά οι μόνιμοι καθηγητές να διδάσκουν παραπάνω, ούτως ώστε να καλύπτουν οι ίδιοι ώρες διδασκαλίας και να μη δημιουργείται θέμα πρόσληψης εκτάκτων καθηγητών. 
     Με το νέο προϋπολογισμό, όπως είπα πριν, παρέχεται μεγαλύτερη χρηματοδότηση στα ιδρύματα που είχαν πρόβλημα λόγω της ίδρυσης πολλών νέων τμημάτων. Αυτή η μετάβαση από τη χρηματοδότηση μέσω ΕΠΕΑΕΚ στον τακτικό προϋπολογισμό δεν είχε προβλεφθεί για το 2004. Έληγε την 31η Αυγούστου 2004 η χρηματοδότηση από το ΕΠΕΑΕΚ και 1η Σεπτεμβρίου έπρεπε να ενταχθούν στον τακτικό προϋπολογισμό. Δεν υπήρχε πρόβλεψη το 2004 και ίσως εκεί –και μόνο εκεί- να οφείλεται μία μικρή καθυστέρηση, η οποία αντιμετωπίστηκε με τη γρήγορη εκταμίευση που ζητήθηκε να γίνει και για το έτος 2004. Έτσι θα πληρωθούν και όσων λίγων μέσω ΕΠΕΑΕΚ είχαν καθυστερήσει οι πληρωμές τους.
     Από εκεί και πέρα το μέλημά μας είναι πώς θα αυξηθεί ο αριθμός των μελών των μονίμων, μέσω όμως ουσιαστικών διαδικασιών, εκεί όμως που υπάρχουν πραγματικές και όχι εικονικές ανάγκες.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.».
      Στη χθεσινή συνεδρίαση, ψηφίστηκε το νομοσχέδιο επί της αρχής. Στη σημερινή συνεδρίαση, θα συζητηθούν τα άρθρα του νομοσχεδίου. Θα μιλήσουν πρώτα οι εισηγητές και οι ειδικοί αγορητές και στη συνέχεια όσοι δεν πρόλαβαν να μιλήσουν επί της αρχής στη χθεσινή συνεδρίαση, δηλαδή και επί της αρχής και επί των άρθρων συγχρόνως.
      Το νομοσχέδιο έχει τριάντα ένα άρθρα, τα οποία συζητήθηκαν όλα μαζί στη Διαρκή Επιτροπή. Υπάρχουν επίσης δύο υπουργικές τροπολογίες και δύο εμπρόθεσμες τροπολογίες Βουλευτών.
      Κύριε Υπουργέ, θα θέλατε να κάνετε κάποιες διορθώσεις;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, θα μου επιτρέψετε να σας διαβάσω ορισμένες τροποποιήσεις, τις οποίες άλλωστε θα σας τις μοιράσω.
      Η πρώτη τροποποίηση είναι η εξής: Από το τέταρτο εδάφιο της παραγράφου 2 του άρθρου 4 του σχεδίου νόμου, σύμφωνα με το οποίο: «Ο πρόεδρος της επιτροπής συνέντευξης του οικείου φορέα και το ένα μέλος ορίζονται από πρόσωπα που υποδεικνύονται από το ΑΣΕΠ», διαγράφονται οι λέξεις «από πρόσωπα που υποδεικνύονται». 
      Επειδή από τους συναδέλφους του ΠΑΣΟΚ υποστηρίχθηκε ότι υπάρχει διαφορά μεταξύ του «υποδεικνύονται» και του «ορίζονται» και θεωρούν ότι το «ορίζονται» είναι διατύπωση που κατοχυρώνει περισσότερο την αυτοτέλεια του ΑΣΕΠ, γι’ αυτόν το λόγο, ακριβώς, διαγράφονται οι λέξεις «από πρόσωπα που υποδεικνύονται».
      Δεύτερον, το ενδέκατο εδάφιο της παραγράφου 2 του άρθρου 4 του σχεδίου νόμου –είναι η παρατήρηση της Επιστημονικής Υπηρεσίας της Βουλής- σύμφωνα με το οποίο «Σε περίπτωση που η επιτροπή συνέντευξης κρίνει συγκεκριμένο υποψήφιο ακατάλληλο για τα καθήκοντα της συγκεκριμένης θέσης, εισηγείται αιτιολογημένως στην Κεντρική Επιτροπή τον αποκλεισμό του από την περαιτέρω διαδικασία, η οποία και αποφαίνεται οριστικώς», διαγράφεται. 
      Δεν υπάρχει, δηλαδή, δυνατότητα αποκλεισμού. Σας θυμίζω μονάχα ότι αυτό είναι ισχύουσα διάταξη, την οποία ψήφισε το ΠΑΣΟΚ και εφαρμόζει το ΠΑΣΟΚ. Την είδε τώρα η Επιστημονική Υπηρεσία. Το ΠΑΣΟΚ έκανε παρατηρήσεις πώς αυτό το πράγμα υπάρχει σ’ αυτό το νομοσχέδιο. Είναι ισχύουσα διάταξη. Εγώ την αφαιρώ.
      ΑΝΑΣΤΑΣΙΟΣ ΚΑΡΑΜΑΡΙΟΣ: Απλώς βαθμολογείται στη συνέντευξη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι δεν μπορεί να τον αποκλείσει.
      Τρίτη τροποποίηση. Στην περίπτωση α της παραγράφου 1 του άρθρου 11 οι λέξεις «ή αυτεπαγγέλτως» αντικαθίστανται από τις λέξεις «ή σε συνεννόηση με αυτόν».
      Τέταρτη τροποποίηση. Στο τέλος του πρώτου εδαφίου της παραγράφου 2 του άρθρου 12 του σχεδίου νόμου, αμέσως πριν από την άνω και κάτω τελεία, προστίθενται οι λέξεις «με υποχρέωση συμμόρφωσης των τελευταίων».
      Η πέμπτη τροποποίηση είναι σύμφωνη με την παρατήρηση που μας είχε κάνει και η ΚΕΔΚΕ στην επιτροπή: Στο τέλος του άρθρου 18 προστίθεται η παράγραφος 9,  η οποία έχει ως εξής:
      «9. Το άρθρο 11 του ν. 3250/2004 (ΦΕΚ 124 Α΄) αντικαθίσταται ως εξής: “Η ισχύς της διάταξης της παραγράφου 1 του άρθρου 23 του ν. 3202/2003 (ΦΕΚ 284 Α΄) αρχίζει από  1-7-2005”».
      Σας θυμίζω ότι πρόκειται για τον προληπτικό έλεγχο. Δεν είναι απολύτως έτοιμο και το Ελεγκτικό Συνέδριο. Στην επιτροπή το είχε ζητήσει η ΚΕΔΚΕ και όλα τα κόμματα από κοινού. Ο προληπτικός έλεγχος θα αρχίσει από την 1-7-2005.
      Έκτη τροποποίηση. Η περίπτωση γ της παραγράφου 2 του άρθρου 23 του σχεδίου νόμου αναδιατυπώνεται ως εξής:
      «γ. Η παράγραφος 4 του άρθρου 35 του ν. 2910/2001 συμπληρώνεται ως εξής: Για τους αλλοδαπούς της περίπτωσης δ΄ της παραγράφου 1, η άδεια διαμονής χορηγείται για τον χρόνο που απαιτείται για την εκπλήρωση της αναληφθείσας συμβατικής υποχρέωσης από την επιχείρηση και δεν μπορεί να υπερβαίνει συνολικά το ένα έτος. Σε εξαιρετικές περιπτώσεις και εφόσον τούτο δικαιολογείται από την ανάγκη εκπλήρωσης της συμβατικής υποχρέωσης της επιχείρησης, η ανωτέρω άδεια διαμονής δύναται να ανανεωθεί για έξι επιπλέον μήνες».
      Είναι καλύτερη και πιο διασφαλιστική διάταξη για το θέμα αδειών παραμονής των αλλοδαπών, προκειμένου να μην υπάρχουν ζητήματα τα οποία αφορούν την παράταση χωρίς έλεγχο της άδειας παραμονής. Επειδή πρόκειται να έρθει το σχέδιο νόμου για τη μετανάστευση που περιέχει αντίστοιχη διάταξη, γι’ αυτό το κάνουμε από τώρα, ώστε να μη χρειάζεται να το τροποποιήσουμε στο νομοσχέδιο το οποίο θα έρθει.
      Έβδομη τροποποίηση. Το άρθρο 25 του σχεδίου νόμου διαγράφεται και τα υπόλοιπα άρθρα αναριθμούνται αντιστοίχως.
      Η όγδοη τροποποίηση είναι η εξής: Στο τέλος του πρώτου εδαφίου του άρθρου 28 του σχεδίου νόμου προστίθενται οι λέξεις «με βάση και την επί του θέματος αυτού διεθνή πρακτική».
      Μιλάμε για τα θέματα της πιστοποίησης για να μην είναι ανεξέλεγκτος ούτε καν ο ΟΕΕΚ στον τρόπο με τον οποίο θα ελέγχει εκείνους οι οποίοι θα προβαίνουν στη χορήγηση πιστοποιητικών για τους ηλεκτρικούς υπολογιστές. Θεωρούμε ότι μεταξύ των άλλων περιορισμών που τίθενται, θα πρέπει να υπάρχει αναφορά στη διεθνή πρακτική, ώστε να εναρμονιζόμαστε περισσότερο με αυτή τη διεθνή πρακτική. 
      Είναι ακριβώς για να μπουν οι συγκεκριμένοι περιορισμοί ώστε να μην υπάρχει αυτό το ανεξέλεγκτο καθεστώς που ισχύει σήμερα.
      Σας θυμίζω ότι τα δύο βασικότερα σημεία των τροποποιήσεων αυτών, επειδή λείπουν οι συνάδελφοι της Αξιωματικής Αντιπολίτευσης, είναι αυτά που ζήτησε η Αντιπολίτευση. Δηλαδή από τη μια πλευρά τα μέλη που κάνουν τη συνέντευξη να μην υποδεικνύονται αλλά να ορίζονται από το ΑΣΕΠ. Και, τέλος, είναι η αφαίρεση της διάταξης εκείνης, η οποία επέτρεπε να αποκλειστεί κανείς παντελώς μέσω συνέντευξης. Την αφαιρούμε σύμφωνα και με τις παρατηρήσεις της Επιστημονικής Υπηρεσίας της Βουλής, αλλά ξανατονίζω ότι είναι η ισχύουσα διάταξη που ψήφισε το ΠΑΣΟΚ το 1999 και τότε δεν υπήρχε η αντίστοιχη παρατήρηση. 
      Στη διάρκεια της συζήτησης θα υπάρξουν και άλλα στοιχεία, ιδίως σχετικά με αυτά όπου ανέφερε ο κ. Καστανίδης για τις κερκόπορτες κομματικού ρουσφετιού που μιλήσαμε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υπουργέ, τις διορθώσεις αυτές και προσθήκες που κάνατε να τις καταθέσετε στα Πρακτικά.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος καταθέτει για τα Πρακτικά τα τις προαναφερθέντες διορθώσεις, οι οποίες έχουν ως εξής:
     «ΠΡΟΣΘΗΚΕΣ-ΑΝΑΔΙΑΤΥΠΩΣΕΙΣ (10.2.2005) 
     στο σχέδιο νόμου «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους OTΑ»
     1. Από το τέταρτο εδάφιο της παραγράφου 2 του άρθρου 4 του σχεδίου νόμου, σύμφωνα με το οποίο «Ο πρόεδρος της επιτροπής συνέντευξης του οικείου φορέα και το ένα μέλος ορίζονται από πρόσωπα που υποδεικνύονται από το ΑΣΕΠ»), διαγράφονται οι λέξεις «από πρόσωπα που υποδεικνύονται».
     2. Το ενδέκατο εδάφιο της παραγράφου 2 του άρθρου 4 του σχεδίου νόμου, σύμφωνα με το οποίο: «Σε περίπτωση που η επιτροπή συνέντευξης κρίνει συγκεκριμένο υποψήφιο ακατάλληλο για τα καθήκοντα της συγκεκριμένης θέσης, εισηγείται αιτιολογημένως στην Κεντρική Επιτροπή τον αποκλεισμό του από την περαιτέρω διαδικασία, η οποία και αποφαίνεται οριστικώς» διαγράφεται.
     3. Στην περίπτωση α της παραγράφου 1 του άρθρου 11 οι λέξεις «ή αυτεπαγγέλτως» αντικαθίστανται από τις λέξεις «ή σε συνεννόηση με αυτόν».
     4. Στο τέλος του πρώτου εδαφίου της παραγράφου 2 του άρθρου 12 του σχεδίου νόμου, αμέσως πριν από την άνω και κάτω τελεία, προστίθενται οι λέξεις «με υποχρέωση συμμόρφωσης των τελευταίων».
     5. Στο τέλος του άρθρου 18 προστίθεται παράγραφος 9, η οποία έχει ως εξής:
     «9. Το άρθρο 11 του ν. 3250/2004 (ΦΕΚ 124 Α') αντικαθίσταται ως εξής:
     'Ή ισχύς της διάταξης της παραγράφου 1 του άρθρου 23 του ν. 3202/2003 (ΦΕΚ 284 Α') αρχίζει από 1-7-2005».
     6. Η περίπτωση γ της παραγράφου 2 του άρθρου 23 του σχεδίου νόμου αναδιατυπώνεται ως εξής:
     «γ. Η παράγραφος 4 του άρθρου 35 του ν. 2910/2001 συμπληρώνεται ως εξής: Για τους αλλοδαπούς της περίπτωσης δ' της παρ. 1, η άδεια διαμονής χορηγείται για τον χρόνο που απαιτείται για την εκπλήρωση της αναληφθείσας συμβατικής υποχρέωσης από την επιχείρηση και δεν μπορεί να υπερβαίνει συνολικά το ένα έτος. Σε εξαιρετικές περιπτώσεις και εφόσον τούτο δικαιολογείται από την ανάγκη εκπλήρωσης της συμβατικής υποχρέωσης της επιχείρησης, η ανωτέρω άδεια διαμονής δύναται να ανανεωθεί για έξι επιπλέον μήνες».
     7. Το άρθρο 25 του σχεδίου νόμου διαγράφεται και τα υπόλοιπα άρθρα αναριθμούνται αντιστοίχως.
     8. Στο τέλος του πρώτου εδαφίου του άρθρου 28 του σχεδίου νόμου προστίθενται οι λέξεις «, με βάση και την επί του θέματος αυτού διεθνή πρακτική».
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής, τριάντα οκτώ μαθητές και μαθήτριες  και δύο συνοδοί καθηγητές από το 2ο Γυμνάσιο του Παλαιού Φαλήρου. Τους καλωσορίζουμε.
      (Χειροκροτήματα απ΄ όλες τις πτέρυγες)
      Επίσης ανακοινώνω στο Σώμα ότι οι Υπουργοί Δικαιοσύνης, Εσωτερικών Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου «Μέτρα ενίσχυσης του εσωτερικού ελέγχου και της διαφάνειας στη δικαιοσύνη».
      Παραπέμπεται στην αρμόδια Διαρκή Επιτροπή.
      Οι Διαρκείς Επιτροπές Μορφωτικών Υποθέσεων και Δημόσιας Διοίκησης, Δημόσιας Τάξης και Δικαιοσύνης καταθέτουν τις εκθέσεις τους στα σχέδια νόμων του Υπουργείου Εθνικής Παιδείας και Θρησκευμάτων και Δημόσιας Τάξης αντίστοιχα πρώτον, «Κυβερνητική Επιτροπή Παιδείας και Πολιτισμού» και δεύτερον, «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγγαρίας για την επανεισδοχή ατόμων που διαμένουν παράνομα στο έδαφος των κρατών τους μετά του συνημμένου πρωτοκόλλου εφαρμογής αυτής».
      Κύριοι συνάδελφοι, είναι γνωστό ότι στην αρμόδια Διαρκή Επιτροπή τα άρθρα του νομοσχεδίου που έχουμε συζητήθηκαν σε μία ενότητα. Έτσι θα τα συζητήσουμε και σήμερα σε μία ενότητα.
      Ο εισηγητής της Νέας Δημοκρατίας κ. Μαντούβαλος έχει το λόγο.
      ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, κύριοι συνάδελφοι, μετά τις προσθήκες-διορθώσεις και αναδιατυπώσεις στο παρόν σχέδιο νόμου, που έκανε ο κύριος Υπουργός, θα ήθελα και εγώ κωδικοποιημένα να κάνω μία αναφορά σε όλα αυτά, αφού πω ότι μας θλίβει όλους η άτακτη και απρόσεκτη χθεσινή κίνηση των συναδέλφων της Αξιωματικής Αντιπολίτευσης, να φύγουν με τρόπο αδικαιολόγητο μέσα από την Αίθουσα δήθεν για να δηλώσουν την αντίδρασή τους σε κάτι το οποίο είναι γνωστό και δεδομένο συνταγματικά, ότι δηλαδή εκείνη την ώρα δήθεν δεν ήσαν όλοι οι συνάδελφοι της Πλειοψηφίας εδώ, λες και δεν ήταν γνωστό ότι είναι δεδηλωμένη η πλειοψηφία μετά τα αποτελέσματα των εκλογών.
      Τέτοιες άτακτες και απρόσεκτες κινήσεις, κύριε Πρόεδρε, όχι μόνο μέσα από σύνθεση που θέλουμε να λειτουργήσουμε, δεν μας βοηθούν σε τέτοιου είδους σπουδαία νομοθετήματα και τέτοιου είδους σπουδαίες πρωτοβουλίες, όπως αυτή που έχει λάβει με το έβδομο νομοσχέδιο που φέρνει το Υπουργείο Εσωτερικών και Δημόσιας Διοίκησης με τον κ. Παυλόπουλο και την Κυβέρνηση, αλλά ούτε μέσα από σύνθεση, μέσα από κοινή πορεία μπορούμε να λειτουργήσουμε και να νομοθετήσουμε. 
      Απέχουν οι συνάδελφοι για άγνωστο λόγο, απέχουν με αυτήν τους την απρέπεια -θα έλεγα- και απέχουν οι συνάδελφοι στο να μας βοηθήσουν και εμάς να προσθέσουμε με τη γνώση τους και την εμπειρία τους κάποια σημαντικά θέματα σε αυτήν τη σημαντική νομοθετική πρωτοβουλία.
     Και βέβαια πρέπει να καταλάβουν οι συνάδελφοι της Αξιωματικής Αντιπολίτευσης ότι οι ευθύνες ενός κόμματος που ήσκησε την εξουσία επί πολλά χρόνια, όπως το ΠΑΣΟΚ, δεν σταματούν από την ημέρα που χάνουν τις εκλογές, οι ευθύνες τους δεν σταματούν από τότε που έχασαν τις εκλογές. Άρα θα έπρεπε να είναι παρόντες και όχι να κάνουν αυτήν την απρέπεια χθες εδώ στη Βουλή και στο πρόσωπο όλων των συναδέλφων. 
     Σταδιακά εμείς κύριε Πρόεδρε, θέτουμε τις βάσεις για την ποιοτική αναβάθμιση στη Δημόσια Διοίκηση που περνά μέσα από τη ριζική αλλαγή των μεθόδων οργάνωσης και λειτουργίας των δημοσίων υπηρεσιών. Και αυτό το τόνισε ο Πρωθυπουργός. Είναι στις τάσεις της Κυβέρνησης. Και είναι το έβδομο νομοσχέδιο που φέρνει το αρμόδιο Υπουργείο με αυτόν το σαφή προσανατολισμό.
     Το νομοσχέδιο το οποίο έχω την τιμή να εισηγούμαι δημιουργεί ένα θεσμικό πλαίσιο για την επίλυση του προβλήματος των συμβασιούχων και βασίζεται σε πλούσια και σοβαρή νομική τεκμηρίωση και πολλά πειστικά επιχειρήματα. 
     Δεν θέλω να σας κουράσω. Θα τα πούμε όπου χρειαστεί και στα άρθρα. Αλλά κωδικοποιημένα να σας πω ότι το άρθρο 1 αυτού του νομοσχεδίου ρυθμίζει το θέμα της κατάταξης σε οργανικές θέσεις των συγκεκριμένων συμβασιούχων αλλά και όπου απαιτείται η σύσταση οργανικών θέσεων εκεί που δεν υπάρχουν. Με τον τρόπο αυτόν εξασφαλίζεται η απρόσκοπτη διαδικασία μονιμοποίησης αυτών των ανθρώπων, αφού επιλύονται όλες οι εκκρεμότητες που θα μπορούσαν να δημιουργηθούν από την ανυπαρξία οργανικών θέσεων, τις οποίες θα κάλυπταν οι συμβασιούχοι, οι όμηροι δηλαδή επί τόσα χρόνια των κυβερνήσεων του ΠΑΣΟΚ, οι όμηροι για τις κάθε φορά επερχόμενες εκλογές με ψεύτικες υποσχέσεις κα με υποσχέσεις που ποτέ δεν τηρήθηκαν. 
     Με το άρθρο 2 του νομοσχεδίου η μοριοδότηση που αφορά την προϋπηρεσία προσαυξάνεται για τους συμβασιούχους του δημοσίου τομέα κατά 50% σε σχέση με αυτά που προβλέπονται στο ισχύον σύστημα προσλήψεων. 
     Με το άρθρο 3 του νομοσχεδίου εισάγεται μια σημαντική καινοτομία, οι κυλιόμενοι πίνακες επιλαχόντων τους οποίους και αυτούς στην προηγούμενη ομιλία μου ανέλυσα και ανέλυσε και ο κύριος Υπουργός και όπου χρειαστεί θα δώσουμε διευκρινίσεις. 
     Με το άρθρο 4 θεσμοθετείται μια εξαιρετικά σημαντική καινοτομία που αποτελεί ποιοτική αναβάθμιση σε ό,τι αφορά την επιλογή προσωπικού στο δημόσιο τομέα. Με την παράγραφο 2 του άρθρου 4 εισάγεται η προσωπική συνέντευξη του υποψηφίου ως κριτηρίου στη διαδικασία πρόσληψης μέσω ΑΣΕΠ. Μεγάλη συζήτηση έγινε. Λείπουν οι συνάδελφοι του ΠΑΣΟΚ. Αλλά υπάρχουν οι συνάδελφοι του ΚΚΕ και του Συνασπισμού που θα έχουν κρίσιμες τοποθετήσεις και πολύ προσεκτικά θα ακούσουμε. 
     Με το άρθρο 5 του νομοσχεδίου έρχεται επίσης η πολιτεία να επιλύσει μια σοβαρή εκκρεμότητα που είχε ανακύψει με το γραπτό διαγωνισμό του ΑΣΕΠ το 1998 και είχε διεξαχθεί με τους ισχύοντες τότε περιορισμούς που προέβλεπαν δικαίωμα συμμετοχής στο διαγωνισμό για θέσεις φορέων σε μια μόνο νομαρχία αλλά και αντίστοιχο περιορισμό των προτιμήσεων σε δέκα το πολύ φορείς της ιδίας νομαρχίας. 
     Επίσης ο διαγωνισμός του 1998 διεξήχθη με ποσοστώσεις σε ότι αφορά τις θέσεις κατηγορίας δευτεροβάθμιας εκπαίδευσης. Όπως είναι γνωστό αυτοί οι περιορισμοί κρίθηκαν αντισυνταγματικοί με απόφαση της ολομέλειας του Συμβουλίου της Επικρατείας και το ΑΣΕΠ θα πρέπει τώρα να προχωρήσει σε επανακατάταξη των διορισθέντων σε πανελλήνιο πίνακα ανά κατηγορία ΠΕ, ΤΕ και ΔΕ και κατά φθίνουσα σειρά της βαθμολογίας που έλαβαν στο διαγωνισμό.
     Με το άρθρο 6 προωθείται ρύθμιση σύμφωνα με την οποία προβλέπεται η χορήγηση αποζημίωσης με την αποχώρηση του μισθωτού λόγω συνταξιοδότησης και ανεξάρτητα αν η σύνταξη είναι πλήρης ή μειωμένη.
     Με το άρθρο 7 δίνεται η δυνατότητα απόσπασης δημοσίων υπαλλήλων και υπαλλήλων του ευρύτερου δημόσιου τομέα ως εθνικών εμπειρογνωμόνων ακόμη και σε τρίτες χώρες εκτός Ευρωπαϊκής Ένωσης, κάτι που δεν ίσχυε μέχρι τώρα.
     Με το άρθρο 8 του σχεδίου νόμου ρυθμίζονται θέματα που απασχολούν δύο κατηγορίες εργαζομένων του ευρύτερου δημόσιου τομέα.
    Με το άρθρο 9 ρυθμίζονται θέματα που αφορούν το διδακτικό προσωπικό του Εθνικού Κέντρου Δημόσιας Διοίκησης και Αυτοδιοίκησης αλλά και το ειδικό επιστημονικό προσωπικό που αποκτά πλέον χαρακτηριστικά μόνιμης παρουσίας. Και σε ό,τι αφορά τα υπόλοιπα άρθρα, όταν έρθει η ώρα και χρειαστεί θα τοποθετηθούν και οι συνάδελφοι, δεν χρειάζεται να σας πω περισσότερα.
    Κύριε Πρόεδρε, απλώς θέλω να σας θυμίσω κάτι. Χθες σ’ αυτήν την Αίθουσα ακούστηκε το εξής: μια ομολογία την οποία θέλω να υπενθυμίσω για να ακουστεί. «Άθλια πράγματα έκανε και αυτή η παράταξη». Και έδειξε την παράταξη του ΠΑΣΟΚ. Άθλια λοιπόν πράγματα στις προσλήψεις έκανε και αυτή η παράταξη. Δεν πίστευα στον εαυτό μου. Κοίταξα ποιος το έλεγε και είδα ότι εκείνη την ώρα μίλαγε ο συνάδελφος και στέλεχος των κυβερνήσεων του ΠΑΣΟΚ ως Υπουργός, ο κ. Σταύρος Μπένος. Άθλια λοιπόν πράγματα έκανε αυτή η παράταξη τόσα χρόνια στις προσλήψεις. Αυτή η παράταξη είναι απούσα. Απεχώρησε διαμαρτυρόμενη γιατί δεν ήξερε ότι την πλειοψηφία στο Εθνικό μας Κοινοβούλιο την έχει μετά τις εκλογές η Νέα Δημοκρατία. Άθλια πράξη, όπως και στις προσλήψεις, όπως και σαν κοινοβουλευτική πράξη είναι και η αποχώρησή τους και η παρουσία τους. Τα υπόλοιπα θα τα συζητούσαμε στη συνέχεια. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε. Το λόγο έχει ο κ. Δημήτριος Τσιόγκας.
    ΔΗΜΗΤΡΙΟΣ ΤΣΙΟΓΚΑΣ: Θέλω να ξεκινήσω, κύριε Πρόεδρε, από εκεί που τελείωσα την ομιλία μου στην προηγούμενη συνεδρίαση και αφορά ενενήντα πέντε περίπου εργαζόμενους του Δήμου Λάρισας. Πρέπει σήμερα που συζητάμε τα άρθρα, με μια δική σας πρωτοβουλία, να λήξει αυτή η ομηρία για συναδέλφους εργαζόμενους οι οποίοι εργάζονται στο Δήμο Λάρισας επί δέκα και δεκαπέντε χρόνια. Είναι γνωστό σε όλες τις συζητήσεις που κάναμε εδώ στο Κοινοβούλιο και όλες οι πτέρυγες συμφωνούν. Μάλιστα έχουμε καταθέσει και σχετική τροπολογία. Αλλά καλό είναι να είναι πρωτοβουλία της Κυβέρνησης. Νομίζουμε ότι πρέπει αυτή η ιστορία να τελειώσει γιατί είχαν γίνει με προηγούμενο νόμο αορίστου χρόνου, σήμερα όμως από μια ένσταση είναι σε εκκρεμότητα. Νομίζουμε ότι με την τροπολογία που σας έχουμε καταθέσει, η οποία είναι ομόφωνη απόφαση της ΚΕΔΚΕ, είναι μια πρόταση του Δήμου της Λάρισας, των ίδιων των εργαζομένων, πρέπει αυτό το θέμα να τελειώσει σήμερα. 
    Το δεύτερο ζήτημα στο οποίο θέλω να αναφερθώ είναι για τους επιτυχόντες του διαγωνισμού του 1998 για το οποίο πολλές φορές έχουμε μιλήσει εδώ, έχουμε ξανατοποθετηθεί στο ζήτημα. Θέλουμε να τελειώσει επιτέλους η ομηρία αυτών των συναδέλφων εργαζομένων, οι οποίοι περιμένουν έξι χρόνια να διοριστούν και νομίζουμε ότι πρέπει σήμερα να τελειώσει και αυτή η ιστορία, να τελειώσει και αυτό το βάσανο με τους επιτυχόντες του διαγωνισμού του 1998 οι οποίοι βρίσκονται σε κινητοποιήσεις καθημερινά στους δρόμους. Νομίζουμε, κύριε Πρόεδρε, ότι με την καλή πρόθεση από όλες τις πτέρυγες μπορεί να υπάρξει μια ομόφωνη απόφαση για να σταματήσει αυτή η ομηρία να διοριστούν οι επιτυχόντες του διαγωνισμού του 1998. 
    Τρίτο ζήτημα: για τους υποψηφίους που συμπεριλαμβάνονταν στους πίνακες επιτυχίας και δεν διατέθηκαν από τον ΑΣΕΠ μολονότι στις αντίστοιχες υπηρεσίες οι θέσεις με ανάγκη πλήρωσης παραμένουν κενές. Το ΑΣΕΠ σιωπά. Και δεν απαντά στα σχετικά αιτήματα των υπηρεσιών. Δηλαδή υπάρχουν υπηρεσίες οι οποίες ζητάνε προσωπικό και το ΑΣΕΠ δεν διαθέτει. Επιβάλλεται ως εκ τούτου να συμπληρωθεί η παραπάνω διάταξη, ώστε η φράση «του ενός έτους» να ισχύει αναδρομικά από 1/01/2001 για τις προκηρύξεις για τις οποίες έχει καταρτιστεί πίνακας επιτυχόντων, υποψήφιοι από τον οποίο μπορούν να διατεθούν προς αναπλήρωση των κενών θέσεων που προέκυψαν από τις προκηρύξεις. 
    Το λέμε αυτό γιατί υπάρχουν εργαζόμενοι οι οποίοι έχουν καταφύγει σε δικαστήρια για να δικαιωθούν γιατί τους κρατάνε στον «πάγκο», που λένε.
    Νομίζουμε ότι και αυτό πρέπει να συμπεριληφθεί με μία προσθήκη, όπως σας αναφέραμε.
    Υπάρχει επίσης μία πρόταση της ΟΛΜΕ αλλά και εσπερινών τεχνικών επαγγελματικών εκπαιδευτηρίων, τα οποία βρίσκονται σε κινητοποιήσεις. Και στη Λάρισα είναι σε καταλήψεις και στη Μαγνησία, όπως μου ανέφερε και ο συνάδελφος μας Νίκος Γκατζής από το Βόλο, βρίσκονται σε καταλήψεις τα τεχνικά επαγγελματικά εκπαιδευτήρια γιατί τους αφήνετε απ΄ έξω από ορισμένες σχολές, στις οποίες νομίζουμε ότι πρέπει να έχουν το δικαίωμα.
    Συγκεκριμένα, με την τροπολογία που έχετε καταθέσει ως Κυβέρνηση ορίζετε ότι οι πτυχιούχοι του Β’ κύκλου σπουδών: 
    Πρώτον, του Μηχανολογικού, Ηλεκτρολογικού, Ηλεκτρονικού Τομέα των ΤΕΕ θα εισάγονται στις Σχολές Μόνιμων Υπαξιωματικών του Στρατού Ξηράς (ΣΜΥ), Υπαξιωματικών Πολεμικού Ναυτικού, Υπαξιωματικών Πολεμικής Αεροπορίας, στις Σχολές Αστυφυλάκων της Ελληνικής Αστυνομίας, στη Σχολή Ανθυποπυραγών της Πυροσβεστικής Ακαδημίας.
    Δεύτερον, του Τομέα Κατασκευών θα εισάγονται στη ΣΤΥΑ και στη Σχολή Ανθυποπυραγών της Πυροσβεστικής Ακαδημίας.
    Τρίτον, του Ναυτικού και Ναυτιλιακού Τομέα των ΤΕΕ θα εισάγονται στη ΣΜΥΝ, του Πολεμικού Ναυτικού.
    Οι απόφοιτοι του Τομέα Πληροφορικής και Δικτύων Ηλεκτρονικών Υπολογιστών θα μπορούν να εισάγονται στις Σχολές Αστυφυλάκων της Ελληνικής Αστυνομίας και στη Σχολή Ανθυποπυραγών της Πυροσβεστικής Ακαδημίας.
    Δεν προβλέπεται η δυνατότητα πρόσβασης στις παραπάνω σχολές για τους μαθητές των εσπερινών ΤΕΕ. Γι’ αυτό και είναι σε καταλήψεις οι μαθητές των εσπερινών ΤΕΕ καθώς και των εσπερινών ενιαίων λυκείων, περίπτωση για την οποία δεν μπορεί να υπάρξει καμία δικαιολογία.
    Εμείς πάντα υποστηρίζαμε ως Κομμουνιστικό Κόμμα ότι πρέπει να υπάρχουν ίσες ευκαιρίες, ίσες δυνατότητες, ίσα δικαιώματα σε όλα τα παιδιά, να μπορούν να έχουν πρόσβαση παντού, σε όλες τις σχολές. Επίσης, αυτό δεν μπορεί να γίνει με την ύπαρξη νέων επιμέρους διακρίσεων οι οποίες με τη σειρά τους θα δημιουργήσουν νέες ανισότητες μεταξύ των μαθητών των ΤΕΕ.
    Τέλος, θεωρούμε, με βάση και την ανακοίνωση της ΟΛΜΕ, ότι δεν υπάρχει και αιτιολόγηση γιατί δεν δίνετε σε αυτούς τη δυνατότητα να μπουν σε όλες τις σχολές. Όπου δίνεται η δυνατότητα στους άλλους, να δοθεί και η δυνατότητα στους μαθητές των εσπερινών ΤΕΕ και των εσπερινών ενιαίων λυκείων. Ίσα δικαιώματα, ίσες δυνατότητες για όλα τα παιδιά, να έχουν πρόσβαση σε όλες τις σχολές. Αυτό ζητάμε και νομίζουμε ότι θα το συμπεριλάβετε.
    Επίσης και στο άρθρο 9 αναφέρεσθε στη Σχολή Δημόσιας Διοίκησης. Τη θέση μας την έχουμε τονίσει επανειλημμένα εδώ μέσα. Θέλουμε μία σχολή που να λειτουργεί μέσα στα Ανώτατα Εκπαιδευτικά Ιδρύματα και με ανάλογη αναβάθμιση του Τμήματος Δημόσιας Διοίκησης του Πάντειου Πανεπιστημίου και όχι όπως λειτουργεί σήμερα. Εμείς θέλουμε αυτή η σχολή, όπως σας είπα και πριν, να είναι μέσα από τα Ανώτατα Εκπαιδευτικά Ιδρύματα.
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Ολοκληρώνω, κύριε Πρόεδρε.
    Άρθρο 18, Δημοτικές Επιχειρήσεις: Η συντριπτική τους πλειοψηφία είναι χρεωμένες. Και έρχονται οι δήμοι και τις ξεχρεώνουν. Τοποθετηθήκαμε στην επιτροπή, θα πω δύο κουβέντες και εδώ. Οι δημοτικές επιχειρήσεις χρησιμοποιούνται για να περνάνε αντιλαϊκές πολιτικές των κυβερνήσεων, χρησιμοποιούνται ως μηχανισμός υποκατάστασης των δημοτικών συμβουλίων, βάζουν την ανταποδοτικότητα στις υπηρεσίες που παρέχουν στους πολίτες. Μέσα από τις δημοτικές επιχειρήσεις γίνονται ιδιωτικοποιήσεις. Φέραμε και παραδείγματα όπου δημοτική επιχείρηση με έργο που ανέλαβε, δόθηκε ολόκληρη σε ιδιώτη σε δήμο της Αττικής. Του ανέθεσε το κράτος να κάνει ένα έργο και μαζί με τη δημοτική επιχείρηση έδωσε και το έργο στον ιδιώτη.
      Δεν μπορούμε να δεχθούμε να υπάρχουν τέτοιες πολιτικές, να εφαρμόζονται σε βάρος των δημοτών, να εισπράττονται και να γίνονται το μακρύ χέρι της Κυβέρνησης σε βάρος των δημοτών. Εμείς λέμε ότι οι δημοτικές επιχειρήσεις πρέπει να καταργηθούν, το προσωπικό να πάει στους δήμους και αυτές οι δημοτικές υπηρεσίες, τις οποίες έχουν σήμερα οι δημοτικές επιχειρήσεις, πρέπει να περάσουν στους δήμους.
      Είχαμε εκφράσει την επιφύλαξή μας για το μίσθωμα των δημοσίων κτηρίων των ΟΤΑ στις παραμεθόριες περιοχές. Δεν θέλω να το επαναλάβω.
      Στο άρθρο 23: Είχαμε εκφράσει τη διαφωνία μας για τη χορήγηση βίζας στους αλλοδαπούς, χωρίς αιτιολογία. Ο πρόξενος δεν έδινε ή αρνείται να δώσει βίζα σε κάποιον ανεπιθύμητο γι’ αυτόν. Εμείς υποστηρίζουμε ότι ο πρόξενος της κάθε χώρας θα πρέπει να αιτιολογεί την άρνησή του γιατί δεν δίνει βίζα σε κάποιον μετανάστη.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης): Πουθενά δεν γίνονται αυτά. 
      ΔΗΜΗΤΡΙΟΣ ΤΣΙΟΓΚΑΣ: Δίνουν στα διοικητικά συμβούλια των εταιρειών με αιτιολόγηση. Έτσι, ο πρόξενος θα υποχρεώνεται να αιτιολογήσει γιατί δεν δίνει τη βίζα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πουθενά δεν υπάρχει αιτιολογημένη άποψη.
      ΔΗΜΗΤΡΙΟΣ ΤΣΙΟΓΚΑΣ: Σας φέραμε και παραδείγματα όπου πριν λίγες ημέρες πήγε αλλοδαπός στην Αστυνομία να ανανεώσει την κάρτα του και τον πέταξαν έξω λέγοντάς του ότι είναι ταραχοποιός, ότι συμμετέχει στα συνδικάτα, ότι κάνει απεργίες. 
      Εμείς δεν μπορούμε να συμφωνήσουμε και με αυτό το θέμα της παραγράφου 3 του άρθρου 23, όπου λέει ότι με απόφαση του Υπουργού θα δημιουργηθεί αρχείο για προσωπικά δεδομένα των αλλοδαπών που ζουν και εργάζονται στη χώρα μας. Φοβόμαστε ότι αυτή η ρύθμιση ανοίγει το δρόμο για το φακέλωμα των αλλοδαπών, τους οποίους θέλετε να έχετε υπό παρακολούθηση.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πρέπει να είναι ασύδοτοι;
      ΔΗΜΗΤΡΙΟΣ ΤΣΙΟΓΚΑΣ: Στο άρθρο 24, στην περίπτωση αμφισβήτησης της ιδιότητας του αλλοδαπού ως ομογενούς μέχρι τώρα συναποφασίζουν το Υπουργείο Εσωτερικών και το Υπουργείο Δημόσιας Τάξης. Τώρα φέρνετε θέση να αποφασίζει μόνο το Υπουργείο Δημόσιας Τάξης. Εμείς επιμένουμε ότι πρέπει να παραμείνει ως είχε.
      Αυτά, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα ξεκινήσω την ομιλία μου με την ειδικότερη αναφορά μου σε μία τροπολογία που έχω καταθέσει αναφορικά με το αρρύθμιστο εργαζομένων που απασχολούνται για χρονικό διάστημα μεγαλύτερο της δεκαετίας στην Τοπική Αυτοδιοίκηση. Οι συμβάσεις ορισμένων μάλιστα έχουν καταρτιστεί στη δεκαετία του 1990. Αυτό το αρρύθμιστο της καταστάσεως έχει ως αποτέλεσμα να δημιουργείται σ’ αυτούς τους ανθρώπους η βάσιμη πεποίθηση ότι από τη μια μεριά μονίμως εργάζονται, αλλά από την άλλη ότι βρίσκονται σε μία ιδιότυπη αιχμαλωσία.
      Ο συνάδελφος κ. Τσιόγκας αναφέρθηκε διεξοδικά. Πρόκειται για τους εργαζομένους στην Τοπική Αυτοδιοίκηση ειδικότερα της Λάρισας. Θα σας παρακαλέσω να κάνετε δεκτή αυτήν την τροπολογία με το πρόσθετο δεδομένο ότι όλες οι πτέρυγες έχουν συμφωνήσει. Και ο κύριος Υπουργός είχε πει ότι αν του ζητηθεί από όλες τις πλευρές θα κάνει αποδεκτή αυτήν την τροπολογία.
      Το δεύτερο ζήτημα, κύριε Υπουργέ, που θέλω να θέσω είναι αυτό το οποίο αναδεικνύει η γνωστή απόφαση-θέση της ΟΛΜΕ. Πράγματι, ο αποκλεισμός των σπουδαστών των νυχτερινών εκπαιδευτηρίων συνιστά άνιση μεταχείριση και δεν υπηρετεί, αν θέλετε, την αντίληψη ότι η εκπαίδευση πρέπει να ενισχύεται σε όλες τις βαθμίδες της και ειδικότερα σε εκείνες τις καταστάσεις όπου πράγματι εντοπίζουμε ζητήματα ιδιαιτεροτήτων. Και αυτός που σπουδάζει σε νυχτερινό σχολείο είναι βέβαιον ότι έχει κάποιες ιδιαίτερες καταστάσεις που τον οδηγούν στο να σπουδάζει τη νύχτα και όχι τις άλλες ώρες της ημέρας.
      Έρχομαι τώρα στα άρθρα.
      Εξακολουθούν να υπάρχουν οι αντιρρήσεις μας και οι αντιθέσεις μας αναφορικά με τη συνέντευξη, κύριε Υπουργέ, παρά το γεγονός –οφείλω να το ομολογήσω- ότι οι τροποποιήσεις που επήλθαν εκ μέρους σας -μας έχει διανεμηθεί το σχετικό έγγραφο- βελτιώνουν κάπως τα πράγματα, αλλά σε καμία περίπτωση δεν μπορούν να αναιρέσουν και να διασκεδάσουν πλήρως τις αντιρρήσεις και τις ανησυχίες που έχουμε αναφορικά με τη διαδικασία της συνέντευξης.
      Περαιτέρω, εξακολουθούμε να έχουμε σταθερή την άποψη ότι ο κυλιόμενος πίνακας των επιτυχόντων θα δημιουργήσει τεράστια προβλήματα, δεδομένου ότι δεν υπηρετεί μια αντιμετώπιση της Δημόσιας Διοίκησης με όρους σαφείς, προδιαγεγραμμένους και κυρίως προσχεδιασμένους.
      Επαναλαμβάνω, κύριε Υπουργέ, ότι εκ του πίνακα των επιτυχόντων, πλην μη προσληφθέντων, θα έχετε πιέσεις, προκειμένου να διαμορφώνετε θέσεις, έτσι ώστε να αξιοποιηθεί ο πίνακας μέσα στο χρονικό διάστημα των εννέα μηνών. Επαναφέρω την πρότασή μας η προκήρυξη να αφορά συγκεκριμένες θέσεις σε συγκεκριμένες υπηρεσίες και τίποτε πέραν αυτού και κάθε φορά που δημιουργούνται ανάγκες, αυτές οι ανάγκες να αντιμετωπίζονται και να καλύπτονται με έναν ιδιαίτερο διαγωνισμό του ΑΣΕΠ.
      Κύριε Υπουργέ, για άλλη μια φορά επαναφέρω το θέμα των επιτυχόντων του διαγωνισμού του 1998. Είναι δίκαιο να τους αποκαταστήσετε. Είναι δίκαιο αυτοί οι άνθρωποι, οι οποίοι κρίθηκαν επιτυχόντες, να προσληφθούν. Πρόκειται για μια δραματική κατάσταση ανθρώπων, οι οποίοι μάλιστα έχουν και προσόντα και έλαβαν μια σημαντική βαθμολογία. Δεν είναι δυνατόν με τον τρόπο που αντιμετωπίζετε το θέμα να δώσετε ικανοποιητική όσο και δίκαιη απάντηση στο αίτημα αυτών των ανθρώπων, που μήνες τώρα είναι στους δρόμους και διεκδικούν το δικαίωμα στην εργασία και μάλιστα μετά την κρίση του δικαστηρίου ότι είναι επιτυχόντες.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να κάνω μία παρέμβαση;
      ΠΡΟΕΔΡΕΥΩΝ (Ιωάννης Τραγάκης): Εφόσον το επιτρέπει ο ομιλητής.
      ΦΩΤΗΣ ΚΟΥΒΕΛΗΣ: Εγώ το επιτρέπω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, ό,τι φέρνουμε εδώ, είναι αυτά που λέει η απόφαση του Συμβουλίου της Επικρατείας. Επιτυχών δεν κρίνεται αυτός ο οποίος έπιασε τη βάση. Επιτυχών, όπως έχει δεχθεί η νομολογία μας, είναι αυτός ο οποίος είναι μέσα στον αριθμό των προκηρυχθεισών θέσεων. Το αίτημά τους ποιο είναι; Όλοι τους να τακτοποιηθούν. 
      ΦΩΤΗΣ ΚΟΥΒΕΛΗΣ: Εφόσον έχουν την αναγκαία βαθμολογία.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Από συζητήσεις που έχω κάνει με τους ίδιους, είναι περίπου έντεκα χιλιάδες. Είναι δίκαιο κατά τη στιγμή που έγινε προκήρυξη για δύο χιλιάδες οκτακόσιες θέσεις να διοριστούν τελικά οι ήδη διορισμένοι και άλλοι έντεκα χιλιάδες; Αυτοί οι οποίοι θέλουν να έχουν ίσες ευκαιρίες και να έχουν μια πρόσβαση για να καταλάβουν μια θέση στο δημόσιο, θα πρέπει να αποκλειστούν; Δεν παραβιάζεται έτσι το Σύνταγμα; Πρέπει να βλέπουμε και αυτούς που δεν είναι οργανωμένοι, που δεν καταλαμβάνουν το πεζοδρόμιο, αυτήν τη σιωπηλή πλειοψηφία των νέων ανθρώπων, που θέλουν και αυτοί μια θέση στο δημόσιο. Αυτούς δεν πρέπει να τους λάβουμε υπ΄ όψιν μας; Αυτό είναι το θέμα.
      ΠΡΟΕΔΡΕΥΩΝ (Ιωάννης Τραγάκης): Επιβεβλημένη η παρατήρηση σας, κύριε Υπουργέ.
      Ορίστε, κύριε Κουβέλη.
      ΦΩΤΗΣ ΚΟΥΒΕΛΗΣ: Να λάβετε υπ΄ όψιν σας αυτούς, αλλά να λάβετε και εκείνους οι οποίοι πήραν μέρος σε ένα διαγωνισμό, κρίθηκαν επιτυχόντες, σύμφωνα με μια απόφαση, έχουν μια συγκεκριμένη βαθμολογία και με βάση αυτή τη βαθμολογία πρέπει να προσληφθούν.
      Κύριε Υπουργέ, δεν το συνηθίζω, αλλά είμαι αναγκασμένος να το πράξω. Άλλα υποστηρίζατε, Βουλευτές τότε της αξιωματικής αντιπολίτευσης. Τελείως διαφορετικές θέσεις παίρνατε αναφορικά με την αντιμετώπιση των επιτυχόντων του διαγωνισμού του 1998. Εγώ σας λέω ότι κάνετε λάθος. Ενεργείτε με έναν τρόπο που είναι άδικος, όσο και άνισος και θα ήταν μια πράξη πολιτικά οφειλόμενη όλοι αυτοί οι άνθρωποι να έχουν τακτοποιηθεί.
      Περαιτέρω, διατηρώ την αντίρρηση, κύριε Υπουργέ, γιατί δεν αναγνωρίζετε ως χρόνο υπηρεσίας, άρα χρόνος μοριοδοτούμενος, για όλους εκείνους οι οποίοι απασχολήθηκαν –επιλέγω τη λέξη «απασχολήθηκαν»- σε διάφορα προγράμματα του ΟΑΕΔ.
      Έχω ακούσει και στη συζήτηση επί της αρχής και στη Διαρκή Επιτροπή την επιχειρηματολογία σας. Δεν έχω πειστεί και εξακολουθώ να έχω τις αντιρρήσεις μου για τον τρόπο με τον οποίο προωθείτε τη συγκεκριμένη ρύθμιση.
      Έχω την αντίρρησή μου για το άρθρο 8 και ειδικότερα για την παράγραφο 2 με την επισήμανση την οποία έχω επανειλημμένα κάνει ότι εδώ δεν έρχεται τίποτε άλλο να κάνει η συγκεκριμένη διάταξη αλλά να εναρμονιστεί με την πολιτική επιλογή της ιδιωτικοποίησης του Ταχυδρομικού Ταμιευτηρίου Ελλάδος, πολιτική πράξη η οποία μας βρίσκει αντιθέτους.
      Στο άρθρο 9 δεν θα επαναλάβω τα όσα έχω πει για το διδακτικό και ειδικό επιστημονικό προσωπικό ΕΚΔΑ. Επιτέλους αυτή η κατάσταση πρέπει να αντιμετωπιστεί με έναν ολοκληρωμένο τρόπο. Aν θέλουμε να αντιμετωπίσουμε τα προβλήματα του ΕΚΔΑ, πρέπει να υπάρξει μία ολοκληρωμένη αντίληψη και ένας ολοκληρωμένος σχεδιασμός προκειμένου το ΕΚΔΑ να καταταγεί, κύριε Υπουργέ, στην ανώτερη βαθμίδα, διότι μας χρειάζεται ένα ΕΚΔΑ το οποίο θα προσφέρει γνώση και μάθηση, άρα θα ενισχύει τη Δημόσια Διοίκηση. Διαφωνούμε με τον τρόπο που αντιμετωπίζεται το συγκεκριμένο ζήτημα. 
      Τώρα περαιτέρω ήθελα να διατυπώσω την αντίρρησή μου για το άρθρο 18. Οι πιστώσεις διατίθενται βέβαια από τον κρατικό προϋπολογισμό προς τους ΟΤΑ με απόφαση του Υπουργού Εσωτερικών, Δημόσιας Διοίκησης και Αποκέντρωσης χωρίς κανένα κριτήριο. Δικαιολογημένα εγείρεται, κύριε Υπουργέ, η υποψία όσο και η βεβαιότητα σε κάποιους ότι αυτή η μονομερής επιλογή του εκάστοτε Υπουργού Εσωτερικών για τις χρηματοδοτήσεις των δικαιούχων θα έχει και το στοιχείο της «πολιτικής μεροληψίας» και της «πολιτικής φιλίας». Δεν βάζετε κανένα κριτήριο και επανερχόμαστε σε ένα καθεστώς πραγμάτων του παρελθόντος, όπου οι χρηματοδοτήσεις δεν εγένοντο με αντικειμενικά κριτήρια, αλλά εγένοντο με βάση τις πολιτικές φιλίες και τις πολιτικές μεροληψίες και ιδιοτέλειες. 
      Στο άρθρο 23, κύριε Υπουργέ, σας προτείνω να είναι αιτιολογημένη η απόφαση του προξένου και όταν αρνείται αλλά και όταν δέχεται. Ανοίγετε εδώ επικίνδυνους δρόμους και, επειδή γνωρίζω ότι παροικείτε την Ιερουσαλήμ του συγκεκριμένου χώρου, σας απευθύνω τούτο ως προειδοποίηση: Έτσι, δημιουργείτε δυνατότητες ιδιοτελών συμπεριφορών. Δεν λέω τίποτε άλλο. Ο κύριος πρόξενος, όταν θα αρνείται να αιτιολογεί, αλλά να αιτιολογεί και όταν δέχεται, και αυτό νομίζω ότι είναι μία διαφανής οφειλόμενη συμπεριφορά του κυρίου προξένου. Είμαι βέβαιος ότι έχει περιέλθει σε γνώση σας σωρεία παραπόνων για μεροληπτικές ενέργειες διαφόρων προξένων που χορηγούν ή δεν χορηγούν, ανάλογα με πιέσεις που δέχονται ή και με άλλες διαδικασίες, οι οποίες δεν είναι καθόλου θεμιτές και κινούνται στο πλαίσιο πολλές φορές και της παρανομίας. 
      Επίσης, κύριε Υπουργέ, για το άρθρο 24, για άλλη μια φορά σας το λέω: κρατήστε την αρμοδιότητα αυτή στον Υπουργό των Εσωτερικών να αποφασίζει αυτός και όχι ο Υπουργός της Δημόσιας Τάξης.  Και είναι βέβαιο ότι σε καμία περίπτωση δεν προσωποποιώ την αναφορά μου όσο και την επισήμανση, απλώς πιστεύω ότι το Υπουργείο Εσωτερικών, ο Υπουργός Εσωτερικών, με άλλη πολιτική άνεση, με άλλη πολιτική διαθεσιμότητα αντιμετωπίζει αυτά τα ζητήματα. 
      Με αυτές τις παρατηρήσεις, κύριε Πρόεδρε, έχω ολοκληρώσει με την προσθήκη βέβαια ότι για τα άλλα άρθρα έχω μιλήσει, όταν είχαμε τη συζήτηση επί της αρχής. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Κιλτίδης για οκτώ λεπτά.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, ειλικρινά στην πενταετή θητεία μου σε αυτόν το χώρο, προπάντων και ιδίως στην προηγούμενη προσπαθούσαμε οι νεαρότεροι τότε, οι καινούργιοι συνάδελφοι, να είμαστε ευπρεπείς και να προσπαθήσουμε να συμβάλουμε κατά το δυνατόν. Και όταν υπήρξαν φαινόμενα έντονης αντιδικίας, πράγματι η προσπάθεια ήταν προς την κατεύθυνση να είναι όσο γίνεται πιο ήρεμη η συζήτηση. 
      Λυπάμαι πάρα πολύ που η χθεσινή αποχώρηση των συναδέλφων του ΠΑΣΟΚ επαλήθευσε τα λόγια παλαιοτέρων συναδέλφων ότι «δεν τους ζήσατε στην αντιπολίτευση, να δείτε πώς ανεβαίνουν και στα έδρανα της Βουλής». 
      Ειλικρινώς χθες – και δεν είμαι εγώ αυτός που θα γίνει τιμητής και κριτής – έζησα κάτι που μου προκάλεσε τη θλίψη και την απογοήτευση για τον προορισμό τον οποίο έχουμε μέσα σ’ αυτήν την Αίθουσα.
      Αγαπητοί συνάδελφοι, ο πρώτος συκοφαντηθής προεκλογικά από την παράταξή μας ήταν ο Κοινοβουλευτικός Εκπρόσωπος, ο Βύρων Πολύδωρας, ο οποίος τότε τι είπε; Είπε το αυτονόητο κατά τον κοινοβουλευτισμό, ότι οφείλει το κόμμα που επιλέγεται από το λαό να κυβερνά με τα στελέχη τα οποία έχει και πιστεύουν στο πολιτικό πρόγραμμα του κόμματος που επιλέγεται από το λαό. Δυστυχώς τότε άρχισε μία φιλολογία περί παιδιών πρασίνων, γαλάζιων, κοκκίνων και δεν λέει να σταματήσει και προκαλεί, αν θέλετε, ό,τι χειρότερο μπορεί να προκαλέσει στη σύγχρονη υποτίθεται σήμερα ελληνική κοινωνία. 
      Έτσι λοιπόν ο Βύρων Πολύδωρας, αυτός που συκοφαντήθηκε κατά τον τραγικότερο τρόπο και προσπάθησαν δι’ αυτού να συκοφαντήσουν και την παράταξη και το κόμμα μας, σήμερα δικαιώνεται κατά έναν τραγικότερο τρόπο, ότι οι άνθρωποι της άλλης πλευράς κάτι άλλο προφανώς θέλουν σε αυτόν τον τόπο, θεωρώντας κεκτημένη την εξουσία στα δικά τους χέρια. 
      Αγαπητοί συνάδελφοι, κύριε Πρόεδρε και κύριε Υπουργέ, όταν πρόκειται ο πολιτικός και οι πολιτικοί να ασχοληθούν με τον άνθρωπο και το κράτος, τότε δεν αναζητούν ούτε συνθετικούς ούτε σοσιαλιστικούς ούτε φιλελεύθερους δρόμους. Αναζητούν τον αληθινό δρόμο. Όταν πρόκειται περί της έννοιας άνθρωπος και κράτος, κάθε πολίτευμα, κάθε πολιτική παράταξη οφείλει να αναζητά τον αληθινό δρόμο για να μπορέσει να παράγει το κράτος στην προκειμένη περίπτωση η Δημόσια Διοίκηση, το μέγιστο αποτέλεσμα που οφείλει και να το δώσει στον Έλληνα πολίτη.
      Ήμασταν από αυτούς που επαινέσαμε τις πρωτοβουλίες του τότε Βουλευτή και Υπουργού του ΠΑΣΟΚ κ. Παπαθεμελή γι’ αυτό που έκανε εντάσσοντας τις παραγωγικές σχολές της Αστυνομίας στης πανελλήνιες εξετάσεις. 
      Ήμασταν αυτοί που επαινέσαμε ό,τι καλό είχε να δώσει ο νόμος Πεπονή, πλην βεβαίως του δραματικού και τραγικού άρθρου, του περιβόητου άρθρου 25. Θα ήθελα τώρα να κάνω μία επίκληση στους λειτουργούς του Υπουργείου Δημοσίας Διοικήσεως να το κρατήσουν και να εφαρμοστεί ξανά. Διότι αν τότε υπήρξαν κάποιες αστοχίες κατά την ελαχιστότερη εκδοχή, τότε και τώρα υπάρχουν μετά από δεκαετή παραμονή ενός καθεστώτος στην ουσία που λειτούργησε τόσα χρόνια. Για ποιο λόγο να απαλείφεται; Πάντοτε θα υπάρχουν τότε αδικημένοι. Να επανέλθει η διάταξη αυτή και να κριθούν όσοι προσφεύγουν κατά καιρούς και αν είναι να δικαιωθούν, να δικαιωθούν. 
      Αγαπητοί συνάδελφοι, ο νόμος Πεπονή τροποποιήθηκε σαράντα εννέα φορές. Και ενώ η ελληνική κοινωνία περίμενε να τροποποιηθεί προς το καλύτερο, τροποποιούνταν συνεχώς προς το χειρότερο. Μήπως πρέπει να θυμίσει κανένας το σκοτάδι που επικρατούσε στον έλεγχο; Είναι δυνατόν να ακούγεται στη Δημόσια Διοίκηση του σύγχρονου ελληνικού κράτους ότι δεν επιτρέπεται ο έλεγχος σε οποιαδήποτε βαθμίδα όταν γίνεται η επιλογή των υποψηφίων για το ποιοι προκρίνονται για να προσληφθούν στο δημόσιο;
      Έτσι, λοιπόν, επειδή το σκοτάδι πρέπει να λυθεί και να χυθεί άπλετο φως, εγώ θα συγχαρώ τους λειτουργούς του Υπουργείου Δημοσίας Τάξεως, όχι επειδή είμαι κυβερνητικός Βουλευτής – δεν συνήθισα ποτά να χαϊδεύω τα αυτιά – αλλά διότι πράγματι κουβαλάνε το σταυρό των αμαρτημάτων του παρελθόντος. Να θυμίσει κανένας τους συμβασιούχους, τους επιτυχόντες του 1998 που πριν από λίγο ο κ. Κουβέλης ανέφερε, τις συστάσεις θέσεων που αγνοούνταν, όπως σήμερα γίνεται η σύσταση θέσεως του Γενικού Επιθεωρητού Βορείου Ελλάδας και να τα επικροτήσουμε αυτά.
      Θα σταθώ όμως με ιδιαίτερη προσοχή σε κάποιες προτάσεις που έχω να κάνω γύρω από το θέμα το περιβόητο της διαδικασίας λειτουργίας του ΑΣΕΠ στο περιεχόμενό του. Γιατί πάντοτε τόσα χρόνια περίμενα μια στιγμή για να συζητηθεί τι το καλύτερο μπορεί να προκύψει. Πριν όμως κάνω τις προτάσεις θα ήθελα με τη δική μου μικρή φωνή μέσα σε αυτήν την Αίθουσα, να ξεκαθαρίσουμε και προς αυτούς που απεχώρησαν και όσους βρίσκονται σήμερα εδώ, αλλά προπάντων σε όσους μας βλέπουν Έλληνες πολίτες, με ένα παράδειγμα χειροπιαστό, το εξής:
Η λεγόμενη πολυθρύλητη συνέντευξη λέει κάτι πολύ απλό. Λέει ότι όταν προκηρύσσονται δέκα θέσεις για μία συγκεκριμένη δράση και δραστηριότητα, τότε στη συνέντευξη πηγαίνουν οι δεκατρείς. Θα πρέπει να το ξεκαθαρίσουμε μια για πάντα σ’ αυτόν τον πονεμένο ελληνικό λαό, που πράγματι ερχόταν για να μας καταγγείλει τόσα χρόνια όλα τα άλλα τα ανομήματα και σήμερα υπάρχει ένα μαύρο σκοτάδι γύρω από την πιο απλή ενημέρωση που μπορεί να έχει. Λέμε ότι όταν θα γίνεται ο πίνακας με τα όποια κριτήρια υπάρχουν, από τους δέκα θα υπάρχουν οι τρεις επιλαχόντες και θα καλούνται αυτοί και εκεί θα εφαρμόζεται ο συντελεστής. 
      Μάλιστα, με την ευαισθησία που επιδείξατε να αποσύρετε και τη διάταξη που να ακυρώνει πλήρως την πρόσληψη, νομίζω ότι δεν υφίσταται πλέον κανένα θέμα. Ωστόσο, αυτό πρέπει να γίνει ξεκάθαρο. Γιατί θα φοβηθούμε, άραγε; Επειδή το λένε οι άνθρωποι του ΠΑΣΟΚ; Εμείς θα πρέπει να δούμε τον κόσμο. Πώς θα προστρέξουν στα γραφεία μας, όταν πράγματι πάλι οι άξιοι θα καλούνται σ’ αυτήν τη συνέντευξη; 
      Έτσι, λοιπόν, εγώ θα μπω τώρα στις προτάσεις μου. Κύριε Υπουργέ, όσο πιο ανοιχτές γίνονται οι κοινωνίες και η παιδεία τόσο μικρότερη αξία αποκτά ο βαθμός. Και πιστεύω ότι ναι μεν είναι συνταγματικό θέσφατο η ανεξάρτητη αρχή που διεξαγάγει το διαγωνισμό και διορίζει, από την άλλη πλευρά όμως δεν λέει κανένας ότι δεν πρέπει να συζητήσουμε πράγματα που αλλάζουν μετά από πολλά χρόνια. 
      Νομίζω ότι ο συντελεστής στο βαθμό είναι πολύ υψηλός, όταν σήμερα υπάρχει τρομακτική ανομοιογένεια στα πανεπιστήμια, όχι μόνο τα ελληνικά αλλά και απανταχού της γης. 
      Πιστεύω, λοιπόν, ότι ο συντελεστής θα έπρεπε να ελαττωθεί όσο μπορεί, χωρίς βεβαίως να ακυρώνει και την αξιοσύνη κάποιου ανθρώπου, διότι κάποτε θα πρέπει να λεχθεί ότι το σύστημα που λειτουργούσε, το σύστημα του ΑΣΕΠ, δεν είναι κατά τον αξιοκρατικό τρόπο, αλλά μόνο κατά τον αντικειμενικό. Δεν επιλέγονται πάντοτε οι καλύτεροι ή οι καταλληλότεροι ή οι πιο άξιοι. Απλώς υπάρχουν κάποια αντικειμενικά τυφλά κριτήρια. 
      Όσον αφορά την ενίσχυση της εντοπιότητας, ακούγονται πολλά και όμορφα λόγια για την περιφέρεια. Πώς θα ενισχύσουμε την περιφέρεια εάν η εντοπιότητα δεν πάρει ένα κυρίαρχο στοιχείο σ’ αυτούς που θα επιλεγούν, ώστε να μπορέσουν πράγματι αυτοί που κατοικούν εκεί, όσοι απέμειναν, να διεκδικήσουν με καλύτερες προοπτικές μία θέση στο δημόσιο; 
      Και πάση θυσία, κύριε Υπουργέ, πρέπει κάποτε, αν η κοινωνία θέλει να είναι δίκαιη και να βλέπει την κοινωνική εξέλιξη ενός ανθρώπου, να δεχθεί το χρόνο κτήσεως του τίτλου σπουδών που προβλέπεται σε κάθε προκήρυξη. Δεν είναι δυνατόν να έχει την υψηλή βαθμολόγηση η προϋπηρεσία και να μη λαμβάνεται καθόλου υπ΄όψιν το γεγονός ότι ένα άξιο παιδί τελείωσε πριν δέκα χρόνια, όταν παλαιότερες νομοθεσίες, προεδρικά διατάγματα του ’78, προέβλεπαν ότι δεν είναι δυνατόν να παραβλέπεται ο χρόνος που κατέκτησε κάποιος τον τίτλο σπουδών που προϋποτίθεται γι’ αυτό. 
      (Στο σημείο αυτό την Προεδρική Έδρα καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Έτσι, λοιπόν, νομίζω ότι σιγά-σιγά έρχεται η ώρα καλόπιστα και συναινετικά να συζητήσουμε την αλλαγή του περιεχομένου στις προκηρύξεις και στις διαδικασίες του ΑΣΕΠ, διότι το Σύνταγμα προκαθορίζει την ανεξάρτητη αρχή, αλλά δεν είναι δυνατόν να παραμένουν ίδιες οι προϋποθέσεις. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Στέφανος Μάνος. 
      ΣΤΕΦΑΝΟΣ ΜΑΝΟΣ: Κυρίες και κύριοι Βουλευτές, αν μπορούσα να ψήφιζα χθες επί της αρχής, θα είχα καταψηφίσει το νομοσχέδιο, αλλά όχι για τους λόγους που προβλήθηκαν από άλλους πολλούς συναδέλφους, αλλά για τους λόγους τους οποίους θα σας εκθέσω εν συντομία. 
      Όπως ξέρετε, από σήμερα ή χθες ανακοινώθηκε ότι η οικονομία τέθηκε υπό επιτήρηση, γιατί έχουμε υπερβολικά ελλείμματα. Τι είναι τα ελλείμματα; Τα ελλείμματα οφείλονται στο γεγονός ότι ως κράτος ξοδεύουμε πιο πολλά από όσα εισπράττουμε. Έτσι γίνονται τα ελλείμματα. 
      Πού ξοδεύουμε; Ξοδεύουμε σε τόκους που είναι το κόστος της παλαιοτέρας αφροσύνης μας. Δανειζόμασταν, δανειζόμασταν και τώρα πρέπει να πληρώσουμε τόκους. Επίσης, πληρώνουμε και μισθούς. Εκεί πάνε κυρίως τα λεφτά. Αυτό το οποίο, λοιπόν, θα έπρεπε πρωτίστως να κάνουμε είναι να φροντίσουμε να περιορίσουμε τα έξοδά μας, και όπου είναι δυνατόν, να αυξήσουμε τα έσοδα. 
      Είναι ευτύχημα, κατά τη γνώμη μου, ότι τέθηκε η οικονομία υπό επιτήρηση, διότι αυτό θα αναγκάσει την Κυβέρνηση να σοβαρευτεί τα επόμενα χρόνια. Τουλάχιστον το ελπίζω. 
      Στο δημόσιο, κύριοι συνάδελφοι, απασχολούνται σήμερα με διαφόρους τρόπους –μόνιμοι και μη μόνιμοι- περί τις πεντακόσιες πενήντα χιλιάδες άνθρωποι. Στη Μεγάλη Βρετανία οι δημόσιοι υπάλληλοι είναι πενήντα δύο χιλιάδες. Είναι ένας πληθυσμός εξαπλάσιος από το δικό μας και έχουν μόνο πενήντα δύο χιλιάδες υπαλλήλους. Μου είναι αδύνατον να πιστέψω ότι οποιοσδήποτε από εσάς –κατ’ ιδίαν, βέβαια- μπορεί να ισχυριστεί ότι αυτό που χρειάζεται το ελληνικό δημόσιο είναι περισσότερους υπαλλήλους. Μπορεί να μου πείτε ότι χρειάζονται καλύτεροι. Μπορεί να μου πείτε ότι χρειάζονται διαφορετικοί. Όμως δεν μπορώ να πιστέψω ότι οποιοσδήποτε από εσάς πιστεύει ότι χρειάζονται περισσότεροι δημόσιοι υπάλληλοι οποιασδήποτε μορφής, μόνιμοι  ή μη μόνιμοι. 
      Αυτό που χρειάζεται στο ελληνικό δημόσιο είναι ο δραστικός περιορισμός των απασχολουμένων. Όχι απλώς περιορισμός, αλλά δραστικός περιορισμός. Αντί, λοιπόν, να ασχολούμαστε συνεχώς με νομοσχέδια για το πώς πρέπει να προσλαμβάνουμε, θα έπρεπε, επιτέλους, να ασχοληθούμε με ποιον τρόπο θα περιορίσουμε τον αριθμό των απασχολουμένων στο δημόσιο. Αυτή θα ήταν η σωστή κατεύθυνση για μία κυβέρνηση η οποία αντιλαμβάνεται την ευθύνη της. 
      Η δική μου εκτίμηση -που θα μου πείτε ότι μπορεί να είναι πρόχειρη, γιατί ίσως έχετε άλλες απόψεις- είναι ότι οι πραγματικές πάγιες και διαρκείς ανάγκες του δημοσίου δεν πρέπει να υπερβαίνουν τις εκατόν πενήντα χιλιάδες ανθρώπους. Όλες μαζί. Υπερκαλύπτονται, λοιπόν, όλες οι πάγιες ανάγκες από τους σημερινούς. Επαναλαμβάνω ότι όλα τα περί παγίων και διαρκών αναγκών είναι ένα χονδροειδέστατο ψέμα. 
      Η μόνη πάγια και διαρκής ανάγκη, κύριοι συνάδελφοι, είναι η ανάγκη των κομμάτων να μαζεύουν ψήφους. Αυτή είναι πάγια και διαρκής ανάγκη, αλλά άλλη πάγια και διαρκής ανάγκη δεν βλέπω να υπάρχει. Σας ανέφερα τα στοιχεία για τη Μεγάλη Βρετανία. Βγάλτε μόνοι σας τα συμπεράσματά σας. 
      Κύριοι συνάδελφοι, διάβασα σήμερα σε μια εφημερίδα ότι έχει κολλήσει το αυτοχρηματοδοτούμενο έργο Μαλιακού-Κλειδί. Γιατί νομίζετε; Διότι δεν ξέρουν τι να κάνουν τους εργαζόμενους στα ΤΕΟ, στο Ταμεία Εθνικής Οδοποιίας, αυτούς που εισπράττουν τα διόδια στο δρόμο. Διότι από την ώρα που το έργο θα γίνει αυτοχρηματοδοτούμενο, τα διόδια δεν θα τα εισπράττουν οι εργαζόμενοι στο ΤΕΟ, αλλά υπάλληλοι της εταιρείας που θα αναλάβει το έργο. Γι’ αυτόν το λόγο έχει σταματήσει ένα σημαντικότατο έργο. Αυτό γράφεται στις σημερινές εφημερίδες. 
      Για να δείτε πώς λειτουργεί το σύστημα, θα ήθελα, λοιπόν, να σας θυμίσω ότι το άρθρο 155 του ν. 2683/ 1999, δηλαδή του Υπαλληλικού Κώδικα –νόμος που ψήφισε το ΠΑΣΟΚ- στην παράγραφο 1 προβλέπει τα εξής: «Ο υπάλληλος απολύεται, αν καταργηθεί η θέση στην οποία ανήκει.»
      Τι είναι, λοιπόν, τίμιο και σωστό να κάνουμε; Να προσπαθούμε να πάρουμε τον υπάλληλο του ΤΕΟ, όπως έκανε κατ’ εξακολούθηση σε παρόμοιες περιπτώσεις η κυβέρνηση του ΠΑΣΟΚ, και να τον τοποθετήσουμε σε κάποιο Υπουργείο που θα είναι άχρηστος, προκειμένου στη συνέχεια το ίδιο Υπουργείο να λέει «Μα, τι θέλετε να κάνω; Πρέπει να προσλάβω κάποιον συμβασιούχο να μου κάνει τη δουλειά.»; 
      Ενθυμούμαι ότι ο Υπουργός κ. Παπαδόπουλος του Υπουργείου Υγείας μού έλεγε «Πώς είναι δυνατόν να κυβερνήσεις ένα Υπουργείο Υγείας, όταν όλοι οι υπάλληλοι είναι από μετάταξη από την «Olympic Catering»;». Γιατί, λοιπόν, δεν κάνουμε αυτό που πρέπει να κάνουμε, αυτό που θα επέβαλε η εντιμότης απέναντι στους Έλληνες φορολογούμενους, οι οποίοι δεν χρωστούν τίποτα γι’ αυτό το χάλι. 
      Άκουσα να ψιθυρίζει ο κύριος Υφυπουργός: «Τι να κάνουμε; Να τον απολύσουμε;» Βεβαίως να τον απολύσετε. Το μόνο που απομένει να κάνουμε είναι…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δηλαδή να απολύσουμε…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε. 
      Συνεχίστε, κύριε Μάνο.
    ΣΤΕΦΑΝΟΣ ΜΑΝΟΣ: Ακούστε μισό λεπτό. Το ποιους όρους θα ακολουθήσουμε για την απόλυση, να το συζητήσουμε. Αυτό λέω ότι πρέπει να συζητάμε. Αλλά σας επαναλαμβάνω ότι ήδη ο νόμος προβλέπει ότι αν καταργηθεί μια θέση, αν δεν χρειάζεται μια θέση, ο υπάλληλος απολύεται. ‘Ετσι έλεγε η ελληνική νομοθεσία από συστάσεως του ελληνικού κράτους. Απλώς το πολιτικό σύστημα δεν έχει το θάρρος να κάνει το σωστό. Περί αυτού πρόκειται. 
    Διάβαζα σήμερα ότι οι κομμουνιστές της Κίνας απέλυσαν οκτακόσιες χιλιάδες εργαζόμενους από τους εκεί σιδηροδρόμους! Ήταν τρία εκατομμύρια και τους έκαναν δύο εκατομμύρια διακόσιες χιλιάδες μέσα στα τελευταία πέντε χρόνια, διότι αυτό επέβαλλε, όπως γράφουν, η οικονομία και το συμφέρον του σιδηροδρόμου, στην Κίνα, οι κομμουνιστές! Να τα ακούνε αυτά οι εδώ κομμουνιστές και οι κυβερνητικοί συνοδοιπόροι τους. Αυτά έχουν σημασία να τα ακούσουμε και να αρχίσουμε να τα λέμε. Δεν πιστεύω ότι θα γίνει τίποτα από τη μια ημέρα στην άλλη, αλλά είναι ανάγκη να συνειδητοποιήσουμε ότι το πράγμα δεν πάει άλλο και ότι είναι αδύνατον να συνεχίσουμε όπως πάμε. Και θα έρθουμε σ’ αυτό. Γι’ αυτό λέω ότι είναι ανάγκη αντί να σκεφτόμαστε μονίμως πώς θα προσλάβουμε και άλλους, να αρχίσουμε να σκεπτόμαστε πώς θα περιορίσουμε το κακό στο οποίο έχουμε μπει. Και δεν λέω να απολυθούν όπως θα υπονοούσε σαν είδος ευφυούς αντίδρασης ο κύριος Υφυπουργός, ούτε να τους απολύσουμε διά μιας όλους. Αλλά σας έθεσα το ερώτημα: Στα ΤΕΟ θα τους διορίσουμε στην εφορία; Στο Υπουργείο Υγείας; Πού θα τους διορίσουμε; Με τις προτάσεις που κάνετε δεν περπατάει τίποτα και γι’ αυτό δεν αποφασίζετε ποτέ τίποτα. Σημειώστε ότι το κράτος εν τη μεγαλοσύνη του…
    ΠΡΟΕΔΡΕΥΩΝ (Γεώργιος Σούρλας): Κύριε Μάνο, παρακαλώ τελειώνετε.
    ΣΤΕΦΑΝΟΣ ΜΑΝΟΣ: Αμέσως, κύριε Πρόεδρε. Επειδή όπως ξέρετε η Αντιπολίτευση εξεδιώχθη, αφήστε να πει ένας κάτι παραπάνω. 
    ΠΕΤΡΟΣ ΜΑΝΤΟΥΒΑΛΟΣ: Αμαρτία είναι να το λέτε αυτό!
     ΣΤΕΦΑΝΟΣ ΜΑΝΟΣ: ΄Εφυγε. Το είπα λάθος. 
    ΒΥΡΩΝ ΠΟΛΥΔΩΡΑΣ: Δεν έφυγε. Δραπέτευσε!
    ΠΡΟΕΔΡΕΥΩΝ (Γεώργιος Σούρλας): Το διόρθωσε ο κ. Μάνος.
    ΣΤΕΦΑΝΟΣ ΜΑΝΟΣ: ΄Εφυγε. Βάλτε όποιο ρήμα θέλετε.
    Ο κ. Παπαντωνίου είχε πει ότι η λέξη «απόλυση» δεν υπάρχει στο ΠΑΣΟΚικό λεξιλόγιο. Προφανώς δεν υπάρχει και στο δικό σας. Στον ΟΤΕ που πρέπει να περιοριστεί ο αριθμός των εργαζομένων επειγόντως, διότι έχει αρχίσει να έχει ζημιές, προτείνεται μια ρύθμιση εθελουσίας εξόδου που θα κοστίσει ανά εργαζόμενο 260.000 ευρώ. Αυτό την ώρα που η μέση σύνταξη του ΤΕΒΕ του μπακάλη που δούλεψε τριάντα πέντε χρόνια είναι 500 ευρώ το μήνα. Αυτή είναι η κατάσταση των ρετιρέ την οποία τώρα και εσείς στηρίζετε με τη στάση σας. Δεν πάει άλλο, κύριοι συνάδελφοι, και γι’ αυτό με βρίσκει αντίθετο το σημερινό νομοσχέδιο που μιλάει για άλλες προσλήψεις. Τώρα τα περί συνεντεύξεως μάλλον θα αποδειχθούν σαχλαμάρες, μη χάνετε την ώρα σας με αυτό. Η ουσία είναι ότι δεν χρειάζονται άλλες προσλήψεις. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης): Κύριε Μάνο, επειδή σας ακούσω συνέχεια να είστε υπέρ του περιορισμένου αριθμού των μονίμων ή εκτάκτων υπαλλήλων στο δημόσιο και στον ευρύτερο δημόσιο τομέα, θα σας εξιστορήσω ένα γεγονός το οποίο βίωσα. Επί προεδρίας ‘Εβερτ, μετά την πτώση της κυβερνήσεως Μητσοτάκη της Νέας Δημοκρατίας, ανέλαβα το πόστο του Γραμματέως της Πολιτικής και Νομικής Προστασίας. 
      Ένα από τα μεγάλα αντικείμενα που είχα τότε, ήταν οι απολυμένοι της ΔΕΗ και της ΕΥΔΑΠ και άλλων φορέων. Αγωνιώντας τότε με τους απολυμένους –γιατί τότε ήταν απολυμένοι αυτοί που εργάζονταν στη ΔΕΗ- διότι με διάταξη του ν. 2190/1994 του κ. Πεπονή –δεν ήταν ευθύνη του κ. Πεπονή αυτή η διάταξη, ήταν του Υπουργού τότε Βιομηχανίας κ. Σημίτη, μετέπειτα Πρωθυπουργού- θεωρήθηκαν ότι ήταν προεκλογικές προσλήψεις, δηλαδή μετά την πτώση της κυβερνήσεως της Νέας Δημοκρατίας και γι’ αυτό έφεραν διάταξη και τους απέλυσαν, διότι υπήρξε απόφαση του Δ.Σ. της ΔΕΗ, όπου τους συμβασιούχους που είχαν δύο, τρία, τέσσερα, πέντε, έξι, επτά χρόνια τους μονιμοποιούσε. Τότε δεν υπήρχε η απαγόρευση του Συντάγματος του άρθρου 103 παράγραφος 7 που απαγόρευε είτε με απόφαση των διοικητικών οργάνων των οργανισμών είτε με διάταξη νόμου να μετατραπούν οι σχέσεις ορισμένου χρόνου σε συμβάσεις αορίστου χρόνου. Και ψάχνοντας να υπερασπιστώ την υπόθεση, κύριε Μάνο, ξέρετε τι έμαθα; Ότι οι μόνες προεκλογικές προσλήψεις, διακόσιες τριάντα τον αριθμό, είχαν γίνει με εντολή δική σας προς το βοηθό γενικό διευθυντή της ΔΕΗ, ο οποίος δεν ήταν γενικός διευθυντής του διοικητικού, που ήταν αρμόδιος, αλλά αναρμόδιος, ο οποίος ήταν στον τεχνικό τομέα. Δεν θέλω να κάνω προσωπική αναφορά, δεν είναι δημόσιο πρόσωπο, εντολή δική σας εξετέλεσε και προσέλαβε τέσσερις μέρες μετά την πτώση της κυβερνήσεως της Νέας Δημοκρατίας διακόσια τριάντα άτομα με σύμβαση και ήταν ο γιος του καντηλανάφτη, ο γιος του προέδρου του συνεταιριστικού συλλόγου, η κόρη του γενικού γραμματέα της τοπικής οργάνωσης, ο γιος του προέδρου της τοπικής οργάνωσης, ο γιος του συνδικαλιστή και εξαιτίας αυτών των πράγματι προεκλογικών προσλήψεων που έγιναν με εντολή δική σας, γιατί τότε ήσασταν Υπουργός Οικονομίας, κινδύνευσα να χάσω όλη την υπόθεση, διότι όλοι οι άλλοι, οι εξίμισι χιλιάδες, πλην των διακοσίων τριάντα, ήταν άνθρωποι που δούλευαν με συμβάσεις. Αυτό το κατηχητικό το οποίο κάνετε συχνά δημοσίως, να το κάνετε και ιδιωτικά, όταν αναπτύσσετε την εκάστοτε κυβερνητική σας δράση. Και μάλιστα το καλοκαίρι του 1993, κύριε Μάνο, ήθελε το Δ.Σ. της ΔΕΗ να μονιμοποιήσει αυτούς που είχαν δύο και τρία και τέσσερα και πέντε και έξι και επτά χρόνια και σεις λέγατε «αν το κάνετε, θα σας στείλω στον εισαγγελέα».
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, αυτά τα οποία είπε ο κύριος Υφυπουργός είναι απολύτως ψευδή. Μπορεί κάποιος να τον έπεισε. Ελπίζω να συμβαίνει αυτό και να μην είναι πρωτογενές το ψεύδος εκ μέρους του, αλλά να του τα είπε κάποιος. Το αντίθετο είναι αλήθεια, άλλωστε το είπε και στη δεύτερη παράγραφο, ότι πριν από αυτό…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάντε μου μήνυση. 
      ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε, κύριε Ανδρεουλάκο.
      ΣΤΕΦΑΝΟΣ ΜΑΝΟΣ: …πριν απ΄ αυτό –μπορώ και να φανταστώ ποιος μπορεί να είναι αυτός ο ψεύτης που του τα είπε- είπε την αλήθεια, ότι δεν άφησα να γίνει η μονιμοποίηση. Πάντως, η ουσία, κύριοι συνάδελφοι, είναι πως είναι απόλυτο ψέμα. Το άρθρο 155 του νόμου περί δημοσίων υπαλλήλων λέει ότι καταργείται μία θέση…
      ΠΡΟΕΔΡΕΥΩΝ (Γεώργιος Σούρλας): Κύριε Μάνο, αφού δώσατε απαντήσεις για το θέμα που αναφέρθηκε προσωπικά σε σας ο κύριος Υφυπουργός, να μη συνεχίσουμε άλλο.
      ΣΤΕΦΑΝΟΣ ΜΑΝΟΣ: Έχω δύο λεπτά, δεν σας τρώω το χρόνο. 
      ΠΡΟΕΔΡΕΥΩΝ (Γεώργιος Σούρλας): Δεν έχετε δύο λεπτά. 
      ΣΤΕΦΑΝΟΣ ΜΑΝΟΣ: Είναι απαράδεκτο, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Μην επεκτείνεστε όμως πέρα από το προσωπικό θέμα.
      ΣΤΕΦΑΝΟΣ ΜΑΝΟΣ: Είναι απαράδεκτο, επαναλαμβάνω, να χρησιμοποιεί ο Υφυπουργός με τόσο κραυγαλέο τρόπο ψεύδη, τα οποία του τα είπε ένας εγκάθετος της Νέας Δημοκρατίας, υποθέτω. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στα δύο χρόνια βίωσα τα πάντα. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και ένας συνοδός δάσκαλος από το 4ο Δημοτικό Σχολείο Καισαριανής.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Ο κ. Κοσμίδης. Απών, διαγράφεται.
      Ο κ. Πάγκαλος. Απών, διαγράφεται.
      Ο κ. Φλωρίδης. Απών, διαγράφεται.
      Η κ. Αράπογλου. Απούσα, διαγράφεται.
      Ο κ. Γεωργακόπουλος. Απών, διαγράφεται. 
      Ο κ. Ιωάννης Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κυρίες και κύριοι συνάδελφοι, ο κ. Μάνος ζήτησε λίγο περισσότερο χρόνο, αφού, όπως είπε, εξεδιώχθη η Αντιπολίτευση -βέβαια διόρθωσε και είπε ότι απέδρασε μετά από διαμαρτυρίες- γιατί αισθάνθηκε ότι έπρεπε να την εκπροσωπήσει την Αντιπολίτευση. Μας είπε ούτε λίγο ούτε πολύ ότι η οικονομία μπήκε υπό επιτήρηση. 
      Κύριε Μάνο, δεν μπήκε υπό επιτήρηση η οικονομία. Ότι υπάρχουν βεβαίως ελλείμματα στην οικονομία, αυτό είναι μια πραγματικότητα. Υπάρχουν τεράστια ελλείμματα, μόνο που δεν μας είπατε –γιατί μιλήσατε και ως εκπρόσωπος της Αντιπολίτευσης εδώ- ποιοι δημιούργησαν αυτά τα ελλείμματα.
    ΣΤΕΦΑΝΟΣ ΜΑΝΟΣ: Το ΠΑΣΟΚ τα δημιούργησε. Δεν παριστάνω εγώ εδώ τον εκπρόσωπο κανενός.
    ΙΩΑΝΝΗΣ ΜΑΝΩΛΗΣ: Κύριε Μάνο, εκπρόσωπος ήσασταν.
    Μας είπατε ότι ο δημόσιος τομέας έχει διογκωθεί –που έτσι είναι- μόνο που δεν μας είπατε ποιοι έκαναν αυτούς τους διορισμούς όλα αυτά τα χρόνια, κύριε Μάνο. Τους έκανε το κόμμα…
    ΠΡΟΕΔΡΕΥΩΝ (Γεώργιος Σούρλας): Κύριε Μανώλη, αν μου επιτρέπετε, θα σας πω το εξής: Έχετε το δικαίωμα να εκφράζεστε ελεύθερα, αλλά ας αποφύγουμε τις προσωπικές αντιπαραθέσεις. Ο κ. Μάνος έχει την ιστορία του, την  πορεία του, την κοινοβουλευτική του θητεία και τις απόψεις του. Θα σας παρακαλούσα να αποφύγουμε τις προσωπικές αντιπαραθέσεις. 
    ΙΩΑΝΝΗΣ ΜΑΝΩΛΗΣ: Κύριε Πρόεδρε, εγώ μιλάω για τον εαυτό μου. Δεν θα δεχόμουν ποτέ να μπω στη βιτρίνα ενός κόμματος που θα θεωρούσα ότι έχει κάνει πολλούς διορισμούς, ότι έχει διογκώσει το δημόσιο τομέα και ότι έχει καταστρέψει την οικονομία, μόνο και μόνο για να γίνω Βουλευτής. 
    ΣΤΕΦΑΝΟΣ ΜΑΝΟΣ: Τα έχω πει καλύτερα από σας, κύριε Μανώλη. 
    ΙΩΑΝΝΗΣ ΜΑΝΩΛΗΣ: Κύριε Πρόεδρε, οι συνάδελφοι του ΠΑΣΟΚ, πριν αποχωρήσουν, μας είπαν πολλά. Βέβαια διαβάζοντας και τις εφημερίδες αποδείχτηκε σήμερα ότι οι άνθρωποι είχαν σχεδιάσει την αποχώρησή τους, γι’ αυτό είχαν γραφτεί κατά σειρά όλοι στην αρχή της συζήτησης. Είχαν σχεδιάσει βέβαια να φύγουν στο τέλος και όχι εκείνη τη στιγμή. Τους προέκυψε, έφυγαν. Διαμαρτύρονται και σκοτώνονται και μεταξύ τους αν έπρεπε να φύγουν εκείνη τη στιγμή ή κάποια άλλη.
    Πριν αποχωρήσουν, λοιπόν, υποστήριξαν κάποια πράγματα εδώ και απεχώρησαν διότι δεν ήθελαν να ακούσουν τον αντίλογο, γιατί βέβαια όταν θα μπαίναμε στη συζήτηση θα αποδεικνυόταν ότι αυτά που έλεγαν δεν είχαν καμία βάση. 
    Θέλω να πω σε όσους εξεπλάγησαν για την αποχώρηση του ΠΑΣΟΚ ότι εγώ τουλάχιστον δεν ένιωσα έτσι, γιατί ξέρω τι σημαίνει ΠΑΣΟΚ. Οι άνθρωποι αυτοί θεωρούν ότι κληρονομικώ δικαίω τούς ανήκει η εξουσία. Είχαν την εξουσία και τη διαχειρίζονταν όλα αυτά τα χρόνια και πίστευαν ότι ποτέ δεν θα πάνε στην Αντιπολίτευση. Επειδή ο λαός τους έστειλε στην Αντιπολίτευση, αρχίζουν να κάνουν αντιπολίτευση όχι πια με διάλογο και με επιχειρήματα –γιατί ξέρουν ότι έτσι θα μείνουν πολλά χρόνια- αλλά διαμαρτύρονται, φωνάζουν, τραμπουκίζουν και φεύγουν από την Αίθουσα της Βουλής.
    (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
    Μας είπαν, λοιπόν, ότι όλα αυτά τα χρόνια –αυτό μας είπαν- υπήρχαν αξιοκρατία, ίσες ευκαιρίες, αποτελεσματική Δημόσια Διοίκηση, διαφάνεια. Και μας τα είπε ποιος; Ο εισηγητής του ΠΑΣΟΚ ο οποίος επί χρόνια ήταν πρόεδρος στην ΑΔΕΔΥ με ποσοστά –ακούστε- 65%, 70%, 80% σε πολλές ομοσπονδίες.
    Δηλαδή, τι θέλει να μας πει το ΠΑΣΟΚ; Πώς προέκυψε αυτό το 80% του ΠΑΣΟΚ στο δημόσιο τομέα; Δεν έκαναν ρουσφέτια; Δεν τους έβαλαν με χαρτιά κλαδικής; Αν δεν έγινε αυτό, τότε υποστηρίζουν κάτι άλλο. Κάτι άλλο πρέπει να συμβαίνει. Τι άλλο; Δηλαδή μόνο οι οπαδοί του ΠΑΣΟΚ είναι οι έξυπνοι σ’ αυτόν τον τόπο, αυτοί που έχουν τα προσόντα, ενώ όλοι οι άλλοι είναι ανίκανοι; Ή το ένα ή το άλλο θα συμβαίνει. 
    Αν πάρουμε, όμως, τα αποτελέσματα των φοιτητικών εκλογών, κύριε Πρόεδρε, θα δούμε ότι μόνο αυτό δεν συμβαίνει με βάση τις φοιτητικές παρατάξεις. Αντίθετα, θα σας έλεγα ότι οι άλλες δυνάμεις έχουν πολύ μεγαλύτερα ποσοστά, εκτός αν συμβαίνει αυτό που ψιθυριζόταν τόσα χρόνια στα πεζοδρόμια: «τι να πάει να κάνει το παιδί μου στο πανεπιστήμιο; Τώρα που έχουμε χαρτί κλαδικής, τώρα που έχουμε ΠΑΣΟΚ, φεύγουμε από το λύκειο και μπαίνουμε στο δημόσιο τομέα. Και άσε τους άλλους να σπουδάζουν δέκα χρόνια και να προσπαθούν να βρουν μια δουλειά, όταν εμείς θα έχουμε κλείσει όλες τις θέσεις». 
      Γιατί φωνάζουν; Φωνάζουν όχι γιατί ζουν σε έναν άλλο κόσμο ή γιατί έπεσαν από το φεγγάρι και δεν ξέρουν τι συμβαίνει, φωνάζουν γιατί υπηρετούν αυτό το σύστημα. Δεν θέλουν αυτό το σύστημα να αλλάξει. 
      Κύριε Υπουργέ, οφείλω να πω ότι ακόμα και σήμερα που μιλάμε, δεν είναι υπερβολή να πούμε ότι σε πολλές υπηρεσίες -και στη Δημόσια Διοίκηση και κυρίως στον ευρύτερο δημόσιο τομέα- το πασοκικό κράτος υπάρχει. Αυτό κάνει και σήμερα διορισμούς εκτάκτων υπαλλήλων. Δυστυχώς αλλά αυτό είναι μια πραγματικότητα. Υπηρετούν λοιπόν αυτό το κράτος. Φωνάζει ο κλέφτης για να φοβηθεί ο νοικοκύρης. Φωνάζουν αυτοί για να μην κάνουμε εμείς καμία αλλαγή και κατηγορηθούμε. Δυστυχώς αυτή είναι μια αλήθεια.
      Πέρα όμως από τους διορισμούς, αγαπητοί συνάδελφοι, που είναι μια πραγματικότητα, το κακό στη Δημόσια Διοίκηση δεν ήταν γιατί μπήκαν ανίκανοι κατά κανόνα άνθρωποι, που δεν είχαν προσόντα, με μόνο την κομματική τους ταυτότητα. Το κακό ήταν ότι αυτοί οι άνθρωποι προήχθησαν γρήγορα, το κακό ήταν ότι ικανοί άνθρωποι μπήκαν στα ψυγεία –βρήκαμε τα περιβόητα ψυγεία- και το κακό ήταν ότι αυτοί που πήραν αυτές τις θέσεις, που ήξεραν πως προσλήφθηκαν, που ήξεραν ότι δεν αξιολογήθηκαν ποτέ για τις ικανότητές τους για να πάρουν προαγωγή και που γνώριζαν τι γίνεται στη Δημόσια Διοίκηση, άνοιξαν τις πόρτες στη διαφθορά και τη διαπλοκή. 
      Αυτοί είναι που κατέχουν ακόμα και σήμερα θέσεις ευθύνης, σε θέσεις που πάει ο άλλος και τους πάει το γρηγορόσημο, για το οποίο είχε μιλήσει ο κ. Σημίτης. Αυτοί είναι. Γιατί αυτοί λένε: «Κόμμα δικό μας είναι στην εξουσία, έτσι μπήκαμε παράνομα, παράνομα προαχθήκαμε, γιατί να μην κάνουμε και κάτι για να τα κονομήσουμε»; Άρα, ούτε αποτελεσματική Δημόσια Διοίκηση υπάρχει ούτε αξιοκρατία υπάρχει ούτε ίσες ευκαιρίες υπάρχουν. 
      Μας λένε για το ΑΣΕΠ. Εγώ δεν θα κάνω κριτική σε φωτογραφικές διατάξεις του ΑΣΕΠ και πως έγιναν προσλήψεις και στο ΑΣΕΠ. Δεν θα πω για αυτό που κατατέθηκε στα Πρακτικά της Βουλής, ότι το ΑΣΕΠ έκανε προσλήψεις στελεχών για τον εαυτό του, με συνέντευξη. 
      Θα ήθελα να ρωτήσω τον κ. Παπανδρέου -που ήρθε με κόκκινη γραβάτα και είπε ότι τα παιδιά θα πηγαίνουν με γαλάζιες γραβάτες- τα παιδιά τους ακόμα και στους διορισμούς του ΑΣΕΠ πώς πήγαν; Μήπως πήγαν, όπως ήταν της μόδας, με το κασκόλ που φορούσε ο κ. Παπανδρέου ή πήγαν με την παλιά μόδα, το ζιβάγκο; Με τι από τα δύο πήγαν; 
      Μιλούσαν για ΑΣΕΠ και την ίδια στιγμή –προσέξτε- διακόσιες χιλιάδες έκτακτοι παραβίαζαν το ΑΣΕΠ, πέρα από τις φωτογραφικές διατάξεις, με αυτόν τον τρόπο. Αυτές οι διακόσιες χιλιάδες που διεκδικούν σήμερα μονιμοποίηση, έχει κανείς την αίσθηση και τη βεβαιότητα ότι μπήκε κανείς με την αξία του; Όλοι είναι κομματικά τους στελέχη, κομματικοί τους φίλοι. Δεν έχει απομείνει άλλος από το ΠΑΣΟΚ που να θέλει να διοριστεί. 
      Σε μια οικογένεια διόρισαν τρεις, τέσσερις, πέντε. Έχω παραδείγματα. Κάποια στιγμή και ένα σκύλο πήγαν στο δημόσιο τομέα, γιατί έπρεπε να πάει εκεί το αφεντικό του. Μη λέμε λοιπόν ότι οι άνθρωποι έχουν επιχειρήματα. Δεν έχουν κανένα επιχείρημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε; 
      ΙΩΑΝΝΗΣ ΜΑΝΩΛΗΣ: Ένα λεπτό, κύριε Πρόεδρε. 
      Κλείνω με αυτό. Ξέρουν καλά ότι το νομοσχέδιο που φέρνει ο κ. Παυλόπουλος δεν αφήνει παράθυρα…
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, έχετε περάσει το χρόνο. 
      ΙΩΑΝΝΗΣ ΜΑΝΩΛΗΣ: Ένα λεπτό, σας παρακαλώ.
      ΠΡΟΕΔΡΕΥΩΝ (Ιωάννης Τραγάκης): Είναι τριάντα δύο…
      ΙΩΑΝΝΗΣ ΜΑΝΩΛΗΣ: Ο προηγούμενος Πρόεδρος με διέκοψε για τον κ. Μάνο επί περίπου ενάμισι λεπτό και μου είπε ότι θα μου τον δώσει το χρόνο. 
      ΠΡΟΕΔΡΕΥΩΝ (Ιωάννης Τραγάκης): Είναι τριάντα δύο εγγεγραμμένοι. 
      ΙΩΑΝΝΗΣ ΜΑΝΩΛΗΣ: Θέλω αυτό το ενάμισι λεπτό. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, αλλά γρήγορα σας παρακαλώ. 
      ΙΩΑΝΝΗΣ ΜΑΝΩΛΗΣ: Κύριε Παυλόπουλε, μη νομίζετε ότι δεν ξέρουν, δεν καταλαβαίνουν ότι δεν μπορεί με αυτό το νομοσχέδιο που φέρνετε εσείς να γίνουν ρουσφέτια και προσλήψεις από το παράθυρο. Το ξέρουν καλά. 
      Το πρόβλημά τους είναι δεν είναι αυτό. Ξέρετε ποιο είναι το πρόβλημά τους; Αφού διόρισαν όλους τους δικούς τους, αφού ξέρουν και οι ίδιοι ότι από τις εξακόσιες χιλιάδες ανέργους, που υπάρχουν σήμερα, οι πεντακόσιες χιλιάδες νέοι –νέοι κάποτε που σήμερα μπορεί να είναι τριάντα ή σαράντα χρονών, γιατί δεν ευτύχησαν ποτέ να έχουν ευκαιρίες στη ζωή τους για εργασία, όταν είχαν άλλοι- ανήκουν στο χώρο μας, λένε το εξής: «Εμείς θα πούμε ότι ανοίγει ο δρόμος για προσλήψεις, για να έχουν και το πρόβλημα να πάνε όλοι οι δικοί τους να τους ζητήσουν να διοριστούν. Δεν μπορούν να τους διορίσουν. Εμείς τους δικούς μας τους έχουμε βολέψει. Άρα θα αρχίσουν να τους βρίζουν σε λίγο και θα ψηφίσουν πάλι εμάς, γιατί μόνο εμείς, κύριε Παυλόπουλε, ξέρουμε να κάνουμε το παιχνίδι της κομπίνας, της απάτης και των προσλήψεων από το παράθυρο». Ξέρω καλά ότι δεν μπορούμε να ικανοποιήσουμε αυτόν τον κόσμο. Εγώ είμαι από αυτούς που δέχομαι ότι υπάρχει αυτός ο αδικημένος κόσμος. 
	ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
	ΙΩΑΝΝΗΣ ΜΑΝΩΛΗΣ: Πρέπει να ζητήσουμε συγγνώμη ως κοινωνία από αυτόν τον κόσμο γιατί δεν είχε ευκαιρίες στη ζωή του. Πρέπει να δεχθούμε ότι έχουν γίνει αδικίες. Να μη ντρεπόμαστε να το λέμε. Έχουν γίνει αδικίες. Δεν μπορούμε να τους αποκαταστήσουμε, αλλά αδικίες υπάρχουν, φωνάζουν και θα φωνάζουν για πολλά χρόνια μέχρι να καταλάβουν τα εγκλήματα που έχουν κάνει σε βάρος της κοινωνίας οι συνάδελφοι του ΠΑΣΟΚ.
	ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω προς το Σώμα ότι την Παρασκευή 18 Φεβρουαρίου και ώρα 10.30΄ θα διεξαχθεί προ ημερησίας διατάξεως συζήτηση με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς σε επίπεδο Αρχηγών κομμάτων με θέμα την αγροτική πολιτική της Κυβέρνησης.
      Ο Αντιπρόεδρος κ. Σούρλας έχει το λόγο.
	ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Αντισυνταγματικότητα του νομοσχεδίου, συνεντεύξεις, κατάκτηση του ελληνικού λαού, το ΑΣΕΠ, είναι τα κυρίαρχα στοιχεία αυτές τις μέρες που συζητάμε το νομοσχέδιο. Ο κ. Παπανδρέου είπε ότι η διάταξη για τη συνέντευξη αποτελεί θρυαλλίδα που τείνει να τινάξει στον αέρα το σύστημα του ΑΣΕΠ, τη μεγάλη κατάκτηση, και ότι αυτό το κάνει η Νέα Δημοκρατία για να υπονομεύσει ένα αξιοκρατικό, αξιόπιστο και αντικειμενικό σύστημα. 
      Εγώ ανέβηκα στο Βήμα για να κάνω μια σύνοψη και να πω ορισμένες σκέψεις, παρατηρήσεις και σύντομες ιστορικές αναδρομές που πιστεύω ότι θα βοηθήσουν τους νέους συναδέλφους να μεταφερθούν σε εποχές παλιότερες, εντός και εκτός της Βουλής.
      Είπε ο κύριος Υπουργός, ότι ο νόμος αυτός τροποποιήθηκε σαράντα εννιά φορές. Ρεκόρ μάλλον έχουμε στους νόμους περί αγροτικών, γεωργικών συνεταιρισμών. Εκεί από το 1905 μέχρι το 1970 έχουμε περίπου εννιακόσιους δεκαπέντε νόμους, διατάξεις,  τροποποιήσεις. Τα τελευταία τριάντα χρόνια έχουμε περίπου διακόσιους είκοσι. Έτσι το λέω, εν παρενθέσει, για να δείτε πώς λειτουργούμε πολλές φορές. Εδώ έχουμε σαράντα εννιά και αυτό μπορεί να αποτελεί ένα ελαφρυντικό στοιχείο. Όμως έχουν άδικο οι φίλοι του ΠΑΣΟΚ, συνάδελφοι, και το κόμμα τους διότι εκείνο πρώτα θεσμοθέτησε με το ν. 2738/1999 τη δυνατότητα να δίνονται συνεντεύξεις και μάλιστα με συνθέσεις όπου θα συμμετέχει την τριμελή επιτροπή μόνο ένας του ΑΣΕΠ. Και δεν προσδιορίζεται μόνο σε μια κατηγορία για πρόσωπα που έχουν να χειριστούν θέματα υψίστης ασφαλείας. Λέει συγκεκριμένα: «όπως ο κλάδος ελεγκτών». Και παρακάτω στην άλλη διάταξη αναφέρεται και στην περίπτωση επιθεωρητών ελεγκτών και βοηθών επιθεωρητών. Άρα δεν περιορίζεται μόνο σε μια κατηγορία, όπως επικαλούνται μερικοί φίλοι από το ΠΑΣΟΚ. Και ποια είναι  η διαφορά από τότε μέχρι τώρα; Γίνεται πιο αδιάβλητο το σύστημα. Τώρα συμμετέχουν τρία μέλη που ορίζονται από το ΑΣΕΠ –το διόρθωσε και καλά έκανε ο Υπουργός- ή σε άλλη περίπτωση στην τριμελή επιτροπή συμμετέχουν δύο του ΑΣΕΠ και ένας ο οποίος ορίζεται με μια άλλη διαδικασία. Τι περισσότερο αξιόπιστο από αυτό; Όταν έρχεται λοιπόν το ΠΑΣΟΚ και λέει ότι αποτελεί μεγάλη κατάκτηση το ΑΣΕΠ, αφού το αναγνωρίζει, πρέπει να το εμπιστεύεται εξ ολοκλήρου. Πώς θα ορίσει τα μέλη της επιτροπής είναι το μεγάλο ζητούμενο; Δεν κατάλαβαν οι κύριοι του ΠΑΣΟΚ ότι αμφισβητούν όλο το σύστημα το οποίο θεωρούν αξιόπιστο και κατάκτηση και μια ανεξάρτητη αρχή; Αυτά είναι ερωτήματα πολύ μεγάλα. Και βεβαίως και χθες παρουσίασαν συνάδελφοι διατάξεις που αναφέρονται σε συνεντεύξεις για προσλήψεις το 2003. 
	Αντισυνταγματικότητα -να το σεβαστώ- με μια χλωμή επιχειρηματολογία. Το 2002 ψηφίστηκε ο ν. 3051 για τη μονιμοποίηση δύο χιλιάδων περίπου συμβασιούχων. Το 2001 άρχισε να εφαρμόζεται το Σύνταγμα, το οποίο ρητώς αναφέρει ότι δεν επιτρέπεται η μετατροπή συμβασιούχων ορισμένου χρόνου σε αορίστου χρόνου. Δεν γνώριζαν ότι υπάρχει αυτή η διάταξη στο Σύνταγμα; Με ποιο ηθικό, νομικό ή κοινοβουλευτικό δικαίωμα προχώρησαν στη ψήφιση ενός νόμου που έρχεται σε ευθεία αντίθεση με τη διάταξη του άρθρου 103 του Συντάγματος; Και έρχονται και μιλάνε για αντισυνταγματικότητα; Το Ελεγκτικό Συνέδριο χθες –τι σύμπτωση κι αυτή- απεφάνθηκε με μια ισχυρή πλειοψηφία ότι αυτοί οι διορισμοί είναι παράνομοι. Μπαίνουν δηλαδή πολύ σοβαρά ζητήματα. 
      Είπε ο κ. Παπανδρέου, ότι «πραγματική τομή στην αποδιάρθρωση των πελατειακών σχέσεων έγινε το 1994, όταν ψηφίστηκε για πρώτη φορά από την κυβέρνηση του ΠΑΣΟΚ ο νόμος που καθιέρωσε αντικειμενικό σύστημα προσλήψεων».
      ΘΕΟΔΩΡΟΣ ΣΚΡΕΚΑΣ: Να πούμε όμως από το 1981 μέχρι το 1994 τι γινόταν!
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Για να δούμε όμως αν υπήρχαν «παραθυράκια» που είπε ο κ. Σαλαγιάννης και τι ακριβώς έχει γίνει. Δεν θα αναφερθώ σε εκθέσεις και γεγονότα με εικοσιπέντε «παράθυρα». Εγώ δεν θα επεκταθώ, θα αναφερθώ μόνο σε ορισμένα γεγονότα που έχουν να κάνουν με μια χρονιά: το 1997, τρία χρόνια δηλαδή μετά από τη θεσμοθέτηση του ΑΣΕΠ. 
      Στην Εμπορική Τράπεζα το 1997 προσλαμβάνονται τετρακόσια άτομα για κλητήρες, καθαρίστριες, φύλακες και για διάφορες άλλες ειδικότητες, για τους κλάδους ασφαλείας και εργατικό προσωπικό. Στις 21 Μαΐου 1997 εκδίδεται εγκύκλιος που λέει τα εξής: «Με ευχαρίστηση ανακοινώνουμε ότι η Διοίκηση της Τράπεζας ενέκρινε τη μετάταξη των πιο κάτω υπαλλήλων μετά από επιτυχία τους σε εσωτερικό διαγωνισμό μετάταξης». Και μετατάσσει τους κλητήρες και τις καθαρίστριες στο λογιστικό και στον ταμειακό κλάδο! 
      ΦΙΛΙΠΠΟΣ ΤΣΑΛΙΔΗΣ: Ήταν προσωπικό αυξημένων προσόντων!
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Τετρακόσια άτομα προσέλαβε και διόρισε η Εμπορική Τράπεζα με αυτές τις ειδικότητες και ιδιότητες το 1997. 
      Θα καταθέσω το σχετικό έγγραφο για τα Πρακτικά.
      Να σας αναφέρω ακόμα μια περίπτωση για το Νοσοκομείο «Αγία Όλγα» και τι αποφαίνονται οι επιθεωρητές: «Από τους εικοσιοκτώ προσληφθέντες για κάλυψη ισαρίθμων κενών θέσεων μονίμου προσωπικού οι είκοσι επτά είναι αναμφισβήτητα παράνομοι. Η θέση του εικοστού όγδοου αμφισβητείται ελλείψει επαρκών στοιχείων ως προς την οικογενειακή του κατάσταση». Και συνεχίζει ως εξής: «Επί συνόλου διακοσίων υποψηφίων υποψήφια που είχε το μικρότερο βαθμό από όλους κατετάγη στην πρώτη θέση». Ήταν η κόρη του διευθυντού του νοσοκομείου.
      Με την υπόθεση αυτή ασχολήθηκε το Νομικό Συμβούλιο του Κράτους και αυτό αποφαίνεται ότι είναι παράνομες αυτές οι προσλήψεις. Παρεμβαίνει ο Υπουργός και παραμένουν και οι εικοσιοκτώ παρανόμως προσληφθέντες και διορίζονται άλλοι εικοσιοκτώ. 
      Θα καταθέσω το σχετικό έγγραφο για τα Πρακτικά. 
      Επιθεώρηση του 1997 –μόνο για μια χρονιά: Γίνεται έλεγχος σε εικοσιένα φορείς και διαπιστώνεται ότι στους δεκαέξι απ’ αυτούς υπήρχαν παραβάσεις και μόνο οι πέντε πληρούσαν κάποιες προϋποθέσεις, ενώ σε όλες τις περιπτώσεις στοιχειοθετούνται αξιόποινες πράξεις. 
      Θα καταθέσω το σχετικό έγγραφο για τα Πρακτικά.
      Άλλη έκθεση αναφέρει ότι μεταξύ των φορέων περιλαμβάνεται και η Ολυμπιακή Αεροπορία, στην οποία κατά σύστημα επαναλαμβάνεται στις ετήσιες προσλήψεις εποχικού προσωπικού η ίδια τακτική με τα ίδια υπηρεσιακά όργανα, δηλαδή συνέχεια παράνομες προσλήψεις. 
      Θα καταθέσω το σχετικό έγγραφο για τα Πρακτικά.
      Ακούστε, κύριοι συνάδελφοι, τι αναφέρει ένας πίνακας επιλογής για προσλήψεις εποχικού προσωπικού το 1997 για είκοσι έξι χιλιάδες πεντακόσια τριάντα δύο άτομα. Σε ποσοστό 84% αυτές οι προσλήψεις είναι παράνομες. 
      Θα καταθέσω το σχετικό έγγραφο για τα Πρακτικά.
      (Στο σημείο αυτό κτυπάει το κουδούνι λήξεως του χρόνου ομιλίας του κ. Β΄ Αντιπροέδρου της Βουλής κυρίου Γεωργίου Σούρλα)
      Τελειώνω, κύριε Πρόεδρε.
      Έχω και άλλα στοιχεία που δεν θα τα καταθέσω, θα πω μόνο το εξής. Είπε ο κ. Παπανδρέου ότι δεν ερωτήθη το ΑΣΕΠ, ότι ο κύριος Υπουργός το αγνόησε και ότι αυτό αποτελεί μεγάλο αμάρτημα. 
      Ακούστε τώρα τι λέει η έκθεση του ΑΣΕΠ του 1997: «Μετά τη θέσπιση του ν. 2527/1997 ψηφίζονται κανόνες δικαίου, τροποποιητικοί του ν. 2190, για ορισμένες ομάδες προσώπων κατά τρόπο προνομιακό και μάλιστα χωρίς σχετική ενημέρωση του ΑΣΕΠ» –το αναφέρω να το ακούσει ο κ. Παπανδρέου- «το οποίο τυχαίως πληροφορείται την ύπαρξή τους. Τέτοια είναι η διάταξη του άρθρου 33 του ν. 2538/1997 που αφορά τους απολυόμενους υπαλλήλους συνεταιριστικών οργανώσεων». Δηλαδή, αγνόησαν πλήρως το ΑΣΕΠ και τροποποιούν διατάξεις. Το λέω αυτό γιατί έλεγαν χθες «φέρτε μας μια περίπτωση που εμείς παρατυπήσαμε, παρανομήσαμε ή αυθαιρετήσαμε»!
      Θα καταθέσω το σχετικό έγγραφο για τα Πρακτικά.
      (Στο σημείο αυτό ο Β΄ Αντιπρόεδρος της Βουλής κ. Γεώργιος Σούρλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή είναι η πραγματικότητα, αυτή είναι η αλήθεια και πρέπει να τη δεχθούμε!
      Εύχομαι και πιστεύω ότι η Κυβέρνηση θα καθιερώσει αδιάβλητο σύστημα, ότι επιτέλους θα ξεφύγουμε από τη μιζέρια που υπάρχει και θα κάνουμε κάτι πολύ απλό, αυτό που κάνουμε για την επιλογή του προσωπικού μας στο πολιτικό γραφείο, στην επαγγελματική μας δραστηριότητα, που πρώτα συζητάμε και μετά προσλαμβάνουμε. Αυτό θα πρέπει να γίνει σε κάθε περίπτωση. Δεν δικαιούμαστε να σκεφτόμαστε διαφορετικά για τον εαυτόν μας και διαφορετικά για το κράτος. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Κύριοι συνάδελφοι, για άλλη μια φορά γίναμε μάρτυρες των συναδέλφων της Αξιωματικής Αντιπολίτευσης, όπου συνεχίζουν να ασκούν αντιπολίτευση προσποιούμενοι απώλεια μνήμης για τα παρελθοντικά τους πεπραγμένα. Απώλεια μνήμης για τις αναξιοκρατικές προσλήψεις που έκαναν πριν από την ψήφιση του ν. 2190, απώλεια μνήμης για το ν. 2190/94 που στην αρχή θεσπίστηκε και εφαρμόστηκε μόνο στο στενό δημόσιο τομέα, αφήνοντας έξω όλους τους φορείς του ευρύτερου δημόσιου τομέα και γέμιζαν από πόρτες και παράθυρα με κομματικές προσλήψεις. Απώλεια μνήμης, γιατί στη διάρκεια της δικής τους θητείας από το 2000 που έκαναν συνέντευξη τους διευθυντές της παιδείας και έκαναν προσλήψεις κομματικές με ελεγχόμενα και πραγματικά τραγικά αποτελέσματα, αφού στη συνέντευξη που έθεταν, ανέτρεπαν διδακτορικά και μεταπτυχιακές σπουδές. Απώλεια μνήμης για το άρθρο 25, όπου αναφερόταν στην επαναπρόσληψη απολυθέντων στον ευρύτερο δημόσιο τομέα, απώλεια μνήμης και για τις εκθέσεις του ΑΣΕΠ και μάλιστα με αποκορύφωμα την έκθεση 2003, που καταδικάζει πραγματικά τις πρακτικές της δικής τους διοίκησης.
      Σήμερα συζητάμε ένα νομοσχέδιο που έχει 31 άρθρα, στα οποία προβλέπεται η ρύθμιση των εργαζομένων στο δημόσιο τομέα, όπου μετατρέπονται οι συμβάσεις αορίστου χρόνου, άρθρα με τα οποία αποκαθιστούμε την ομηρία στην οποία είχαν περιέλθει όλοι οι συμβασιούχοι, άρθρα με τα οποία προβλέπουμε έναν πίνακα κυλιόμενων επιτυχόντων, άρθρα με τα οποία λαμβάνουμε μέριμνα για την αγορά κατοικίας από υπαλλήλους υπηρεσιών προβληματικών περιοχών, άρθρα στα οποία προβλέπεται δυνατότητα σύστασης ΚΕΠ στο Υπουργείο Εξωτερικών, άρθρα με τα οποία ρυθμίζονται οικονομικά θέματα των ΟΤΑ. 
      Ήρθε χθες, κύριοι συνάδελφοι, η Αξιωματική Αντιπολίτευση και ως συνήθως διαστρέφει το περιεχόμενο του νομοσχεδίου και σταματά σε ένα μόνο άρθρο. Και το κάνει αυτό, γιατί με αυτόν τον τρόπο είχαν συνηθίσει να πορεύονται στο παρελθόν. Και λένε, γιατί βάζει η Νέα Δημοκρατία τη συνέντευξη, μήπως για να τη χρησιμοποιήσει, όπως τη χρησιμοποιήσαμε εμείς για τις δικές μας εξυπηρετήσεις. 
      Κύριοι συνάδελφοι, η Νέα Δημοκρατία είναι Κυβέρνηση και ήρθε να αποκαταστήσει την αξιοκρατία στο σύνολό της. Ήρθε να  δώσει ελπίδα στο νέο άνεργο. Ήρθε για να αποκαταστήσει τους θεσμούς που τόσα χρόνια καταρρακώθηκαν και το βλέπετε σήμερα που το πληρώνουμε. 
      Η Νέα Δημοκρατία ήρθε για να αποκαταστήσει την ισονομία και την ισοπολιτεία. Ήρθε να θέσει τέλος στη νοοτροπία του κομματικού νεποτισμού, να θέσει τέλος στη νοοτροπία του κομματικού ρουσφετιού. 
      Κυρίες και κύριοι συνάδελφοι, εμείς θέσαμε τη συνέντευξη. Τη θέτουμε όμως κάτω από τη δικαιοδοσία του ΑΣΕΠ και υπό την αιγίδα του ΑΣΕΠ, λέγοντας στον ελληνικό λαό ότι αυτό το κάνουμε, για να αξιολογούμε την προσωπικότητα, όπως γίνεται παντού, με όρους αντικειμενικότητας και για να ξεφύγουμε από παλαιές πρακτικές που χρησιμοποιούσαν τη συνέντευξη για να καταρρακώσουν κάθε έννοια αξιοκρατίας.
     Ακόμη, κύριε Υπουργέ, θα ήθελα στην τροπολογία που μιλάτε για τις ρυθμίσεις που αναφέρονται στο προσωπικό του δημοσίου, του ευρύτερου δημόσιου τομέα και των ΟΤΑ, να λάβετε υπ΄ όψιν σας, χάρη της ισονομίας και ισοπολιτείας και τους απόφοιτους των εσπερινών ΤΕΕ και ενιαίων λυκείων, ώστε να έχουν την ίδια δυνατότητα πρόσβασης με τους άλλους. 
     Θα ήθελα να σας παρακαλέσω να κάνετε δεκτή και μια άλλη τροποποίηση με την οποία νομίζω ότι είναι σύμφωνοι όλοι οι Βουλευτές. Προτάθηκε από το ΚΚΕ και από το Συνασπισμό και οι Βουλευτές του Νομού Λάρισας είναι όλοι σύμφωνοι. Είναι και ομόφωνη απόφαση της ΚΕΔΚΕ. Ο δε εισηγητής της Αξιωματικής Αντιπολίτευσης και άλλοι συνάδελφοι την υποστήριξαν κατά τη συζήτηση του νομοσχεδίου στην επιτροπή. Η τροπολογία αυτή δίνει τη δυνατότητα να ρυθμιστούν κάποιες εκκρεμείς συμβάσεις εργαζομένων στην Τοπική Αυτοδιοίκηση και στα ΝΠΔΔ. Αυτοί οι εργαζόμενοι απασχολούνται για διάστημα μεγαλύτερο της δεκαετίας. Παρακαλώ να εξετάσετε την τροπολογία αυτή με ιδιαίτερο ενδιαφέρον. Είναι ομόφωνο –επαναλαμβάνω- αίτημα της ΚΕΔΚΕ, αλλά πιστεύω και όλων των Βουλευτών. Και δεν δημιουργεί κανένα πρόβλημα.
     Κύριοι συνάδελφοι, πρέπει να ψηφίσουμε αυτό το νομοσχέδιο γιατί πιστεύουμε ότι καθιστά τις διαδικασίες πρόσληψης πιο αξιοκρατικές, πιο διαφανείς και δίνει τη δυνατότητα να επιλέγονται άτομα τα οποία θα παράγουν πραγματικά έργο στο δημόσιο τομέα και θα δημιουργούν δυνατότητες ανταγωνιστικότητας. Μάλιστα ακούστηκε εδώ ότι πρέπει να μειωθεί ο δημόσιος τομέας. Όχι. Αντίθετα πρέπει να κάνουμε το δημόσιο τομέα πιο παραγωγικό, έτσι ώστε να δημιουργείται πλούτος που θα φέρνει περισσότερες θέσεις εργασίας.
     Εμείς μέσα από τις νομοθετικές πρωτοβουλίες και στόχους που έχει το Υπουργείο Εσωτερικών, προσπαθούμε να δώσουμε στο δημόσιο τομέα και γενικά στους δημόσιους υπαλλήλους τη δυνατότητα να παράγουν έργο, γεγονός που θα βελτιώσει και τη θέση τους, αλλά και γενικότερα θα βοηθήσουν την οικονομία της χώρας μας. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο Υπουργός Εσωτερικών, Δημόσιας Διοίκησης και Αποκέντρωσης έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, σε αυτό που είπατε προηγουμένως, θα ήθελα να κάνω μια διευκρίνιση. Πρώτα πρώτα, θα ήθελα να τονίσω, σχετικά με το θέμα αυτών των συμβάσεων που κρίθηκαν μη νόμιμες και με την τροπολογία η οποία υπάρχει, ότι ζητείται να νομιμοποιηθεί το από δεκαετίας καθεστώς τους.
     Πράγματι, ο εισηγητής της Αξιωματικής Αντιπολίτευσης, ο οποίος και σήμερα λείπει, ήταν θετικός. Αλλά μέσα στην αίθουσα της Γερουσίας, ο κ. Παπαδόπουλος –αν δεν κάνω λάθος είναι τομεάρχης γι αυτά τα θέματα της Αξιωματικής Αντιπολίτευσης- είπε ότι είναι αντίθετος. Και το ερώτημα είναι, ποια είναι η θέση του ΠΑΣΟΚ.
     Δεν μπορεί από την μια πλευρά να υποστηρίζει τη μια θέση και από την άλλη να εμφανίζεται και κήνσορας όταν είναι γνωστό επί ποιας εποχής έγιναν αυτές οι προσλήψεις. Και οι προσλήψεις αυτές –πρέπει να το λέμε στη Βουλή- κρίθηκαν ότι έγιναν κατά παράβαση του ν. 2190/1994 και κατά παράκαμψη διατάξεων που αφορούν το ΑΣΕΠ. 
     Πράγματι τόσα χρόνια αυτοί οι άνθρωποι προσέφεραν τις υπηρεσίες τους, αλλά πάντως έτσι κρίθηκε το ζήτημα. Και το ΠΑΣΟΚ πρέπει να διευκρινίσει. Μιας και δεν είναι εδώ, θα πρέπει να γίνει μια δήλωση από τον κ. Παπαδόπουλο, ο οποίος είναι και ο αρμόδιος τομεάρχης. Συμφωνεί ή όχι; 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Το λόγο έχει ο κ. Τσιόγκας για μια παρατήρηση.
    ΔΗΜΗΤΡΙΟΣ ΤΣΙΟΓΚΑΣ: Επειδή αμέσως μετά απ’ αυτήν την τοποθέτηση του κ. Παπαδόπουλου στην Αίθουσα της Γερουσίας, δηλώθηκε και από τον κ. Σαλαγιάννη και από τον κ. Κουτσούκο ότι το ΠΑΣΟΚ, σαν κόμμα, θα στηρίξει αυτήν την τροπολογία. Θέλουμε να είναι δική σας πρωτοβουλία. Και στη συνέχεια ο κ. Παπαδόπουλος είπε, φεύγοντας στο διάδρομο, «εγώ δεν ξανασχολούμαι με το θέμα». Το κόμμα πάντως είπε αυτό το πράγμα. 
    ΠΡΟΕΔΡΕΥΩΝ (Ιωάννης Τραγάκης): Δεν θα ερμηνεύσουμε τώρα…
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε, με συγχωρείτε. Αντιλαμβάνομαι την αγωνία του συναδέλφου, αλλά είναι μη σοβαρή εικόνα Αξιωματικής Αντιπολίτευσης άλλα να λέει ο εισηγητής και ο αρμόδιος τομεάρχης να λέει «δεν ανακατεύομαι και φεύγω», όταν έχει πει ότι δεν συμφωνεί. Αυτό είναι το ΠΑΣΟΚ. Εμείς αυτήν τη στιγμή ρυθμίζουμε τις ανομίες του και βγαίνει κήνσορας των πάντων. «Και με τον χωροφύλαξ και με τον αστυφύλαξ», όπως έχω πει πολλές φορές. 
    Πρέπει να ξεκαθαρίσουν τη θέση τους γιατί αυτό που ελέχθη χθες είναι απόλυτα σωστό. Το μεγαλύτερο μέρος αυτού του σχεδίου νόμου έρχεται να τακτοποιήσει αμαρτίες και εκκρεμότητες του παρελθόντος, δηλαδή του ΠΑΣΟΚ. Και σαν να μην έφτανε αυτό, βγαίνουν και κήνσορες και αποχωρούν. Και ερχόμαστε τώρα, πάλι για ζήτημα που δημιούργησαν εκείνοι, όπως και για άλλα ζητήματα τα οποία δημιούργησαν εκείνοι, να αποχωρούν και να θεωρούν ότι ως Πόντιοι Πιλάτοι νίπτουν τας χείρας των. Σ’ αυτά τα θέματα δεν θα ξανανίψουν τας χείρας των. Θα καθίσουν και θα εξηγήσουν. Αλλιώς αν δεν εξηγήσουν σαφώς τη θέση τους, η μη αποδοχή αυτής της ρύθμισης είναι αποκλειστικά δική τους ευθύνη και στηρίζεται στην άρνηση του κ. Αλέκου Παπαδόπουλου να δεχθεί τη σχετική ρύθμιση στην επιτροπή, όταν συνεδριάζαμε στην Αίθουσα Γερουσίας. Το λέω για να φανεί όλο το μέγεθος της υποκρισίας, που διακρίνει την Αξιωματική Αντιπολίτευση και σ΄ ένα τόσο μεγάλο κοινωνικό ζήτημα, που αφορά τόσους ανθρώπους. Θέλω ξεκάθαρη θέση. Και όταν μας τη δώσουν, ευχαρίστως να τη δεχθώ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
    Ο κ. Κουβέλης έχει το λόγο για τρία λεπτά. 
    ΦΩΤΗΣ ΚΟΥΒΕΛΗΣ: Κύριε Υπουργέ, σας ζητώ να μη θυμώνετε πολιτικά. Έχετε δίκιο. Αυτή η κατάσταση προέκυψε στις αρχές της δεκαετίας του 1990. Αλλά σας ζητάμε να κάνετε αυτήν τη ρύθμιση -και να έχετε εσείς την πρωτοβουλία- τρία κόμματα, το κυβερνών κόμμα, το ΚΚΕ και ο Συνασπισμός, με σαφήνεια απόψεων. Δεν είναι δυνατόν η ρύθμιση αυτού του θέματος να αφεθεί στις ταλαντεύσεις που πράγματι σημειώθηκαν στη Διαρκή Επιτροπή εκ μέρους των συναδέλφων του ΠΑΣΟΚ. Πολύ  δε περισσότερο που υπήρξε και ύστερη θέση, όπως την εξέθεσε ο συνάδελφος, ο κ. Τσιόγκας. Αλλά κρατηθείτε σ’ αυτό: Τρεις πτέρυγες της Βουλής με σαφήνεια σας ζητούν να κάνετε αυτό με δική σας πρωτοβουλία. Δεν είναι δυνατόν τώρα σ’ αυτήν τη διελκυστίνδα των εσωτερικών αντιθέσεων κάποιου κόμματος να υπάρξει η θυσία αυτών των ανθρώπων. Εγώ απευθύνομαι στο περί δικαίου  αίσθημα, που είμαι βέβαιος ότι σας διακατέχει, στην ευθυκρισία σας και σας παρακαλώ κινηθείτε μακριά απ’ αυτήν την ταλάντευση, η οποία υπήρξε στη Διαρκή Επιτροπή και είναι όπως ακριβώς τη λέτε. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
    Θέλετε να συμπληρώσετε, κύριε Υπουργέ.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα απαντήσω στο τέλος, όταν συζητήσουμε την τροπολογία. 
    Θα συμφωνήσω μ΄ ένα πράγμα απ’ αυτά που είπαν οι κύριοι συνάδελφοι και ο δικός μας εισηγητής, αλλά και ο κ. Αγοραστός. Σε καμιά περίπτωση δεν είναι δυνατόν οι αγωνίες των ανθρώπων να ξαπλώνουν πάνω στην «προκρούστεια κλίνη» των ταλαντώσεων και των αντιφάσεων, που εμφανίζει η Αξιωματική Αντιπολίτευση μέσα από την έλλειψη κεντρικής πολιτικής, που τη διακρίνει. Αλλά πάντως αυτό πρέπει να επισημανθεί. Ότι εφόσον γίνει δεκτή αυτή η τροπολογία και υπάρξει αποκατάσταση αυτών των ανθρώπων -ουσιαστικά είναι αποκατάσταση για παράβαση της νομοθεσίας, που αφορά το ΑΣΕΠ που έγινε τη συγκεκριμένη περίοδο- αυτό γίνεται μ΄ ένα ΠΑΣΟΚ το οποίο άλλα λέει με τον εισηγητή του και άλλα υπονοεί με τον αρμόδιο τομεάρχη και σηκώνεται και φεύγει μέσα από τη Βουλή. Και το λέω και για άλλα πράγματα τα οποία, αφού τα έκανε στο παρελθόν υποκριτικά ήρθε άλλα να υποστηρίξει εδώ. Και πάλι ξαναφεύγει για να μπορεί να πουλάει, ανεξόδως, υποχρέωση σε εκείνους που κράτησε τόσα χρόνια ομήρους ή τους κατέβασε στο δρόμο. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    Ο Υπουργός Αιγαίου και Νησιωτικής Πολιτικής έχει το λόγο.
    Κύριε Υπουργέ, θα σας φτάσουν πέντε λεπτά;
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πιστεύω πως ναι, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Πριν ξεκινήσετε, κύριε Υπουργέ, θα ήθελα να με συγχωρέσετε για ένα λεπτό.
    Κύριοι συνάδελφοι, ο κύριος Υπουργός έδωσε το καλό παράδειγμα. Έχω την αίσθηση ότι θα πρέπει από εδώ και πέρα, επειδή υπάρχουν ακόμα τριάντα περίπου ομιλητές, να περιορίσουμε το χρόνο, με τη συναίνεση του Σώματος, στα πέντε λεπτά.
    Συμφωνεί το Σώμα;
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Το Σώμα συνεφώνησε να περιοριστεί ο χρόνος στα πέντε λεπτά.
    Ορίστε, κύριε Υπουργέ, έχετε το λόγο.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, θεωρώ υποχρέωσή μου, ως συνυπογράφων το υπόψη νομοσχέδιο, να δώσω διευκρινίσεις επί δύο θεμάτων τα οποία περιλαμβάνονται στο άρθρο 10 και στο άρθρο 19, αφού προηγουμένως σας πω ότι έρχομαι στη Βουλή μετά τη συνεργασία που είχα με τον κύριο Πρόεδρο της Κυβερνήσεως και η οποία περιεστράφη περί τα θέματα αρμοδιότητος του Υπουργείου αφ΄ενός καθόσον αφορά στα της δραστηριότητος του 2004, αφ΄ετέρου στα του προγραμματισμού δράσεων κατά το 2005. 
    Μεταξύ των θεμάτων ιδιαιτέρας σημασίας για εμάς, για το Αιγαίο, γενικώς για τη νησιωτική Ελλάδα, είναι το της Δημοσίας Διοικήσεως. 
    Δημόσια Διοίκηση: Κατά την κρίση μου –και δεν είναι η πρώτη φορά που το λέω σε αυτήν την Αίθουσα- ο μέγας ασθενής στη χώρα μας. Εάν δεν ανασυγκροτηθεί η Δημόσια Διοίκηση καθόσον αφορά στην αναπτυξιακή διαδικασία και κυρίως στο νησιωτικό χώρο, όσα «πακέτα» και αν έρθουν μικράν ελπίδαν έχουμε να δούμε αναπτυξιακούς ρυθμούς, αυτούς που όλοι επιθυμούμε.
    Το παρόν νομοσχέδιο, λοιπόν, κάνει ουσιαστικές επεμβάσεις στο χώρο της Δημοσίας Διοικήσεως με τα θέματα τα οποία αντιμετωπίζει. Και οφείλω να πω και συγχαρητήρια και ευχαριστώ στον κύριο Υπουργό, τον συνάδελφο κ. Παυλόπουλο, διότι «έβαλε χέρι» σε θέματα, που έχουν σχέση με τη νησιωτική Ελλάδα. 
    Θέμα πρώτον: Το αναφερόμενο στο άρθρο 10. «Αγορά κατοικίας από υπαλλήλους υπηρεσιών προβληματικών περιοχών». Προβληματικότερες περιοχές στη χώρα μας από τις νησιωτικές δεν υπάρχουν. Υπάρχουν κι άλλες, αλλά προβληματικότερες δεν υπάρχουν. Τι κάνει, λοιπόν, το άρθρο 10; Ανασυγκροτεί διατάξεις νόμων, οι οποίοι εψηφίσθησαν πάλι επί κυβερνήσεως Νέας Δημοκρατίας -ο 1943/1991 και ο 2085/1992- διά των οποίων παρεχωρείτο δικαίωμα αγοράς στέγης με κάποια συμμετοχή από πλευράς δημοσίου.
    Λέει, λοιπόν, στο δημόσιο υπάλληλο ή τον υπάλληλο νομικών προσώπων δημοσίου δικαίου ή ΟΤΑ, ο οποίος θα αποφασίσει να παραμείνει σε προβληματική περιοχή, εν προκειμένω νησιωτική, πέραν της πενταετίας, που κατ’ αρχήν έχει μία υποχρέωση, ακόμη δέκα χρόνια, ότι «θα σου καλύπτω το 40% του κόστους αγοράς κατοικίας ή ανεγέρσεως». Πρωτοφανής η διάταξη. Πρωτοφανής. Γενναιοτάτη η ενίσχυση! 
    Εάν υποθέσουμε δε ότι οι νησιωτικές περιοχές είναι παραμεθόριες και τουριστικές με καλπάζοντα τα ενοίκια, αυτή η χειρονομία, συνάδελφε κύριε Παυλόπουλε, είναι χειρονομία που θα συμβάλει αποφασιστικά στο να γίνει ό,τι επί χρόνια επιδιώκουμε. Κρατικοί λειτουργοί που να έρχονται και να μένουν, όχι να μη βλέπουν την ώρα και τη στιγμή να φύγουν, ένα σύμπτωμα το οποίο μαστίζει τη Δημόσια Διοίκηση στις  περιοχές για τις οποίες ομιλώ.
    Αυτήν τη διευκρίνιση θα ήθελα να κάνω και να πω ότι πιστεύω πως θα αποδώσει. Το στεγαστικό πρόβλημα είναι το πρώτο πρόβλημα μεταξύ αυτών που αντιμετωπίζουν γενικώς οι υπάλληλοι του δημοσίου, του ευρυτέρου δημοσίου, σε περιοχές, όπως οι δικές μας.
    Είναι απαραίτητο κάποια στιγμή να αντιμετωπίσουμε και το θέμα της νησιωτικότητας από πλευράς προελεύσεως των δημοσίων υπαλλήλων, υπολογίζοντες τη νησιωτικότητα αλλά αυτό έχω την αίσθηση ότι σύντομα θα αντιμετωπισθεί σ΄ ένα ευρύτερο πλαίσιο επεμβάσεων για τη νησιωτική Ελλάδα.
    Το δεύτερο άρθρο είναι το 19. Τι λέγει το 19; «Εκμισθώσεις ακινήτων του Δημοσίου, ΟΤΑ και Νομικών Προσώπων Δημοσίου Δικαίου σε παραμεθόριους νησιωτικούς νομούς». 
    Εφέτος, κύριοι συνάδελφοι, η Κυβέρνηση χαρακτήρισε το έτος 2005 ως «έτος ανταγωνισμού», δηλαδή βελτίωση της ανταγωνιστικότητος. Αυτό είναι το κύριο χαρακτηριστικό. Να βελτιώσουμε την ανταγωνιστικότητα των προϊόντων μας και των υπηρεσιών.
Πριν προχωρήσουμε σ’ αυτό, για να δούμε, είναι δυνατόν να αναπτυχθεί ο ανταγωνισμός; Ποιοι είναι οι βασικοί παράγοντες που τον επηρεάζουν; 
      Στα νησιά του ανατολικού Αιγαίου, τα παραμεθόρια νησιά, παρατηρείται το φαινόμενο, η παραδοξότης, με τον ισχύοντα νόμο περί μισθωμάτων άλλος συντελεστής επί της αντικειμενικής αξίας να αναγνωρίζεται –και απευθύνομαι σε σας, κύριε συνάδελφε, τον πρώην φορατζή- ως ειλικρινής δήλωση ενοικίου, εάν το ακίνητο ανήκει σε ιδιώτη και άλλος συντελεστής υποχρεωτικώς να ισχύει επί αντικειμενικής αξίας ακινήτου, ανήκοντος σε νομικά πρόσωπα δημοσίου δικαίου, στους ΟΤΑ, στην Κτηματική Εταιρεία του Δημοσίου και άλλα. 
      Έτσι, λοιπόν, για τα ακίνητα τα ιδιοκτησίας ιδιώτου λέγει η εφορία: «Θεωρώ ειλικρινή τη δήλωση εφόσον το ενοίκιο δεν είναι κατώτερο του 6% της αντικειμενικής αξίας του ακινήτου» και για το παρακείμενο, που ανήκει στο δημόσιο με την ευρεία έννοια, λέει: «Δεν μπορείς να υπογράψεις συμβόλαιο με τον ενοικιαστή με ενοίκιο κατώτερο του 10% της αξίας του ακινήτου». Αυτόματα, λοιπόν, αυτό το περί ανταγωνιστικότητος καταστρέφεται στην ίδια γειτονιά. 
      ΠΡΟΕΔΡΕΥΩΝ (Ιωάννης Τραγάκης): Ήσασταν σαφής, κύριε Υπουργέ. Ολοκληρώσατε; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Γι’ αυτό λοιπόν, κύριε Πρόεδρε, το άρθρο 19 επιλύει πρόβλημα, το οποίο ανεφύη το 1999 με το ν. 2741 και για το οποίο επί χρόνια γίνονταν συζητήσεις. Έχω επί παραδείγματι κατά νου τα συμβαίνοντα στη Ρόδο, όπου ακίνητα ανήκουν στο Δήμο Ροδίων ή στο ΤΑΠΑ του Υπουργείου Πολιτισμού. Και εκ περιεργείας, κύριε Πρόεδρε, θα διαβάσω τρία συμπτώματα για να δείτε περί τίνος πρόκειται: 
      Ενοίκιο με συντελεστή 6% επί της αντικειμενικής αξίας, προσδιορίζεται στα 195 ευρώ το μήνα, για ένα κατάστημα είκοσι πέντε τετραγωνικών. Με το συντελεστή 10%, όπως προβλέπει ο ισχύων νόμος, ξέρετε πού εκτινάσσεται; Στα 325 ευρώ. Διαφορά 130 ευρώ το μήνα. Του χρόνου ή του αντίχρονου με τη νέα πάλι αλλαγή των αντικειμενικών αξιών, ξέρετε πού θα πάει αυτό; Θα πάει στα 500 ευρώ. Αντέχει ο τόπος; Δεν αντέχει. 
      Είναι ακριβές ότι το άρθρο 19 επιλύει πρόβλημα χρονίζον. Είχα την ευκαιρία επί χρόνια να το συζητώ. Τώρα, με τη συνεργασία των συνυπογραφόντων το νομοσχέδιο, δίνεται λύση και λύση καλή με κάποιες εκκρεμότητες,  τις οποίες τις λέγω από τώρα: Είναι η αναδρομική ισχύς –λέγουν οι ειδικοί ότι υπάρχει πρόβλημα συνταγματικό- και ορισμένες περιπτώσεις ιδιαιτέρας μεταχειρίσεως για γραφεία 1ου ορόφου σε τέτοια ακίνητα. Πιστεύω ότι σε προσεχές νομοσχέδιο θα αντιμετωπισθεί. Είναι, όμως, τέτοια η επέμβαση που τη μεγάλη πλειοψηφία των εχόντων εκκρεμότητα –γι’ αυτό και δεν υπέγραψαν τις συμβάσεις με το δημόσιο ή με τους ΟΤΑ- την τακτοποιεί. Και θεωρώ ότι είναι χρήσιμο να τύχει της γενικής αποδοχής, δεδομένης της λύσεως που δίδεται σ΄ ένα χρονίζων πρόβλημα στη νησιωτική Ελλάδα, προπάντων των παραμεθορίων περιοχών, και κυρίως στη Ρόδο! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κάνατε καμία διόρθωση; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Καμία. Παρατηρήσεις έκανα. 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Ευχαριστώ. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, μπορώ να πάρω το λόγο, επειδή έχω καταθέσει σχετική τροπολογία; Αν θα ήθελε και ο κύριος Υπουργός, γιατί και ο κ. Παυλίδης δεν έκανε καμία αναφορά. Θέλετε να παρέμβουμε τώρα ή αργότερα; 
      ΠΡΟΕΔΡΕΥΩΝ (Ιωάννης Τραγάκης): Κύριε Καραμάριε, αν θέλετε να πείτε κάτι επί του συγκεκριμένου, πείτε το τώρα μιας και είσαστε οι συμπολίτες μαζί. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, δεν έκαμα αναφορά υπολογίζων ότι επί των τροπολογιών γίνεται κατάλληλη συζήτηση. Εφόσον δίνετε το δικαίωμα τώρα στον κ. Καραμάριο, για κανένα λόγο δεν θα έλεγα όχι, και παρακαλώ να το αναπτύξει. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Όχι τώρα, κύριε Πρόεδρε. Επί των τροπολογιών. 
      ΠΡΟΕΔΡΕΥΩΝ (Ιωάννης Τραγάκης): Ο κ. Τασούλας έχει το λόγο για πέντε λεπτά. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, νομίζω πως η πραγματικότης της εντάσεως που είδαμε χθες στη Βουλή και της απουσίας των συναδέλφων της Αξιωματικής Αντιπολιτεύσεως δεν είναι ότι διαφωνούν επί του άρθρου 4 ή του άρθρού 5 ή του άρθρου 6 του παρόντος νομοσχεδίου.
Είναι διότι το ΠΑΣΟΚ στην πραγματικότητα τον τελευταίο καιρό, αναζητώντας τον τρόπο της αντιπολιτεύσεως και της αντιπαραθέσεως με την Κυβέρνηση, κατέληξε στο συμπέρασμα ότι αυτή η αντιπαράθεση θα πρέπει να γυρίσει την Ελλάδα πίσω αρκετές δεκαετίες και θα πρέπει να επαναλάβει την ορολογία και την ένταση των αρχών της δεκαετίας του 1970, μια ένταση η οποία ομολογουμένως απέδωσε για το ΠΑΣΟΚ, μια ένταση, η οποία δεν επέτρεψε στον Κωνσταντίνο Καραμανλή τότε να σπάσει τον παλαιό διχασμό και να κόψει τις διαχωριστικές γραμμές στις συνειδήσεις των πολιτών. 
      Παρετάθη η ένταση για αρκετό καιρό. Ωφέλησε το ΠΑΣΟΚ αυτή η ιστορία με το στερεότυπο της «κακής Δεξιάς» και σήμερα πάλι επιχειρεί να αναβιώσει αυτά τα στερεότυπα, γιατί ξέρει ότι ενδεχομένως με αυτά μπορεί να αποκομίσει πολιτικά οφέλη.
      Είναι παράδοξο και ιστορικά περίεργο πώς συνέπεσε αυτή η χθεσινή ένταση του ΠΑΣΟΚ για να αναβιώσει τα στερεότυπα και τις διαχωριστικές γραμμές του παρελθόντος, μιλώντας για πιστοποιητικά κοινωνικών φρονημάτων και για κράτος της Δεξιάς, όταν μόλις προχθές η παράταξη την οποία αδίκως μέμφεται το ΠΑΣΟΚ, έκανε μια σημαντική υπέρβαση στην πολιτική σκηνή και στην πολιτική συμπεριφορά στην Ελλάδα και είχαμε μια υπέρβαση πρωτοφανή και μη έχουσα σύγκριση και αναλογία. Παρά το γεγονός ότι ορισμένοι αναζητούν αναλογίες, θα ισχυριστώ ότι δεν υπάρχει αναλογία στην επιλογή και την πρόταση του Κάρολου Παπούλια από τον Κώστα Καραμανλή για τη θέση του Προέδρου της Δημοκρατίας. Αυτό συμβολίζει ιστορικά, πέρα από την καθημερινότητα του νέου Προέδρου, πέρα από τις διαχειριστικές του συμπεριφορές, ότι η παράταξή μας επέλεξε ως «γήπεδο» αναμέτρησης με τις άλλες παρατάξεις και κυρίως με το ΠΑΣΟΚ, όχι αυτό που επιμένει το ΠΑΣΟΚ να ετεροκαθορίζει σ΄ εμάς, αλλά αυτό που έχει να κάνει με σύγκριση πράξεων και συμπεριφοράς. Να ξέρει το ΠΑΣΟΚ ότι στη σύγκριση των πράξεων και της συμπεριφοράς, καλύτερα να φέρεται όπως φέρθηκε χθες, καλύτερα να αποχωρεί. Συνεπώς η «προπόνηση» της χθεσινής αποχωρήσεως είναι ένα καλό προοίμιο για αυτό ενδεχομένως που θα πρέπει να κάνει και στο μέλλον. 
      Δεν είναι οι διατάξεις του άρθρου 4 διατάξεις επαναφοράς πιστοποιητικών κοινωνικών φρονημάτων, διότι η διάταξη του άρθρου 4, με την οποία ίσως και να μην έπρεπε να ασχοληθούμε, και να ασχοληθούμε με τις άλλες διατάξεις, μεταφράζεται πρακτικά, για να το καταλάβει ο απλός πολίτης που βλέπει αυτήν τη συνεδρίαση, εις το γεγονός ότι εάν, για παράδειγμα, ένα νομικό πρόσωπο δημοσίου δικαίου θέλει να προσλάβει δέκα αποφοίτους λυκείου για να τους κάνει δημοσίους υπαλλήλους και γίνουν τουλάχιστον χίλιες αιτήσεις, όπως γίνονται σε αυτές τις περιπτώσεις, λόγω της τεράστιας ανεργίας που κληροδότησε η κυβέρνηση –πήγα να πω, κύριε Υπουργέ, αντί για τη λέξη «κυβέρνηση», ο «σύνδικος της πτωχεύσεως», γιατί μου θυμίζετε συχνά σύνδικο της πτωχεύσεως με το ρόλο και τις αμαρτίες που έχετε κληροδοτήσει- θα κληθούν να δώσουν συνέντευξη δεκατρία άτομα και εννιακόσια ογδόντα επτά άτομα θα απορριφθούν με βάση τα αδιαφιλονίκητα και αντικειμενικά και καθόλου αξιοκρατικά κριτήρια του ΑΣΕΠ. 
      Το ΑΣΕΠ δεν εισήγαγε την αξιοκρατία. Εισήγαγε την αντικειμενικότητα, που είναι κάτι διαφορετικό. Είναι επίσης επαινετό, αλλά πολλοί μπερδεύουν αυτές τις δύο έννοιες. Είναι αντικειμενικό να έχεις δέκα παιδιά, εν σχέσει με έναν που έχει εννέα. Είναι αντικειμενικό να είσαι πιο πολλά χρόνια άνεργος από κάποιον που είναι λιγότερα. 
      Εν πάση περιπτώσει, η συνέντευξη σε δεκατρία άτομα από τα χίλια ή τα δύο χιλιάδες, με αυτόν το συντελεστή βαθμολογήσεως της συνεντεύξεως και με τους όρους που γίνεται από το ΑΣΕΠ, καθόλου δεν επιτρέπει σε κανέναν να επέμβει και να καθορίσει το αποτέλεσμα αυτής της συνέντευξης.
      Θα ήθελα, χάριν της ιστορίας και χάριν του γεγονότος ότι γίνεται αυτή η προσπάθεια να καταλογιστούν αυτά τα πράγματα στην παράταξή μας, να αναγνώσω ένα κείμενο, το οποίο θα καταλάβει ίσως κάποιος από το ύφος του τι σημαίνει, γιατί καταλογίζονται πολλά σε αυτήν την παράταξη και τα φορτωνόμαστε χωρίς λόγο.
      «Θα εκπληρώσωμεν, επίσης, μίαν παλαιάν παγίαν επαγγελίαν, θα καταργήσωμεν τα έκτακτα μέτρα. Εις περίοδον ανωμαλίας είναι εύλογος η εφαρμογή εκτάκτων μέτρων. Εις περίοδον ομαλότητος είναι απαράδεκτος. Θα απολυθούν οι κατάδικοι υπό όρων. Όσοι έχουν εκτίσει ποινήν δεκαπέντε ετών θα απολυθούν και η απόλυσις θα καταστεί οριστική μετά νομιμόφρονα βίον πέντε ετών. Η ποινή της εκτοπίσεως δεν θα επιβάλλεται υπό διοικητικών επιτροπών. Θα επιβάλλεται μόνο υπό της τακτικής δικαιοσύνης. Πιστοποιητικά κοινωνικών φρονημάτων θα απαιτούνται διά τους δημοσίους και δημοτικούς υπαλλήλους μόνον, συμφώνως προς την επιταγήν του Συντάγματος καθώς και διά τας υπηρεσίας εθνικής ασφαλείας». 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Είναι οι προγραμματικές δηλώσεις που έκανε ο παππούς του «απλού πολίτη» -του Γεωργίου Παπανδρέου- Γεώργιος Παπανδρέου στις 30 Μαρτίου 1964. 
      (Χειροκροτήματα από την πτέρυγα της Νέας Δημοκρατίας)
      Αυτά είπε ο παππούς του «απλού πολίτη». Και αν είναι αυτός απλός πολίτης, γιος και εγγονός Πρωθυπουργού, εγώ επιτρέψτε μου να πω ότι είμαι απλούστατος ή απλοϊκός πολίτης και διαβάζω αυτά τα αποσπάσματα για να δείξω ότι αυτά τα οποία πάμε να κρίνουμε, με σημερινά δεδομένα και σημερινά κριτήρια, είναι και άδικα και ανιστόρητα και εν πάση περιπτώσει δεν έχουν να κάνουν με την παράταξη στην οποία τα καταλογίζει. Ήταν μία περίοδος διαφορετική και είναι τρομερό λάθος ακόμη και απλοί πολίτες να τα κρίνουν με τα σημερινά κριτήρια.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Πρέπει να σας πω ότι βάσει του καταλόγου των εγγεγραμμένων, και το πεντάλεπτο ακόμα να τηρήσουμε, θα πάμε μετά τις πέντε το απόγευμα. Παράκληση, να μην υπερβαίνετε το πεντάλεπτο. Να μην υπερβαίνετε το χρόνο. Θα σας παρακαλέσω θερμά. Εσείς έχετε τη δυνατότητα να επιλέγετε τα ουσιώδη. Το σαφές είναι δίδυμος αδελφός του σύντομου. 
      Το λόγο έχει ο κ. Ανδριανόπουλος.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, για πρώτη φορά μπήκα σε αυτήν την Αίθουσα το 1974. Έχουν περάσει αισίως τριάντα χρόνια από τότε, με μία διακοπή βεβαίως δικής μου αποχώρησης και απουσίας από εδώ. 
      Από την πρώτη μέρα που έγινα Βουλευτής μέχρι και τώρα βλέπω ότι η μεγάλη πλειοψηφία των νομοσχεδίων με τα οποία ασχολείται αυτή η Αίθουσα έχει να κάνει με δημόσιους υπαλλήλους, με διορισμούς δημοσίων υπαλλήλων, μεταθέσεις υπαλλήλων, προαγωγές υπαλλήλων, καταστάσεις υπαλλήλων, συνταξιοδότηση υπαλλήλων, πώς θα αξιολογούνται οι υπάλληλοι και πάει λέγοντας. Δεν αισθάνεστε πως υπάρχει και ένας κόσμος σε αυτήν τη χώρα πέραν αυτών που δουλεύουν στο δημόσιο; 
      Και επιτέλους, προεκλογικά η σημερινή Κυβέρνηση επέμεινε πως θα επανιδρύσει το κράτος. Τελικά το μόνο που βλέπουμε είναι να κάνει κάποιες αλλαγές επάνω στις πολεμίστρες. Από τα δύο νομοσχέδια που έχουν έρθει  εδώ από το Υπουργείο Προεδρίας από τις εκλογές μέχρι σήμερα, το ένα είχε να κάνει με τακτοποίηση και αξιολόγηση διευθυντών και το άλλο με τον διορισμό υπαλλήλων στο δημόσιο. Αν αυτό θεωρείτε πως αποτελεί μία δυναμική κίνηση προς το μέλλον και προς την επανίδρυση του κράτους, να μου επιτρέψετε να πω ότι εγώ δεν το βλέπω έτσι. 
      Υπάρχουν μερικά ρεαλιστικά ζητήματα. Είμαστε μία χώρα με δέκα εκατομμύρια κατοίκους και έχουμε μερικές εκατοντάδες χιλιάδες δημόσιους υπαλλήλους. Δηλαδή κάποιες εκατοντάδες χιλιάδες ανθρώπων που εξυπηρετούν περίπου δέκα εκατομμύρια πελάτες. Ξέρετε πως μία μεγάλη εταιρεία, όπως είναι η «MICROSOFT», που έχει επτακόσια πενήντα εκατομμύρια πελάτες σε όλο τον κόσμο, έχει τριάντα δύο χιλιάδες υπαλλήλους; Ήθελα να ήξερα, όλοι αυτοί τι ακριβώς κάνουν; 
      Εγώ είναι αδιανόητο να δεχθώ πως μία κυβέρνηση στη σημερινή εποχή, το 2005, μπροστά στη νέα εποχή, με δέσμευση προεκλογική ότι θα επανιδρύσει το κράτος, δεν κοιτάει να φροντίσει να βάλει μία τάξη σε αυτό το χάος, στην αυθαιρεσία –θα έλεγα- και στον αυταρχισμό, που υπάρχει στις δημόσιες υπηρεσίες από έναν κόσμο, ο οποίος πλημμυρίζει το δημόσιο, γιατί αισθάνεται πως δεν έχει τύχη πουθενά αλλού. Και βεβαίως αυτή η έλλειψη προοπτικής δημιουργεί από την ώρα που μπαίνει κάποιος μέσα στο δημόσιο τάσεις απολυταρχίας, αυταρχικότητας ακόμα πολλές φορές και τάσεις διαφθοράς. 
      Στον τομέα αυτόν τι κάνετε; Ποιες είναι οι προτάσεις σας για να μειωθεί η γραφειοκρατία, να μειωθεί ο δημόσιος τομέας και ο κόσμος πια να πηγαίνει στο δημόσιο, επειδή θα έχει το κίνητρο να προσφέρει στους συνανθρώπους του και όχι να πηγαίνει επειδή θέλει να βολευτεί για την υπόλοιπη ζωή του; Γιατί αυτό έχει καταντήσει η έννοια της ελληνικής δημόσιας υπηρεσίας.
      Έχετε γνωστούς σας που δουλεύουν στο δημόσιο, όλοι φαντάζομαι. Έχετε ακούσει ποτέ κανέναν από αυτούς να σας εξιστορεί πώς οραματίστηκε το να γίνει δημόσιος υπάλληλος για να προσφέρει στην κοινωνία; Όλοι σας μιλάνε για το πώς κατόρθωσαν να τρυπώσουν στο δημόσιο για να βολευτούν. 
      Είναι γνωστή η ιστορία που μιλάνε δύο κυρίες και λέει η μία στην άλλη «τι κάνει ο γιος σου, αγάπη μου;» «ε, το παιδί κουράστηκε πάρα πολύ, έψαχνε για δουλειά», «τώρα τι κάνει;» «τώρα ξεκουράζεται, μπήκε στο δημόσιο». Είναι γνωστά αυτά. Αυτά πρέπει να αντιμετωπίσετε. 
      Φτιάχνετε μια διαδικασία τώρα. Αλλάζετε τη διαδικασία επιλογής των ανθρώπων που θα μπουν στις δημόσιες υπηρεσίες. Και ρωτάω: Αυτό το ΑΣΕΠ καλώς ή κακώς με τα μειονεκτήματά του, είχε γίνει αποδεκτό από την κοινωνική συνείδηση. Γιατί το αναμοχλεύετε; 
      Είπαν πολλοί μέσα στην Αίθουσα αυτή και Βουλευτές της Πλειοψηφίας, ότι θα κάνετε αφόρητη τη ζωή των Βουλευτών. Θα σας πω παράδειγμα εγώ ο οποίος είμαι ανεξάρτητος αυτήν την ώρα. Ξέρετε πόσοι έρχονται και μου λένε «να μας βοηθήσεις με τις συνεντεύξεις»; Φαντάζομαι ότι θα γίνεται από αυτήν την πλευρά. 
      Αν θέλετε, κύριε Υπουργέ, να εισάγετε τις συνεντεύξεις, θα σας έλεγα πράγματι ότι είναι ένα σύστημα που εφαρμόζεται στις περισσότερες χώρες του κόσμου. Αλλά εκεί δεν υπάρχει ούτε η καχυποψία η διακομματική, αλλά ούτε και αυτή η εισροή ανθρώπων στο κράτος. Στην Αμερική για παράδειγμα υπάρχει μία υπηρεσία, η οποία μαζεύει τα κενά που έχει το δημόσιο και τις αιτήσεις των ενδιαφερομένων. Κάνει μια επιλογή, τους αξιολογεί, διορίζει κάποιους και απαντά σε όλους τους άλλους με αιτιολογημένη απόφαση για ποιον λόγο δεν επελέγησαν. Αλλά εδώ υπάρχουν πενήντα θέσεις και εμφανίζονται είκοσι πέντε χιλιάδες ενδιαφερόμενοι. Εδώ που υπάρχει αυτό το χάος είχατε μια διαδικασία που λειτουργούσε. Γιατί την ανακατεύετε; 
      Θέλετε από την άλλη μεριά να κάνετε αντικειμενική τη διαδικασία πρόσληψης με συνέντευξη; Θα σας έλεγα, κάντε ένα βήμα παραπέρα. Καθιερώστε τη συνέντευξη, όπου επαναλαμβάνω ισχύει και σε άλλες χώρες του κόσμου, αλλά βάλτε από πάνω μια διακομματική επιτροπή όχι για να κάνει τη συνέντευξη βέβαια, αλλά για να παρακολουθεί τον τρόπο που γίνεται αυτή η διαδικασία, ώστε να εξασφαλίσετε την έξωθεν καλή μαρτυρία. Όταν δεν κάνετε ούτε το ένα ούτε το άλλο, εύλογα –δεν έχω λόγο να αμφισβητώ την πρόθεσή σας κατ’ αρχήν- υπάρχει ο φόβος και η υποψία ότι εκεί θα γίνεται το έλα να δεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, ξέρετε ότι οι Υπουργοί δεν είναι ποτέ μόνιμοι. Εσείς κάνετε το νόμο, αλλά μπορεί να έρθει ένας άλλος να τον εφαρμόσει. Εσείς λέτε ότι έχετε την πρόθεση και ότι το σύστημα λειτουργεί αξιοκρατικά. Θα έχει την πρόθεση και ο επόμενος; Και ο επόμενος και του δικού σας ή και άλλων κομμάτων ενδεχομένως; Δεν θα παρέμβει στη διαδικασία αυτή, ώστε να κάνει εκείνο που θέλει; 
      Αν, λοιπόν, θέλετε να αλλάξετε το σύστημα το οποίο υπάρχει, το οποίο έχει καταξιωθεί, κάντε αυτό το πράγμα.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Βάλτε από πάνω μια διακομματική επιτροπή, που να παρακολουθεί το πώς γίνονται οι συνεντεύξεις, ώστε να έχετε εξασφαλίσει την έξωθεν καλή μαρτυρία.
      Ευχαριστώ, κύριε Πρόεδρε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο για μια σύντομη παρέμβαση.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Απαντώντας στο συνάδελφο κ. Ανδριανόπουλο, του οποίου βεβαίως δεν αμφισβητώ την καλή πίστη γι’ αυτά που λέει, να πω ότι μάλλον δεν έχει διαβάσει το σύνολο του νομοσχεδίου. Αν το είχε διαβάσει, θα είχε αντιληφθεί καλύτερα τρία πράγματα, τα οποία νομίζω ότι είναι σαφή.
     Κύριε Ανδριανόπουλε, ο λόγος για τον οποίον αυτή η Κυβέρνηση σε αρκετά νομοσχέδια έχει φέρει θέματα προσωπικού, ξέρετε ποιος είναι; Όχι γιατί θέλει να δημιουργήσει ένα νέο καθεστώς προσλήψεων και κομματικού νεποτισμού, όπως λέει το ΠΑΣΟΚ. Αλλά αν αυτό το άναρχο καθεστώς, το οποίο δημιούργησε το ΠΑΣΟΚ -από τη μια μεριά με το ΑΣΕΠ από την άλλη οι κερκόπορτες, οι όμηροι συμβασιούχοι- δεν ρυθμισθεί, τότε προγραμματισμός, που είναι απαραίτητος για να υπάρξει είσοδος προσωπικού ορθολογικά πλέον, αλλά πολύ περισσότερο αξιοκρατία χωρίς να κλείσουν οι κερκόπορτες, δεν μπορεί να γίνει.
     Άρα, αν φέρνουμε διατάξεις σχετικά με το προσωπικό, είναι γιατί το κόμμα, στο ψηφοδέλτιο του οποίου είσθε Βουλευτής Επικρατείας, χρόνια ολόκληρα διαμόρφωσε και τις κερκόπορτες των ρουσφετολογικών προσλήψεων και ταυτοχρόνως, τις ομηρίες των συμβασιούχων.
     Αυτά προσπαθούμε να διορθώσουμε. Αν τα αφήναμε, τότε από εκεί και πέρα αυτή η αναρχία που επικρατούσε και η αναξιοκρατία θα ήταν και πάλι ο κανόνας. Άρα, είμαστε υποχρεωμένοι να το κάνουμε.
      Το δεύτερο το οποίο θέσατε είναι το ζήτημα που σχετίζεται με τη συνέντευξη. Είπατε σε όλον τον κόσμο –και ορθά- υπάρχει συνέντευξη. Μα, στην Ελλάδα, λέει, υπάρχει καχυποψία. Όμως, είναι δυνατόν να μη σπάσουμε αυτό το καθεστώς καχυποψίας; Και το σπάει η Νέα Δημοκρατία, διευκρινίζοντας προς πάσα κατεύθυνση, ως Κυβέρνηση, ότι δεν πρόκειται με τη συνέντευξη αυτή να υπάρχουν ρουσφετολογικές προσλήψεις ούτε συστήματα κομματικού νεποτισμού. 
      Μου λέτε ότι καλή είναι η συνέντευξη, αλλά δεν θα πρέπει να την κάνει κάποιος άλλος ή να γίνεται υπό την παρακολούθηση κάποιας διακομματικής επιτροπής; Μα, τη συνέντευξη την κάνει το ΑΣΕΠ, όταν θεωρεί ότι πρέπει να γίνει, δεύτερον, την κάνει μόνο για ένα μικρό ποσοστό, περίπου το 1/3 των ανθρώπων που επιτυγχάνουν και τρίτον, την κάνει το ίδιο το ΑΣΕΠ. Δηλαδή, αν θέλει το ΑΣΕΠ, την κάνει το ΑΣΕΠ. 
      Μου λέτε να υπάρχει διακομματική επιτροπή παρακολούθησης. Μα, κύριε Ανδριανόπουλε, δεν είναι γνωστό ότι από τη στιγμή που το ΑΣΕΠ είναι ανεξάρτητη διοικητική αρχή και κάνει αυτού του είδους τις διαδικασίες, τελεί υπό τον διπλό έλεγχο, σε ό,τι μεν αφορά τη λειτουργία του ως ανεξάρτητης αρχής, της Επιτροπής Θεσμών και Διαφάνειας η οποία μπορεί να ελέγχει τα πάντα; Και αυτή είναι επιτροπή ειδική γι’ αυτά τα θέματα. Επίσης, έχει αρμοδιότητα για όλα αυτά τα θέματα και η Επιτροπή Δημόσιας Διοίκησης, Δημόσιας Τάξης και Δικαιοσύνης. 
      Δηλαδή, θα φτιάξουμε μια διακομματική επιτροπή η οποία θα είχε τη δυνατότητα με μεγαλύτερη αντικειμενικότητα να παρακολουθεί την ανεξάρτητη διοικητική αρχή που συνταγματικώς κατοχυρώσαμε; 
      Είναι δυνατόν να λέγονται αυτά τα πράγματα, όχι από εσάς, αλλά από την Αξιωματική Αντιπολίτευση μέσα σ’ αυτόν το χώρο; Το τόνισε προηγουμένως μια σειρά συναδέλφων, αλλά θα το πω ξανά και εγώ. 
      Το ΠΑΣΟΚ σηκώθηκε και έφυγε, διότι έπρεπε να ψηφίσει το σύνολο σχεδόν του νομοσχεδίου και δεν ήθελε να το κάνει. Και, δεύτερον, βρήκε ως πρόσχημα τη συνέντευξη για να δημιουργήσει εντυπώσεις ή γιατί έτσι έχει συνηθίσει να σκέφτεται, παραγνωρίζοντας ότι η συνέντευξη γίνεται από το ΑΣΕΠ και μόνο αν το θέλει το ΑΣΕΠ. Τα υπόλοιπα είναι προπαγάνδα του ΠΑΣΟΚ και όλων εκείνων που του προσφέρουν τις δικές τους υπηρεσίες για να μπορεί να βγάζει προς τα έξω αυτήν την εικόνα, αλλά αυτό είναι δικό του ζήτημα. Δεν είναι κανενός άλλου. Εγώ μια πραγματικότητα αποτυπώνω. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η Κυβέρνηση διευκρινίζει και λέει προς όλους το εξής: Όταν το ΑΣΕΠ κρίνει πότε θα γίνει η συνέντευξη και την κάνει το ΑΣΕΠ, το συνταγματικώς κατοχυρωμένο όργανο, είναι δυνατόν να είναι αναξιόπιστος κανένας και να θεωρεί ότι με αυτόν τον τρόπο μπορεί να υπάρχουν κερκόπορτες; 
      Κατά τα λοιπά, θα ήθελα να διευκρινίσω τελικά –και λυπάμαι που μακρηγόρησα, κύριε Πρόεδρε, αλλά νομίζω ότι άξιζε, γιατί είχε πολλά πράγματα η παρέμβαση του κ. Ανδριανόπουλου- ότι το αν συνηθίσαμε σήμερα την ανεργία να την καλύπτουμε πολλές φορές, κύριε Ανδριανόπουλε, μέσα από προσλήψεις στο δημόσιο, είναι γιατί αυτή η χώρα δεν είχε ποτέ μια ανάπτυξη, τέτοια που να επιτρέπει να υπάρχουν οι κατάλληλες θέσεις στον ιδιωτικό τομέα. Αυτό οφείλεται κυρίως στην πολιτική όλων εκείνων των κυβερνήσεων του ΠΑΣΟΚ, οι οποίες από τον απόλυτο κρατισμό προσπάθησαν να περάσουν στο νεοφιλελευθερισμό. Με τέτοιες ταλαντώσεις εκκρεμούς ούτε επενδύσεις γίνονται ούτε νέες θέσεις εργασίας είναι δυνατόν να υπάρξουν. 
      Άρα αυτή η προσδοκία των ανθρώπων να μπουν όλοι μέσα στο δημόσιο, οφείλεται σ’ αυτήν τη στρεβλή οικονομική πολιτική και στο σύστημα κομματικού νεποτισμού που καλλιέργησε το ΠΑΣΟΚ. 
      Νομίζω ότι κάθε φορά που μιλάτε προς αυτήν την κατεύθυνση, καλό είναι να γίνεται και η κριτική προς την Αξιωματική Αντιπολίτευση για όλα εκείνα που σώρευσε και, όπως πολύ σωστά είπε χθες ο Βύρων Πολύδωρας, αυτές τις αμαρτίες επιχειρούμε τώρα να διορθώσουμε, για να μπορέσουμε να πάμε με καλύτερους όρους στο μέλλον. 
      ΠΡΟΕΔΡΕΥΩΝ (Γεώργιος Σούρλας): Οι εξής Βουλευτές είναι απόντες και διαγράφονται:
      Η κ.Ευαγγελία Σχοιναράκη-Ηλιάκη, η κ. Παρασκευή Χριστοφιλοπούλου, ο κ. Παναγιώτης Αντωνακόπουλος, ο κ. Λάζαρος Λωτίδης, ο κ. Ιωάννης Παρασκευάς, ο κ. Αναστάσιος Σπηλιόπουλος, ο κ. Κωνσταντίνος Βρεττός, ο κ. Εμμανουήλ Όθωνας, η κ. Άννα Διαμαντοπούλου και ο κ. Ευάγγελος Αργύρης.
      Το λόγο έχει ο κ. Ξενοφών Βεργίνης για πέντε λεπτά.
      Κύριε καθηγητά, πιστεύω να τηρήσετε τις ακαδημαϊκές σας συνήθειες! 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Δεν μπορεί βέβαια κανείς να αναπτύξει τις απόψεις του σε τόσο σπουδαία νομοθετήματα σε πέντε μόνο λεπτά. Αυτό είναι γνωστό, αλλά εν πάση περιπτώσει, τουλάχιστον θα επιλέξω ορισμένα σημεία.
      Είναι γεγονός, κύριε Πρόεδρε, κύριε Υπουργέ, κυρίες και κύριοι συνάδελφοι, ότι όλοι αναφερόμαστε στο ν.2190/94. Ο νόμος αυτός έγινε, όπως λένε μερικοί, για να διορθωθούν τα κακώς κείμενα.
      Για μένα προσωπικά, κύριε Πρόεδρε, έγινε, για να κατοχυρώσει τα κακώς κείμενα. Διότι αποδείχθηκε στη συνέχεια ότι η κυβέρνηση τότε, και μέχρι που παρέδωσε την εξουσία, όχι απλώς μόνο παραβίασε το ν. 2190 και δεν σεβάστηκε το δικό της νομοθέτημα, αλλά κυρίως συσσώρευσε στη Δημόσια Διοίκηση χιλιάδες συμβασιούχους, συμβασιούχους-ομήρους. 
      Δεν είναι, όμως, μόνο αυτό. Όλοι μας κοπτόμαστε για τη Δημόσια Διοίκηση, για την απόδοση, αποδοτικότητα και παραγωγικότητα της Δημόσιας Διοίκησης. Δεν γίνεται τίποτα για τη βελτίωση των προσφερομένων υπηρεσιών ποιοτικά και, βέβαια, ποσοτικά. Ο λόγος είναι ότι δεν αντιλαμβανόμαστε ότι πράγματι η Δημόσια Διοίκηση σαν επιπτώσεις δεν περιορίζεται μόνο στα εσωτερικά της. Αυτό θα ήταν κάτι ίσως που πιθανόν να αντέχαμε. Δεν αντιλαμβανόμαστε, όμως, ότι η Δημόσια Διοίκηση είναι το κέντρο που δίνει πράγματι δυνάμεις. Δίνει την εκκίνηση, για να λειτουργήσει η κρατική μηχανή και επομένως και ο ιδιωτικός τομέας. 
      Άρα συζητώντας τα περί Δημόσιας Διοίκησης, συζητάμε και για τον ιδιωτικό τομέα και για την απόδοση γενικότερα του κράτους όχι μόνο εσωτερικά, αλλά και στη διασύνδεσή του προς άλλες περιοχές, που μας ενδιαφέρουν, κοινοτικές και διεθνείς. 
      Εκείνο που πρέπει να τονίσω ιδιαίτερα είναι το θέμα της συνέντευξης στο άρθρο 4, που υπήρξε και αφορμή, ώστε οι Βουλευτές του ΠΑΣΟΚ, που είναι εγκλωβισμένοι στα εσωτερικά τους καντόνια και στα εσωτερικά τους προβλήματα και με την αποχώρησή τους δείχνουν πράγματι ότι δεν αντέχουν τις δημοκρατικές διαδικασίες και, βεβαίως, υποκύπτουν σε πρακτικές άλλης εποχής. 
      Γιατί πράγματι σε μένα προσωπικά -νέο Βουλευτή, αλλά πολύ παλιό στην πολιτική- έδωσε την εντύπωση ότι η αποχώρηση αυτή από τη Βουλή είχε οπωσδήποτε ήδη αποφασιστεί σε άλλα όργανα. Βεβαίως είχε αποφασιστεί, κατά τις δικές μου πληροφορίες, σε επίπεδο συντονιστών της Κοινοβουλευτικής Ομάδας. Αυτό τι σημαίνει; Ότι απλώς εδώ οι ηθοποιοί δεν έπαιξαν σωστά το ρόλο τους. Ο ρόλος αυτός ήταν τέτοιος, ώστε τελικά η κωμωδία να αποβεί τραγωδία. Είναι τραγωδία για το ελληνικό Κοινοβούλιο, σ΄ ένα τόσο πολύ σπουδαίο νομοθέτημα, να μην είναι παρόντες όλοι οι Βουλευτές και όλες οι παρατάξεις!
      Σε αυτό πράγματι πρέπει να προσεχθεί ότι η συνέντευξη στο άρθρο 4 αποτελούσε αφορμή. Γιατί είναι γνωστό σε όλους μας, και στους  παρεπιδημούντες στο εξωτερικό, αλλά και σε όσους σπουδάσαμε στο εσωτερικό, ότι περνάμε από συνέντευξη, αν θέλει κανείς πράγματι να δει όχι μονάχα τις γνώσεις, αλλά την αντίδραση και την ετοιμότητα. 
      Όταν πάμε να πάρουμε άδεια οδήγησης, τι κυρίως ερευνάται, κύριε Πρόεδρε; Ερευνάται η αντίδραση του οδηγού σε πιθανές περιπτώσεις ατυχήματος. Εδώ πράγματι δεν ερευνούμε ούτε το περιεχόμενο των γνώσεων ούτε την ποιότητα ούτε την ποσότητα. Κυρίως εδώ ερευνούμε την αντίδραση του ανθρώπου που έρχεται να υπηρετήσει σε θέσεις κλειδιά. 
      Θα έλεγα, λοιπόν, στο σημείο αυτό ότι η συνέντευξη δεν αναφέρεται στην προσωπικότητα. Ίσως θα έπρεπε, κύριε Υφυπουργέ, η λέξη «προσωπικότητα» να αντικατασταθεί με την «καταλληλότητα». Διότι το λέτε πιο κάτω. Στην ουσία δεν μπορεί κανείς να διαγνώσει σε δευτερόλεπτα την προσωπικότητα. Σαφέστατα, μάλλον, θα πρέπει κανείς να υπονοεί την καταλληλότητα. Επαναλαμβάνω ότι την αναφέρετε στο άρθρο 4, στο εδάφιο 2, στην παράγραφο 3. Σαφώς πρόκειται περί αυτού.  
      Το άλλο σημείο που θέλω να πω είναι το άρθρο 3 για τον κυλιόμενο πίνακα. Τι σημαίνει κυλιόμενος πίνακας; Μου δίνει την εντύπωση ότι αν ήμουν εγώ, θα είχα τεράστια αγωνία και θα με έκαιγε η αγωνία αν θα περνούσαν οι εννιά μήνες, που τελικά θα έπρεπε να τελειώσει η οδύνη μου αν θα είχα προσληφθεί  ή όχι. Έχω την άποψη, κύριε Υφυπουργέ, ότι ο κυλιόμενος πίνακας μπορεί να αντικατασταθεί ή μ΄ ένα ποσοστό 5% των ακολουθούντων επιτυχόντων, ώστε πλέον αυτοί να προσλαμβάνονται…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δηλαδή, αμέτι –μουχαμέτι, το 5% να είναι μέσα!
      ΞΕΝΟΦΩΝ ΒΕΡΓΙΝΗΣ: Μου επιτρέπετε, κύριε Υφυπουργέ, να διατυπώσω την άποψή μου; 
     Επαναλαμβάνω: Παίρνουμε το αρχικό ποσοστό που προβλέπεται από την προκήρυξη και μπορεί, στον κατάλογο να αφεθεί ένα 2%, ένα 3%, ένα 5%, ανάλογα με τις παρατηρήσεις που αναφέρονται στο συγκεκριμένο κλάδο, ή, αν θέλετε, το ποσοστό αυτό να αναφέρεται σ’ εκείνους που έχουν πάρει ήδη «λίαν καλώς». Γιατί τι θα παρατηρηθεί; Θα παρατηρηθεί το φαινόμενο υποψήφιοι, οι οποίοι πήραν «λίαν καλώς», τελικά να μένουν εκτός και σ’ έναν άλλο διαγωνισμό να παίρνουμε υποψηφίους με «καλώς». Επαναλαμβάνω: Η τοποθέτησή μου ας γίνει σκέψη προς συζήτηση.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο κ. Παπαδήμας είναι απών, διαγράφεται. Ο κ. Παντούλας είναι απών, διαγράφεται.
     Ο συνάδελφος κ. Ιωάννης Μπούγας έχει το λόγο.
     ΙΩΑΝΝΗΣ ΜΠΟΥΓΑΣ: Κύριε Πρόεδρε, βασική επιλογή της Νέας Δημοκρατίας, πολιτική της δέσμευση, αλλά και αίτημα της κοινωνίας είναι η αναδιοργάνωση και ο εκσυγχρονισμός της Δημόσιας Διοίκησης.
     Και εδώ πρέπει να πούμε ότι ένας από τους σημαντικότερους λόγους, για τους οποίους η χώρα μας δεν κατάφερε να απορροφήσει το σύνολο των κοινοτικών πόρων, που διατέθηκαν από τα προηγούμενα Κοινοτικά Πλαίσια Στήριξης, ήταν και η κακή Δημόσια Διοίκηση, την οποία είχαμε. Επίσης, παρατηρούμε όλοι μας ότι το κράτος, αντί να λειτουργεί με γνώμονα την άμεση και αποτελεσματική εξυπηρέτηση των πολιτών και αντί να είναι αρωγός σε κάθε πρωτοβουλία της κοινωνίας, δυστυχώς, αποτελεί σήμερα παράγοντα ταλαιπωρίας των διοικούμενων και εμπόδιο κάθε προοδευτικής προσπάθειας. Και βέβαια πρέπει να συνομολογήσουμε ότι ουδέποτε στη σύντομη ιστορία του σύγχρονου ελληνικού κράτους η Δημόσια Διοίκηση λειτούργησε κατά τρόπο αποτελεσματικό και κατά τρόπο φιλικό προς τον πολίτη.
     Είναι, όμως, πανθομολογούμενο επίσης ότι η κυριότερη διοικητική κατάπτωση του ελληνικού κράτους προκλήθηκε, όταν κυβέρνησαν τη χώρα οι κυβερνήσεις του ΠΑΣΟΚ. Με στόχο τη διατήρηση της εξουσίας, το ΠΑΣΟΚ ανέπτυξε σε θαυμαστό βαθμό ένα πελατειακό σύστημα και την κομματοκρατία σε όλες τις βαθμίδες της Δημόσιας Διοίκησης, στο δημόσιο τομέα, που είχε ως συνακόλουθα το μεγάλο κόστος των δημοσίων υπηρεσιών και αγαθών, τον περιορισμό των αποδοχών των δημοσίων υπαλλήλων και την αδυναμία αποτελεσματικού ελέγχου και επιβολής κυρώσεων.
     Ενώ, όμως, έχουμε, όπως είπαν και οι προηγούμενοι συνάδελφοι, έναν τεράστιο δημόσιο τομέα και θα ανέμενε κανείς να παρέχονται περισσότερες και καλύτερου είδους υπηρεσίες στους Έλληνες πολίτες, δυστυχώς ο δείκτης αποτελεσματικότητας των υπηρεσιών που παρέχει το ελληνικό δημόσιο είναι από τους χαμηλότερους στην Ευρωπαϊκή Ένωση και αρκετά κάτω από το μέσο όρο της Ευρωπαϊκής Ένωσης.
     Ασφαλώς, ο εκσυγχρονισμός και η αναβάθμιση της Δημόσιας Διοίκησης αποτελούν στόχο της Κυβέρνησης. Πλην όμως, με το παρόν νομοσχέδιο θα πρέπει να τακτοποιηθούν και μια σειρά ζητήματα, για τα οποία δεν είναι υπεύθυνη η Κυβέρνηση της Νέας Δημοκρατίας, τα δημιούργησαν οι προηγούμενες κυβερνήσεις, οι κυβερνήσεις του ΠΑΣΟΚ.
     Και δυστυχώς, λίγο ασχολήθηκαν οι συνάδελφοι του ΠΑΣΟΚ με τα προβλήματα, τα οποία οι ίδιοι δημιούργησαν και εμείς ήρθαμε σήμερα να τακτοποιήσουμε. Δεν άκουσα από την πλευρά των ομιλητών –όσων έλαβαν το λόγο- από την Αξιωματική Αντιπολίτευση, να αναφέρονται στη μοριοδότηση των συμβασιούχων, ένα θέμα το οποίο έκαιγε, ένα θέμα το οποίο δεσμευθήκαμε εμείς έναντι του ελληνικού λαού και ιδιαίτερα έναντι των νέων ανθρώπων να αντιμετωπίσουμε. Και σήμερα το αντιμετωπίζουμε.
     Επίσης δεν αναφέρθηκαν στην εκκρεμότητα των επτά ετών, την οποία επίσης έπρεπε να ρυθμίσουμε. Και μιλώ για τους επιτυχόντες στο διαγωνισμό του ΑΣΕΠ του 1998, που κατά τρόπο απολύτως σύννομο ερχόμαστε σήμερα, μετά την έκδοση της απόφασης του Συμβουλίου της Επικρατείας, σύμφωνα με αυτήν τη δικαστική απόφαση, να αντιμετωπίσουμε.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να κάνω μια παρέμβαση, αν μου επιτρέπει ο κύριος συνάδελφος;
     ΠΡΟΕΔΡΕΥΩΝ (Γεώργιος Σούρλας): Αν το δέχεται ο κύριος συνάδελφος, ναι.
     ΙΩΑΝΝΗΣ ΜΠΟΥΓΑΣ: Παρακαλώ, κύριε Υπουργέ.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τους επιτυχόντες του διαγωνισμού του 1998, σύμφωνα με την απόφαση του Συμβουλίου της Επικρατείας, τους τακτοποιούμε.
     ΙΩΑΝΝΗΣ ΜΠΟΥΓΑΣ: Αυτό λέω, αυτό ακριβώς λέω, κύριε Υπουργέ.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν τακτοποιούμε αυτούς που δεν είναι επιτυχόντες.
     ΙΩΑΝΝΗΣ ΜΠΟΥΓΑΣ: Αυτό ακριβώς είπα, κύριε Υπουργέ. Συμφωνώ μαζί σας, γιατί αυτό είπα κι εγώ, ότι ερχόμαστε να εφαρμόσουμε την απόφαση του Συμβουλίου της Επικρατείας και να ρυθμίσουμε μια εκκρεμότητα επτά ετών, τακτοποιώντας, όπως ακριβώς λέει το Συμβούλιο της Επικρατείας, όσους είχαν επιτύχει. Αυτό όμως δεν αναφέρθηκε από την πλευρά των ομιλητών του ΠΑΣΟΚ. Είναι κάτι, το οποίο αποτελεί μια εκκρεμότητα, την οποία εμείς σήμερα ήρθαμε και ρυθμίσαμε. Αυτό ακριβώς είπα, κύριε Υπουργέ, και ευχαριστώ που το υπογραμμίσατε, γιατί επιβεβαιώνετε αυτό που λέω.
     Η πλέον εριζόμενη διάταξη, κύριε Πρόεδρε, είναι η διάταξη, η οποία αναφέρεται στη συνέντευξη. Πράγματι, το ΠΑΣΟΚ, υπό το βάρος των αιτημάτων, ήρθε και καθιέρωσε ένα αντικειμενικό σύστημα προσλήψεων. Όμως εγώ ρωτώ το εξής: Ένα αντικειμενικό σύστημα προσλήψεων είναι κατ’ ανάγκη δίκαιο;
     Και εμάς τι μας ενδιαφέρει; Να έχουμε μια απόλυτη αντικειμενικότητα στο δημόσιο τομέα χωρίς από την άλλη πλευρά να προσβλέπουμε σε ένα δίκαιο σύστημα επιλογής; Ασφαλώς, το απολύτως αντικειμενικό σύστημα προσλήψεων δεν είναι και δίκαιο και νομίζω ότι ο Υφυπουργός κ. Ανδρεουλάκος, χθες, κατά την ομιλία του, είπε παραδείγματα πτυχιούχων από βαλκανικά πανεπιστήμια που ήρθαν και κατέλαβαν θέσεις σε βάρος ανθρώπων, οι οποίοι είχαν αποφοιτήσει με πολύ κόπο από το Εθνικό Μετσόβιο Πολυτεχνείο. Τα παραδείγματα αυτά βεβαίως δεν θα τα επαναλάβω, όμως, πρέπει να πω το εξής: Ο ν. 2190 ο οποίος αποτελεί το ευαγγέλιο του ΠΑΣΟΚ είχε μία σειρά διατάξεων, οι οποίες, ενώ από τη μια μεριά έβαζαν από το παράθυρο εκλεκτούς του ΠΑΣΟΚ, από την άλλη απέλυαν συμβασιούχους. Η παράγραφος 13 του άρθρου 25 λέει χαρακτηριστικά το εξής: «Απολυθέντες κατά το χρονικό διάστημα από 1ης Νοεμβρίου 1990 έως 31 Οκτωβρίου 1993 μη υπαγόμενοι στις παραγράφους 2, 9 και 12 του παρόντος άρθρου επαναπροσλαμβάνονται με αίτησή τους εάν η απόλυσή τους κριθεί, -προσέξτε- «όχι παράνομη, αλλά αδικαιολόγητη ή καταχρηστική». Και δυσμενής διακριτική μεταχείριση λόγω πολιτικών πεποιθήσεων θεμελιώνει πάντοτε δικαίωμα επαναπρόσληψης. Αυτά έλεγαν στο ν. 2190. 
     Ακούστε τώρα, κυρίες και κύριοι συνάδελφοι, μία άλλη διάταξη που επαναφέρει υπαλλήλους που φαίνεται ότι ήταν προσκείμενοι στο ΠΑΣΟΚ Αναφέρει η παράγραφος 18 «Προσωπικό που υπηρετούσε με σχέση εργασίας ιδιωτικού δικαίου ή έμμισθης εντολής στον Οργανισμό Υποψηφιότητας των Ολυμπιακών Αγώνων «ΑΘΗΝΑ ’96», είχε εκλεγεί με τη διαδικασία και δεν μετατάχθηκε, αλλά απολύθηκε λόγω της διάλυσης του Οργανισμού αυτού προσλαμβάνεται στη Γενική Γραμματεία Αθλητισμού ή σε νομικά πρόσωπα δημοσίου ή ιδιωτικού δικαίου». Αυτές, λοιπόν, ήταν οι παράνομες και αμαρτωλές διατάξεις του ν. 2190. 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε, τελειώνετε.
     ΙΩΑΝΝΗΣ ΜΠΟΥΓΑΣ: Θέλω να επισημάνω ότι στην Ελλάδα είμαστε η μοναδική χώρα που το δημόσιο υπάλληλο τον βλέπουμε για πρώτη φορά, κατά  τη στιγμή κατά της ορκωμοσίας του. 
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Τσιαμάκης έχει το λόγο.
     ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, με το σχέδιο νόμου που συζητάμε από την περασμένη εβδομάδα ρυθμίζονται θέματα, τα οποία ανέκυψαν από το απώτερο και πρόσφατο παρελθόν για διαφορετική αιτία το καθένα. Η Νέα Δημοκρατία πιστή στις προεκλογικές της υποσχέσεις και στις προγραμματικές της δηλώσεις με το υπό συζήτηση και ψήφιση νομοσχέδιο ρυθμίζει οριστικά και αμετάκλητα το θέμα των συμβασιούχων, οι οποίοι επί σειρά ετών εκρατούντο όμηροι από τις κυβερνήσεις του ΠΑΣΟΚ αφ’ ενός μεν για να τους εξασφαλίζουν την εκλογική τους πελατεία, αδιαφορώντας δε οι κυβερνήσεις του ΠΑΣΟΚ για τους νέους αυτούς ανθρώπους οι οποίοι αποτελούν τον παραγωγικό ιστό της πατρίδας μας και δικαιωματικά έχουν όραμα και ελπίδα για την εργασιακή τους αποκατάσταση. 
     Επειδή όμως οι έξι προϋποθέσεις που τίθενται με το προεδρικό διάταγμα 1604/2004 δεν καλύπτονται σήμερα από όλους τους συμβασιούχους, η Νέα Δημοκρατία ως κόμμα που ασκεί εξουσία με σύνεση και υπευθυνότητα δεν μένει αδιάφορη ούτε ακολουθεί τον εύκολο δρόμο της λύσης να κρατάει τους συμβασιούχους ομήρους. Αλλά στο άρθρο 2 υπάρχει η πρόβλεψη για νομοθετική ρύθμιση διά της οποίας προβλέπεται ενισχυμένη μοριοδότηση, η οποία σύμφωνα με τα άρθρα 17 και 18 του ν. 2190/94 προσαυξάνονται για τους συμβασιούχους του δημοσίου κατά ποσοστό 50%. Ειδικότερα δε, για την κάλυψη θέσεων των ΚΕΠ οι μονάδες αυτές προσαυξάνονται κατά 5% και φτάνουν στο 55% εφόσον ο υποψήφιος έχει τουλάχιστον δεκαοκτώ μήνες προϋπηρεσία στο φορέα, που θα κάνει την προκήρυξη ή σε άλλον που έχει καταργηθεί.
      Για τη ρύθμιση αυτή αξίζουν συγχαρητήρια στην Κυβέρνηση και ιδιαίτερα στην πολιτική ηγεσία του Υπουργείου Εσωτερικών, η οποία αντιμετωπίζει το θέμα με συνέπεια λόγων και υπευθυνότητα έργων και πράξεων. 
      Επειδή ο θεσμός των ΚΕΠ υπήρξε νεοσύστατος και πρωτόγνωρος, αλλά όπως καθημερινά αποδεικνύεται σωστός και αποτελεσματικός για τον πολίτη, επιτρέψτε μου, κύριε Υπουργέ, να διατυπώσω την προσωπική μου άποψη. Στο εδάφιο 3 της παραγράφου 1 του άρθρου 2 του παρόντος νομοσχεδίου θα έπρεπε να διατυπωθεί, έτσι ώστε να προηγούνται από κάθε άλλο αυτοί, που εργάζονται στα ΚΕΠ, εκείνα που ανήκουν στους φορείς που κάνουν την προκήρυξη θέσεων. Αιτιολογώ την άποψή μου αυτή, επειδή αυτοί οι άνθρωποι που εργάστηκαν στα ΚΕΠ τράβηξαν κουπί στις δυσκολίες ενός νεοσύστατου και πρωτόγνωρου θεσμού και δικαιούνται να έχουν ένα σταθερό προβάδισμα έναντι άλλων, που εκ του ασφαλούς διήνυσαν προϋπηρεσία κάπου αλλού.
      Όσον αφορά τη συνέντευξη που προσθέτουμε στα κριτήρια: 
      Με τη συνέντευξη, κύριοι συνάδελφοι, επιτρέπεται η αξιολόγηση της προσωπικότητας του υποψηφίου και όχι η ανατροπή των λοιπών κριτηρίων, όπως προσπάθησε το ΠΑΣΟΚ να περάσει στον ελληνικό λαό, μέσα από την «αντιπολίτευση της γραβάτας» και τις κραυγές περί επανιδρύσεως του κράτους της Δεξιάς και διάφορα άλλα συνθήματα, τα οποία ανήκουν στο παρελθόν, γιατί το ΠΑΣΟΚ δεν έχει όραμα και παρέμεινε ακόμα στα συνθήματα. Μπορούμε, όμως, να θυμηθούμε από το απώτερο παρελθόν τα συνθήματα του ΠΑΣΟΚ «ΕΟΚ και ΝΑΤΟ το ίδιο συνδικάτο», αυτά που έλεγε ακόμα όταν η Νέα Δημοκρατία ως υπεύθυνο κόμμα οδηγούσε τη χώρα στην Ευρωπαϊκή Ένωση, ότι «οδηγούμε στα σκλαβοπάζαρα της Ευρώπης» και τόσο άλλα. 
      Κύριοι συνάδελφοι, το ΠΑΣΟΚ έκανε σαράντα εννιά τροποποιήσεις στο νόμο Πεπονή και ο Αντιπρόεδρος κ. Σούρλας ανέφερε πολλά παραδείγματα –δεν χρειάζεται να αναφέρω και εγώ- για το τι αλχημείες έκανε εκεί. Το ΠΑΣΟΚ μου θυμίζει τη λαϊκή παροιμία «φωνάζει ο κλέφτης να φοβηθεί ο νοικοκύρης» ή μου θυμίζει εκείνον τον αλογοσύρτη, ο οποίος έψαχνε να βρει μέρος πού να κρύψει το άλογό του, γιατί τη νύχτα έκλεβε συνέχεια άλογα, τα οποία πετάλωνε ανάποδα, έτσι ώστε οι ιδιοκτήτες να χάνουν τα χνάρια τους και ενώ ξεκινούσε από βορρά προς νότο έδειχνε το αντίθετο.
      ΠΡΟΕΔΡΕΥΩΝ (Γεώργιος Σούρλας): Όχι, πάντως στην Ευρυτανία.
      ΔΗΜΟΣΘΕΝΗΣ ΤΣΙΑΜΑΚΗΣ: Όχι, στην Ευρυτανία. 
      Το ΠΑΣΟΚ του παρελθόντος, κύριοι συνάδελφοι, διέθετε ένα καλοσερβιρισμένο πολιτικό εμπόρευμα. Είχε ντελάληδες και πραματευτές τους εκάστοτε ασκήσαντες εξουσία με αποφασιστική αρμοδιότητα και δικαίωμα υπογραφής και καταργώντας κάθε έννοια δικαίου, ισονομίας και ισοπολιτείας, κάθε έννοια αξιοκρατίας έκανε ο καθένας με τη δική του λογική, με δική του απόφαση, με δικά του ίδια συμφέροντα προσλήψεις, μετατάξεις, μεταθέσεις, με μοναδικό προσόν του υποψηφίου και διορισμένου να υπήρξε αφισοκολλητής του ΠΑΣΟΚ και μοναδικό στόχο επίσης την εξυπηρέτηση συμφερόντων του ΠΑΣΟΚ. Λυπάμαι που τα έδρανα σήμερα είναι άδεια. Αυτά που έκαναν χθες οι κύριοι συνάδελφοι του ΠΑΣΟΚ είναι πταίσμα μπροστά στο πολιτικό κακούργημα που είχαν κάνει το 1979 στο Ζάππειο Μέγαρο όταν ο τότε πρωθυπουργός της χώρας Κωνσταντίνος Καραμανλής με τους αρμόδιους Υπουργούς υπέγραφαν τη Συνθήκη Ένταξης της χώρας μας στην Ευρωπαϊκή Ένωση, ο τότε Αρχηγός της Αξιωματικής Αντιπολίτευσης Ανδρέας Παπανδρέου πήρε όλους τους Βουλευτές και έφυγε. Είναι παλιά τους τέχνη κόσκινο, όπως πολύ καλά είπε χθες ο Κοινοβουλευτικός Εκπρόσωπος της Νέας Δημοκρατίας κ. Πολύδωρας «ο λύκος την τρίχα αλλάζει, τη γνώμη δεν αλλάζει».
      Το νομοσχέδιο είναι στη σωστή κατεύθυνση, κύριε Υπουργέ, το ψηφίζω ανεπιφύλακτα και στο σύνολο και στα άρθρα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Παπαδόπουλος. Απών, διαγράφεται.
      Ο κ. Πρωτόπαπας. Απών. Διαγράφεται.
      Ο κ. Σκουλάκης. Απών. Διαγράφεται
      Ο κ. Μανωλάκης. Απών. Διαγράφεται.
      Ο κ. Στρατάκης. Απών. Διαγράφεται.
      Ο κ. Βλατής. Απών. Διαγράφεται.
      Ο κ. Μακρυπίδης. Απών. Διαγράφεται.
      Η κ. Κατσέλη. Απούσα. Διαγράφεται.
      Η κ. Αθηνά Κόρκα-Κώνστα είναι παρούσα. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πριν δώσετε το λόγο στην κ. Κόρκα θα ήθελα να κάνω μία παρέμβαση.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόνο για το θέμα των ΚΕΠ θα μιλήσω. Η ρύθμιση που κάνουμε είναι ευνοϊκή για τους εργαζόμενους στα ΚΕΠ, διότι δεν θέλουμε είκοσι τέσσερις μήνες για την ενισχυμένη μοριοδότηση, θέλουμε δεκαοκτώ μήνες.
     Αυτήν τη μοριοδότηση θα την παίρνουν αυτοί που έχουν εμπειρία στο συγκεκριμένο ΚΕΠ του φορέα. Προσέξτε! Δεν μπορούσαμε να κάνουμε τίποτε παραπάνω, διότι έχουμε και το Σύνταγμα. Η επιθυμία της πολιτικής ηγεσίας του Υπουργείου είναι να υπηρετήσουν το θεσμό οι ίδιοι που τώρα τον στέριωσαν το θεσμό. 
     Όμως, ακροβατούμε πάνω σ’ ένα τεντωμένο σχοινί. Αν δώσουμε κάτι παραπάνω, θα δημιουργήσουμε ανασφάλεια δικαίου και ανασφάλεια θεσμού. Διότι αυτός ο οποίος θα συμμετάσχει στο διαγωνισμό χωρίς να είναι τώρα συμβασιούχος έργου στα ΚΕΠ, θα προσφύγει στη δικαιοσύνη. Έχουμε εξασφαλισμένη την κρίση των διοικητικών δικαστηρίων και κυρίως του Συμβουλίου της Επικρατείας, ώστε να δημιουργήσουμε μια αναστάτωση στο θεσμό; 
     Τι θα γίνει αν κάνουμε μια επί πλέον ευνοϊκή ρύθμιση και έρθει το Συμβούλιο της Επικρατείας και πει: «Αυτή η νομοθετική ρύθμιση που κάνατε είναι αντισυνταγματική»; Τι γίνεται μετά ο θεσμός; Θα καταρρεύσει. Πρέπει και το προσωπικό αυτό να ευνοήσουμε, μέσα, όμως, στα πλαίσια του Συντάγματος, κύριοι συνάδελφοι. Διότι, αν δεν το κάνουμε αυτό, ούτε αυτοί τελικά θα ωφεληθούν, αλλά πολύ περισσότερο ένας καινοτόμος θεσμός θα καταρρεύσει. 
     Ήθελα επιπλέον, κύριε Πρόεδρε, να πω το εξής: Είπε ο κ. Ανδριανόπουλος ότι δεν κάναμε τίποτα για να πατάξουμε τη γραφειοκρατία και να εξυπηρετήσουμε τον πολίτη. Του διαφεύγει το πρώτο νομοσχέδιο της Κυβέρνησης, ο νόμος 3242, ο οποίος έκανε καινοτόμες ρήξεις. Θα σας αναφέρω ενδεικτικά τρεις. 
     Πρώτον, καθιέρωσε την αστική ευθύνη του δημοσίου υπαλλήλου. Ο δημόσιος υπάλληλος πλέον μπορεί να ανάγεται ευθέως, όχι το δημόσιο, αλλά ευθέως ο δημόσιος υπάλληλος. Να του πηγαίνει η αγωγή στο σπίτι. 
     Δεύτερον, καθιέρωσε το αυτεπάγγελτο της δημόσιας υπηρεσίας να αναζητεί δικαιολογητικά. Αντί να τρέχει ο πολίτης από υπηρεσία σε υπηρεσία, διότι δεν μπορούν να συνεννοηθούν μεταξύ τους οι υπηρεσίες και να μαζεύει χαρτιά, αυτό θα γίνεται αυτεπάγγελτα. 
     Ήδη έχουμε εκδώσει δυο κοινές υπουργικές αποφάσεις και επισημάναμε δικαιολογητικά που χρειάζονται, για να αναζητούν αυτεπάγγελτα οι υπηρεσίες. Πιέζω προς την κατεύθυνση των συναδέλφων Υπουργών για να ολοκληρωθεί αυτή η διαδικασία των κοινών υπουργικών αποφάσεων.
     Τρίτον, καθιερώσαμε, κύριοι συνάδελφοι, τις ολοκληρωμένες διοικητικές συναλλαγές. Τις καθιερώσαμε νομοθετικά. Μόλις θα ολοκληρωθεί το «ΣΥΖΕΥΞΙΣ» με τα εννιά υποέργα του -σας πληροφορώ ότι το «ΣΥΖΕΥΞΙΣ» θα αρχίσει να τίθεται σε σταδιακή λειτουργία από το Σεπτέμβριο και θα έχει ολοκληρωθεί πλήρως η λειτουργία του μέχρι τέλος του 2006- θα μπορέσουν για πρώτη φορά να συνδεθούν μεταξύ τους χίλιοι επτακόσιοι εξήντα έξι φορείς της Δημόσιας Διοίκησης. 
     Πάνω σε αυτήν τη διασύνδεση θα μπορεί πλέον, όπου υπάρχουν πληροφορικά συστήματα, σε δήμους, σε Υπουργεία, ο πολίτης από το σπίτι του ή από το γραφείο του ή από το ΚΕΠ -αν έχει ηλεκτρονικό υπολογιστή και διασύνδεση με το Internet- να παίρνει ψηφοποιημένα προϊόντα, όπου τα βρει. Αυτή είναι επανάσταση! Σας λέω μόνο το δημοσιονομικό όφελος από το «ΣΥΖΕΥΞΙΣ», 40.000.000.000 δραχμές το χρόνο. Μέσα σε τρία χρόνια θα έχει αποσβεστεί. 
     Σας ανέφερα, λοιπόν, ενδεικτικά τρεις κινήσεις, οι οποίες βρίσκονται στην κατεύθυνση της ταχείας εξυπηρέτησης του πολίτη και της πάταξης της γραφειοκρατίας. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε το λόγο; 
      ΑΡΙΣΤΟΤΕΛΗΣ ΠΑΥΛΙΔΗΣ ( Υπουργός Αιγαίου και Νησιωτικής Πολιτικής):  Μία φράση, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
     ΑΡΙΣΤΟΤΕΛΗΣ ΠΑΥΛΙΔΗΣ ( Υπουργός Αιγαίου και Νησιωτικής Πολιτικής): Συμπληρωματικά σε αυτά που είπε ο συνάδελφος Υπουργός για το «ΣΥΖΕΥΞΙΣ», θέλω να πω ότι είναι ένα εξαιρετικό πρόγραμμα. Ήδη η πρώτη του εφαρμογή θα γίνει σχετικά σύντομα -υπολογίζω μέχρι τέλους του έτους- μετά τη συνεργασία που είχαμε με το Υπουργείο Δημόσιας Διοίκησης και Αποκέντρωσης, δια της εφαρμογής προγράμματος στο Υπουργείο Αιγαίου και Νησιωτικής Πολιτικής, με αποκλειστικό στόχο –τον οποίο περιέγραψε προηγουμένως ο κύριος Υφυπουργός- οι νησιώτες, οι συναλλασσόμενοι με το Υπουργείο –και δεν είναι και ολίγοι- να μπορούν να έχουν την πρόσβαση που περιγράφηκε. 
      Ο διαγωνισμός έχει διεκπεραιωθεί, ανεδείχθη ο μειοδότης και για τα προγράμματα και για τον εξοπλισμό και υποθέτω ότι, εφόσον οι διαδικασίες υλοποιήσεώς του κινηθούν με τους ρυθμούς που επιδιώκουμε, περί το τέλος του έτους θα έχουμε σε εφαρμογή πρόγραμμα που από οποιοδήποτε νησί, είτε είναι δήμος είτε είναι νομαρχία, θα μπορεί να έχει πρόσβαση για την παρακολούθηση της εξελίξεως, λέω τώρα στην τύχη, των ανακηρυσσομένων ως διατηρητέων κτηρίων ή των παρεμβάσεων στους παραδοσιακούς οικισμούς ή των εχόντων σχέση με την ακτοπλοΐα, στο κομμάτι που εξαρτάται από το Υπουργείο Αιγαίου, και αυτό θα είναι μια προσφορά, ώστε να αποφευχθούν οι μετακινήσεις οι οποίες, όπως γνωρίζετε, για τις νησιωτικές περιοχές είναι το μεγαλύτερο πρόβλημα που αντιμετωπίζει ο νησιώτης. Και πάντα ταύτα σε συνεργασία με το πρόγραμμα «ΣΥΖΕΥΞΙΣ».
      ΠΡΟΕΔΡΕΥΩΝ (Γεώργιος Σούρλας): Η κ. Κόρκα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, κυρίες και κύριοι συνάδελφοι, είμαι νέα Βουλευτής βέβαια, αλλά παρακολουθούσα τα δρώμενα στο Κοινοβούλιο όλα τα χρόνια και ειλικρινά έχω εντυπωσιαστεί από τη χθεσινή κίνηση, η οποία μου φάνηκε τόσο περίεργη, για πρώτη φορά δηλαδή η Αξιωματική Αντιπολίτευση μέσα σ’ αυτόν το χώρο να αμφισβητεί ποιος έχει την πλειοψηφία μέσα στο Κοινοβούλιο. Η πλειοψηφία φυσικά εδόθη από τον ελληνικό λαό στις 7 Μαρτίου. 
      Θα διατυπώσω και μια άλλη απορία που απεκόμισα από χθες. Το σχέδιο νόμου που συζητάμε έχει πάρα πολλά σημαντικά ζητήματα. Όμως, οι  συνάδελφοι της Αντιπολίτευσης εστιάστηκαν μόνο στη συνέντευξη και άφησαν τελείως στην άκρη τη ρύθμιση σημαντικότατων ζητημάτων της Δημόσιας Διοίκησης, καθώς και τη ρύθμιση ζητημάτων της Τοπικής Αυτοδιοίκησης, αυτής της εγκαταλελειμμένης Τοπικής Αυτοδιοίκησης όλα αυτά τα χρόνια.
      Κατ’ ουσίαν με αυτό το σχέδιο νόμου μπαίνουν τα θεμέλια για τον εκσυγχρονισμό της μεγάλης, αλλά και μόνιμης «ασθενούς», που είναι η Δημόσια Διοίκηση και η οποία αναβαθμίζεται με αλλαγή των μεθόδων οργάνωσης. Ρυθμίζονται και τακτοποιούνται εκκρεμότητες, οι οποίες είχαν προκύψει όλα αυτά τα χρόνια. Ρυθμίζεται η χαώδης κατάσταση που επικρατούσε μέχρι σήμερα μ’ ένα πολυδιάστατο σύστημα με δίμηνα, τρίμηνα, τετράμηνα, οκτάμηνα κλπ Πρόκειται για ένα θεσμικό πλαίσιο επίσης που θα επιλύσει το ζήτημα των συμβασιούχων, που ήταν γεμάτο κενά και ανεπάρκεια. Διότι η Κυβέρνηση της Νέα Δημοκρατίας δημιουργεί και καθορίζει τις προϋποθέσεις για σταθερές καταστάσεις και συνεπής προς τις προεκλογικές της δεσμεύσεις αντιμετωπίζει συνολικά το θέμα των συμβασιούχων-ομήρων μέχρι σήμερα. Κάθε νέος και κάθε νέα πλέον δεν θα είναι αιχμάλωτος της γραφειοκρατικής Δημόσιας Διοίκησης. Θα γνωρίζει επακριβώς το σύστημα πρόσληψης και θα έχει ίσες ευκαιρίες. Νομίζω ότι ούτε ο ελληνικός λαός ούτε κι εμείς ανεχόμαστε άλλο να είναι η Δημόσια Διοίκηση ένα κομματικό εργαλείο, όπως είχε γίνει όλα αυτά τα χρόνια. Γι’ αυτό και μπαίνουν δικλίδες ασφαλείας στο σύστημα: Προσαυξάνεται η μοριοδότηση της εμπειρίας καταρτίζονται οι κυλιόμενοι πίνακες.
      Και να σταθώ κι εγώ σ’ αυτό το επίμαχο άρθρο, στην προσωπική συνέντευξη, που είναι ένα πρόσθετο κριτήριο για τη διαδικασία πρόσληψης, στη μοριοδότηση. Χύθηκαν «κροκοδείλια» δάκρυα από τους συναδέλφους της Αντιπολίτευσης, με μια ενορχηστρωμένη διαφωνία. Από ποιους; Από αυτούς που είχαν εισαγάγει τον κομματισμό στη Δημόσια Διοίκηση. Διαφωνούν με τη συνέντευξη -έχουν εστιάσει εκεί το ενδιαφέρον τους- διότι τάχα θα δημιουργηθεί ευνοιοκρατία. «Εξ ιδίων κρίνουν τα αλλότρια». Όπως ειπώθηκε άλλωστε, η δική τους παράταξη ήταν αυτή η οποία χρησιμοποιούσε κομματικά κριτήρια. Άξιος ήταν εκείνος που φορούσε ή είχε την κονκάρδα του ΠΑΣΟΚ. Κομματικοποίησαν οι ίδιοι την κρατική μηχανή και δημιούργησαν την ομηρία των συμβασιούχων.
      Και αντίστοιχα να θυμίσουμε αυτό που έγινε, –αναφέρθηκε και από τον κύριο Υπουργό- δηλαδή την απόλυση των συμβασιούχων της ΔΕΗ ή τη διάλυση της Αγροφυλακής το 1994 προκειμένου να μην προσληφθούν κάποιοι που πίστευαν ότι δεν ήσαν άνθρωποι του δικού τους χώρου. Διότι βέβαια τους συμβασιούχους δεν τους δημιούργησε η δεκάμηνη θητεία της κυβέρνησης της Νέας Δημοκρατίας. Όλες αυτές οι στρατιές δημιουργήθηκαν τα προηγούμενα χρόνια της διακυβέρνησης του ΠΑΣΟΚ. Άρα δεν δικαιούνται αυτοί οι συνάδελφοι να αντιδρούν έτσι. Η συνέντευξη άλλωστε γίνεται υπό την αιγίδα του ΑΣΕΠ και καλούνται σε συνέντευξη αυτοί  οι οποίοι συμμετέχουν στην επιτυχία.
      Το βασικότερο είναι ότι ειπώθηκε πως μόνο στην Ελλάδα δεν γίνονται προσλήψεις με συνέντευξη. Εγώ θα πω ότι και στο πιο μικρό επαρχιακό μαγαζάκι ο κάθε ιδιοκτήτης που θέλει να πάρει κάποιον βοηθό φυσικά θα καλέσει ανθρώπους που ενδιαφέρονται για να συζητήσει μαζί τους. 
      Θα σταθώ επίσης στο εξής σημείο. Σ’ αυτό το σχέδιο νόμου συζητούνται και θέματα σημαντικά της Τοπικής Αυτοδιοίκησης, ρυθμίσεις χρεών κλπ. εκείνης της Τοπικής Αυτοδιοίκησης, στην οποία έμεινε χρέος 1.000.000.000.000 δραχμές από τα χρήματα που είχε υποσχεθεί η προηγούμενη κυβέρνηση και ήλθε η Κυβέρνηση της Νέας Δημοκρατίας να βάλει σε μια σειρά. Επίσης ρυθμίζονται σημαντικά θέματα παραμεθόριων περιοχών, που έθιξε και ο κύριος Υπουργός προηγουμένως, ούτως ώστε να ενισχυθεί με προσωπικό και η περιφέρεια και οι απομονωμένες περιοχές.
      Θα κλείσω με το εξής: Η Νέα Δημοκρατία, η παράταξη των ιστορικών επιλογών έπρεπε και αυτήν τη σειρά να κρατήσει και αυτή τη λύση να δώσει, να είναι αυτή που θα δώσει λύση στα χρονίζοντα προβλήματα της Δημόσιας Διοίκησης. Γιατί θέλουμε τη Δημόσια Διοίκηση να είναι υπηρέτης του πολίτη, να είναι άξια γι’ αυτό που κάνει και να βοηθά στη βελτίωση της καθημερινότητας. Διότι είναι αυτή η παράταξη πάλι, η οποία δίνει την ελπίδα σε όλους τους νέους και τις νέες να ξέρουν ότι έχουν αντικειμενικά διαφανή αδιάβλητα κριτήρια και ίδιες ευκαιρίες για όλους. 
      Γι’ αυτό και στηρίζουμε αυτό το σχέδιο νόμου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Χάιδος είναι απών και συνεπώς διαγράφεται.
      Ο κ. Τσαλίδης είναι παρών και έχει το λόγο.
      ΦΙΛΙΠΠΟΣ ΤΣΑΛΙΔΗΣ: Κύριε Πρόεδρε, σας ευχαριστώ πολύ.
      Κύριε Πρόεδρε, κύριοι Υπουργοί, κυρίες και κύριοι συνάδελφοι, ελπίζω ότι δεν θα εξαντλήσω ούτε το πεντάλεπτο. 
      Είμαι ένας από τους πολλούς νεοεκλεγέντες Βουλευτές της Νέας Δημοκρατίας και πραγματικά, κύριε Πρόεδρε, αισθάνομαι θλίψη για την εικόνα που παρουσιάζει σήμερα η Βουλή μετά την αποχώρηση των Βουλευτών της Αξιωματικής Αντιπολίτευσης. Θεωρώ πραγματικά ότι ήταν μια πράξη βαθιά αντιδημοκρατική, άκρως αντιδεοντολογική και δείχνει περιφρόνηση προς τους θεσμούς. Θεωρώ επιπλέον ότι μια πολιτικά έντιμη στάση και σύμφωνα πάντοτε με τον Κανονισμό της Βουλής –μια που η πλειοψηφία θεωρείται και είναι δεδομένη- θα ήταν να ζητήσουν ονομαστική ψηφοφορία.
      Θεωρώ επίσης χρέος μου να συγχαρώ την πολιτική ηγεσία του Υπουργείου Εσωτερικών, διότι με το παρόν σχέδιο νόμου επιλύεται και ρυθμίζεται μια σειρά από εκκρεμότητες, οι οποίες είναι του παρελθόντος και δημιουργήθηκαν στα πλαίσια μιας πολιτικής που άσκησε το ΠΑΣΟΚ όλα αυτά τα χρόνια, που ήθελε ομήρους στην προσπάθειά του να ταυτίσει το κράτος με το κόμμα.
      Ειπώθηκαν πάρα πολλά για μια προκήρυξη που έγινε το 2003 από το ΑΣΕΠ για την πλήρωση είκοσι μιας θέσεων. Αν και έχει ήδη κατατεθεί στα Πρακτικά της Βουλής, θα ήθελα, κύριε Πρόεδρε, να κάνω την εξής παρατήρηση. Πολλοί είπαν ότι οι διαδικασίες, μέσω ΑΣΕΠ, μπορεί μεν να μην είναι αξιοκρατικές, αλλά είναι αντικειμενικές.
      Κύριε Υπουργέ, θα ήθελα λίγο την προσοχή σας. Σε αυτήν την προκήρυξη σε συγκεκριμένο άρθρο και εδάφιο αναφέρεται το εξής: «Για την απόδειξη της πολύ καλής γνώσης προγραμμάτων «WORD» και «EXCEL» και της άριστης γνώσης επεξεργασίας κειμένων και πινάκων σε ηλεκτρονικό υπολογιστή αρκεί η συμπλήρωση του αντίστοιχου τετραγωνιδίου της αίτησης συμμετοχής». Συνεπώς για οποιονδήποτε υποψήφιο, ανεξαρτήτως αν είχε ή δεν είχε προσόντα –τα οποία θα έπρεπε να πιστοποιούνται με κάποιο τρόπο, με κάποιο πιστοποιητικό- αρκούσε να συμπληρώσει αυτό το τετραγωνίδιο. Κατά την άποψή μου, λοιπόν, αυτό όχι μόνο δεν είναι αξιοκρατικό, αλλά ούτε και αντικειμενικό.
      Θα ήθελα να αναφερθώ σε δυο-τρία άρθρα του συγκεκριμένου νομοσχεδίου. Πραγματικά γι’ αυτό είπα ότι συγχαίρω και την πολιτική ηγεσία του Υπουργείου, για τη σύσταση δηλαδή θέσεων με σύμβαση εργασίας ιδιωτικού δικαίου αορίστου χρόνου. Θεωρώ πολύ σημαντική την προσαύξηση μοριοδότησης λόγω εμπειρίας. Θα ήθελα να ενώσω και εγώ τη φωνή μου με τη φωνή του κ. Τσιαμάκη, αλλά μετά τη διευκρίνιση του κ. Ανδρεουλάκου γι’ αυτούς που εργάζονται ή εργάστηκαν στο ΚΕΠ δεν χρειάζεται να το κάνω. 
      Για τη συνέντευξη δεν χρειάζεται να πω τίποτα περισσότερο, διότι έχω καλυφθεί πλήρως από όλους τους προλαλήσαντες.
      Θα ήθελα, κύριε Υπουργέ, να μείνω στο άρθρο 10, κάνοντας δύο παρατηρήσεις. Πρώτον, θα ήθελα να μην αναφέρεται η λέξη «προβληματική». Θεωρώ ότι είναι μία λέξη, η οποία μάλλον προσβάλλει ορισμένες περιοχές. Είναι, νομίζω, η ερμηνεία της λέξεως «non favorite region» από τα αγγλικά. Παρ’ όλα αυτά θα ήθελα να αντικατασταθεί, με τη λέξη «μη ευνοημένη περιοχή». Επίσης, ελπίζω ότι οι ΟΤΑ Α’ και Β’ βαθμού θα έχουν την οικονομική δυνατότητα προκειμένου να καταβάλουν το 40% της επιδότησης για την κατοικία. 
      Σας ευχαριστώ πολύ. Προφανώς στηρίζω με όλες μου τις δυνάμεις το παρόν νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Αντωνίου. Απούσα, Διαγράφεται.
      Ο κ. Τσακλίδης. Απών. Διαγράφεται.
      Η κ. Βούλτεψη έχει το λόγο.
      ΣΟΦΙΑ ΒΟΥΛΤΕΨΗ: Κύριε Πρόεδρε, το πρώτο που θέλω να σημειώσω είναι ότι αν σ’ αυτήν την Αίθουσα συνεχίσουμε να καταναλώνουμε τον κοινοβουλευτικό χρόνο με τον τρόπο με τον οποίο τον καταναλώνουμε, την επόμενη φορά οι Βουλευτές θα μιλούν τρία λεπτά ο καθένας και μετά ίσως και καθόλου.
      Το δεύτερο που έχω να σημειώσω είναι ότι η αποχώρηση του ΠΑΣΟΚ από την Αίθουσα αποδεικνύει ότι δεν ενδιαφέρεται για τίποτε άλλο, παρά μόνο για την κατοχή του κράτους.
      Το τρίτο που θέλω να σημειώσω είναι ότι αυτήν τη στιγμή και πολλές μέρες τώρα κάνουμε μία συζήτηση -και επομένως την κάνει και η κοινή γνώμη- ως μη οφείλουμε να την κάνουμε. Συζητούμε, δηλαδή, το πώς οι Έλληνες, ει δυνατόν όλοι οι Έλληνες, θα γίνουν υπάλληλοι του δημοσίου. Κατά την άποψή μου αυτό είναι κατάντια. Δηλαδή είναι κατάντια για ένα δημιουργικό, επιδέξιο, ικανό λαό, που επιστρατεύει όλα τα χαρίσματα για να επιβιώνει και να μεγαλουργεί να μην έχει στο νου του τίποτα άλλο από το πώς θα χωθεί στο δημόσιο. Γι’ αυτήν την κατάντια πολλές φορές, το έχουμε πει, αποκλειστικά υπεύθυνο είναι το ΠΑΣΟΚ. Επί χρόνια καλλιέργησε στο λαό μία αντιπαραγωγική νοοτροπία και έκανε τους Έλληνες να εκλιπαρούν για μία επιδοτησούλα, μια θεσούλα, μια συμβασιούλα στο δημόσιο. Τους αφαίρεσε κάθε δημιουργική διάθεση, κάθε διάθεση αυτονομίας, τους έκανε να θεωρούν φυσιολογικό ότι πρέπει να είναι όλοι δημόσιοι υπάλληλοι, τους κρατούσε ομήρους κάθε φορά ενόψει των νέων εκλογών, διαιώνιζε την εξουσία του με αυτόν τον τρόπο. Δεν έμαθε ποτέ το ΠΑΣΟΚ τους Έλληνες «να ψαρεύουν», αλλά τους πετούσε ένα μικρό ψαράκι.
      Θέλω να ξέρω και ρωτώ όλους σ’ αυτήν την Αίθουσα, παρόντες και απόντες, σε ποια πολιτισμένη χώρα συμβαίνει αυτό; Σε ποια πολιτισμένη χώρα όλοι οι πολίτες συνωστίζονται μπροστά στις πύλες του δημοσίου;
      Θέλω επίσης να ρωτήσω τους συναδέλφους όλων των πτερύγων, πότε πέρασε από το γραφείο τους άνθρωπος και πόσοι είναι αυτοί που πέρασαν για να τους ρωτήσουν τη γνώμη τους για να ιδρύσουν μια δική τους επιχείρηση, τη γνώμη τους για το πώς θα επωφεληθούν από τον νέο αναπτυξιακό νόμο. Νομίζω ότι χρειάζεται και μία αυτοκριτική για τον τρόπο με τον οποίο έχουμε πολιτευτεί σ’ αυτήν τη χώρα εδώ και πάρα πολλά χρόνια.
      Είναι ντροπή το ΠΑΣΟΚ, που δημιούργησε αυτές τις πελατειακές σχέσεις να κατηγορεί τώρα τη Νέα Δημοκρατία, που προσπαθεί να βάλει τάξη στο χάος του. Γίνεται φασαρία για την προσωπική συνέντευξη, ενώ όλοι ξέρουμε ότι όποιος επιχειρηματίας πληρώνει και θέλει να δει την επιχείρησή του να επιβιώνει, οπωσδήποτε θα συνομιλήσει με τον υποψήφιο υπάλληλο και θα έχει μία άποψη γι’ αυτό. Σ’ αυτήν την περίπτωση αυτός που πληρώνει είναι ο ελληνικός λαός και θέλει να γνωρίζει ποιον προσλαμβάνει και να έχει και τις ανάλογες υπηρεσίες.
      Θα ήθελα να ξέρω επίσης αν ισχύουν όλα αυτά τα οποία λέει το ΠΑΣΟΚ και αν όλα όσα έκανε ήταν σωστά και δίκαια, γιατί έχουμε αυτό το αναποτελεσματικό κράτος, γιατί βρισκόμαστε τελευταίοι σε όλες τις καταστάσεις, όσον αφορά στην απόδοση του δημόσιου τομέα, γιατί έχουμε αντιπαραγωγική σπατάλη πόρων στο δημόσιο, ύψους 15,7 δισεκατομμύρια ευρώ το χρόνο και γιατί έχουμε κάθε χρόνο αυτές τις απαξιωτικές εκθέσεις του Σώματος Επιθεωρητών Δημόσιας Διοίκησης.
      Ουσιαστικά ποτέ δεν καταβλήθηκε, κύριε Πρόεδρε, καμία προσπάθεια να πειστεί ο λαός ότι όλα τα πληρώνει από την τσέπη του, τους μισθούς, τις συμβάσεις, τα δανεικά και αγύριστα. Ποτέ δεν προσπαθήσαμε να πείσουμε το λαό ότι το πρόβλημα της ανεργίας δεν λύνεται παρά μόνο με την ενίσχυση της ανταγωνιστικότητας και επιχειρηματικότητας. Ποτέ δεν δημιούργησε το ΠΑΣΟΚ συνθήκες ασφάλειας στον ιδιωτικό τομέα. Ποτέ δεν έκανε τίποτε για να βελτιώσει τις συνθήκες εργασίας στον ιδιωτικό τομέα.
    Και χρόνια τώρα οι Έλληνες βλέπουν τις επιχειρήσεις να κλείνουν αλλά και την αποβιομηχάνιση της χώρας.
    Το ΠΑΣΟΚ συστηματικά προσπάθησε να οδηγήσει τους Έλληνες προς το δημόσιο και να είναι αυτή η μόνη τους επιλογή με τριτοκοσμικές συμβάσεις και με άλλα, τα οποία έχει κάνει όλα αυτά τα χρόνια απαξιώνοντας τελικά τον Έλληνα. 
    Όσο για την αξιοκρατία -γιατί από την πολύ αξιοκρατία συνέβησαν όλα αυτά τα οποία συνέβησαν- τα παραδείγματα είναι πολλά. 
    Παραμονές των εκλογών, δύο-τρεις μέρες πριν επισκέφθηκα το Υπουργείο Εσωτερικών και όταν ρώτησα τι ποσοστό παίρνει η παράταξη η προσκείμενη στη Νέα Δημοκρατία, η απάντηση ήταν 6%. Την ίδια ερώτηση δύο μέρες αργότερα την έκανα στην ΕΡΤ. Η απάντηση ήταν η ίδια, 6%. Άρα, λοιπόν, η αξιοκρατία για την οποία συζητεί το ΠΑΣΟΚ αυτήν τη στιγμή υποχρεωτικά, είναι της τάξης της ποσόστωσης της άθλιας του 6%. Αυτή ήταν η αξιοκρατία της. Δηλαδή 6% η Νέα Δημοκρατία, 94% όλοι οι υπόλοιποι.
    Άκουσα κατά την πρώτη μέρα της συζήτησης του νομοσχεδίου εδώ τον Πρόεδρο του ΠΑΣΟΚ να λέει ότι το σημαντικότερο πράγμα για τους νέους είναι να στελεχώσουν το δημόσιο! 
    Με συγχωρείτε πάρα πολύ, κύριοι συνάδελφοι, αλλά θεωρώ ντροπή από ένα νέον άνθρωπο και νέο πολιτικό να λέει ότι το όνειρο της νεολαίας μας είναι όχι να καλλιεργείται, όχι να μορφώνεται, όχι να παράγει, όχι να είναι στην παραγωγική διαδικασία, αλλά το πώς θα «χωθεί» στο δημόσιο. 
    Διάβασα επίσης ότι σε επίσκεψή του στο ΑΣΕΠ ο κ. Παπανδρέου, είπε ότι αυτά δεν είναι για την Ελλάδα αλλά για τη Σουηδία. Ώστε, λοιπόν, δεν είναι άξιοι οι Έλληνες να γίνουν Σουηδία! Και αυτά τα ακούμε από έναν πολιτικό, ο οποίος ταξιδεύει στο διαδίκτυο και του οποίου ο πατέρας επί χρόνια μας απειλούσε να μας κάνει Σουηδία! 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ο κ. Καραγκούνης έχει το λόγο.
    ΑΝΔΡΕΑΣ ΚΑΡΑΓΚΟΥΝΗΣ: Κυρίες και κύριοι συνάδελφοι, θέλω να κάνω μερικές πολιτικές επισημάνσεις, ειδικά μετά την αποχώρηση χθες του ΠΑΣΟΚ από την Αίθουσα. 
    Η συζήτηση που προηγήθηκε με την εμφάνιση του Αρχηγού της Αξιωματικής Αντιπολίτευσης και των άλλων Βουλευτών του ΠΑΣΟΚ, ως θεματοφύλακες της αξιοκρατίας του δημόσιου τομέα, μου θύμιζε το γνωστό «πενία τέχνας κατεργάζεται». 
      ΄Ομως αυτή η ανάγκη του Γεωργίου Παπανδρέου, να σηκώσει τους τόνους και να ακουστεί μέσα σ’ ένα πολιτικό σύστημα, το οποίο δεν τον ακούει ή μάλλον τον αγνοεί, όσο κατανοητά και αν είναι και όσο και διαφανή και αν είναι τα εσωκομματικά κίνητρα, έγινε σε μια περίσταση χρονικά όπως αυτό το νομοσχέδιο που συζητούμε, το οποίο μόνο υψηλούς και διχαστικούς τόνους δεν δικαιολογεί. Αντίθετα, πρόκειται για ένα νομοσχέδιο το οποίο χρειάζεται συναίνεση, ομοθυμία ακριβώς γιατί η υπόθεση της αξιοκρατίας και της διαφάνειας στο δημόσιο τομέα αποτελεί εθνική υπόθεση.
    Μ’ αυτήν την έννοια η επιλογή του ΠΑΣΟΚ να σηκώσει τους τόνους εκεί που εμείς ζητούμε τη δική τους συμβολή και συμφωνία στην υπόθεση της ποιοτικής αναβάθμισης του κράτους, μόνο προβληματισμό μας προκαλεί. Ειδικά για όσους είμαστε και λίγο παλαιότεροι σ’ αυτήν την Αίθουσα. Και είναι λάθος κατά άποψη τη δική μου η πολιτική εκτίμηση που κάνει το ΠΑΣΟΚ από άποψη ουσίας του νομοσχεδίου που συζητούμε. Η ίδια η πραγματικότητα τους διαψεύδει.
    Ακούω, ως Βουλευτής περιφέρειας, διαρκώς καταγγελίες και παράπονα, όχι γιατί βολέψαμε αλλά γιατί δεν βολέψαμε τα δικά μας παιδιά. Τα πολιτικά γραφεία τα έχουν μετατρέψει σε γραφεία ευρέσεως εργασίας αυτοί που εδώ και είκοσι χρόνια είχαν επαγγελθεί ότι θα καταπολεμήσουν το ρουσφέτι.
    Επειδή ο κομματισμός είναι διαρκής πολιτική τους ταυτότητα, τους φαίνεται αδιανόητο πώς εμείς εδώ, αδιαφορώντας για το πολιτικό κόστος, το οποίο αποτελεί το δικό τους πολιτικό ευαγγέλιο, προχωρούμε με μόνο γνώμονα το εθνικό συμφέρον, έστω και αν προκαλούμε δυσαρέσκεια στο χώρο μας.
    Και όμως, κύριοι συνάδελφοι του ΠΑΣΟΚ, αυτή είναι η αλήθεια και το γνωρίζει όλος ο ελληνικός λαός. Η Νέα Δημοκρατία ήταν, είναι και θα είναι το κόμμα όλων των Ελλήνων. Εμείς -μπορείτε να το διαπιστώσετε στα πολιτικά μας και προγραμματικά μας κείμενα- τριάντα χρόνια ποτέ δεν χωρίσαμε τον κόσμο σε δικούς μας και σε άλλους. Εσείς από τη διακήρυξη σας της 3ης Σεπτεμβρίου ήσασταν όπως αυτοπροσδιοριζόσασταν ως το κόμμα των μη προνομιούχων. Από την εποχή του ζιβάγκο. Εμείς αντίθετα στην πολιτική μας σκέψη και πολύ περισσότερο στην κυβερνητική μας πράξη ήμασταν για όλους τους Έλληνες. Και δεν υπήρχαν για μας προνομιούχοι χρωμάτων, όπως προσπάθησε ο Αρχηγός του ΠΑΣΟΚ να μας το επιδείξει διά της γραβάτας του. 
    Όμως ανεξαρτήτως προθέσεων εξίσου εσφαλμένη είναι και η επί της ουσίας άποψη για το συζητούμενο νομοσχέδιο και ιδίως για το θέμα της συνέντευξης. Και βέβαια ακούστηκε -και από μόνο του θα έπρεπε να είναι αρκετό, το παραδέχθηκε άλλωστε και ο ίδιος ο Αρχηγός του ΠΑΣΟΚ- ότι η συνέντευξη αποτελεί ένα καθιερωμένο τρόπο επιλογής προσωπικού και στην Ευρώπη και στην Αμερική. Και στο δημόσιο και στον ιδιωτικό τομέα. Αλλά και στα πανεπιστήμια είτε αναπληρωματικά είτε συμπληρωματικά ενός συστήματος εξετάσεων. Όμως, η μόρφωση και η κατάρτιση, ενώ είναι αναγκαίες προϋποθέσεις κάθε επιτυχούς τοποθέτησης, δεν είναι και επαρκείς. Χρειάζονται και διαπροσωπικές ικανότητες για την επιτυχία. Χρειάζεται, για να χρησιμοποιήσω μια επιστημονική έκφραση της μόδας, όχι απλώς ευφυΐα αλλά και συναισθηματική ευφυΐα.
    Κυρίες και κύριοι συνάδελφοι, προσπάθησα να θέσω το θέμα στη σωστή του βάση και να εξηγήσω την πραγματική διάσταση που έχει, γιατί δεν πρέπει να αμφισβητούμε τις καλές προθέσεις. 
    Και κλείνω διατυπώνοντας την ευχή ότι ο Πρόεδρος του ΠΑΣΟΚ δεν θα επιχειρήσει εκ νέου να μιλήσει στο μέλλον να συκοφαντήσει έντιμες προσπάθειες και πρωτοβουλίες της Κυβέρνησης –και εδώ θέλω να συγχαρώ την ηγεσία του Υπουργείου- με μόνο κριτήριο και κίνητρο να τραβήξει πάνω του την προσοχή, την οποία του την αρνείται η κοινή γνώμη. 
    Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε.
     Ο κ. Κολιοπάνος έχει το λόγο. Απών. Διαγράφεται.
     Ο κ. Κατσιφάρας έχει το λόγο. Απών. Διαγράφεται.
     Η κ. Τσουρή έχει το λόγο. Απούσα. Διαγράφεται.
     Η κ. Ράπτη έχει το λόγο. Απούσα. Διαγράφεται.
     Ο κ. Κουτμερίδης έχει το λόγο. Απών. Διαγράφεται.
     Ο κ. Μαγκριώτης έχει το λόγο. Απών. Διαγράφεται.
     Ο κ. Σιδηρόπουλος έχει το λόγο. Απών. Διαγράφεται.
     Ο κ. Νιώτης έχει το λόγο. Απών. Διαγράφεται.
     Ο κ. Κωστόπουλος έχει το λόγο. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, μιλάμε αυτές τις μέρες εδώ και ακούγονται οι λέξεις ΑΣΕΠ, συμβασιούχοι, συνέντευξη, νόμος Πεπονή, αλλά έχω τη γνώμη ότι όλο αυτό το σύμπλεγμα θα πρέπει να αποκαλείται σύστημα ΠΑΣΟΚ και όχι ανεξάρτητη αρχή του ΑΣΕΠ. Και έχω το επιχείρημα ότι τόσα χρόνια δεν έχω διαπιστώσει από αυτές τις διαδικασίες του ΑΣΕΠ να έχουν μόρια και κριτήρια παρά μόνο όσοι ανήκουν στις κλαδικές του ΠΑΣΟΚ. Έχω μια αμφιβολία αν πράγματι η συνταγματικώς κατοχυρωμένη αρχή του ΑΣΕΠ λειτουργεί  αποτελεσματικά και δημοκρατικά. 
     Όσον αφορά στο θέμα των συμβασιούχων, η ρύθμιση η οποία έγινε με το π.δ. 164 από την πολιτική ηγεσία του Υπουργείου Εσωτερικών, είναι μια λύση δημοκρατική, είναι μια λύση που αντιμετωπίζει ένα χρόνιο πρόβλημα και πράγματι δίνει έξοδο από την πολιτική ομηρία σε χιλιάδες ανθρώπους, οι οποίοι εβασανίζοντο τόσα χρόνια από τις πολιτικές και τακτικές διαδικασίες των προηγουμένων κυβερνήσεων του ΠΑΣΟΚ. 
     Αλλά, κύριε Πρόεδρε, θα μου επιτρέψετε να αναφερθώ σύντομα στη χθεσινή κοινοβουλευτική αποχώρηση του ΠΑΣΟΚ από τα έδρανα της Αντιπολίτευσης.
Η αποχώρηση έγινε όχι μόνο γιατί δεν έχουν επιχειρηματολογία ή η επιχειρηματολογία τους είναι φθηνή, αλλά διότι δεν έχουν συνηθίσει ακόμη να κάθονται στα έδρανα της Αξιωματικής Αντιπολίτευσης. Διακατέχοντο και εξακολουθούν να διακατέχονται από ιδιοκτησιακή εξουσιαστική αντίληψη. Αυτό τελείωσε στις 7 του Μάρτη. Θα πρέπει να το καταλάβουν.
      Θα πρέπει ακόμη να πω και κάτι, με το οποίο προσωπικά ως νέος Βουλευτής αισθάνομαι ότι ταπεινώνομαι. Η επιχειρηματολογία υποβολής της αίτησης για αντισυνταγματικότητα, την οποία κατέθεσε ο καθηγητής κ. Βενιζέλος και η μετέπειτα αμφισβήτηση της διαδικασίας, όσον αφορά την απόφαση, συνιστά κατά την ταπεινή μου άποψη κοινοβουλευτική υποτίμηση. Περιφρονεί το Σύνταγμα και τους νόμους. Και το χειρότερο, προσβάλλει τη νοημοσύνη των Ελλήνων Βουλευτών.
      Και το λέω αυτό, γιατί ο κ. Βενιζέλος ενήργησε εδώ ως πολιτικός και όχι ως καθηγητής του Συνταγματικού Δικαίου, διότι το άρθρο 103 παράγραφος 7 και στις δύο υποπαραγράφους του ορίζει σαφώς με ποια διαδικασία υποβάλλεται η αίτηση αντισυνταγματικότητος και για ποιους λόγους. Παρέβλεψε, βεβαίως, τη δεύτερη παράγραφο. Δεν τη μνημόνευσε καθόλου. 
      Απεναντίας, μπορώ να πω, τόλμησε να συνδέσει ακόμη περισσότερο τις διατάξεις του άρθρου 4 και του άρθρου 5 του Συντάγματος, διατάξεις οι οποίες κατοχυρώνουν την ισότητα, την ισοπολιτεία και τα δικαιώματα των Ελλήνων πολιτών. Και ασφαλώς αυτήν την ισότητα, την ισοπολιτεία και τα δικαιώματα των Ελλήνων πολιτών τόσα χρόνια ως Υπουργός τα είχε παραβλέψει και κατ’ εξακολούθηση ιδιαίτερα τα παραβίαζε με τις προσλήψεις δεκάδων χιλιάδων συμβασιούχων.
      Κι εδώ μπαίνει το μέγα ερώτημα, κύριε Πρόεδρε: Ένας συμβασιούχος μπορεί να σκεφθεί με ποιες διαδικασίες προσλήφθηκε; Μπορεί ποτέ να μας ανακοινώσει ο κ. Βενιζέλος ποιος γνώριζε την κενή θέση και με ποια κριτήρια προσελήφθη ο συμβασιούχος; Πρώτον, οι συμβασιούχοι, δεν φταίνε τίποτα οι άνθρωποι. Απλά ήταν κομματικά τους μέλη. Δεύτερον, δεν ευθύνεται η πολιτική του ΠΑΣΟΚ που τόσα χρόνια στέγνωσε το χαμόγελο και τα όνειρα χιλιάδων ανθρώπων που αναζητούν μία θέση; Και ασφαλώς στέγνωσε και το δικαίωμα της ευκαιρίας. Δηλαδή εδώ παραβιάστηκαν κατάφωρα οι αρχές  της ισότητας και των ίσων ευκαιριών. 
      Κύριε Πρόεδρε, επειδή ο χρόνος είναι λίγος, θα ήθελα να παρακαλέσω την πολιτική ηγεσία του Υπουργείου Προεδρίας να δει τις διατάξεις των άρθρων 25, 26 και 27 του ν.2190. Νομίζω ότι όσοι συνάδελφοι υπερασπίζονται το ν. 2190 κάνουν λάθος, διότι ο ν. 2190 δεν υπάρχει. Ήδη έχει υποστεί στην τελευταία δεκαετία σαράντα πέντε αλλαγές με ισάριθμους νόμους, δύο με προεδρικά διατάγματα και μία με υπουργική απόφαση. 
      Θα καταθέσω σχετικό πίνακα στα Πρακτικά, όπου αναφέρονται οι νόμοι με τους οποίους έγιναν οι τροποποιήσεις, με αποτέλεσμα ο νόμος αυτός να έχει γίνει «σουρωτήρι». Αυτές  πράγματι οι οβιδιακές μεταμορφώσεις του ν .2190 τον έχουν κάνει ανεφάρμοστο. 
      Οι διατάξεις όμως, κύριε Υπουργέ, του ν. 2190, των άρθρων 25, 26 και 27, είναι διατάξεις με τις οποίες -κατά την ταπεινή μου άποψη- νομιμοποιήθηκαν τέτοιες ρουσφετολογικές, πελατειακές σχέσεις του παρελθόντος, οι οποίες πράγματι δεν έχουν συμβεί ούτε στο Μεσαίωνα. Και δεν είμαι καθόλου, θα έλεγα, υπερβολικός, καθ’ όσον βλέπω εδώ πως σε είκοσι πέντε τουλάχιστον περιπτώσεις, τακτοποιούνται υπάλληλοι, επειδή δήθεν απολύθηκαν παρανόμως από τη Δημόσια Διοίκηση από 1.1.1990 έως 31.12.1993.
      Κύριε Υπουργέ Προεδρίας και Εσωτερικών και Δημόσιας Διοίκησης, κρατώ στα χέρια μου μία απόφαση – την  υπ’ αριθμόν 210 με ημερομηνία 15.4.1992- του τότε Πρωθυπουργού, του κ. Μητσοτάκη, με την οποία θεσπίστηκαν είκοσι μία θέσεις στη Γενική Γραμματεία του Υπουργικού Συμβουλίου με τριετή θητεία. Βεβαίως η κυβέρνηση βεβαίως Μητσοτάκη το 1993 έπεσε. Με απόφαση του μετέπειτα Πρωθυπουργού, του αειμνήστου Ανδρέα Παπανδρέου, απελύθησαν και οι είκοσι ένας υπάλληλοι, καίτοι προηγουμένως, πριν πέσει η κυβέρνηση Μητσοτάκη, οι θέσεις αυτές είχαν γίνει μόνιμες, είχε δημοσιευθεί η μονιμότητα των υπαλλήλων αυτών στην Εφημερίδα της Κυβερνήσεως. Παρά ταύτα τους απέλυσε το ΠΑΣΟΚ. Δεν είναι αυτό αδικία; Δεν πρέπει οι υπάλληλοι αυτοί, κύριε Υπουργέ, να δικαιωθούν κάποτε;
Το ΠΑΣΟΚ έκανε παρανομίες. Και ο ν. 2190 δεν είναι νόμος προσλήψεων. Είναι νόμος νομιμοποίησης παρανομιών, κατά την ταπεινή μου άποψη.
      Κύριε Υπουργέ, υποβάλλω την παράκληση να εξεταστεί αυτή η περίπτωση. Θα ήθελα επίσης να πω ότι το ΑΣΕΠ αυτήν την ώρα θεωρεί ως κριτήρια τα γνωσιολογικά και παραγνωρίζει εντελώς κριτήρια συμπεριφοράς, κριτήρια ικανότητας. Έχω τη γνώμη, κύριε Υπουργέ, πως η λέξη «προσωπικότητα» είναι προτιμότερο να αντικατασταθεί με τη λέξη «καταλληλότητα». Με τη συνέντευξη κρίνονται: Η ικανότητα που έχει στην αντίληψη ο υπάλληλος και στο να αφομοιώνει και να αντιμετωπίζει προβλήματα που παρουσιάζονται καθημερινά, να συνθέτει και να αναλαμβάνει πρωτοβουλίες.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Ο κ. Αηδόνης. Απών. Διαγράφεται. 
      Ο κ. Παπαγεωργίου. Απών. Διαγράφεται.
      Ο κ. Μωραϊτης. Απών. Διαγράφεται. 
      Ο κ. Βαρβαρίγος. Απών. Διαγράφεται. 
      Η κ. Μανωλιά. Απούσα. Διαγράφεται. 
      Ο κ. Τόγιας. Απών. Διαγράφεται. 
      Η κ. Ζήση. Απούσα. Διαγράφεται.
      Το λόγο έχει ο κ. Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
      Κυρία και κύριοι συνάδελφοι, η ανασυγκρότηση και ο εκσυγχρονισμός της Δημόσιας Διοίκησης αποτελεί στρατηγική επιλογή και προτεραιότητα της Κυβέρνησης της Νέας Δημοκρατίας. Η πολιτική επιλογή μας πηγάζει από τη βαθιά επίγνωση ότι η σημερινή Δημόσια Διοίκηση αποτελεί δυστυχώς περιοριστικό παράγοντα για την οικονομία και την κοινωνική πρόοδο της πατρίδας μας. 
      Όλοι σήμερα περιμένουμε από το κράτος να είναι αποτελεσματικό, καλύτερο στις υπηρεσίες που παρέχει, να μη δημιουργεί προβλήματα στην οικονομία, στις παραγωγικές τάξεις και γενικά στην κοινωνία. Θέλουμε ένα κράτος λιτό, σύγχρονο, κοινωνικό, που θα εφαρμόζει με συνέπεια και αποφασιστικότητα αυτά που εννοεί, αυτά που ψηφίζει. Θέλουμε ένα κράτος, το οποίο ο πολίτης και η κοινωνία θα εμπιστεύονται και δεν θα φοβούνται, δεν θα περιφρονούν. 
      Δυστυχώς διαπιστώνουμε τα μεγάλα προβλήματα που κληρονομήσαμε από τις κυβερνήσεις του ΠΑΣΟΚ, προβλήματα που δημιουργήθηκαν εξαιτίας της ανοχής και της πελατειακής πολιτικής που ακολουθήθηκε τόσα χρόνια. Αυτά εντοπίζονται στο μεγάλο μέγεθος του δημοσίου τομέα και στην κρατική υπερδιόγκωση, που συνέθλιψε και περιόρισε απελπιστικά την ιδιωτική πρωτοβουλία, στη χαμηλή ποιότητα παροχής υπηρεσιών, με αποτέλεσμα την κακή εξυπηρέτηση και την ταλαιπωρία των πολιτών, στο μεγάλο κόστος των δημοσίων υπηρεσιών. Για την κάλυψη αυτού ακριβώς του κόστους οδηγήθηκαν στο παρελθόν είτε σε υπέρμετρη φορολογία του παραγωγικού τομέα, δηλαδή της ιδιωτικής οικονομίας, είτε σε δανεισμό. Ακόμη εντοπίζονται στην κακή οργάνωση και τον υπερσυγκεντρωτισμό, που έβλαψε την ισόρροπη ανάπτυξη της χώρας, στην απουσία της εμπιστοσύνης του πολίτη προς τις κρατικές υπηρεσίες, στην αναξιοκρατία, στην έλλειψη αξιολόγησης και στη διαφθορά.
      Σε όλα αυτά συντέλεσε ο έντονος κρατικός παρεμβατισμός, η κομματικοποίηση της διοίκησης, που υποχρέωσε τους κυβερνώντες σε αναξιοκρατικές προσλήψεις με κομματικά κριτήρια και μόνο, η απουσία ελέγχου, όπου υπήρχαν παραβιάσεις της αρχής της νομιμότητας -ξέρουμε το ν. 2172 του 1993, που μετέτρεψε το αδίκημα της απιστίας στο δημόσιο σε πλημμέλημα- και γενικά η υποβάθμιση της ηθικής αποστολής του κράτους και η απουσία πνεύματος και νοοτροπίας ευθύνης.
      Χθες οι συνάδελφοι της Αξιωματικής Αντιπολίτευσης αποχώρησαν από την Αίθουσα αυτή, αποδεικνύοντας για άλλη μια φορά την καθεστωτική νοοτροπία που έχουν αποκτήσει όλα αυτά τα χρόνια που κυβέρνηση ήταν το ΠΑΣΟΚ. Ο τέως Πρόεδρος της Βουλής θεωρεί το Προεδρείο και τη Βουλή δικό του κτήμα. Όπου δεν συμφωνεί, η αντίδρασή του δεν είναι αντίδραση διαφωνίας, αλλά επιβολής της δικής του άποψης. Όπου διαφωνούν πρώην Υπουργοί του ΠΑΣΟΚ, διαφωνούν επειδή θέλουν να επιβάλουν τη δική τους άποψη, διότι έτσι συνήθισαν. Δεν συμφωνούν μεταξύ τους και πάντα θέλουν να κάνουν μαθήματα συνταγματικής νομιμότητας και καθεστωτικής νοοτροπίας.
      Ο λαός, κύριε Πρόεδρε και εμείς βαρεθήκαμε να μας κουνάνε το χέρι και το δάχτυλο κάνοντάς μας μαθήματα συμπεριφοράς. Οι κύριοι συνάδελφοι του ΠΑΣΟΚ κατηγορούν την Κυβέρνησή μας, την Κυβέρνηση της Νέας Δημοκρατίας, χωρίς αίσθημα αυτοκριτικής. Κρίνουν εξ ιδίων τα αλλότρια. Θεωρούν ότι αυτά που εφάρμοσαν τόσα χρόνια, θα τα επαναλάβουμε και εμείς. Τους διαβεβαιώνουμε ότι αυτό δεν θα συμβεί ποτέ, αφού γνωρίζουν από την εφαρμογή αυτού του νομοσχεδίου ότι είναι αδύνατον να γίνει καταστρατήγηση των άρθρων αυτού.
    Επιπλέον γνωρίζουν πολύ καλά ότι η αλήθεια που αντικατοπτρίζεται σ’ αυτό το νομοσχέδιο και τους δικούς τους ανθρώπους εξυπηρετεί στην ουσία και υπόνοιες εις βάρος της δικής μας παράταξης προκαλεί. Μπορεί κανείς από την Αξιωματική Αντιπολίτευση να ισχυριστεί ότι η προϋπηρεσία που πριμοδοτείται, βοηθάει τους δικούς μας ανθρώπους; Η εισαγωγή της συνέντευξης ως κριτηρίου στη διαδικασία πρόσληψης, γνωρίζουν ότι δεν εξυπηρετεί κομματικές σκοπιμότητες. Δυστυχώς, όμως, το μεγαλοποιούν στο βωμό της σκοπιμότητας.
    Σε ποια εργασία στον ιδιωτικό τομέα δεν εφαρμόζεται η συνέντευξη; Ποιος επιχειρηματίας δεν επιλέγει τους καλύτερους; Ποιος από μας δεν επέλεξε τους συνεργάτες του, κατά το δυνατόν τους καλύτερους, μη δημιουργώντας εξαιτίας αυτής της επιλογής στον εαυτό του προβλήματα; 
    Τελικά η Αξιωματική Αντιπολίτευση παραμένει στην πεπατημένη που ακολούθησε τόσα χρόνια. Με την πολιτική αυτή προσπαθούν να μας παρασύρουν στην αντιπαράθεση για θέματα που δεν εξυπηρετούν το κοινωνικό σύνολο. Πρέπει να βοηθήσουμε στην πάταξη του μεγάλου αυτού προβλήματος, για το οποίο έχουν μεγάλη ευθύνη. Πρέπει να ασχοληθούμε με τον παραγωγικό τομέα της κοινωνίας μας, τον ιδιωτικό τομέα, που όχι μόνο αγνοούμε συστηματικά, αλλά και περιφρονούμε, όπως για παράδειγμα, το θέμα της προϋπηρεσίας που λαμβάνεται υπόψη, μόνο εφόσον προέρχεται από το δημόσιο τομέα και όχι από τον ιδιωτικό. Ποιος άραγε έχει περισσότερες εμπειρίες, γνώσεις και ικανότητες; 
    Δεν είναι η μόνη αδικία που δυστυχώς επαναλαμβάνεται. Φαντάζεστε, όμως τι θα ισχυριζόταν η Αξιωματική Αντιπολίτευση, εάν εμείς καθιερώναμε και συμπεριλαμβάναμε και την προϋπηρεσία που θα προερχόταν από τον ιδιωτικό τομέα; 
    Όλοι αυτοί οι προβληματισμοί πρέπει επιτέλους να γίνουν κατανοητοί. Πρέπει να δημιουργήσουμε νέες θέσεις εργασίας στον ιδιωτικό τομέα. Ψηφίσαμε νέους νόμους, που στηρίζουν την ανάπτυξη της χώρας μας. Καθιερώσαμε ένα αναπτυξιακό νόμο, που δίνει πολλές και ίσες ευκαιρίες. Πρέπει, λοιπόν, να ασχοληθούμε μ’ αυτό το εργαλείο της ανάπτυξης. Η πάταξη της ανεργίας και η ανάπτυξη της χώρας δεν επιτυγχάνονται μόνο μέσα από τη σιγουριά που παρέχει το δημόσιο, εξασφαλίζοντας τη μονιμότητα με νοοτροπίες και πρακτικές που συντηρήθηκαν πολλά χρόνια εις βάρος του κοινωνικού συνόλου εξαιτίας των κυβερνήσεων του ΠΑΣΟΚ. 
    Η ψήφιση αυτού του νομοσχεδίου θα συντελέσει, ώστε να γίνει ένα ξεκίνημα στην κατεύθυνση αφενός μεν της επίλυσης των εκκρεμοτήτων και αφετέρου στη χάραξη μιας νέας πορείας εξυγίανσης της Δημόσιας Διοίκησης.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρπούζα.
    Το λόγο έχει η κ. Καλογήρου.
    ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
    Κυρίες και κύριοι συνάδελφοι, από τις έως τώρα τοποθετήσεις επί του συζητούμενου νομοσχεδίου, από την πλευρά της Αντιπολίτευσης έχει αναχθεί σε μείζον θέμα το θέμα των περίφημων συνεντεύξεων. Για άλλη μια φορά από την πλευρά του ΠΑΣΟΚ έλειψαν τα επιχειρήματα και περίσσεψε η υποκρισία. Υποκρισία άλλωστε χαρακτηρίζει και την απόφαση του ΠΑΣΟΚ να αποχωρήσει χθες από αυτήν εδώ την Αίθουσα. 
    Έκαναν λόγο οι αγορητές της Αξιωματικής Αντιπολίτευσης για επαναφορά του κράτους της Δεξιάς. Έκαναν λόγο για πελατειακές σχέσεις. «Κοίτα ποιος μιλάει!», θα έλεγα εγώ από την πλευρά μου. Είναι γνωστό σε όλους ποιοι εδώ και πάρα πολλά χρόνια διόριζαν ποιους με σημειώματα κλαδικών στο δημόσιο. Είναι γνωστό ποιοι είχαν στήσει βιομηχανία ίδρυσης εταιριών του δημοσίου, για να διορίζουν εκεί τους ημετέρους. Είναι γνωστό ότι όταν διόρισαν και το τελευταίο κομματικό στέλεχος και κομματικό μέλος, ίδρυσαν το ΑΣΕΠ, για να το καταργήσουν ουσιαστικά εν μία νυκτί. Και το κατήργησαν με τις αλλεπάλληλες τροπολογίες που έφεραν πάνω στο νόμο Πεπονή, σαράντα εννέα τροπολογίες, που αποτελούν τις σφραγίδες στο διαβατήριο της αναξιοκρατίας. Και παρουσιάστηκαν τις προηγούμενες ημέρες για να παραστήσουν τους τιμητές. Ε, λοιπόν, «ένοχος ένοχον ου ποιεί». 
    Πώς έχουν τα πράγματα, κυρίες και κύριοι συνάδελφοι; Στο συζητούμενο νομοσχέδιο υπάρχει πρόβλεψη για συνέντευξη, που δεν συνιστά βέβαια και καμιά παγκόσμια πρωτοτυπία ούτε καν ελληνική πρωτοτυπία. Παρεμπιπτόντως θα ήθελα να θυμίσω ότι η συνέντευξη ως προϋπόθεση προσλήψεως στο δημόσιο εφαρμόζεται σε όλες τις προηγμένες δημοκρατικές χώρες. Και εφαρμόζεται και στην Ελλάδα για συγκεκριμένες ειδικότητες προσωπικού εδώ και έξι χρόνια και ειδικότερα με το ν. 2738/1999, τον οποίο εισηγήθηκε στη Βουλή η τότε Υπουργός του ΠΑΣΟΚ κ. Βάσω Παπανδρέου.
    Ποιες αλλαγές επέρχονται τώρα με το συζητούμενο νομοσχέδιο; Επεκτείνεται ο θεσμός της συνέντευξης στις προσλήψεις εκείνες, οι οποίες γίνονται με το σύστημα της μοριοδότησης και μόνο.
Η συνέντευξη δεν προβλέπεται και δεν θα υπάρχει στους γραπτούς διαγωνισμούς. Τελεία και παύλα. Για να μη δημιουργούνται παρανοήσεις, τυχαίως ή σκοπίμως. 
      Είπαν οι συνάδελφοι της Αξιωματικής Αντιπολίτευσης ότι με τη συνέντευξη θέλουμε να τακτοποιήσουμε τα «δικά μας παιδιά». Φαίνεται ότι δεν μπήκαν καν στον κόπο να διαβάσουν το νομοσχέδιο, γιατί αν το είχαν διαβάσει, θα είχαν διαπιστώσει ότι σε κάθε περίπτωση δύο τουλάχιστον από τα τρία μέλη της επιτροπής ορίζονται από το ΑΣΕΠ. Τι γίνεται; Αποδοκιμάζουν το ΑΣΕΠ οι κύριοι συνάδελφοι του ΠΑΣΟΚ; Ή μήπως υποστηρίζουν ότι ο συγκεκριμένος οργανισμός ελέγχεται από την παρούσα Κυβέρνηση; Αν απαντούν «ναι», τότε είναι συνεπείς με τις αστήρικτες καταγγελίες τους. Αν απαντούν «όχι», τότε είναι συνεπείς με την πραγματικότητα. Άρα τα μέλη της επιτροπής των συνεντεύξεων δεν θα είναι σε θέση να κατανοήσουν ούτε το σύνθημα αλλά ούτε το παρασύνθημα, για το οποίο μίλησε ο Αρχηγός της Αξιωματικής Αντιπολίτευσης. Γιατί δεν υπάρχει ούτε σύνθημα ούτε παρασύνθημα. Αυτό υφίσταται μόνο στο στρατό και προφανώς και στον κομματικό στρατό. Αλλά τέτοιο στρατό στη σύγχρονη πολιτική ιστορία της Ελλάδας, μόνο το ΠΑΣΟΚ σχημάτισε και εξέθρεψε. 
      Κυρίες και κύριοι συνάδελφοι, την Τρίτη 8 Φεβρουαρίου η Νέα Δημοκρατία και το ΠΑΣΟΚ με την ψήφο τους υπέρ του κ. Κάρολου Παπούλια συμφώνησαν εμπράκτως ότι ορισμένοι θεσμοί, όπως αυτός του Προέδρου της Δημοκρατίας, απαιτούν συναίνεση. Και δεν είναι μόνο το ύπατο πολιτειακό αξίωμα εκείνο στο οποίο μπορούμε να συμφωνήσουμε όλες οι πολιτικές δυνάμεις. Θα έλεγα ότι, τηρουμένων των αναλογιών, ακόμα μεγαλύτερη είναι  η ανάγκη για συναίνεση και στον τρόπο λειτουργίας του κρατικού μηχανισμού και εν γένει της Δημόσιας Διοίκησης. 
      Εμείς κάναμε και σ’ αυτόν τον τομέα το πρώτο βήμα της συναίνεσης. Προχωρούμε σταδιακά στη ρύθμιση της εκκρεμότητας με τους συμβασιούχους που διόρισε το ΠΑΣΟΚ και συνέχισε να τους διατηρεί υπό το καθεστώς του συμβασιούχου, για να τους έχει διαρκώς σε ομηρία, προκειμένου να εξυπηρετήσει μικροκομματικές σκοπιμότητες. Εμείς στη Νέα Δημοκρατία έχουμε ξεπεράσει προ πολλού συμπλέγματα και πρακτικές του παρελθόντος. 
      Εν προκειμένω, χάριν παραδείγματος, θα αναφέρω την κατάσταση που επικρατεί με τους συμβασιούχους στην εκλογική μου περιφέρεια, στο Νομό Λέσβου. Υπάρχουν στη Λέσβο τριακόσιοι εξήντα συμβασιούχοι που διορίστηκαν επί κυβερνήσεων του ΠΑΣΟΚ με ό,τι αυτό μπορεί να σημαίνει. Από αυτούς είναι διακόσιοι εξήντα εννιά σε δήμους και νομικά πρόσωπα των δήμων, εβδομήντα τέσσερις σε δημοτικές και διαδημοτικές επιχειρήσεις και οκτώ σε ΟΤΑ. Οι άλλοι οκτώ είναι σε αστικές και μη κερδοσκοπικές επιχειρήσεις. Από αυτούς τους τριακόσιους εξήντα συμβασιούχους, το 70% έχει περάσει από το υπηρεσιακό συμβούλιο των ΟΤΑ και ο φάκελός τους έχει σταλεί στο ΑΣΕΠ, χωρίς ποτέ κανείς να τους ζητήσει ούτε σύνθημα ούτε παρασύνθημα. 
      Κυρίες και κύριοι συνάδελφοι, θέλουμε να διαμορφώσουμε ένα σύγχρονο, αποτελεσματικό και γρήγορο στη λήψη των αποφάσεων κράτος. Προς την κατεύθυνση αυτή λειτουργεί και η διαδικασία της συνεντεύξεως. Δεν ζητούμε απαραιτήτως τη συμφωνία όλων σε κάθε γράμμα και σε κάθε σημείο στίξης της εν λόγω διάταξης, αλλά ζητούμε από την Αξιωματική Αντιπολίτευση -και πρωτίστως ο ελληνικός λαός το ζητάει- να διαδραματίσει το θεσμικό της ρόλο: έλεγχο, εποικοδομητικές προτάσεις, όχι μικροκομματικά παιχνίδια, όχι στείρα και αρνητική πολιτική, κορώνες και συνθήματα χωρίς περιεχόμενο. 
      Θα πρότεινα στους συναδέλφους του ΠΑΣΟΚ, έστω και αν είναι τώρα απόντες, να συμφωνήσουμε σ’ ένα ουσιαστικό σύνθημα: «Μπροστά» και σ’ ένα παρασύνθημα: «Με τόλμη μπροστά». 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βλάχος.
      ΓΕΩΡΓΙΟΣ ΒΛΑΧΟΣ: Μετά από τρεις συνεδριάσεις, ακούστηκαν από τους συναδέλφους της Νέας Δημοκρατίας πάρα πολλά επιχειρήματα για το νομοσχέδιο το οποίο συζητάμε. Δεν θα ήθελα, λοιπόν, εγώ να επαναλάβω πολλά από αυτά που ακούστηκαν, θέλω όμως να κάνω δύο-τρεις επισημάνσεις. 
      Δεν μπορώ, κύριε Πρόεδρε, να μην ξεκινήσω από αυτό το περιστατικό -το πρωτόγνωρο για τα κοινοβουλευτικά χρονικά- που έγινε χθες, μια μόλις μέρα μετά τη θαυμάσια εικόνα που έδωσε το ελληνικό Κοινοβούλιο μέσω της τηλεόρασης σε ολόκληρο τον ελληνικό λαό. Κάποιοι που ψήφισαν τον Κάρολο Παπούλια, μάλλον δεν κατανόησαν το πνεύμα αυτής της πρότασης που έγινε από τη μεριά της Νέας Δημοκρατίας και μία μέρα μετά κατόρθωσαν να περάσουν στον κόσμο μία εικόνα απογοήτευσης για τη λειτουργία του ελληνικού Κοινοβουλίου. Είναι οι άνθρωποι που πρέπει να τους θυμίζουμε εμείς, οι λίγο παλαιότεροι, τι έκαναν πριν από είκοσι χρόνια. Χθες,  στις 9 Φεβρουαρίου, κλείσαμε είκοσι χρόνια, παρά ένα μήνα, από τότε που το ΠΑΣΟΚ πήγε στον «ΑΣΤΕΡΑ» να προτείνει τον Κωνσταντίνο Καραμανλή για Πρόεδρο Δημοκρατίας και βγήκε με το Σαρτζετάκη.
Άλλα έλεγαν μπαίνοντας και άλλα έλεγαν βγαίνοντας. Αυτή είναι η συνέπεια των ανθρώπων που, όπως είπα, δεν κατανόησαν το πνεύμα της πρότασης του Κώστα Καραμανλή, της υπέρβασης από τη δική μας πλευρά και της υπερψήφισης του προσώπου του Κάρολου Παπούλια για Πρόεδρο της Δημοκρατίας.
     Χθες, λοιπόν, λίγο πολύ οι συνάδελφοι μας οδήγησαν σε μια εκτροπή, γιατί ζήτησαν για πρώτη φορά στα κοινοβουλευτικά χρονικά να μετρηθούμε, να μετρήσουμε κεφάλια. Εμείς από τη μεριά της Νέας Δημοκρατίας έπρεπε να τους πούμε ότι οι Βουλευτές μας δεν μετριούνται με το κεφάλι, γιατί απλά ο ελληνικός λαός από τις 7 Μαρτίου έχει στείλει μήνυμα για τέσσερα χρόνια για το ποιος είναι Πλειοψηφία σ’ αυτήν την Αίθουσα. Πρέπει να το συνειδητοποιήσουν, όσο γίνεται πιο γρήγορα, για να μην προβαίνουν σ’ αυτές τις ακρότητες. Όποτε θέλει να πει ο καθένας την άποψή του και να διαφοροποιηθούμε, τότε ζητάμε την ονομαστική ψηφοφορία, για να λάβει ο καθένας το βάρος του λόγου και της ψήφου του.
     Στο δεύτερο που θα ήθελα, κύριε Πρόεδρε, να σταθώ, είναι η κουβέντα η οποία γίνεται όλο αυτό τον καιρό γι’ αυτές τις περίφημες διακόσιες πενήντα χιλιάδες συμβασιούχων. Έχω ακριβώς και θα σας διαβάσω τα όσα ο τότε Αρχηγός της Νέας Δημοκρατίας και σήμερα Πρωθυπουργός είπε σ’ εκείνη την περίφημη συνέντευξη. Για να τελειώσει, λοιπόν, αυτή η παραφιλολογία των διακοσίων πενήντα χιλιάδων, ερωτάται από το δημοσιογράφο: «Διακόσιες πενήντα χιλιάδες συμβασιούχοι θεωρούνται όμηροι. Την ιστορία την ξέρετε, είμαι σίγουρος. Τι θα κάνετε μ’ αυτούς τους ανθρώπους; Θα τους απολύσετε; Θα τους μονιμοποιήσετε; Θα τους ανανεώσετε για λίγους μήνες τη σύμβαση;». Απαντά, λοιπόν, ο Κώστας Καραμανλής: «Κατ’ αρχήν εκείνο το οποίο θα πρέπει να κάνουμε, είναι να σεβαστούμε απολύτως τις οδηγίες της Ευρωπαϊκής Ένωσης οι οποίες στο συγκεκριμένο ζήτημα έχουν ξεκαθαρίσει τα πράγματα. Εκείνοι που καλύπτουν πραγματικές και πάγιες ανάγκες, πρέπει να μονιμοποιηθούν. Αυτή είναι η πραγματικότητα, δεν μπορεί να γίνει διαφορετικά».
     Κανείς λοιπόν, όπως φαίνεται και απ’ αυτό που διάβασα, δεν μίλησε τότε για αριθμό. Τον αριθμό μάλλον τον ήξερε το ΠΑΣΟΚ, γιατί οι κύριοι του ΠΑΣΟΚ ήξεραν πώς κανείς μπορεί να γίνει συμβασιούχος επί των ημερών τους. Τότε, δηλαδή, που κανείς για να προσληφθεί οπουδήποτε, έπρεπε να προσκομίσει το πράσινο χαρτί. 
     Ήξεραν, λοιπόν, τον αριθμό και φοβήθηκαν μήπως αυτοί οι άνθρωποι αλλάξουν γνώμη, μήπως στηρίξουν τη Νέα Δημοκρατία. Και γι΄ αυτό ακόμη και χθες, μη θέλοντας να γίνει ουσιαστική συζήτηση επί της ουσίας και στα άρθρα του νομοσχεδίου, επέλεξαν τη φυγή, να φύγουν, να μην είναι εδώ, γιατί τους αρέσει να «στρουθοκαμηλίζουν». Δεν θέλουν να βλέπουν την πραγματικότητα και πάνω απ’ όλα δεν θέλουν να αναλαμβάνουν τις ευθύνες τους.
     Κύριε Πρόεδρε, με το νομοσχέδιο αυτό πολύ απλά εμείς κλείνουμε πληγές του παρελθόντος. Κλείσαμε με το θέμα των συμβασιούχων που και εκεί, όταν ψιθυρίστηκε ότι πιθανόν να είναι αντισυνταγματικό, δεν κατάλαβα αν στενοχωριούνται ή αν χαίρονται. Τι θέλουν; Να μονιμοποιηθούν ή όχι; Ας επιλέξουν κάποια στιγμή να πουν την αλήθεια σ’ αυτά τα παιδιά, που διορίστηκαν επί των ημερών τους και όμως ήταν όμηροι για μεγάλο χρονικό διάστημα.
     Στη συνέχεια ερχόμαστε για όλα εκείνα τα παιδιά, που αν και διορίστηκαν σε μια άλλη εποχή και που δεν κάλυπταν πάγιες και διαρκείς ανάγκες -όπως λέει το προεδρικό διάταγμα- και δίνουμε διέξοδο. Να ρυθμίσουμε, δηλαδή, εκκρεμότητες του παρελθόντος, να δώσουμε λύση σε ανθρώπους, να δώσουμε τέλος στην αγωνία ανθρώπων που ταλαιπωρούνται εδώ και πολύ καιρό. Και το ΠΑΣΟΚ δεν είναι εδώ. Γιατί αν ήταν εδώ, έπρεπε να πει  γιατί κρατούσε σε ομηρία όλους αυτούς τους ανθρώπους.
     Εμείς με την κουβέντα που γίνεται σήμερα και με όσα νομοσχέδια ακολουθήσουν αυτόν το νόμο που θα ψηφιστεί σε λίγο, θέλουμε να δώσουμε τέλος σ’ αυτήν τη φαυλότητα του παρελθόντος, να γνωρίζει ο καθένας ποιο είναι το μέλλον του και η τύχη του, να μην τρέχει στα πολιτικά μαγαζάκια και να διαπραγματεύεται το μέλλον του, την αξιοπρέπειά του. Αυτή είναι η δική μας ευθύνη σαν νέοι πολιτικοί.
     Στο θέμα της περίφημης συνέντευξης, κατά τη γνώμη μου, δεν δίνει σοβαρή λύση. Ίσως έπρεπε να αντιμετωπιστεί διαφορετικά. Ο Υπουργός επέμεινε ότι αυτό είναι το σωστό. Και εμείς θα το ψηφίσουμε, γιατί πραγματικά ανοίγει μια κουβέντα και για άλλα κριτήρια, πέρα από τα άψυχα πιστοποιητικά που μοριοδοτούνται από κάποιους ανθρώπους και από κάποιες διαδικασίες, που στο τέλος-τέλος δεν μπορεί να τις ελέγξει κανείς.
     Ζητάμε, λοιπόν, να μετριέται η προσωπικότητα, η καταλληλότητα, όπως είπε καλύτερα προηγουμένως ο συνάδελφος, για να δούμε ποιος κάνει τί και ποιος μπορεί να αξιοποιηθεί και να αποδώσει καλύτερα.
     Σας ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και εμείς τον κ. Βλάχο. 
      Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με τίτλο «1975-2005, 30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων σαράντα μαθητές και μαθήτριες και δύο συνοδοί καθηγητές από το 3ο Λύκειο Τρίπολης. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες)
      Το λόγο έχει ο κ. Γεώργιος Κασαπίδης. 
      ΓΕΩΡΓΙΟΣ ΚΑΣΑΠΙΔΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, θα ήθελα και εγώ με τη σειρά μου να δώσω τροφή στη σκέψη περισσότερο των Ελλήνων πολιτών, οι οποίοι αυτές τις μέρες δέχονται ένα βομβαρδισμό ειδήσεων και πληροφοριών από την πλευρά της Αξιωματικής Αντιπολίτευσης. Οι συνάδελφοι βέβαια σήμερα απουσιάζουν, γιατί έχουν εκτεθεί ανεπανόρθωτα στα μάτια του ελληνικού λαού εξαιτίας της κατάστασης την οποία δεν μπορούν να αντέξουν, όπως αποδείχθηκε και γι’ αυτό και έχουν αποχωρήσει. 
      Έτσι, λοιπόν, ενισχύοντας και εγώ την πεποίθηση και την πίστη των Ελλήνων πολιτών απέναντι στις προσδοκίες και το όραμα που τους ενέπνευσε ο Κώστας Καραμανλής σχετικά με την αποκατάσταση αρχών και αξιών γενικότερα στο δημόσιο τομέα και στη χώρα μας, θα ήθελα να πω ότι περίμεναν και περιμένουν και βλέπουν να εφαρμόζονται οι εξαγγελίες και οι υποσχέσεις του Αρχηγού μας και της παρούσας Κυβέρνησης.
      Έτσι λοιπόν με σειρά νομοσχεδίων, όπως το παρόν, έρχεται το Υπουργείο Εσωτερικών, Δημόσιας Διοίκησης και Αποκέντρωσης να αποκαταστήσει τις αρχές της αξιοκρατίας, της διαφάνειας και της ισονομίας μεταξύ των Ελλήνων πολιτών σχετικά με την πρόσληψή τους στο δημόσιο τομέα, καθώς και με μια σειρά άλλων διατάξεων, που ρυθμίζουν προβλήματα που ταλαιπώρησαν και ταλαιπωρούν ακόμη και σήμερα χιλιάδες Ελλήνων πολιτών. 
      Μέσα από αυτήν την αντίθεση των ιδεών, αλλά και των επιχειρημάτων που προέβαλαν πριν αποχωρήσουν από την Αίθουσα οι αγαπητοί συνάδελφοι, προκύπτει ότι δεν έχει ηθικό περιεχόμενο η στάση τους, ακόμα και εδώ μέσα στο Ελληνικό Κοινοβούλιο, όταν προσπαθούν μέσα από τη διασπορά ψευδών ειδήσεων να καλύψουν την αδυναμία τους αλλά και τις σκοπιμότητες που εξυπηρετούσαν επί τόσα χρόνια, δημιουργώντας το στρατό των συμβασιούχων αλλά και άλλες καταστάσεις που ήδη δημιούργησαν, όπως είναι οι καταστάσεις των αντισυνταγματικών διαγωνισμών του ’95 και του ’98 για τις προσλήψεις στο δημόσιο τομέα. Μην μπορώντας επομένως να αντέξουν αυτήν την κριτική, αποχώρησαν. 
      Ωστόσο εμείς είμαστε υποχρεωμένοι για την καλύτερη ενημέρωση των Ελλήνων πολιτών, να επισημάνουμε αυτές τις αλήθειες που ισχύουν και να εμπεδώσουμε ακόμη περισσότερο την εμπιστοσύνη των Ελλήνων πολιτών προς την πολιτική και τους πολιτικούς, ούτως ώστε να ελπίζουμε ότι θα ζήσουμε καλύτερες μέρες στο δημόσιο βίο. 
      Έτσι με αίσθημα ευθύνης η Νέα Δημοκρατία, κοιτώντας κατάματα τους Έλληνες πολίτες, ορίζει μέσα από τις διατάξεις του παρόντος νομοσχεδίου τη συνέντευξη ως ένα επιπλέον κριτήριο για την πρόσληψη στο δημόσιο τομέα. 
      Η παραπλάνηση που επιχειρήθηκε προς τους Έλληνες πολίτες, είναι ότι αυτή κάθε αυτή η συνέντευξη μπορεί να αποτελεί το φίλτρο για προσλήψεις στο δημόσιο από την πλευρά των οπαδών που ανήκουν στο κυβερνών κόμμα, χωρίς ωστόσο να πουν όλη την αλήθεια στον ελληνικό λαό, δηλαδή ότι η συνέντευξη αυτή έρχεται μετά από την επιτυχία των ενδιαφερομένων υποψηφίων μέσω των αντικειμενικών κριτηρίων και στη συνέχεια μπορεί να προσέρχεται για συνέντευξη όχι μόνο ο αριθμός αυτών που έχουν περάσει την κρίση μέσω των αντικειμενικών κριτηρίων, αλλά συν ένα 30% των επιλαχόντων. Δίνει έτσι σε ακόμη περισσότερους τη δυνατότητα να συναγωνιστούν για μία θέση στο δημόσιο τομέα. 
      Ποτέ άλλοτε δεν υπήρχε μία τόσο δημοκρατική, θα έλεγα, διάταξη που ενισχύει ακόμη περισσότερο την αξιοκρατία, αλλά και γενικότερα την ωφέλεια από την πρόσληψη ενός υπαλλήλου στο δημόσιο τομέα. 
      Προσπαθώντας επομένως να κρυφτούν πίσω από την αδυναμία τους, που τόσα χρόνια δεν μπόρεσαν με απλές πράξεις και ενέργειες να αποκαταστήσουν την αδικία εις βάρος χιλιάδων συμβασιούχων, θέτουν απλά και μόνο το θέμα της συνεντεύξεως χωρίς να παρουσιάζουν ολόκληρη την αλήθεια στον ελληνικό λαό. 
      Και είναι αυτό που τους εκθέτει ανεπανόρθωτα. Γι’ αυτό και αποκαλύφθηκε ότι δεν υπήρχε στόχος εδώ στο Κοινοβούλιο όταν, καταρριπτόμενο το συγκεκριμένο αυτό επιχείρημά τους, έθεσαν θέμα αντισυνταγματικότητας σχετικά πάλι με τη συγκεκριμένη εισαγωγή της συνεντεύξεως στα κριτήρια των προσλήψεων και όταν πάλι τους το αντέκρουσε ο Υπουργός, έθεσαν θέμα συμπεριφοράς του Προεδρείου και αποχώρησαν. Αυτό, αν μη τι άλλο, είναι πολιτικά ανέντιμο, είναι ανήθικο και εμείς σαν νέα γενιά πολιτικών και σαν νέοι πολίτες της χώρας μας δεν το ανεχόμαστε γι’ αυτό και το κατακεραυνώνουμε, το καυτηριάζουμε. 
      Ελπίζουμε στο μέλλον αυτά να είναι παραδείγματα προς αποφυγή και θα πρέπει να τα δημοσιοποιούμε στους Έλληνες πολίτες, για να αναγνωρίζουν πλέον και να αντιλαμβάνονται γιατί τόσα χρόνια παρέμειναν όμηροι χιλιάδες συμβασιούχοι, γιατί τόσα χρόνια δεν μπόρεσαν οι επιλαχόντες του διαγωνισμού του 1998 να δικαιωθούν, σύμφωνα με τα όσα τους υπόσχονταν. Ίσως κατά καιρούς έτσι να πέφτουν οι μάσκες και να μένει η αλήθεια και να διασπείρεται από εδώ η αλήθεια προς τον ελληνικό λαό, ούτως ώστε να μπορούμε να ενισχύουμε τη σχέση εμπιστοσύνης, που είναι και το ζητούμενο των Ελλήνων προς τους πολιτικούς.
      Ακόμη πιο παράλογο είναι το γεγονός ότι όταν από το 1998 έχουμε αντισυνταγματικές διατάξεις στο διαγωνισμό για την πρόληψη στο δημόσιο, οι ίδιοι οι κύριοι που προκάλεσαν αυτόν το διαγωνισμό έθεσαν και το θέμα της αντισυνταγματικότητας εδώ μέσα, στο Κοινοβούλιο. Είναι πράξεις τελείως αντίθετες, αντικρουόμενες μεταξύ τους, που σίγουρα τονίζω για μία ακόμη φορά ότι αποκαλύπτουν τις διαθέσεις και τις ενοχές των συναδέλφων της Αντιπολίτευσης.
      Αυτό που θα ήθελα τέλος, κύριε Πρόεδρε, κλείνοντας να υπογραμμίσω είναι ότι η Νέα Δημοκρατία προχωράει μπροστά, έχοντας σαν γνώμονα αρχές και αξίες που θέλουμε να επικρατήσουν πλέον γενικότερα στη χώρα μας και στο δημόσιο βίο της πατρίδας μας και να ενισχύσουν την πίστη και των Ελλήνων πολιτών κοιτώντας τους στα μάτια και λέγοντας την αλήθεια με ειλικρινείς διαθέσεις προς όλους τους Έλληνες πολίτες. Γι’ αυτό και εγώ, απόλυτα πεπεισμένος ότι οι διατάξεις και οι ρυθμίσεις του παρόντος νομοσχεδίου θα φανούν και στην πράξη ότι ενισχύουν αυτή την αξιοκρατία και τη δημοκρατικότητα στο δημόσιο βίο της χώρας, ψηφίζω ανεπιφύλακτα κατ’ αρχήν και κατ’ άρθρον το συγκεκριμένο αυτό νομοσχέδιο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, από την αιτιολογική του ακόμη έκθεση αυτό το νομοσχέδιο, από την πρώτη του φράση, δίνει το στίγμα των προθέσεων της Κυβέρνησης, που συνεπής με τις εξαγγελίες της, έρχεται να ρυθμίσει μια σειρά από θέματα που ταλανίζουν τη Δημόσια Διοίκηση εδώ και χρόνια. Λέει: «Θέματα που ανέκυψαν από διαφορετική το καθένα αιτία». Όμως αυτό που θα έπρεπε να προστεθεί, κυρίες και κύριοι συνάδελφοι και μάλιστα με πολύ έντονο και χαρακτηριστικό τρόπο, είναι ότι όλα αυτά που σήμερα προσπαθούμε να ρυθμίσουμε προέρχονται από την μέχρι πρότινος, γνωστή σε όλους, απόλυτα κομματικοποιημένη λειτουργία του δημόσιου τομέα που δημιούργησε στρατιές ομήρων συμβασιούχων, σ΄ ένα κράτος μη λειτουργικό, αναποτελεσματικό, αναξιοκρατικό και εχθρικό στον πολίτη από κάθε άποψη. 
      Αν θέλουμε να κωδικοποιήσουμε αυτό το νομοσχέδιο, μπορούμε να διακρίνουμε δύο σκέλη: Το πρώτο, που προσπαθεί να κλείσει τις πληγές του παρελθόντος με τον καλύτερο δυνατό τρόπο, δίκαια και έντιμα, με την τακτοποίηση των εκκρεμοτήτων που τόσα χρόνια συσσωρεύτηκαν. Χωρίς διαχωρισμούς. Χωρίς διακρίσεις. 
      Το δεύτερο, όπου τίθενται οι βάσεις για το μέλλον, όπου μέσα από αξιοκρατικές διαδικασίες πρόσληψης, υπάρχει και η δυνατότητα της ορθότερης επιλογής, με την άποψη που διαμορφώνεται με την προσωπική συνέντευξη.
      Κυρίες και κύριοι συνάδελφοι, με αυτήν τη δομή και το περιεχόμενο του παρόντος νομοσχεδίου θα περίμενε κανείς από τους συναδέλφους του ΠΑΣΟΚ, αν όχι τη θερμή υποδοχή του κάτι που ο αντιπολιτευτικός του ρόλος και η τακτική δεν το επιτρέπει, τουλάχιστον τη σιωπηρή αποδοχή. Πρώτα-πρώτα, γιατί ρυθμίζονται και τακτοποιούνται δικές τους παραλείψεις και υποχρεώσεις, που άφησαν πίσω τους, εκούσια ή ακούσια, όπως είναι οι χιλιάδες συμβασιούχοι που οι ίδιοι τους άφησαν μετέωρους, αφού επί σειρά ετών τους εκμεταλλεύτηκαν πολιτικά ή οι διαγωνισθέντες στο διαγωνισμό του ΑΣΕΠ το 1998.
      Δεύτερον, γιατί βελτιστοποιούμε το σύστημα πρόσληψης, διατηρώντας όλες τις δικλίδες ασφαλείας που παρέχει το ΑΣΕΠ για αξιοκρατία, βάζοντας φραγμό στον κομματισμό και στην ευνοιοκρατία.
      Είδαμε αυτές τις μέρες, κυρίες και κύριοι συνάδελφοι, κατά τη διάρκεια της συζήτησης, μια προσπάθεια της Αξιωματικής Αντιπολίτευσης, όσο ήταν εδώ μέσα, να αποδώσει στην Κυβέρνηση προθέσεις που δεν έχει και συμπεριφορές που χαρακτήριζαν για πάρα πολλά χρόνια την πολιτική τους παρουσία, με επιχειρήματα που έρχονται σε αντίφαση και με πλήρη διαστρέβλωση του παρόντος νόμου. Πρόκειται για μια προσπάθεια που συνοδεύτηκε με μια θεαματική και άνευ λόγου αποχώρηση απ’ αυτήν την Αίθουσα, αντιλαμβανόμενοι μάλλον ότι η επιχειρηματολογία τους είναι τόσο σαθρή, που ούτε οι ίδιοι μπορούν να τη στηρίξουν και να  την υπερασπιστούν. Η όλη κριτική εστιάστηκε στο θέμα της συνέντευξης, με πλήρη αποσιώπηση των δικών τους ευθυνών για τη δεινή θέση στην οποία περιήλθαν πολίτες, θεσμοί και πολιτεία. 
      Κυρίες και κύριοι συνάδελφοι, αφού, λοιπόν, πρέπει να μιλήσουμε για τη συνέντευξη, ας το κάνουμε. Υπενθυμίζουμε ότι στο παρελθόν, όπου την είχε το ΠΑΣΟΚ, τη χρησιμοποίησε με πλήρη κομματισμό και με ακραίο τρόπο νομιμοποίησης της αναξιοκρατίας. Σήμερα θέτουμε τη συνέντευξη στη δικαιοδοσία του ΑΣΕΠ, με αποκλειστικό στόχο και επιδίωξη την αξιολόγηση της προσωπικότητας, εκτός και αν οι συνάδελφοι που αποχώρησαν, θεωρούν το ΑΣΕΠ αναξιόπιστο ή την ανάγκη αξιολόγησης της προσωπικότητας με αντικειμενικούς όρους, που εφαρμόζεται παντού –ακόμη και στην πιο μικρή επιχείρηση- περιττή και μη αναγκαία προϋπόθεση για τη βελτίωση της ποιότητας της Δημόσιας Διοίκησης. 
      Αποσιωπάται δε σκόπιμα το γεγονός ότι με τη συνέντευξη δεν έχουμε ανατροπή των λοιπών κριτηρίων, ότι ισχύει μόνο στην περίπτωση που έχουμε μοριοδότηση και όχι γραπτό διαγωνισμό, ότι η πλειοψηφία της επιτροπής δεν είναι κομματικά ελεγχόμενη, ότι ακόμα και αυτό που προβλημάτισε την Επιστημονική Υπηρεσία της Βουλής και που αφορούσε τον αποκλεισμό υποψηφίου, απεσύρθη από τον Υπουργό, ότι με το συντελεστή προσαύξησης κατά 30% των κληθέντων στη συνέντευξη δημιουργείται μία επιπρόσθετη δικλίδα ασφαλείας, στο ήδη διαασφαλισμένο περιβάλλον αντικειμενικότητας και αποφυγής «σκιών» στην όλη διαδικασία. 
      Κυρίες και κύριοι συνάδελφοι, δεν μπορούμε ποτέ να κρίνουμε εξ ιδίων τα αλλότρια. Ούτε μπορούμε να ομιλούμε με πόνο ψυχής για την αγωνιούσα νεολαία σήμερα, όταν οι συμπεριφορές του χθες οδήγησαν στα αδιέξοδα. Αυτή η πολιτική αμνησία δεν βοηθάει στην προσπάθεια αυτής της Κυβέρνησης να γίνει το άλμα προς τα εμπρός, μια προσπάθεια που θα επιτύχει, γιατί μπορεί το ΠΑΣΟΚ να είναι απόν, αλλά είναι μαζί μας η θέληση και όλος ο ελληνικός λαός.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Μουσιώνης είναι απών. 
Διαγράφεται. 
Ο κ. Σκανδαλίδης είναι απών. Διαγράφεται. 
      Το λόγο έχει ο κ. Καλαφάτης.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κύριε Υπουργέ, κύριοι συνάδελφοι, όσο μικρή είναι η κοινοβουλευτική μου θητεία τόσο μεγάλος είναι ο σεβασμός μου στην κοινοβουλευτική τάξη και στα κοινοβουλευτικά ήθη. Γι’ αυτό θα ήθελα να αναφερθώ στα συναισθήματα τα οποία μου προξένησε η αντίδραση της Αξιωματικής Αντιπολίτευση χθες, με την αποχώρησή της από την Αίθουσα της Ολομέλειας του Ελληνικού Κοινοβουλίου. 
      Τα συναισθήματα είναι δύο ειδών: Έκπληξη και απογοήτευση. Είναι έκπληξη, γιατί πραγματικά αδυνατούσα και εγώ ο ίδιος να καταλάβω σε πόσο τραγική κατάσταση βρίσκεται το κόμμα της Αξιωματικής Αντιπολίτευσης. Βέβαια αυτό  είναι κάτι που θα απασχολήσει το ίδιο το κόμμα της Αξιωματικής Αντιπολίτευσης. Ούτως ή άλλως υπάρχει ένα συνέδριο τις Απόκριες, μέσα από το οποίο θα μπορέσουν να λύσουν τα προβλήματά τους. 
      Το ζήτημα είναι η αδυναμία του κόμματος της Αξιωματικής Αντιπολίτευσης να αρθρώσει έναν πειστικό αντιπολιτευτικό λόγο με στοιχεία δημιουργικής κριτικής και να συνεισφέρει σ’ ένα διάλογο.  Ουσιαστικά το αποτέλεσμα ήρθε μέσα από την όποια παρουσία της Αξιωματικής Αντιπολίτευσης, που αποτελούνταν από ένα σύνολο άναρθρων, αόριστων κραυγών, από απουσία δημιουργικής κριτικής, από εντοπισμό ενός και μόνο συγκεκριμένου στοιχείου, το οποίο απετέλεσε πυρήνα της οποιασδήποτε κριτικής από την πλευρά του ΠΑΣΟΚ. Επίσης κανένας δεν ασχολήθηκε με όλα τα σημαντικά που προσθέτει αυτό το νομοσχέδιο, σχετικά με την επίλυση του ζητήματος των συμβασιούχων, για το οποίο γνωρίζουμε ποιος είναι υπεύθυνος όλα αυτά τα χρόνια. Νομίζω ότι όλα αυτά τα στοιχεία μπορούν να μας οδηγήσουν στα συναισθήματα έκπληξης που σας ανέφερα προηγουμένως.
      Αλλά υπάρχει και το συναίσθημα της απογοήτευσης. Γιατί σε μια εποχή, όπου πραγματικά η νέα διακυβέρνηση απαιτεί ένα συναινετικό λόγο σε ορισμένα θέματα και ένα θέμα είναι και αυτό της επανίδρυσης του κράτους, θα περιμέναμε να υπάρχει μια διαφορετική αντιμετώπιση από το κόμμα της Αξιωματικής Αντιπολίτευσης.
      Δυστυχώς βλέπουμε ότι μια νοοτροπία, η νοοτροπία ΠΑΣΟΚ, παραμένει σταθερή, η ίδια, με αναλλοίωτα τα χαρακτηριστικά εκείνα, τα οποία βέβαια την καταδίκασαν στη συνείδηση του ελληνικού λαού. Είναι η νοοτροπία ΠΑΣΟΚ από την εποχή του αρχαϊκού τύπου σοσιαλιστικού λόγου, που εξέφραζε τότε το ΠΑΣΟΚ, στα τέλη της δεκαετίας του ’70 και στις αρχές της δεκαετίας του ’80. Και βέβαια συνοψίζεται η όλη νοοτροπία στο κλασικό σύνθημα: «ΕΟΚ και ΝΑΤΟ το ίδιο συνδικάτο». Είναι η ίδια νοοτροπία που εκφραζόταν με τις αναζητήσεις μεταξύ πρώτου, δεύτερου και τρίτου δρόμου προς το σοσιαλισμό στις αρχές της δεκαετίας του ’80. Είναι η ίδια νοοτροπία, που εξεφράσθη πάλι από το κόμμα της Αξιωματικής Αντιπολίτευσης, όταν επέλεγε τον υποτιθέμενο δρόμο της εκσυγχρονιστικής διαδρομής. Και φυσικά φτάνουμε και σ’ αυτόν τον καινούργιο νεολογισμό της συμμετοχικής δημοκρατίας, που μέσα από τη συμπεριφορά του κόμματος της Αξιωματικής Αντιπολίτευσης βλέπουμε ότι μονάχα αυτόν το σκοπό δεν υπηρετεί το ΠΑΣΟΚ.
      Και βέβαια όλα αυτά έρχονται σ’ ένα νομοσχέδιο, το οποίο είναι πάρα πολύ σημαντικό. Και είναι πάρα πολύ σημαντικό, γιατί δίνει τις λύσεις που απαιτούνται σε μια σειρά εργαζομένων -στους συμβασιούχους από τη μία πλευρά- και με το θέμα της μοριοδότησης και με το θέμα των κυλιόμενων πινάκων και βέβαια και με το θέμα της συνέντευξης, για την οποία πολύς λόγος έχει γίνει.
      Και νομίζω ότι θα πρέπει να σταθώ κι εγώ για ένα λεπτό στο περίφημο θέμα της συνέντευξης, όπου παρ’ όλο που έχει γίνει ιδιαίτερα ευκρινές και έχει επαναληφθεί και από τον κύριο Υπουργό κατά την εισήγησή του, αλλά  και από άλλους συναδέλφους, προφανώς οι συνάδελφοι του ΠΑΣΟΚ αδυνατούν να αντιληφθούν ή δεν θέλουν να ακούσουν τι ακριβώς συμβαίνει με το θέμα του ΑΣΕΠ.
      Όταν υπάρχει γραπτός διαγωνισμός, δεν υπάρχει ΑΣΕΠ. Το ΑΣΕΠ υπάρχει στη μοριοδότηση. Υπάρχει μονάχα, όταν το ζητήσει ο φορέας και το αποδεχθεί το ΑΣΕΠ. Εάν δεν θέλει το ΑΣΕΠ, δεν γίνεται η συνέντευξη. Και στην περίπτωση που γίνει η συνέντευξη, πάλι υπάρχουν εκείνες οι ασφαλιστικές δικλίδες, οι αυξημένες εγγυήσεις, που και στην περίπτωση που το διαγωνισμό τον προκηρύξει ο φορέας, πάλι υπάρχει πλειοψηφία από πλευράς της τριμελούς επιτροπής, από την πλευρά του ΑΣΕΠ, του συνταγματικώς κατοχυρωμένου ΑΣΕΠ. Και στην περίπτωση που διεξαγάγει το διαγωνισμό το ΑΣΕΠ, υπάρχει πάντοτε τριμελής επιτροπή, που στην πλειοψηφία της ή στο σύνολό της αποτελείται από μέλη του ΑΣΕΠ.
      Συνεπώς είναι τόσο σαφές το νομοθέτημα και τόσο εργώδης και κοπιώδης η προσπάθεια του Υπουργείου Εσωτερικών να θεραπεύσει από τη μία πλευρά αδυναμίες του υπάρχοντος συστήματος και από την άλλη να μπορέσουμε να αξιοποιήσουμε κατά τον καλύτερο δυνατό τρόπο το έμψυχο δυναμικό της χώρας, που νομίζω ότι όποιος δεν αποδέχεται μια τέτοια προσπάθεια, το λιγότερο που μπορεί να χαρακτηριστεί, είναι κακόπιστος.
      Γι’ αυτούς τους λόγους, κυρίες και κύριοι συνάδελφοι, ψηφίζω με όλη μου την καρδιά το παρόν νομοσχέδιο και επί των άρθρων και επί της αρχής.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Ρήγας είναι απών, διαγράφεται.
     Ο κ. Τσοχατζόπουλος είναι απών, διαγράφεται. 
     Ο κ. Ρέππας είναι απών, διαγράφεται. 
     Ο κ. Ευθυμίου είναι απών, διαγράφεται. 
     Ο κ. Φραγκιαδουλάκης είναι απών, διαγράφεται. 
     Ο κ. Ανωμερίτης είναι απών, διαγράφεται. 
     Ο κ. Παπαχρήστος είναι απών, διαγράφεται.
     Ο κ. Καραμπίνας έχει το λόγο.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, σε μια περίοδο όπου υπάρχουν εθνικά, οικονομικά και κοινωνικά προβλήματα και μάλιστα πολύ οξυμένα προβλήματα, που δημιούργησαν οι πολιτικές των απόντων της Αιθούσης συναδέλφων του ΠΑΣΟΚ στην περίοδο φυσικά της διακυβέρνησής τους, σε μια περίοδο που θεσμοί κλυδωνίζονται, όπως αυτός της δικαιοσύνης, που είναι βασικός πυλώνας του δημοκρατικού μας πολιτεύματος, καθώς και αυτός της Εκκλησίας, που είναι στήριγμα της κοινωνίας μας, οι πολιτικοί επιβάλλεται να είμαστε αντικειμενικοί στις κρίσεις μας, να έχουμε σκέψη ορθολογική και πολιτικό διάλογο ουσιαστικό, εάν θέλουμε να έχουμε το σεβασμό των συμπολιτών μας, εάν θέλουμε να ενισχύουμε το κύρος του θεσμού που υπηρετούμε. Άλλως θα περιέλθουμε σε κρίση, με συνέπειες για το δημοκρατικό μας πολίτευμα.
      Κύριε Πρόεδρε, κατά τη συζήτηση αυτού του νομοσχεδίου υπηρετήθηκε για μια ακόμα φορά η κομματική σκοπιμότητα. Αρνήθηκαν όλα αυτά που προανέφερα. Μεγάλη η ευθύνη της επιλογής τους με την ακραία συμπεριφορά της αποχώρησης από την Αίθουσα. 
      Κυρίες και κύριοι συνάδελφοι, η Αξιωματική Αντιπολίτευση μέσα από την αδυναμία της να διαμορφώσει θέσεις για τα μεγάλα ζητήματα που απασχολούν το λαό μας, αναγορεύει τα μικρά σε μεγάλα, προσπαθεί να αποπροσανατολίσει, προσπαθεί να θολώσει τα νερά, υπηρετεί την άρνηση, έχει διαμορφώσει στρατηγική αντιπολίτευσης για την αντιπολίτευση. 
      Επίσης θα ήθελα να επισημάνω ότι εδώ έχει παραβιαστεί ο κανόνας της διάκρισης δια των πολιτικών επιχειρημάτων. Και η διάκριση αυτή μεταξύ των αγαπητών συναδέλφων της Αξιωματικής Αντιπολίτευσης υιοθετήθηκε να γίνεται με βαρύτατους πολιτικούς χαρακτηρισμούς και κορώνες εις βάρος των πολιτικών αντιπάλων τους. 
      Θέλω να τους πω ότι ασκούν πολιτική των παραθύρων. Ας μη λοξοδρομούν και άλλο. Χαρακτηρισμοί, όπως «κουκουλοφόροι» και τα περί ταύτισης της Νέας Δημοκρατίας με καθεστωτικές αντιλήψεις και πρακτικές καθεστώτος «Τζουμπέ» που ακούστηκαν εδώ –τον θυμήθηκαν, φαίνεται, ενόψει του συνεδρίου και προσπαθούν να τον καθιερώσουν ως το νέο οραματιστή τους, αλλιώς δεν εξηγείται- δεν συνάδουν με το θεσμό, πολύ δε περισσότερο δεν συνάδουν για εκείνους που υπηρέτησαν σε θέση εξουσίας και μάλιστα σε υψηλής ευθύνης θέση.  
      Αυτή η στάση και συμπεριφορά δεν ωφελεί την κοινοβουλευτική δημοκρατία και το λαό μας, κυρίες και κύριοι συνάδελφοι του ΠΑΣΟΚ. Τους θεωρώ παρόντες δια της ακοής, γιατί ξέρετε ότι μας ακούν. Μπορεί να μην είναι εδώ, αλλά μας ακούν. 
      Η Κυβέρνηση της Νέας Δημοκρατίας μ’ αυτό το νομοσχέδιο καταβάλλει προσπάθεια να επιλυθούν προβλήματα, που δημιουργήθηκαν από τις λαθεμένες πολιτικές που ακολουθήσατε κατά τη διακυβέρνησή σας, να ενισχύσει την αξιοκρατία και να εκσυγχρονίσει τη Δημόσια Διοίκηση, κάτι που δεν κάνατε όσα χρόνια κυβερνούσατε, καθ’ ομολογία του ίδιου του Αρχηγού σας. 
      Η δική σας αδυναμία είναι εμφανής. Είναι αδυναμία στο να πάρετε θέση για όλα αυτά και περιοριστήκατε στο να αναδείξετε σε μείζον ζήτημα τη συνέντευξη, λες και ισοπεδώθηκε μ’ αυτήν η Δημόσια Διοίκηση ή χάθηκε η χώρα ή αυτό είναι το μέγα ζήτημα που απασχολεί το λαό μας. 
      Επειδή τίποτα από όλα αυτά δεν συμβαίνει, γεννιέται εύλογα το ερώτημα: Τι πάθατε; Ξέρετε κάτι περί συνέντευξης, όπως την είχατε εσείς θεσμοθετήσει με τρεις νόμους; Μ’ έναν εξ αυτών είχατε προσλάβει και κάποιους υπαλλήλους στο ΑΣΕΠ, για να θυμίσουμε και κάποια πράγματα. 
      Ξέρετε τίποτα περί ΑΣΕΠ, που θεωρώ ότι εξελίχθηκε σε γραφειοκρατικό καρκίνωμα που χειρίζεται τη δαιδαλώδη νομοθεσία που διαμορφώσατε για να μη βγαίνει άκρη; Ξέρετε τίποτα από τους διαδρόμους και τους σκοτεινούς θαλάμους του; Κάποια εξήγηση πρέπει να δώσετε. 
      Τώρα σε ό,τι αφορά το ΑΣΕΠ, αφήστε το, γιατί αν ξεσκονίσουμε τα συρτάρια του, θα «κλάψουνε μανούλες» και μάλιστα πράσινες! Δεν το κάνουμε, γιατί δεν ήρθαμε να φέρουμε δάκρυα, αλλά την ευτυχία στους Έλληνες πολίτες, να λύσουμε προβλήματα, να δημιουργήσουμε θέσεις εργασίας για τα παιδιά μας, για όλα τα Ελληνόπουλα. 
      Μην υποτιμάτε, όμως, τη νοημοσύνη μας και μην κόπτεστε για τα δικά μας προβλήματα. Η συνέντευξη, ως εισάγεται, δεν αποφέρει κανένα κομματικό όφελος στη Νέα Δημοκρατία και το γνωρίζετε πολύ καλά, από τη στιγμή που η αξιολόγηση γίνεται με τις διατάξεις των κριτηρίων του ν. 2190, που εσείς οι ίδιοι νομοθετήσατε.
      Αν θέλατε να συζητήσουμε για τη διαμόρφωση νέων κριτηρίων για τις προσλήψεις, για τη μείωση της γραφειοκρατίας, για τον εκσυγχρονισμό της Δημόσιας Διοίκησης θα έπρεπε να ήσασταν εδώ. Την κάνατε όμως «λαγός», γιατί δεν είχατε και δεν έχετε θέσεις, κύριοι συνάδελφοι του ΠΑΣΟΚ, για όλα αυτά. 
      Κύριε Υπουργέ, απευθύνομαι σ’ εσάς, γιατί γνωρίζετε πολύ καλά –καλύτερα από εμένα- ότι όταν νομοθετούμε, θα πρέπει να λαμβάνουμε σοβαρά υπόψη και τα κοινωνικά προβλήματα. Σήμερα η χώρα βιώνει το δημογραφικό πρόβλημα. Δεν μπορεί αυτό να είναι ξεκομμένο από τα κριτήρια. Θα πρέπει να λάβετε σοβαρά υπόψη το χρόνο κτήσης πτυχίου. Ένας πτυχιούχος τριάντα, τριάντα δύο ετών που πρέπει να παντρευτεί και να δημιουργήσει οικογένεια, είναι άνεργος. Δεν μπορεί να ζυγίζεται το ίδιο με κάποιον που βρίσκεται σε μια ηλικία είκοσι ή είκοσι δύο ετών και μπορεί να περιμένει. Όμως σ’ αυτόν που βρίσκεται σ’ αυτήν την ηλικία, έχουν δημιουργηθεί και ψυχολογικά προβλήματα. Θα πρέπει να το λάβετε πολύ σοβαρά υπόψη και να το θεσμοθετήσετε.
      Πέραν αυτού, υπάρχει ένα χρέος της Νέας Δημοκρατίας. Τι γίνεται, κύριε Υπουργέ, με όσους απολύθηκαν το ’93; Αυτά ποια παιδιά είναι; Χελώνα τα γέννησε; Με συγχωρείτε, ποια μόρια θα πάρουν αυτά τα παιδιά; Ισότητα δεν υπάρχει; Δικαιοσύνη δεν υπάρχει; Εγώ δεν ζητάω να αντιμετωπιστούν διαφορετικά. Όπως αντιμετωπίζετε και όλους αυτούς που λέτε ότι θα τους δοθούν μόρια, να δοθούν και σ’ αυτούς τους ανθρώπους.
      Κλείνοντας, θα ήθελα να χαιρετήσω τη διάταξη για την επαναλειτουργία των επιτροπών για την Εθνική Αντίσταση. Είναι ένα χρέος της παράταξης και συγχαρητήρια που το κάνετε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, εις ό,τι αφορά το άρθρο 19, στο οποίο θέλω να επικεντρώσω την προσοχή σας, θα ήθελα να πω ότι η διάταξη  αυτή, κύριε Υπουργέ, δεν έρχεται ως αυτοτελής διάταξη για την τροποποίηση των αντικειμενικών αξιών. Διότι εις ό,τι αφορά την ουσία της τροπολογίας, όπως τίθεται το άρθρο αυτό, ασφαλώς και συμφωνούμε όλοι και μακάρι να ήταν και μικρότερη η μείωση στις αντικειμενικές αξίες. Έρχεται, όμως, σαν προσθήκη η τροποποίηση της τελευταίας παραγράφου του άρθρου 7 του ν. 2741. Και επειδή συνέβη όταν ψηφιζόταν ο ν. 2741, κύριε Υπουργέ, να πάρω το λόγο τότε και να επιτεθώ με σφοδρότητα εναντίον αυτής της παραγράφου, διότι είχα από τότε επισημάνει ότι αν εφαρμοζόταν η διάταξη αυτή τα μισθώματα θα πορεύονταν σε μεγάλα ύψη, ζήτησα τότε να μην εφαρμοστεί. Δεν εισηκούσθην. Αποτέλεσμα ήταν να αυξηθούν 100% και 500% τα μισθώματα.
      Κατέστη, όμως, ανενεργής η διάταξη αυτή, κύριε Πρόεδρε,  κι έκτοτε πράγματι οι περισσότεροι  εις ό,τι αφορά τη Ρόδο που μας ενδιαφέρει περισσότερο, διότι έχει πάρα πολλά μισθώματα ο δήμος και το δημόσιο και η Κτηματική Εταιρία του Δημοσίου και το Ταμείο Αρχαιολογικών Πόρων- δεν συμμορφώθησαν, δεν πήγαν οι άνθρωποι, εκτός ελαχίστων περιπτώσεων. Αν σήμερα, λοιπόν, θέλουμε πράγματι να εφαρμοστεί αυτή η διάταξη -εφόσον δεν τίθεται ως αυτοτελής διάταξη, κύριε Υπουργέ και εφόσον τροποποιείται η τελευταία παράγραφος του άρθρου αυτού που είναι στο νομοθέτημα «Ενιαίος Φορέας Ελέγχου Τροφίμων», 2741/1999, παράγραφος 19 του άρθρου 7- η παράγραφος αυτή λέει ότι κατ’ εξαίρεση στις περιπτώσεις που ιδιοκτήτες των μισθίων είναι το δημόσιο, τα νομικά πρόσωπα δημοσίου δικαίου, η Κτηματική Εταιρία του Δημοσίου, ή και άλλα πρόσωπα, οι μισθώσεις αυτές μπορούν να παραταθούν, εάν ο μισθωτής δεχθεί και πληρώσει αντικειμενική αξία 10% παραπάνω. Εάν, δηλαδή, τότε ο μισθωτής αποδεχόταν αυτήν τη διάταξη, αυτόματα παρατείνονταν επί δώδεκα χρόνια.
      Αν σήμερα πραγματικά γίνει δεκτή αυτή η παράγραφος του άρθρου 19, πώς θα τροποποιηθεί η μίσθωση αυτού του ανθρώπου που παλεύει να μειωθεί το μίσθωμά του, όταν δεν υπάρχει χρόνος; Διότι από το 1999 μέχρι το 2005 παρήλθε τόσος χρόνος. Είναι ανενεργής η διάταξη.
      Θα έλεγα, λοιπόν, να προσθέσετε κάτι –που δεν απαγορεύεται- στις επαγγελματικές μισθώσεις. Προσέξτε ότι και αυτός καθεαυτός ο ν. 2741 τροποποίησε το προεδρικό διάταγμα περί επαγγελματικών μισθώσεων και πράγματι ο τίτλος του άρθρου είναι ο εξής: «Τροποποίηση της νομοθεσίας για τις εμπορικές μισθώσεις». Πάντοτε, όταν τροποποιούνται οι εμπορικές μισθώσεις, έχουν αναδρομική ισχύ. Γι’ αυτό και στο τέλος λέμε ότι δεν εκτελούνται οι τυχόν εκδοθείσες δικαστικές αποφάσεις ή ότι δίκες οι οποίες έχουν ανοιχθεί, καταργούνται και δεν υπάρχει θέμα αναδρομικότητας.
      Άρα λοιπόν, κύριε Υπουργέ, εφόσον εδώ βάζουμε αυτοτελή διάταξη, συμπληρωματική της βασικής διάταξης της παραγράφου 19 του άρθρου 7 του ν. 2741, δεν έχετε παρά να πείτε ότι αυτή η διάταξη έχει αναδρομική ισχύ, διότι αφορά το προεδρικό διάταγμα 34 ή τις αρχικές μισθώσεις. 
      Σε κάθε περίπτωση θα πρέπει να προστεθεί ακόμα το εξής. Είναι κάτι που οπωσδήποτε μπορείτε να το κάνετε. Στο τέλος αυτής της παραγράφου, όπως τίθεται, υπάρχει πράγματι πρόβλημα. Επειδή η εξεύρεση της αξίας του μισθίου βγαίνει με κάποιους συντελεστές και μεταξύ αυτών των συντελεστών –παλαιότητος, εμπορικότητος, θέσεως- είναι και ο συντελεστής ορόφου, δεν έχετε παρά τουλάχιστον να προσθέσετε στο τέλος της παραγράφου αυτής το εξής: «Ο τρόπος προσδιορισμού της αντικειμενικής αξίας των μισθίων αυτών που βρίσκονται στους ύπερθεν του ισογείου ορόφους, εξομοιούται μ’ αυτόν που ισχύει για τις μεταβιβάσεις ακινήτων». Δεν υπάρχει κανένα πρόβλημα να το θέσετε αυτό. 
      Άρα, λοιπόν, προσέξτε πάρα πολύ. Εγώ θέλω να κάνω ένα δώρο στους συμπατριώτες μου που γίνεται με τη μείωση της αντικειμενικής αξίας, αλλά όταν θα πάνε σ’ αυτές τις περιπτώσεις να υπογράψουν τα μισθωτήρια και θα τους πει ο ιδιοκτήτης-φορέας για παράταση –που λέει ότι με απόφαση του φορέα παρατείνεται, εφόσον το αποδεχθεί- θα έχουμε πρόβλημα νομοθετικό.
      Έχω λοιπόν την εντύπωση, κύριε Υπουργέ, ότι μπορείτε να το κάνετε και δεν υπάρχει κανένα συνταγματικό κώλυμα σ’ αυτήν την αναδρομική ισχύ, διότι είναι τροποποίηση υφισταμένης διατάξεως περί επαγγελματικών μισθώσεων. Στη χειρότερη περίπτωση, αν δεν το δεχθείτε, τουλάχιστον να προστεθεί αυτή η διάταξη την οποία σας δίδω. 
      Ή μπορεί ακόμα να προστεθεί και τρίτη παράγραφος, ότι τυχόν ανοιγείσες δίκες ή εκδοθείσες αποφάσεις λόγω μη παράτασης των μισθίων, με βάση την τροποποιούμενη διάταξη, ματαιούνται και παύουν να ισχύουν. Αν, δηλαδή, έχουν κάνει αγωγές εξώσεως, διότι δεν απεδέχθησαν την αύξηση του μισθώματος και δεν παρετάθη η μίσθωση επί δώδεκα χρόνια, τουλάχιστον να μην ισχύει σήμερα αυτή η δίκη, εφόσον πλέον γίνεται μείωση της αντικειμενικής αξίας. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Καραμάριε.
     Ο κ. Χρύσης έχει το λόγο.
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
     Κι εγώ στο ίδιο μήκος κύματος θα κινηθώ με τον προλαλήσαντα συνάδελφό μου. Λόγω του περιορισμένου βέβαια χρόνου στην κατ’ άρθρον συζήτηση, θα αναφερθώ κι εγώ στο άρθρο 19, το οποίο αφορά τους νομούς του Ανατολικού Αιγαίου και ιδιαίτερα την εκλογική μου περιφέρεια, τη Δωδεκάνησο.
      Το άρθρο 19, ως διετυπώθη κατ’ αρχήν, μας βρίσκει σύμφωνους. Οι δημιουργηθείσες καταστάσεις με τα υπέρογκα ενοίκια, με την εφαρμογή του ν. 2741/1999 που ψηφίστηκε επί προηγούμενης κυβέρνησης του ΠΑΣΟΚ, έφεραν σε απόγνωση τον εμπορικό κόσμο σε όλο το Ανατολικό Αιγαίο. 
      Σήμερα με την ψήφιση του άρθρου 19 του παρόντος νομοσχεδίου, βγάζουμε το «βρόγχο» από το λαιμό των εμπόρων, οι οποίοι εδώ και έξι χρόνια βρίσκονταν σε ομηρία, αφού αδυνατούσαν να καταβάλουν τα μισθώματα για ακίνητα με εκμισθωτή το δημόσιο, τα νομικά πρόσωπα δημοσίου δικαίου, τους Οργανισμούς Τοπικής Αυτοδιοίκησης και την Κτηματική Εταιρεία του Δημοσίου, επειδή εκτινάχθηκαν σε παράλογο ύψος με την εφαρμογή του προηγούμενου εξοντωτικού νόμου. 
      Η φυγομαχούσα παράταξη έπρεπε σήμερα σ’ αυτήν την Αίθουσα να πρωτοστατεί για τη λύτρωση και την απαλλαγή των εμπόρων από ένα νομοθέτημά τους, για το οποίο δεν πρέπει να νοιώθουν υπερήφανοι. Οι φθηνοί εντυπωσιασμοί δεν ωφελούν ούτε τους ίδιους ούτε το λαό, εν ονόματι του οποίου νομοθετούμε. 
      Το πρόβλημα, κύριε Πρόεδρε, με την ψήφιση του άρθρου 19 λύνεται αναφορικά με τον εμπορικό κόσμο. 
      Όμως, κύριε Υπουργέ, οι δημιουργηθείσες εκκρεμότητες από το νομοθετικό έκτρωμα 2741/99 παραμένουν και πρέπει με σαφήνεια να διατυπωθεί σε μελλοντικό νομοσχέδιο η διευθέτησή τους. Επιπρόσθετα, μετέωροι παραμένουν οι μισθωτές των γραφείων των ιδίων νομικών προσώπων, που βρίσκονται σε γραφεία ύπερθεν του ισογείου, οι οποίοι εκπρόθεσμα μας ενημέρωσαν ότι ο προσδιορισμός της αντικειμενικής αξίας των μισθίων αυτών, που βρίσκονται στους ύπερθεν του ισογείου ορόφους, πρέπει να εξομοιούται μ’ αυτόν που ισχύει για τον προσδιορισμό στις μεταβιβάσεις των ακινήτων. Προς τούτο, πρέπει να λαμβάνεται υπόψη στις περιπτώσεις αυτές και ο συντελεστής παλαιότητας, ο οποίος ισχύει σε κτίρια άνω των είκοσι πέντε ετών. Έτσι θα προσαρμοστούν και τα ενοίκια των γραφείων, που βρίσκονται στους ύπερθεν του ισογείου χώρους, στο προσήκον μέτρο. 
      Κλείνω, κύριε Πρόεδρε, με την πεποίθηση ότι με την ίδια ευαισθησία θα αντιμετωπίσετε και αυτές τις ιδιαίτερες περιπτώσεις για την ομαλοποίηση των δημιουργηθεισών καταστάσεων, σε μελλοντικό νομοσχέδιο.
      Θέλω να πιστεύω ότι ο κύριος Υπουργός, αν έχει αυτήν τη δυνατότητα να το πράξει, θα επιδείξει την ανάλογη ευαισθησία, ούτως ώστε μια και καλή, οριστικά από ΄δω και πέρα, να κλείσουν αυτές οι ανωμαλίες που επέφερε ο προηγούμενος νόμος που ψήφισε η παράταξη, που είναι σήμερα απούσα και δεν την τιμά καθόλου αυτό.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση για τα 30 χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής, σαράντα τέσσερις μαθητές και μαθήτριες και τέσσερις συνοδοί-καθηγητές από το 3ο Λύκειο Τρίπολης. 
      Η Βουλή τους καλωσορίζει και τους εύχεται καλές σπουδές.
      ( Χειροκροτήματα )
      Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε και κύριοι συνάδελφοι, θα ήθελα να αναφερθώ στο επίμαχο άρθρο 4, το οποίο έδωσε την ευκαιρία να αποκαλυφθεί όλη η υποκρισία της Αξιωματικής Αντιπολίτευσης. 
      Πριν από λίγο δήμαρχος μεγάλου δήμου μού εκμυστηρεύθηκε ότι αντιμετωπίζει τις εξής δυο τραγελαφικές περιπτώσεις: Σύμφωνα με ειδική οδηγία-εντολή του ΑΣΕΠ, καλείται να προσλάβει στην κατηγορία του εργατικού προσωπικού άτομα τα οποία έχουν τη μέγιστη δυνατή αναπηρία και μπορούν να το αποδείξουν. Ξέρετε τι καλείται να προσλάβει ο δήμαρχος; Καλείται να προσλάβει για εργάτες άτομα με αναπηρία 80%.
      Περίπτωση δεύτερη: Καλείται να προσλάβει στη θέση τριών νεκροθαφτών –αυτά είναι τα παραδείγματα και είναι η αλήθεια της εφαρμογής του σημερινού ΑΣΕΠ χωρίς τη συνέντευξη- τρεις γυναίκες, διότι αυτές παρουσιάζουν τα περισσότερα προσόντα, με βάση την προκήρυξη, χωρίς να λαμβάνεται υπ’ όψιν η σωματική τους ικανότητα να εκτελέσουν την εργασία αυτή. 
      Εδώ θα ήθελα να συγχαρώ τον κύριο Υπουργό, διότι τόλμησε παρ’ όλη αυτήν τη λαίλαπα και την επίθεση που δέχεται, να διορθώσει τις καταστάσεις οι οποίες ασφαλώς όχι μόνο εκθέτουν τη διοίκηση και το ελληνικό κράτος, αλλά δημιουργούν και προβλήματα στους φορείς εκείνους οι οποίοι μ’ αυτό το μηχανιστικό μέχρι σήμερα τρόπο καλούνται χωρίς την εκτίμηση ορισμένων άλλων ιδιαιτεροτήτων να προσλάβουν προσωπικό.
      Καθόσον αφορά δε τη δήθεν αντικειμενικότητα, αμεροληψία και διαφάνεια της εφαρμογής του 2190 μέχρι σήμερα, με τις σαράντα οκτώ τροποποιήσεις, θα σας διαβάσω δυο αποσπάσματα από σχετική έκθεση Αρεοπαγίτη για την εφαρμογή αυτού του νόμου σε μεγάλη βιομηχανία της Βορείου Ελλάδας. 
      Ο κύριος αρεοπαγίτης λέει τα εξής:
     Η τακτική αυτή της διόγκωσης των προσόντων -γιατί η μεθόδευση ήταν όχι να καταστρατηγείται και να μην εφαρμόζεται η προκήρυξη, αλλά να διαμορφώνεται μεθοδευμένα η προκήρυξη- εμπειρίας και προϋπηρεσίας δεν υπήρξε τυχαία -λέει ο κύριος αρεοπαγίτης- αλλά έγινε με αντικειμενικό σκοπό την επιλογή συγκεκριμένων εκ των προτέρων γνωστών και επιθυμητών προσώπων κατά τις διατάξεις του άρθρου τάδε του ν. 2190». Και παρακάτω: Τα συμπεράσματα αυτά επαληθεύονται από το γεγονός ότι στις προαναφερθείσες τάδε θέσεις έχει προσληφθεί ο μοναδικός υποψήφιος που είχε μεθοδευθεί να εκδηλώσει ενδιαφέρον. 
     Και τελειώνω με την εξής περίπτωση. Είναι χαρακτηριστικό ότι η προσληφθείσα ως γραμματέας κυρία τάδε δεν είχε επισυνάψει στην αίτησή της ούτε καν το απολυτήριο λυκείου ως ένα στοιχειώδες και ελάχιστο αποδεικτικό στοιχείο ότι μπορούσε να επιτελέσει τα καθήκοντα της γραμματέως. 
     Αυτός, λοιπόν, ήταν ο ν. 2190, όπως εφαρμοζόταν μέχρι τώρα και γι’ αυτό επαναλαμβάνω και πρέπει να το λάβετε υπόψη και να το ακούσει ο ελληνικός λαός, ότι είναι υποκριτική η αντίδραση του ΠΑΣΟΚ, διότι στα τέσσερα στάδια της διαδικασίας πρόσληψης βάσει του ν. 2190, πολύ ορθά ο κύριος Υπουργός προτείνει και ένα πέμπτο στάδιο που είναι η συνέντευξη, η οποία φυσικά θα εκτελείται από επιτροπή που πάλι θα ορίζει το ΑΣΕΠ, προκειμένου να ελεγχθούν και κάποιες περιπτώσεις οι οποίες δεν αντιμετωπίζονται από έγγραφα και μόνο στοιχεία. Γι’ αυτό νομίζω ότι θα πρέπει όχι μόνο να υπερψηφίσουμε, αλλά και να επαινέσουμε το Υπουργείο Εσωτερικών και προσωπικά τον κύριο Υπουργό, διότι είχαν το θάρρος να κτυπήσουν τη γροθιά και να διορθώσουν αυτά τα οποία μας εξέθεταν ως κράτος, ως ευνομούμενη πολιτεία, διότι, όπως λέει και το πόρισμα του κυρίου αρεοπαγίτη, γίνονταν μεθοδεύσεις και από την προκήρυξη ακόμη. Ως εκ τούτου, λοιπόν, ψηφίζω και επί των άρθρων το νομοσχέδιο. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Θαλασσινός. 
     ΘΑΛΑΣΣΙΝΟΣ ΘΑΛΑΣΣΙΝΟΣ: Κύριε Πρόεδρε, κυρίες και κύριοι συνάδελφοι, είναι αλήθεια ότι οι συνάδελφοι του ΠΑΣΟΚ προσπάθησαν να σφυροκοπήσουν ανηλεώς το προς ψήφιση νομοσχέδιο και ισχυρίστηκαν ότι τάχα μ’ αυτές τις ρυθμίσεις και ειδικότερα με την εισαγωγή της συνέντευξης στη διαδικασία πρόσληψης προσωπικού με κριτήρια, θα ανοίξουν οι πόρτες της Δημόσιας Διοίκησης για τα «γαλάζια παιδιά». Και ακόμη, επιχειρηματολογώντας με έωλα επιχειρήματα και έντονο καταγγελτικό λόγο, αναφέρθηκαν στην τακτοποίηση των συμβασιούχων.
     Ύψωσαν καταγγελτικό λόγο ποιοι, κυρίες και κύριοι συνάδελφοι; Εκείνοι που έφεραν σ’ αυτήν την κατάσταση τη Δημόσια Διοίκηση. Ο ελληνικός λαός, όμως, γνωρίζει πάρα πολύ καλά την αλήθεια. 
     Το ΠΑΣΟΚ δεν είναι αυτό που δημιούργησε τη στρατιά των συμβασιούχων και έβαλε διατίμηση στο δικαίωμα για εργασία; Το ΠΑΣΟΚ δεν είναι εκείνο που από πόρτες, παράθυρα και φεγγίτες προσλάμβανε όποιον ήθελε, όποτε ήθελε και για όποια θέση ήθελε; Δεν είναι αυτό που διεξήγαγε το διαγωνισμό του 1998 με τους περιορισμούς που κρίθηκαν αντισυνταγματικοί, με τη 2396/2004 απόφαση της ολομέλειας του Συμβουλίου της Επικρατείας με όλες τις συνέπειες σε βάρος των υποψηφίων; 
     Σήμερα εμφανίζεται ένα άλλο ΠΑΣΟΚ που επιχειρεί, αναβαπτισμένο στην κολυμβήθρα του Σιλωάμ, να εμφανιστεί ως υπερασπιστής όλων αυτών των πολιτών, απεκδυόμενο της τεράστιας ευθύνης που το βαρύνει. 
     Όλοι οι πολίτες της χώρας, πολύ περισσότερο οι συμβασιούχοι, γνωρίζουν πολύ καλά ότι οι προεκλογικές εξαγγελίες τους και μαζικά και κατ’ ιδίαν ήταν: «Ψηφίστε μας για να σας τακτοποιήσουμε». Και εν πάση περιπτώσει, συνάδελφοι του ΠΑΣΟΚ, οι κυβερνήσεις του ΠΑΣΟΚ γιατί τόσα χρόνια είχαν τους συμβασιούχους σε πολιτική ομηρία; Γιατί δεν τόλμησαν να κάνουν αυτό που κάνει σήμερα η Κυβέρνηση, αυτό που κάνει σήμερα η Νέα Δημοκρατία; Είχαν και την ηθική υποχρέωση έναντι των ανθρώπων αυτών, την οποία δεν εκπλήρωσαν.
    Σήμερα γίνονται τιμητές ποιών; Της παράταξης της Νέας Δημοκρατίας και του Υπουργού Εσωτερικών, γιατί τολμούν να πράξουν αυτό το οποίο εκείνοι δεν έπραξαν. Εδώ εστίασαν την αντιπολιτευτική ρητορική και εδώ τα πυρά απεδείχθησαν άσφαιρα. Η Νέα Δημοκρατία, συνεπέστατη στις προεκλογικές της δεσμεύσεις, δίνει οριστικό τέλος στην εκκρεμότητα αυτή. Όμως δεν περιόρισαν εδώ την κριτική τους, αλλά σφυροκόπησαν -όπως είπα πιο μπροστά- και το πρόσθετο κριτήριο για τις προσλήψεις, την εισαγωγή της συνέντευξης. 
    Κυρίες και κύριοι συνάδελφοι, το προς ψήφιση νομοσχέδιο εξασφαλίζει τους υποψηφίους από τις τυχόν αδικίες και τους προστατεύει από την αυθαιρεσία. Στο ζήτημα αυτό το ΠΑΣΟΚ, δυστυχώς για μια φορά ακόμα, δεν λέει την αλήθεια. Γιατί εμφανίζει τη συνέντευξη δήθεν ως το μοναδικό κριτήριο για την πρόσληψη των υποψηφίων και το κάνει αυτό ασφαλώς με σκοπιμότητα. Οι ισχυρισμοί των συναδέλφων του ΠΑΣΟΚ δεν έχουν καμία σχέση με την πραγματικότητα. Είναι ξεκάθαρο ότι ο ρόλος της εισαγωγής της συνέντευξης είναι η αξιολόγηση της προσωπικότητας των υποψηφίων και όχι η ανατροπή των λοιπών κριτηρίων του συστήματος προσλήψεων. Και πάλι η Αντιπολίτευση αξιολογεί το κριτήριο της συνέντευξης με δυο μέτρα και δυο σταθμά. 
    Το ΠΑΣΟΚ απέκλεισε από την αντιπολιτευτική ρητορική του τους περιορισμούς που θέτει η επίμαχη διάταξη της παραγράφου 2 του άρθρου 4 του προς ψήφιση νομοσχεδίου, δηλαδή ότι η βαθμολόγηση της συνέντευξης δεν μπορεί να υπερβαίνει το 20% των μονάδων που έχει λάβει ο υποψήφιος στα λοιπά κριτήρια συνολικά, όπως επίσης ότι οι υποψήφιοι που υποβάλλονται σε συνέντευξη, είναι αυτοί που βάσει της σειράς κατάταξής τους στον πίνακα κατάταξης υποψηφίων με λοιπά κριτήρια, αντιστοιχούν στον αριθμό των θέσεων που προκηρύχθηκαν μέχρι της συμπλήρωσης ποσοστού 30%. 
    Ας μην υποτιμούν, λοιπόν, τη νοημοσύνη των πολιτών. Δεν πήγαν τυχαία στην Αντιπολίτευση στις 7 Μαρτίου 2004. Πήγαν και για το λόγο ότι τα κριτήρια στις προσλήψεις ήταν κομματικά. Πήγαν γιατί δεν μερίμνησαν για ουσιαστικά ζητήματα, όπως η στελέχωση των υπηρεσιών στην περιφέρεια. Νομαρχιακές αυτοδιοικήσεις, όπως αυτή της Σάμου έχουν στελεχωθεί μόνο σε ποσοστό 35% των υπαλλήλων που προβλέπονται, με ολέθρια αποτελέσματα για την περιφερειακή ανάπτυξη. Αυτή η πολιτική για μας αποτελεί παρελθόν. Όπως παρελθόν αποτελούν και τα ευφυολογήματα περί γραβατών, γιατί οι κόμποι καμιά φορά των γραβατών πνίγουν τη Δημόσια Διοίκηση. Η Νέα Δημοκρατία δεν στέκεται σε γραβάτες ούτε σε ευφυολογήματα του είδους αυτού. Ο ελληνικός λαός γνωρίζει πολύ καλά την αλήθεια. Εμείς δεν κάναμε τίποτε άλλο, παρά να προχωρήσουμε με συνέπεια, με όραμα και πρόγραμμα σ’ αυτά που δεσμευθήκαμε πριν τις εκλογές. 
    		(Χειροκροτήματα από την πτέρυγα της Νέας Δημοκρατίας)
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μπορώ να έχω το λόγο, κύριε Πρόεδρε;
    
    ΠΡΟΕΔΡΕΥΩΝ (Γεώργιος Σούρλας): Να προηγηθεί ο εισηγητής της Νέας Δημοκρατίας, κύριε Υπουργέ, ώστε να έχετε μια ολοκληρωμένη και συνολική εικόνα των απόψεων του Κοινοβουλίου;
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως. 
    ΠΡΟΕΔΡΕΥΩΝ (Γεώργιος Σούρλας): Ο κ. Μαντούβαλος έχει το λόγο.
    ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, διακεκριμένες κυρίες και κύριοι συνάδελφοι, μετά από μια λεπτομερέστατη αποκαλυπτική αλλά και ειλικρινή κοινοβουλευτική διαδικασία –ειλικρινή σε ό,τι μας αφορά- νομίζω ότι προέκυψαν κάποια στοιχεία και κάποια σημεία, από τα οποία δεν μπορούμε να αποστούμε. Απ’ αυτά τα στοιχεία είναι πολύ δύσκολο να αποστεί ή να προσπαθήσει να αποστεί και ο πλέον  καλόπιστος συνομιλητής. 
    Βεβαίως κάναμε μια προσπάθεια, κύριε Πρόεδρε, μια προσπάθεια να λειτουργήσουμε όλο αυτόν τον καιρό σαν Κυβέρνηση μέσα από διαδικασίες συνθέσεως, κοινοβουλευτικά. Να μάθουμε, να ακούσουμε, να προτείνουμε, να συνεργαστούμε και να περάσουμε σημαντικές νομοθετικές πρωτοβουλίες –είναι το έβδομο νομοθέτημα κατά σειρά που φέρνει το Υπουργείο Εσωτερικών και Δημόσιας Διοίκησης διά του Υπουργού του κ. Παυλόπουλου - που θα είναι σύστοιχες και με τις δικές μας προεκλογικές εξαγγελίες, αλλά και μ’ εκείνο το οποίο κυβερνητικά θέλουμε να πράξουμε. 
    Βεβαίως η κοινοβουλευτική συστοιχία σε όλα αυτά δεν είναι απαραίτητη. Όμως θεωρώ ότι η κοινοβουλευτική αταξία για μια ακόμα φορά, όπως το είπαν όλοι οι συνάδελφοι της αποχώρησης, της απόδρασης των συναδέλφων του ΠΑΣΟΚ μέσα από αυτήν την Αίθουσα αποτελεί ένα αρνητικό σημείο κοινοβουλευτικής δραστηριότητας για την Αξιωματική Αντιπολίτευση.
      Πολύ χρήσιμη θα μας ήταν η παρουσία τους. Πολύ χρήσιμες θα μας ήταν οι προτάσεις τους. Πολύ χρήσιμος θα ήταν και ο διάλογος που θα μπορούσε να αναπτυχθεί. Ήταν μία τακτική, μια ενορχηστρωμένη προσπάθεια από το ξεκίνημά της. Ήταν μία απρέπεια κοινοβουλευτική, την οποία όλοι είμαστε υποχρεωμένοι να στηλιτεύσουμε και μάλιστα με φωνασκίες, υπερβολές και όλα αυτά τα οποία είδαμε. 
      Και προσθέτω, για να θυμούνται –και το ξαναλέω- ότι ένας συνάδελφός τους, ένας αξιοπρεπής Υπουργός που πέρασε από την κυβέρνησή τους, ο κ. Σταύρος Μπένος, έκανε μία ομολογία στη Βουλή, μία ομολογία που αφορούσε το σημερινό σχέδιο νόμου, το οποίο προσπαθούμε τόσο προσεκτικά, αλλά και με άρτιο και τεκμηριωμένο κοινοβουλευτικό λόγο, να υποστηρίξουμε. Είπε: Άθλια πράγματα έκανε και αυτή η παράταξη –δείχνοντας το ΠΑΣΟΚ, την κυβέρνησή του και την παράταξή του- σε ό,τι αφορά τις προσλήψεις. Και τόνισε πως δεν έκαναν τίποτε, ώστε τα άθλια πράγματα αυτά να προσπαθήσουν να τα διορθώσουν.
      Παρουσιάσαμε όλες αυτές τις ημέρες, κύριε Πρόεδρε, στον ελληνικό λαό και στο Εθνικό μας Κοινοβούλιο ένα νομοθέτημα το οποίο στοχεύει στη ριζική αναδιοργάνωση και στον πραγματικό εκσυγχρονισμό της Δημόσιας Διοίκησης, αφού τη Δημόσια Διοίκηση τη θεωρούμε ως έναν από τους παράγοντες που μπορούν να συντελέσουν τα μέγιστα στην πρόοδο της χώρας. 
      Σταδιακά, με τη σημαντική αυτή νομοθετική πρωτοβουλία, όπως σας είπα, βάζουμε τις βάσεις για την ποιοτική αναβάθμιση της Δημόσιας Διοίκησης, που περνά μέσα από τη ριζική αλλαγή των μεθόδων οργάνωσης και λειτουργίας των δημοσίων υπηρεσιών. 
      Εκτιμούμε, κύριε Πρόεδρε, ότι μέσα από τη διαδικασία της σύνθεσης -που προσπαθούσαμε να έχουμε- απόψεων που εκθέσαμε, είναι ώριμες πλέον οι συνθήκες, προκειμένου όλες οι πολιτικές δυνάμεις να συναινέσουν στην αλλαγή αυτής της νοοτροπίας. 
      Είναι καιρός να κατανοήσουμε όλοι ότι πρέπει να δοθεί μία αξιόπιστη, μία βιώσιμη λύση για τον ελληνικό λαό, ιδιαίτερα για τους νέους, για τους οποίους έγιναν πολλές αναφορές, αλλά με τεκμηριωμένο λόγο και με πειστικά κριτήρια. 
      Αυτό επιδιώκει το νομοσχέδιο αυτό. Και ευελπιστώ ότι πριν ορισμένοι υποκύψουν στον πειρασμό της εύκολης κριτικής, θα κάνουν πρώτα τη δική τους αυτοκριτική για όσα οι ίδιοι δεν έπραξαν στο παρελθόν. Και τους ξαναθυμίζω ότι οι ευθύνες ενός κόμματος –και εννοώ σαφώς το ΠΑΣΟΚ- που ήσκησε την εξουσία για πολλά χρόνια -όπως εκείνοι- δεν σταματούν την ημέρα που χάνουν τις εκλογές. Δεν σταματούν, δηλαδή, το Μάρτιο του 2004 που έχασαν τις εκλογές. 
      Κύριε Πρόεδρε, ο ελληνικός λαός πρέπει να γνωρίζει ότι συγκροτούμε ένα νέο κώδικα ηθικής και δεοντολογίας τόσο στη λειτουργία των δημοσίων υπηρεσιών όσο και στη συμπεριφορά αλλά και την αξιολόγηση της απόδοσης των δημοσίων υπαλλήλων.
      Ταυτόχρονα εκσυγχρονίζουμε με καινοτόμες δράσεις και πολιτικές το σύστημα προσλήψεων στο δημόσιο, με τρόπο που να εγγυάται την αξιοκρατία ως τη μοναδική και κυρίαρχη επιλογή μας. 
      Σ’ αυτήν την προσπάθεια εύχομαι και ελπίζω εκτός από τους πολίτες να έχουμε και σύμμαχο -έστω και την τελευταία στιγμή- όλες τις πολιτικές δυνάμεις της χώρας. Και δεν είναι απαραίτητα μόνο οι συνάδελφοι που αποχώρησαν από το ΠΑΣΟΚ. Είναι ο κόσμος που τους ψήφισε και που τους πιστεύει. Και τους παρακαλούμε, τους ζητούμε να δουν την αγωνία μας όλο αυτό το χρονικό διάστημα, το πώς τα στηρίξαμε αυτά, με πόσο διαυγή τρόπο, ώστε να έχουμε αξιοκρατικά και χωρίς ίχνος επιλήψιμου στοιχείου τα κριτήρια της εισόδου νέων ανθρώπων χωρίς χρώματα, χωρίς κόμματα. Διότι πιστεύουμε ότι αυτή μας η προσπάθεια απευθύνεται σε όλες τις Ελληνίδες και σε όλους τους Έλληνες.
      Καλώ, λοιπόν, όλους τους συναδέλφους να προχωρήσουμε στην ψήφιση αυτής της σπουδαίας νομοθετικής πρωτοβουλίας που αφορά το συγκεκριμένο Υπουργείο, το συγκεκριμένο Υπουργό, αλλά και τη συγκεκριμένη Κυβέρνηση που προχωρά σ’ αυτές τις πράξεις.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κυρίες και κύριοι συνάδελφοι, θέλω να ευχαριστήσω θερμά τους συναδέλφους της Κυβερνητικής Πλειοψηφίας, τους συναδέλφους του Κομμουνιστικού Κόμματος Ελλάδας, του Συνασπισμού, αλλά και τους ανεξάρτητους που έμειναν. Και ανεξάρτητα από το αν συμφωνήσαμε ή όχι σε ορισμένα πράγματα, συνεισέφεραν σημαντικά στο να διαμορφωθεί το τελικό κείμενο, το οποίο καλούμαστε να ψηφίσουμε ως προς αυτό το σχέδιο νόμου.
      Θέλω ακόμα να εκφράσω τη λύπη μου για τη στάση της Αξιωματικής Αντιπολίτευσης, όχι για το ότι έφυγε από την Αίθουσα. Η αποχώρηση από την Αίθουσα της Βουλής είναι μία πολιτική πράξη, είναι δικαίωμα και ίσως -σε ορισμένες περιπτώσεις- και υποχρέωση ενός κόμματος, εάν θεωρεί ότι με τον τρόπο αυτό εκφράζει μια συγκεκριμένη πολιτική στάση. Η λύπη μου είναι γιατί ο τρόπος με τον οποίον αποχώρησε η Αξιωματική Αντιπολίτευση, πλήττει το ίδιο το κύρος του Κοινοβουλίου. Πλήττει όλες εκείνες τις αρχές και τις αξίες που κατακτήσαμε όλοι μαζί, μαζί με το ΠΑΣΟΚ -όταν ήταν όμως κυβέρνηση και κυβερνητική Πλειοψηφία στη Βουλή- αναβαθμίζοντας το επίπεδο των συζητήσεων. Το λέω αυτό και εκφράζω τη λύπη μου, διότι ο τρόπος που έφυγε και συγκεκριμένα ο λόγος για τον οποίο έφυγε, αλλά και η διαδικασία, δεν νομίζω ότι σε καμία περίπτωση συμβάλλουν στην αναβάθμιση του Κοινοβουλίου. 
      Πρώτα-πρώτα, η διαδικασία μέσα από την οποία έφυγε, δεν είναι μόνο ότι υπήρξε προσχηματική, αλλά έδειξε βαθύτατη άγνοια του Κανονισμού. Στο πλαίσιο ερμηνείας του άρθρου 100 του Κανονισμού της Βουλής, ούτε λίγο ούτε πολύ οι κύριοι συνάδελφοι του ΠΑΣΟΚ ζήτησαν να γίνει, μετά την ένσταση αντισυνταγματικότητας, καταμέτρηση και αφού είχε γίνει προηγουμένως ψηφοφορία δι’ ανατάσεως της χειρός. Αυτό, όπως γνωρίζετε, δεν επιτρέπεται από τον Κανονισμό της Βουλής. Διότι υπάρχει το τεκμήριο της πλειοψηφίας και ο τρόπος με τον οποίο μπορεί να τεθεί το ζήτημα, είναι μέσω ονομαστικής ψηφοφορίας στο τέλος της συζήτησης επί της αρχής. Αυτό είχε εφαρμοσθεί από το Προεδρείο της Βουλής επί προεδρίας Κακλαμάνη κατά κόρον. Η δε σχετική τροποποίηση του άρθρου 72 του Κανονισμού της Βουλής είχε γίνει επί των ημερών του ΠΑΣΟΚ. Και έτσι το εφαρμόσαμε.
      Έφυγαν επικαλούμενοι εφαρμογή διάταξης που έχει εφαρμοσθεί εντελώς διαφορετικά όλα αυτά τα χρόνια, δείχνοντας βαθύτατη άγνοια του Κανονισμού της Βουλής. Και το ωραίο είναι ότι έθεσαν το ζήτημα αυτό και σε επίπεδο συνταγματικής βάσης. Αυτό δείχνει άγνοια του Κανονισμού, αλλά άγνοια ακόμα και της παράδοσης, την οποία ακολουθήσαμε. 
      Και δεν είναι μόνο το πρόσχημα με το οποίο έφυγαν, είναι και ο λόγος –υποτίθεται- για τον οποίο έφυγαν. Γιατί μετά, αφού μπέρδεψαν το λόγο για τον οποίο έφυγαν και αφού μπερδεύτηκαν και μεταξύ τους -γιατί απ’ ό,τι άκουσα σε ραδιοφωνικές εκπομπές σήμερα άρχισαν οι διαξιφισμοί μεταξύ τους σχετικά με το πώς και γιατί έφυγαν, φαίνεται ότι, ενώ το είχαν προαποφασίσει, δεν είχαν σκεφτεί πώς θα φύγουν- επικαλέσθηκαν ότι ο λόγος που έφυγαν, ήταν, δήθεν,  το θέμα της συνέντευξης. Αυτόν το λόγο επικαλέσθηκαν. Αυτό είναι πρόσχημα. Ένα πρόσχημα, του οποίου προηγήθηκε μία βαθύτατη και απροκάλυπτη διαστρέβλωση της ίδιας της ουσίας και της σχετικής διάταξης και όλου του νομοσχεδίου. 
      Άλλος είναι ο λόγος, για τον οποίο αποχώρησε η Αξιωματική Αντιπολίτευση. Πρώτα-πρώτα, συνέβη το εξής: Εγγράφηκαν συνολικά εκατόν τριάντα συνάδελφοι. Απ’ αυτούς, ογδόντα ήταν από το ΠΑΣΟΚ, σαράντα επτά από τη Νέα Δημοκρατία και τρεις ανεξάρτητοι. Μόλις ενεγράφησαν, έσπευσαν να πουν ότι ενεγράφησαν τόσοι πολλοί από το ΠΑΣΟΚ -ενώ ήξεραν ότι θα φύγουν- και τόσο λίγοι από τη Νέα Δημοκρατία. Το αποτέλεσμα; Ξέροντας ότι θα φύγουν ενεγράφησαν πολλοί. Και αφού εγράφησαν πολλοί, από τους ογδόντα περίπου που ενεγράφησαν από το ΠΑΣΟΚ, μίλησαν δεκαοκτώ, αν δεν κάνω λάθος. Από τις άλλες πτέρυγες βέβαια μίλησαν όλοι, περίπου σαράντα συνάδελφοι. Αυτή είναι η συμβολή τους: ήλθον, είδον και απήλθον. 
      Είναι συμπεριφορά Αξιωματικής Αντιπολίτευσης που θέλει να λέγεται αξιόπιστη; Λέει ότι έφυγε για τη συνέντευξη. Σας είπα ότι άλλος είναι ο λόγος που έφυγε: Ήταν υποχρεωμένη να ψηφίσει σχεδόν το σύνολο του νομοσχεδίου ακόμα και αν είχε αντίρρηση με τη συνέντευξη. Αυτός είναι ο λόγος. Τι να κάνει; Να μην ψηφίσει διατάξεις που ήταν αυτονόητες; Δεν θα ψήφιζε το άρθρο 1, παραδείγματος χάρη, που αφορά τη σύσταση των θέσεων, για να καλυφθούν εκείνοι που μετατρέπονται σε αορίστου χρόνου με το προεδρικό διάταγμα 164 του 2004;
      Δηλαδή δεν θα ψήφιζε τη διάταξη, που το Συμβούλιο της Επικρατείας στο πρακτικό επεξεργασίας ζήτησε να μπει για να υπάρξει ρύθμιση για τους συμβασιούχους, που εκείνο δημιούργησε, για να λυθεί η ομηρία των συμβασιούχων, ομηρία που εκείνο δημιούργησε; Θα έπρεπε να το ψηφίσει, γιατί τι θα έλεγε εδώ μέσα;
      Δεν θα ψήφιζε τη διάταξη για τη μοριοδότηση, που την άφησε στον αέρα και εμείς την ενισχύουμε και την επεκτείνουμε; Θα την ψήφιζε. Δεν μπορούσε να κάνει διαφορετικά.
      Δεν θα ψήφιζε τη διάταξη για τον κυλιόμενο πίνακα επιλαχόντων; Μα, το ΑΣΕΠ μου τη ζήτησε, για να μπορέσει να υπάρξει μια οικονομία χρόνου για μικρό χρονικό διάστημα, ώστε να πηγαίνει ταχύτερα η διαδικασία. Όταν θα είχε εδώ την επιστολή του ΑΣΕΠ, που μου τη ζητούσε, για το οποίο τόσο κόπτετε, δεν θα την ψήφιζε; Φυσικά και θα την ψήφιζε. 
      Δεν θα ψήφιζε τη διάταξη για την ενίσχυση των υπαλλήλων που βρίσκονται σε προβληματικές περιοχές; Θα την ψήφιζε, αφού είναι συνέχεια δικών του ρυθμίσεων, τις οποίες ενισχύουμε.
      Δεν θα ψήφιζε την ενίσχυση του θεσμού του Γενικού Επιθεωρητή Δημόσιας Διοίκησης και την επέκτασή του στη βόρεια Ελλάδα, δηλαδή, των μηχανισμών που εξασφαλίζουν διαφάνεια στη Δημόσια Διοίκηση; Θα την ψήφιζε.
      Δεν θα ψήφιζε τις διατάξεις για τους Οργανισμούς Τοπικής Αυτοδιοίκησης, που το ΠΑΣΟΚ κατέστρεψε οικονομικά ως Κυβέρνηση και που σήμερα προσπαθούμε, όπως μπορούμε, να σώσουμε; Ήρθαν δύο δήμαρχοι και μου έλεγαν ότι γίνεται κατάσχεση των δημοτικών τους καταστημάτων, λόγω των αμαρτιών προηγούμενων δημάρχων ή και της προηγούμενης Κυβέρνησης. Θα τις ψήφιζαν.
      Δεν θα ψήφιζαν τις διατάξεις για τους μετανάστες, τις οποίες αποδέχονταν όλοι και είναι διατάξεις που εκσυγχρονίζουν τη νομοθεσία και προσαρμόζουν την ελληνική νομοθεσία στις κοινοτικές οδηγίες; Θα τις ψήφιζαν. 
      Ε, όλα θα τα ψήφιζαν. Έπρεπε να βρουν ένα τρόπο να φύγουν και τον βρήκαν. Τι είπαν; Η συνέντευξη! Δεν είναι μόνο ότι διέστρεψαν την αλήθεια, αλλά μας είπαν…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα χρειαστώ λίγο χρόνο ακόμα, κύριε Πρόεδρε. Έχει σημασία, γιατί αφορά και την ερμηνεία του νομοσχεδίου. Νομίζω ότι οι κύριοι συνάδελφοι θα μου συγχωρέσουν αυτήν την παρέκκλιση.
      Άκουσα τον Αρχηγό της Αξιωματικής Αντιπολίτευσης, ο οποίος μας τίμησε με την παρουσία του εδώ, να λέει ότι δεν είναι εναντίον της συνέντευξης, αλλά δεν είναι ώριμα τα πράγματα στην Ελλάδα για συνέντευξη. Πώς κρίνει την ωριμότητα και την ετοιμότητα της ελληνικής κοινωνίας ο Αρχηγός της Αξιωματικής Αντιπολίτευσης, είναι δικό του θέμα. Εγώ δεν επιτρέπω ούτε στον εαυτό μου ούτε σε κανένα άλλο να μιλούν για ανωριμότητα συνθηκών, που η ίδια η Κυβέρνηση του ΠΑΣΟΚ δημιούργησε. Δηλαδή, αφού διαμόρφωσε ένα καθεστώς κομματικού νεποτισμού, που δημιουργεί υποψίες, έρχεται και λέει: «Ε, αφού έχω αυτό το καθεστώς, δεν μπορώ να εμπιστευθώ κανένα να κάνει συνέντευξη».
      Άκουσα, επίσης, τον κ. Ανδριανόπουλο να λέει ναι στη συνέντευξη, αλλά να την κάνει κάποιος υπό την αιγίδα μιας διακομματικής επιτροπής. Μα, σοβαρά μιλάμε; Έχουμε το ΑΣΕΠ, Ανεξάρτητη Αρχή, την οποία κατοχυρώσαμε συνταγματικώς. Της δώσαμε την αποκλειστική αρμοδιότητα να το κάνει. Η ρύθμιση αυτή, για να μην υπάρξει ισοπεδωτική ισότητα –υπάρχουν τα παραδείγματα που και ο κ. Χαϊτίδης και άλλοι ανέφεραν- ήρθε ούτε λίγο ούτε πολύ και είπε ότι όταν ο φορέας και το ΑΣΕΠ το κρίνει, αλλά με αρνησικυρία του ΑΣΕΠ αν χρειασθεί, τότε υπάρχει συνέντευξη. Και όταν υπάρχει, την κάνει είτε το ΑΣΕΠ, αν γίνεται από αυτό ο διαγωνισμός, είτε η πλειοψηφία του ΑΣΕΠ. 
      Και βάλαμε ότι η συνέντευξη αυτή δεν μπορεί να οδηγήσει από μόνη της στο να αποκλειστεί ο υποψήφιος, πράγμα που ίσχυε επί ΠΑΣΟΚ. Όπως επίσης έκανα δεκτές τις προτάσεις σχετικά με το ότι ορίζονται από το ΑΣΕΠ τα μέλη και όχι υποδεικνύονται, για να μην υπάρχει η παραμικρή στο σημείο αυτό υποψία.
      Δηλαδή, στην ουσία έρχονται και μας λένε ναι στη συνέντευξη, αλλά δεν εμπιστεύονται το ΑΣΕΠ να την κάνει! Από την άλλη πλευρά έλεγαν ότι το ΑΣΕΠ υποβαθμίζεται με τον τρόπο αυτό. «Του προφασίζεσθαι προφάσεις εν αμαρτίαις». Στην πραγματικότητα ήταν το χρονικό μιας προαναγγελθείσας, αλλά προσχηματικής, όσον αφορά στον τρόπο με τον οποίο εξελίχθηκε, αποχώρησης.
      Γι’ αυτό το λόγο, ξανατονίζω ότι σας ευχαριστώ θερμά που είστε εδώ και ψηφίζουμε αυτό το σχέδιο νόμου, έστω και με την άρνηση ορισμένων πλευρών, την οποία κατανοώ. Αυτό το νομοσχέδιο κάνει μια τομή. Αφού λύνει προβλήματα του παρελθόντος -γιατί αυτό κάνει σε γενικές γραμμές- έρχεται στην πορεία να ρυθμίσει και θέματα τα οποία εξορθολογίζουν τον τρόπο προσλήψεων και τον τρόπο με τον οποίο θα καλυφθούν θέσεις στο μέλλον από ανθρώπους που ήδη έχουν εμπειρία.
      Κύριοι συνάδελφοι, στην πραγματικότητα αυτό το νομοσχέδιο – και αυτή είναι η μέγιστη υποκρισία του ΠΑΣΟΚ- λύνει προβλήματα που δημιουργήθηκαν από το ΠΑΣΟΚ. Και η ομηρία των συμβασιούχων και το θέμα της μοριοδότησης και οι Οργανισμοί Τοπικής Αυτοδιοίκησης και τα θέματα μετανάστευσης, δικά του προβλήματα ήταν. 
      Ακόμα και η τροπολογία για την οποία εκόπτετο ο εισηγητής, η οποία αφορά το Δήμο Λάρισας, ήταν αμαρτίες που δημιουργήθηκαν από εκείνους. Ζήτησαν εδώ να γίνει δεκτή η τροπολογία που φέρνουν ο κ. Αγοραστός, ο κ. Τσιόγκας και ο κ. Κουβέλης. 
Ο κ. Παπαδόπουλος είχε αντίρρηση και αποχώρησε. Αυτή είναι η ουσία. Δηλαδή δεν φθάνει που λύνουμε προβλήματα που δημιούργησαν, αποχωρούν διαστρεβλώνοντας πλήρως την πραγματικότητα ενός νομοσχεδίου. 
      Διαχρονικά αυτό υπήρξε το ΠΑΣΟΚ. Όταν είναι αντιπολίτευση, αρνείται τα πάντα. Όταν είναι κυβέρνηση, ζητεί συναίνεση μόνο και μόνο για να μπορέσει να περάσει ρυθμίσεις, που βεβαίως ελάχιστα ωφέλησαν τον ελληνικό λαό. Έχει αυτό το σύνδρομο να προσκολλάται στην Κυβέρνηση και δεν μπορεί να αναγνωρίσει σε κανέναν άλλο το δικαίωμα να κυβερνά τον τόπο. Όποιος άλλος κυβερνά τον τόπο είναι ύποπτος εξ ορισμού. Και φθάνουμε μέχρι του σημείου να αναφερόμαστε σε εποχές κοινωνικών φρονημάτων.
      Πλην, όμως, θα σας πω ότι δεν είναι μόνο οι αμαρτίες των κυβερνήσεων του ΠΑΣΟΚ που πληρώνουμε αυτήν τη στιγμή. Είναι ότι αυτός ο νόμος έρχεται ουσιαστικά να αλλάξει τα πράγματα σχετικά με τις αμαρτίες που δημιουργήθηκαν και μετά το ν. 2190/1994. Τους το είπα εγώ και απάντηση δεν πήρα εδώ μέσα. Τους είπα: «Εντάξει το πρώτο μέρος, άρθρα 1 έως 24 του ν. 2190, του νόμου Πεπονή. Τα άρθρα 25 και επόμενα, που ήταν στην ουσία οι διωκτικές και οι λεγόμενες αποκαταστατικές διατάξεις, εκείνες που το Επιστημονικό Συμβούλιο της Βουλής τις έβγαλε όλες αντισυνταγματικές, τι τις κάνατε;». Τότε το Επιστημονικό Συμβούλιο δεν ήταν καλό; Είναι σήμερα που κάνει παρατήρηση; Για εμάς πάντα ήταν έγκυρο.  Τώρα δεν κατάλαβα γιατί, όταν για άρθρα 25 και επόμενα -που δίωκαν ανθρώπους, που αποκαθιστούσαν τα δικά τους παιδιά- το Συμβούλιο έλεγε ότι είναι αντισυνταγματικές οι διατάξεις εκείνες σε σημείο που δεν προσιδιάζουν σε περιόδους οι οποίες είναι πολιτικώς πλήρως ομαλές, αυτό το πράγμα δεν τους ενδιέφερε καθόλου.
      Επειδή υποσχέθηκα στον κ. Καστανίδη –είναι απών, αλλά τι να κάνω, δεν οφείλεται σε μένα αυτό το πράγμα, είναι δικό του- θέλω να του πω ότι δεν είναι μόνο τα άρθρα 25 και επόμενα του ν. 2190, τα οποία οδήγησαν στον κομματικό νεποτισμό. Είναι μία σειρά από άλλες διατάξεις, οι οποίες ήλθαν μετά το ν. 2190, γιατί, αφού τον ψήφισαν, μετάνιωσαν. 
      Ε, λοιπόν, κύριε Πρόεδρε, θα με συγχωρέσετε πολύ στο σημείο αυτό, αλλά η Βουλή είναι Βουλή και πρέπει να ενημερώνεται. Θα απαριθμήσω στον κ. Καστανίδη ορισμένες απ’ αυτές για να δει για ποιες κερκόπορτες μιλούσαμε, γιατί ανέφερε κάποιες επιλεκτικά. Δεν μας είπε, όμως. Νόμος 2434/96, άρθρο 25, παράγραφος 1: «Εξαίρεση όλου του προσωπικού του Εθνικού Κέντρου Πιστοποίησης Δομών συνεχιζόμενης επαγγελματικής κατάρτισης, καθώς και του Πειραματικού Ινστιτούτου Επαγγελματικής Κατάρτισης και Απασχόλησης Αττικής». Νόμος 2732/96: «Εξαίρεση του Ειδικού Επιστημονικού και Τεχνικού Προσωπικού της ΜΟΔ». Προεδρικό διάταγμα 414/98: «Εξαίρεση όλου του προσωπικού του Οργανισμού Σχολικών Κτηρίων». Νόμος 2738/99, άρθρο 20, παράγραφος 4: «Εξαίρεση του προσωπικού που προσλαμβάνεται σε εκτέλεση ειδικού προγράμματος απασχόλησης που προκηρύσσεται και επιδοτείται από τον ΟΑΕΔ». Νόμος 2817/2000, άρθρο 13, παράγραφος 3β΄: «Εξαίρεση του προσωπικού διοικητικής και γραμματειακής υποστήριξης των τομέων εργαστηρίων, κλινικών και λοιπών λειτουργικών μονάδων των Ιατρικών Τμημάτων ΑΕΙ, εφόσον απαιτούνται ειδικά προσόντα». Προεδρικό διάταγμα 777/2000: «Εξαίρεση όλου του προσωπικού του Εθνικού Κέντρου Έρευνας και Τεχνολογικής Ανάπτυξης». Νόμος 2817/2000, άρθρο 13, παράγραφος 5 : «Εξαίρεση του ειδικού τεχνικού εργαστηριακού προσωπικού καθώς και του ειδικού διοικητικού εργαστηριακού προσωπικού των ΑΕ». Νόμος 2819/2000: «Εξαίρεση του προσωπικού της Εταιρείας Ολυμπιακών Χορηγών 2004 ΑΕ». Νόμος 2919/2000: «Εξαίρεση όλου του προσωπικού των ερευνητικών και τεχνολογικών φορέων και εταιρειών που εποπτεύονται από τη Γενική Γραμματεία Έρευνας και Τεχνολογίας». Νόμος 3016/2000: «Εξαίρεση του προσωπικού της Ολυμπιακά Ακίνητα ΑΕ». Φυσικά ποτέ δεν μπήκε η «ΘΕΜΙΣ ΚΑΤΑΣΚΕΥΑΣΤΙΚΗ». Θυμάμαι τις μάχες που έδινα εδώ. Δεν χρειάζεται να αναφέρω το λόγο για τον οποίο δεν μπήκε, γιατί ο Υπουργός που κοπτόταν την εποχή εκείνη να μην μπει δεν βρίσκεται εν ζωή. Σέβομαι τη μνήμη του. 
      Βεβαίως το κυριότερο είναι το εξής: Αφού ψηφίσαμε εδώ μέσα ομόφωνα την επέκταση του ν. 2190 σε όλο το δημόσιο τομέα, έρχεται λίγο μετά ο ν. 2527/97 με τον οποίο δόθηκε το δικαίωμα στις δημόσιες, στις δημοτικές και κοινοτικές επιχειρήσεις καθώς και στις τράπεζες να προσλαμβάνουν το μη διοικητικό προσωπικό βάσει του κανονισμού τους ή βάσει των όρων της προκήρυξης που αυτές καθόριζαν. Ο έλεγχος του ΑΣΕΠ εδώ περιοριζόταν στην τήρηση του κανονισμού. Και με το ν. 2839/2000, επί κας Παπανδρέου, το καθεστώς αυτό επεκτάθηκε σε όλα τα νομικά πρόσωπα ιδιωτικού δικαίου του δημόσιου τομέα καθώς και στα νομικά πρόσωπα δημοσίου δικαίου που δεν χρηματοδοτούνται από τον κρατικό προϋπολογισμό, όπως είναι παραδείγματος χάρη τα επιμελητήρια, τα ασφαλιστικά ταμεία κλπ! Αυτά είναι. Αυτή ήταν η συνεισφορά τους στη αξιοκρατία. 
      Το ερώτημα στην περίπτωση αυτή είναι το εξής: Η παράταξη αυτή η οποία έκανε αυτά τα πράγματα τα οποία έκανε, μπορεί πραγματικά να φεύγει από τη Βουλή μ’ έναν τέτοιο νόμο που διορθώνει τις δικές της αμαρτίες επικαλούμενη τη συνέντευξη, που τη δίνουμε στο ΑΣΕΠ και αν θέλει να την κάνει και όποτε θέλει να την κάνει το ίδιο;
      Επικαλέσθηκαν κάποια παραδείγματα δήθεν ότι μπορούσαν να φτάσουν σε ακραία θέματα αυτές οι συνεντεύξεις όταν οι συνεντεύξεις επί των ημερών τους έφτασαν σε αυτά τα επίπεδα δυστυχώς. Αλλά για να έφτανε εκεί το ΑΣΕΠ θα έπρεπε να διαπράξει παράβαση καθήκοντος. 
      Κυρίες και κύριοι συνάδελφοι, η αλήθεια – και συγγνώμη που μακρηγόρησα, αλλά έπρεπε στο σημείο αυτό να είμαι σαφής – είναι απλή: Το ΠΑΣΟΚ δεν αντέχει την Αντιπολίτευση. Δεν έχει συνηθίσει να κάνει αντιπολίτευση. Δεν έχει θέσεις. Δεν μπορούν να διαβάσουν ούτε ένα νομοσχέδιο. Ανακρίβειες έλεγαν επί του νομοσχεδίου.
      Νομίζω ότι στο σημείο αυτό η συνεδρίαση αυτή και οι άλλες της Βουλής, υπήρξαν καταλυτικές για την εικόνα που δώσαμε όλοι μας. Καταλυτικές για εκείνους οι οποίοι έμειναν εδώ και στήριξαν ακόμη και με αντιρρήσεις ρυθμίσεις που είναι καίριας σημασίας. Αλλά καταλυτική και για την εικόνα ενός κόμματος, το οποίο τονίζω δημιούργησε προβλήματα και τώρα αρνείται να συμβάλει έστω και στην επίλυσή τους.
      Τέλος, θα ήθελα μόνο να επισημάνω μία παρατήρηση – διευκρινιστική για τα Πρακτικά της Βουλής – η οποία αφορά το άρθρο 24, κατά το οποίο η αρμοδιότητα για την επίλυση αμφισβήτησης ως προς την ιδιότητα του αλλοδαπού ομογενούς περνάει στο Υπουργείο Δημόσιας Τάξης. Και τούτο γιατί το Υπουργείο διαθέτει όλα τα σχετικά στοιχεία και γι’ αυτό πρέπει να αποφασίζει ο Υπουργός Δημόσιας Τάξης. Εκκρεμούν ορισμένοι φάκελοι που βρίσκονται στο Υπουργείο Εσωτερικών. Αυτοί οι φάκελοι διαβιβάζονται μαζί – δεν χρειάζεται να το πει η σχετική διάταξη – στο Υπουργείο Δημόσιας Τάξης, το οποίο πρέπει να κάνει σχετική έρευνα.
      Θα ήθελα να σας ευχαριστήσω εκ νέου. Επίσης, θα ήθελα να πω ότι στη συζήτηση των τροπολογιών θα πούμε και κάποια πράγματα περισσότερο όπως ιδίως για την τροπολογία η οποία αφορά το Δήμο Λάρισας και η οποία, σαν το κερασάκι στην τούρτα, αποδεικνύει από τη μια πλευρά την ανεπάρκεια των επιχειρημάτων της Αξιωματικής Αντιπολίτευσης και από την άλλη το μέγεθος της υποκρισίας με το οποίο αντιμετωπίζει ακόμη και την αγωνία των ανθρώπων. Οδήγησε τους ανθρώπους στους δρόμους και αρνείται να αναγνωρίσει έστω και τις στοιχειώδεις ευθύνες της απέναντι σε μια Κυβέρνηση που επιχειρεί να λύσει αυτά τα κοινωνικά προβλήματα.
       Αυτή είναι η κοινωνική δικαιοσύνη του ΠΑΣΟΚ. Αυτή είναι η κοινωνική ευαισθησία του ΠΑΣΟΚ. Αυτή είναι η συνέπειά του απέναντι στην πολιτική ζωή του τόπου.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής. Ολοκληρώνουμε τη συνεδρίασή μας. Τρεις συνεδριάσεις πολύωρες διατέθηκαν γι’ αυτό το νομοσχέδιο. Μίλησαν πενήντα έξι Βουλευτές με υπέρβαση και άνεση χρόνου και για τους ίδιους και για τους κυρίους Υπουργούς. Δεν το λέω για να με ευχαριστήσετε, αλλά για το ότι προσπαθούμε να κάνουμε το καλύτερο για την εύρυθμη λειτουργία του Κοινοβουλίου χωρίς να λειτουργείτε σε ασφυκτικά πλαίσια. 
      Κηρύσσεται περαιωμένη η συζήτηση επί της ενότητας των άρθρων 1 έως και 30 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό κατά πλειοψηφία ως έχει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επειδή άκουσα τις παρατηρήσεις του κ. Καραμάριου στο άρθρο 19 και επειδή είναι διάταξη η οποία ήρθε από το Υπουργείο Οικονομίας, επιφυλάσσομαι να μελετήσω τις αντιρρήσεις μήπως χρειασθεί συμπλήρωση στο μέλλον το άρθρο 19.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ.
      Ερωτάται το Σώμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό κατά πλειοψηφία ως έχει.
      Το άρθρο 25 του νομοσχεδίου διεγράφη. 
      Ερωτάται το Σώμα: Γίνεται δεκτό το άρθρο 26 ως έχει και το οποίο αναριθμείται ως άρθρο 25;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό κατά πλειοψηφία ως έχει και αναριθμείται ως άρθρο 25.
      Ερωτάται το Σώμα: Γίνεται δεκτό το άρθρο 27 ως έχει και το οποίο αναριθμείται ως άρθρο 26;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό κατά πλειοψηφία ως έχει και αναριθμείται ως άρθρο 26.
     Ερωτάται το Σώμα: Γίνεται δεκτό το άρθρο 28 ως έχει και το οποίο αναριθμείται ως άρθρο 27; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό ως έχει κατά πλειοψηφία και θα αναριθμηθεί ως άρθρο 27.
     Ερωτάται το Σώμα: Γίνεται δεκτό το άρθρο 29 όπως τροποποιήθηκε από τον κύριο Υπουργό και το οποίο αναριθμείται ως άρθρο 28; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 29 έγινε δεκτό όπως τροποποιήθηκε από τον κύριο Υπουργό κατά πλειοψηφία και θα αναριθμηθεί ως άρθρο 28.
     Ερωτάται το Σώμα: Γίνεται δεκτό το άρθρο 30 ως έχει και το οποίο αναριθμείται ως άρθρο 29; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 30 έγινε δεκτό ως έχει κατά πλειοψηφία και θα αναριθμηθεί ως άρθρο 29.
      Εισερχόμαστε στη συζήτηση των τροπολογιών. Υπάρχουν δύο υπουργικές τροπολογίες και δύο εμπρόθεσμες τροπολογίες Βουλευτών.
      Τώρα θα συζητηθεί η τροπολογία με γενικό αριθμό 247 και ειδικό 28 της 28/1/2005 την οποία υπογράφει ο κ. Παυλόπουλος και ο κ. Αβραμόπουλος «Ρυθμίσεις για τους αποσπασμένους υπαλλήλους του Ελληνικού Οργανισμού Τουρισμού».
      Το λόγο έχει ο κ. Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Κύριε Πρόεδρε, μ’ αυτήν την τροπολογία ζητάμε να μας δοθεί η δυνατότητα μέσα απ’ αυτήν τη μεταβατική διάταξη να αποσπούμε προσωπικό από τον ΕΟΤ στο νεοσύστατο Υπουργείο Τουριστικής Ανάπτυξης.
      Όπως ξέρετε, αυτό το καινούργιο Υπουργείο δεν έχει προσωπικό. Το προσωπικό του συνίσταται σ’ αυτό που βρήκαμε από την πάλαι ποτέ Γενική Γραμματεία Τουρισμού του Υπουργείου Ανάπτυξης. 
      Σήμερα υπηρετούν μόνο είκοσι επτά άτομα μόνιμοι στο Υπουργείο μας. Εξήντα δε επιπλέον έχουν αποσπαστεί από τον ΕΟΤ. Αντιλαμβάνεστε, λοιπόν, πόσο σημαντικό είναι να συγκροτηθεί υπηρεσιακό συμβούλιο που τώρα δεν υπάρχει. Αυτό έχει σημασία για τις προαγωγές, τις μισθοδοσίες κλπ..
      Είναι επιτακτική ανάγκη μέσα απ’ αυτήν τη μεταβατική διάταξη να καταστήσουμε λειτουργικό αυτό το Υπουργείο μέχρι την ώρα που και εμείς θα προχωρήσουμε στις διαδικασίες που προβλέπονται για να αποκτήσουμε προσωπικό. 
      Για να συσταθεί αυτό το υπηρεσιακό συμβούλιο απαιτούνται έξι διευθυντές, τρεις τακτικοί και τρεις αναπληρωματικοί. Υπηρετεί μονάχα ένας. Επομένως, δεν μπορεί να λειτουργήσει. Θα ήθελα, λοιπόν, να παρακαλέσω τη Βουλή να ψηφίσει αυτήν την τροπολογία για να μας βοηθήσει στο έργο μας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε κάποια παρατήρηση επί της τροπολογίας;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Κύριε Πρόεδρε, δεν πρόκειται για κάποια αλλαγή, αλλά θα ήθελα να προστεθεί η λέξη «προϋποθέσεις» στην παράγραφο 2 η οποία παραλήφθηκε εκ παραδρομής. 
      Η παράγραφος 2, λοιπόν, αναφέρει τα εξής: «Κατά την πρώτη εφαρμογή των διατάξεων του άρθρου 8 του ν. 3260/2004 ως προϊστάμενοι οργανικών μονάδων του Υπουργείου Τουριστικής Ανάπτυξης δύνανται να επιλέγονται μετά από αίτησή τους και υπάλληλοι του ΕΟΤ, απ’ αυτούς που έχουν τις οριζόμενες από τις διατάξεις της παραγράφου 2 του άρθρου 11 του ν. 3260/2004 προϋποθέσεις». Η λέξη, όπως είπα, είχε παραληφθεί εκ παραδρομής και παρακαλώ να την προσθέσουμε. 
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Κατ’ αρχήν, όσον αφορά τους εργαζόμενους οι οποίοι αποσπώνται στο νεοσύστατο Υπουργείο, εμείς θέλουμε να έχουν όλα τους τα δικαιώματα. 
      Ο κάθε αποσπασμένος υπάλληλος να μπορεί να καταλάβει θέση προϊσταμένου και να έχει όλη την εξέλιξη που προβλέπεται από τον Κώδικα και βεβαίως θέλουμε να τονίσουμε ότι τα υπηρεσιακά συμβούλια πρέπει να εκδημοκρατιστούν και στη σύνθεση και στη λειτουργία. Τώρα είναι τρεις από τη διοίκηση και δύο από τους εργαζόμενους. Εμείς θέλουμε και προτείνουμε να είναι τρεις από τη διοίκηση, τρεις από τους εργαζόμενους και ένας κοινής αποδοχής. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, παρά το γεγονός ότι είναι αυτονόητη η εξέλιξη που θα έχουν οι αποσπώμενοι, εγώ θα παρακαλέσω να έχω την άποψη του κυρίου Υπουργού γι’ αυτό το συγκεκριμένο θέμα, προκειμένου να μη δημιουργηθούν ενδεχομένως ερμηνευτικά προβλήματα.
      Σε ό,τι αφορά τη σύνθεση του υπηρεσιακού συμβουλίου, έχω ταυτόσημη άποψη με τον προλαλήσαντα συνάδελφο και τελειώνω εδώ γιατί ήδη έχει περάσει η ώρα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Κύριε Πρόεδρε, θα ήθελα το λόγο για ένα λεπτό. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Για όσο καιρό είναι αποσπασμένοι θα έχουν πλήρη δικαιώματα. Μιλάμε για αποσπάσεις. 
      ΦΩΤΗΣ ΚΟΥΒΕΛΗΣ: Και εξέλιξη!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Βεβαίως και εξέλιξη. Είναι αυτονόητο!
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 247 και ειδικό 28.
      Ερωτάται το Σώμα: Γίνεται δεκτή η τροπολογία όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 247 και ειδικό 28 έγινε δεκτή όπως τροποποιήθηκε από τον κύριο Υπουργό ομόφωνα και εντάσσεται στο σχέδιο νόμου ως ίδιον άρθρο. 
      Εισερχόμαστε στη συζήτηση της τροπολογίας με γενικό αριθμό 253 και ειδικό 33 που υπογράφουν οι Υπουργοί κ. Παυλόπουλος, κ. Σπηλιωτόπουλος, κ. Βουλγαράκης και η κ. Γιαννάκου «Θέματα Εισαγωγής στην Τριτοβάθμια Εκπαίδευση».  
    Ο κύριος Υφυπουργός έχει το λόγο.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, επειδή έχει αναδιατυπωθεί το σώμα της τροπολογίας, θα ήθελα να μου επιτρέψει το Προεδρείο να τη διαβάσω λεπτομερώς όπως αναδιατυπώνεται και να την καταθέσω και στα Πρακτικά ώστε επ’ αυτής να γίνει η συζήτηση και η ψηφοφορία.
    Διαβάζω: «Η με γενικό αριθμό 253 και ειδικό 33 κατατεθείσα τροπολογία αναδιατυπώνεται ως εξής: 
    ΑΡΘΡΟ…
    Θέματα Εισαγωγής στην Τριτοβάθμια Εκπαίδευση
    Παράγραφος 1.α) Τα ακαδημαϊκά έτη 2005-2006, 2006-2007 και 2007-2008, οι κάτοχοι πτυχίου Β΄ κύκλου σπουδών ημερήσιου ΤΕΕ των τομέων Μηχανολογικού, Ηλεκτρολογικού, Ηλεκτρονικού, Κατασκευών, Οικονομίας και Διοίκησης, Ναυτικού και Ναυτιλιακού, Πληροφορικής –Δικτύων Η/Υ, Χημικών Εργαστηριακών Εφαρμογών, Υγείας και Πρόνοιας και Τομέα Γεωπονίας, Τροφίμων και Περιβάλλοντος και των αντίστοιχων προς αυτούς τομέων των πρώην ΤΕΛ, ή των Ναυτικών Λυκείων που δεν υπάγονται στις διατάξεις της παραγράφου 7 του άρθρου 2 του ν. 2525/1997 (ΦΕΚ 188Α΄),  όπως αντικαταστάθηκε με τις διατάξεις της παραγράφου 36 του άρθρου 14 του ν. 2817/2000 (ΦΕΚ 78Α΄) και όπως έχουν καθοριστεί με την αρ.Φ.153/8104/Β6/26.1.2004 (ΦΕΚ 167τ.Β΄) απόφαση του Υπουργού Εθνικής Παιδείας και Θρησκευμάτων, έχουν δικαίωμα πρόσβασης στις σχολές Μονίμων Υπαξιωματικών Στρατού Ξηράς (ΣΜΥ), Υπαξιωματικών Πολεμικού Ναυτικού (ΣΜΥΝ), Τεχνικών Υπαξιωματικών Πολεμικής Αεροπορίας (ΣΤΥΑ) και τις Σχολές Αστυφυλάκων της Ελληνικής Αστυνομίας. 
    β) Για τις Ανώτερες Στρατιωτικές Σχολές Υπαξιωματικών (ΑΣΣΥ) της παραγράφου 1α) το ποσοστό του αριθμού των εισακτέων καθορίζεται σε 8% επί του ποσοστού που αναλογεί σε όσους διαγωνίζονται κατ’ έτος στα μαθήματα της Γ΄ Τάξης του Ενιαίου Λυκείου και υπάγεται στη γενική σειρά και στις ειδικές κατηγορίες του ν. 582/70 και του ν. 1297/82, σύμφωνα με τις διατάξεις που ισχύουν. Για τις Σχολές Αστυφυλάκων της Ελληνικής Αστυνομίας, ο αριθμός θέσεων ή το ποσοστό θέσεων επί του αριθμού των εισακτέων ορίζεται με κοινή απόφαση του Υπουργού Εθνικής Παιδείας και Θρησκευμάτων και του Υπουργού Δημόσιας Τάξης. 
    γ) Για την εισαγωγή στις σχολές αυτές διενεργούνται εισιτήριες εξετάσεις με κοινά θέματα σε εθνικό επίπεδο σε τρία μαθήματα από αυτά που εξετάζονται στον Β΄ κύκλο σπουδών, από τα οποία τα δύο είναι γενικής παιδείας και το τρίτο ειδικότητας. 
    δ) Η εισαγωγή των υποψηφίων στις σχολές αυτές γίνεται εφόσον έχουν συγκεντρώσει στις εξετάσεις σύνολο μορίων, τουλάχιστον ίσο με το μισό του μέγιστου δυνατού, κατά φθίνουσα σειρά μορίων. 
    ε) Κατά την εφαρμογή του άρθρου αυτού, δεν θίγονται οι κείμενες ειδικές διατάξεις περί προϋποθέσεων και όρων εισαγωγής στις σχολές της παραγράφου 1 του παρόντος άρθρου. 
    στ) Τυχόν θέσεις που δεν πληρώνονται με τις διατάξεις του παρόντος άρθρου, μεταφέρονται και προστίθενται στις θέσεις των υποψηφίων από τα Ημερήσια ή Εκκλησιαστικά Ενιαία Λύκεια κατά τις ισχύουσες διατάξεις.
    ζ) Οι διατάξεις της παραγράφου 9 του άρθρου 6 του ν. 3027/2002 εφαρμόζονται ανάλογα και στους σπουδαστές των Σχολών του παρόντος άρθρου. 
    Παράγραφος 2. Με απόφαση του Υπουργού Εθνικής Παιδείας και Θρησκευμάτων, καθορίζονται τα εξεταζόμενα μαθήματα, ο τρόπος και η διαδικασία εξέτασής τους, ο τρόπος και η διαδικασία βαθμολόγησης και αναβαθμολόγησης των γραπτών δοκιμίων, οι συντελεστές βαρύτητας κατά εξεταζόμενο μάθημα για τον υπολογισμό του συνολικού αριθμού μορίων, ο τρόπος, ο τόπος και ο χρόνος υποβολής της δήλωσης προτίμησης των υποψηφίων, τα απαιτούμενα δικαιολογητικά, ο τρόπος και η διαδικασία συγκέντρωσης των δικαιολογητικών και των δηλώσεων προτίμησης των υποψηφίων, ο τρόπος επεξεργασίας των βαθμολογικών στοιχείων και των προτιμήσεων, η κατάρτιση των πινάκων εισαγομένων, ο τρόπος ανακοίνωσής τους στους υποψηφίους και στα οικεία τμήματα εισαγωγής, ο τρόπος, ο χρόνος και η διαδικασία εγγραφής των εισαγομένων, ειδικότερα θέματα και κάθε αναγκαία λεπτομέρεια. 
    Παράγραφος 3. Οι διατάξεις του άρθρου 1, παράγραφος 9, εδάφιο β΄ του ν. 2909/2001, όπως τροποποιήθηκε με τις διατάξεις του άρθρου 6, παράγραφος 23, εδάφιο γ΄ του ν. 3027/2002, εφαρμόζονται και για τα ακαδημαϊκά έτη 2005-2006, 2006-2007 και 2007-2008. 
    Παράγραφος 4. Οι διατάξεις του παρόντος άρθρου ισχύουν από 10.2.2005».
      Κύριε Πρόεδρε, κυρίες και κύριοι συνάδελφοι, δεν χρειάζεται να μακρηγορήσω. Ήδη ο χρόνος είναι περασμένος. Θα ήθελα απλώς να σας πω ότι η ανάγκη που μας έκανε να φέρουμε και να καταθέσουμε σ’ αυτό το νομοσχέδιο αυτήν την τροπολογία είναι τα ασφυκτικά περιθώρια, που ήδη έχουν εξαντληθεί, όσον αφορά τη δυνατότητα που θέλουμε να δώσουμε στα παιδιά που αποφοιτούν από τα ημερήσια ΤΕΕ όλης της χώρας να πάψουν να είναι παιδιά ενός κατώτερου Θεού και να ανοίξουμε αυτές τις πόρτες, όπως το είχε υποσχεθεί και προγραμματικά η Κυβέρνηση προ των εκλογών και το κάνει σήμερα πράξη με αυτές τις διατάξεις της συγκεκριμένης τροπολογίας. Να τους δώσουμε δηλαδή τη δυνατότητα να εισάγονται και στις Σχολές των Υπαξιωματικών Ενόπλων Δυνάμεων και Σωμάτων Ασφαλείας, όπως το δικαιούνται στο κάτω-κάτω, εφόσον ήδη τα συναρμόδια Υπουργεία δήλωσαν διά των εκπροσώπων τους στη Συντακτική Επιτροπή που όρισε το Υπουργείο Παιδείας ότι χρειάζονται ειδικότητες τέτοιες, όπως αυτές που αναφέρονται στην παράγραφο 1 της τροπολογίας που σας διάβασα. Χρειάζονται, δηλαδή, αποφοίτους του Β΄ Κύκλου Σπουδών των Τεχνικών και Επαγγελματικών Εκπαιδευτηρίων. Μάλιστα τους είναι και χρήσιμο και απαραίτητο ως υπαξιωματικοί να εκπαιδευθούν στα διάφορα όπλα και να αποδώσουν έργο. 
      Εμείς δεν είχαμε παρά να κάνουμε πράξη εκείνο που υποσχεθήκαμε και που έπρεπε εδώ και έξι περίπου χρόνια να έχει γίνει πράξη. Ως Αντιπολίτευση το υποσχεθήκαμε, το στηρίξαμε και ήμασταν δίπλα στα ανάλογα αιτήματα που διατύπωναν τα παιδιά που αποφοιτούσαν από τα ΤΕΕ όλης της χώρας. 
      Νομίζω ότι εκείνο που πρέπει να δείτε, πριν ψηφίσετε αυτήν την τροπολογία ως άρθρο στο παρόν νομοσχέδιο, είναι το εξής: Είναι ένα πρώτο βήμα, για να μετασχηματίσουμε τα ΤΕΕ, έτσι όπως πάλι έχουμε υποσχεθεί. Πιστεύω ότι σε σύντομο χρονικό διάστημα με ένα πλήρες νομοσχέδιο θα το φέρουμε στη Βουλή, μετά την ολοκλήρωση των σχετικών συζητήσεων σε επίπεδο εθνικού διαλόγου. Να κάνουμε δηλαδή τα ΤΕΕ πλήρη και ισότιμα λύκεια, τεχνικά και επαγγελματικά. Αυτό είναι ένα πρώτο μέτρο που δείχνει την κυβερνητική πρόθεση να δώσει στα παιδιά αυτά ένα μεγαλύτερο εύρος διεξόδου σε μεταλυκειακές σπουδές και μάλιστα κυρίως προς την πλευρά της τριτοβάθμιας εκπαίδευσης. 
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν μπορεί να μη χαιρετίσει κανείς αυτήν την προοπτική που δίνετε στους πτυχιούχους των ΤΕΕ. Τώρα, όμως, επειδή εγώ δεν μπορώ να πω περισσότερα από τη θέση που είμαι, ήθελα να σας πω πως φαίνεται ότι εδώ οι Βουλευτές κάπως αιφνιδιάζονται από το κείμενο που έχετε αναγνώσει. Επειδή δεν είναι στις προθέσεις, στο ύφος και στο κοινοβουλευτικό σας ήθος να το κάνετε αυτό, θα μπορούσατε να μας πείτε τι αλλάζει σε σχέση με την τροπολογία που έχετε καταθέσει; Απ’ ό,τι κατάλαβα πρόκειται για αναδιατύπωση. Να καταθέσετε, βέβαια, και το κείμενο ολόκληρο για τα Πρακτικά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):
      Το κείμενο ολόκληρο το έχω εδώ και το καταθέτω. 
      (Στο σημείο αυτό ο Υφυπουργός Εθνικής Παιδείας και Θρησκευμάτων  κ.  Γεώργιος Καλός καταθέτει για τα Πρακτικά τις προαναφερθείσες αναδιατυπώσεις , οι οποίες έχουν ως εξής:
     («Η με γενικό αριθ. 253 και ειδικό 33 κατατεθείσα τροπολογία
     αναδιατυπώνετε ως εξής:
ΑΡΘΡΟ .....
Θέματα Εισαγωγής στην Τριτοβάθμια Εκπαίδευση
     1.α) Τα ακαδημαϊκά έτη 2005-2006, 2000-2007 και 2007-2008, οι κάτοχοι πτυχίoυ Β' κύκλου σπουδών ημερήσιου ΤΕΕ των τομέων Μηχανολογικού, Ηλεκτρολογικού, Ηλεκτρονικού, Kατασκευών. Οικονομίας και Διοίκησης, Ναυτικού και. Ναυτιλιακού. Πληροφορικής Δικτύων Η/Υ, Χημικών Εργαστηριακών Eφαρμoγών, Yγείας και Πρόνοιας και Τομέα Γεωπονίας, Τροφίμων και Περιβάλλοντος και των αντίστοιχων προς αυτούς τομέων των πρώην ΤΕΛ, ή των Ναυτικών Λυκείων που δεν υπάγονται στις διατάξεις της. παρ. 7 του άρθρου 2 του Ν.2525/1997 (ΦΕΚ 188Α' ), όπως αντικαταστάθηκε με τις διατάξεις της παραγρ. 36 του άρθρου 14 του Ν.2817/2000 (ΦΕΚ 78Α΄) και όπως έχουν καθοριστεί με την αρ. Φ.153/8104/Β6/26.1.2004 (ΦΕΚ 167 τ.Β') απόφαση του. Υπουργού Εθνικής Παιδείας και Θρησκευμάτων. έχουν δικαίωμα πρόσβασης στις σχολές Μονίμων Υπαξιωματικών Στρατού Ξηράς (ΣΜΥ), Υπαξιωματικών Πολεμικού Ναυτικού (ΣΜΥΝ), Τεχνικών Υπαξιωματικών Πολεμικής Aερoπoρίας (ΣΤΥΑ) και τις Σχολές Αστυφυλάκων της Ελληνικής Αστυνομίας.
     β) Για τις Ανώτερες Στρατιωτικές Σχολές Υπαξιωματικών (ΑΣΣΥ) της  παραγρ. 1α) το ποσοστό του αριθμού των εισακτέων καθορίζεται σε 8% επi του ποσοστού που αναλογεί σε όσους διαγωνίζονται κατ' έτος στα μαθήματα της Γ’ τάξης του Ενιαίου Λυκείου και υπάγεται στη γενική σειρά και στις ειδικές κατηγορίες του Ν. 582/70 και του Ν. 1297/82, σύμφωνα με τις διατάξεις που ισχύουν. Για τις Σχολές Αστυφυλάκων της Ελληνικής Αστυνομίας, ο αριθμός θέσεων ή το ποσοστό θέσεων επί του αριθμού των εισακτέων ορίζεται με κοινή απόφαση του Υπουργού Εθνικής Παιδείας και Θρησκευμάτων και του Υπουργού Δημόσιας Τάξης.
     γ) Για την εισαγωγή στις σχολές αυτές διενεργούνται εισιτήριες εξετάσεις με κοινά θέματα σε εθνικό επίπεδo σε τρία μαθήματα από αυτά που εξετάζονται στον Β' κύκλο σπουδών, από τα οποία τα δύο είναι γενικής παιδείας και το τρίτο ειδικότητας.
     δ) Η εισαγωγή των υποψηφίων στις σχολές αυτές γίνεται εφ' όσον έχουν συγκεντρώσει στις εξετάσεις σύνολο μορίων, τουλάχιστον ίσο με το μισό του μέγιστου δυνατού, κατά φθίνουσα σειρά μορίων.
     ε) Κατά την εφαρμογή του άρθρου αυτού, δεν θίγονται οι κείμενες ειδικές διατάξεις περί προϋποθέσεων και όρων εισαγωγής στις σχολές της παρ. 1 του παρόντος άρθρου. 
     στ) Τυχόν θέσεις που δεν πληρώνονται με τις διατάξεις του παρόντος άρθρου, μεταφέρονται και προστίθενται στις θέσεις των υποψηφίων από τα Ημερήσια ή Εκκλησιαστικά Ενιαία Λύκεια κατά τις ισχύουσες διατάξεις.
     ζ) Οι διατάξεις της παρ. 9 του άρθρου 6 του Ν.3027/2002 εφαρμόζoνται ανάλογα και στους σπουδαστές των Σχολών του παρόντος άρθρου.
     2. Με απόφαση του Υπουργού Εθνικής Παιδείας και θρησκευμάτων, καθορίζονται τα εξεταζόμενα μαθήματα, ο τρόπος και η διαδικασiα εξέτασής τoυς, ο τρόπος και η διαδικασία βαθμολόγησης και αναβαθμολόγησης των γραπτών δοκιμίων, οι συντελεστές βαρύτητας κατά εξεταζόμενο μάθημα για τον υπολογισμό του συνολικού αριθμού μορίων, ο τρόπος, ο τόπος και ο χρόνος υποβολής της δήλωσης προτίμησης των υποψηφίων, τα απαιτούμενα δικαιολογητικά, ο τρόπος και η διαδικασία συγκέντρωσης των δικαιολογητικών και των δηλώσεων προτίμησης των υποψηφίων, ο τρόπος επεξεργασίας των βαθμολογικών στοιχείων και των προτιμήσεων, η κατάρτιση των πινάκων εισαγομένων, ο τρόπος ανακοίνωσής τους στους υποψηφίους και στα οικεία τμήματα εισαγωγής, ο τρόπος, ο χρόνος και η διαδικασία εγγραφής των εισαγομένων, ειδικότερα θέματα και κάθε αναγκαία λεπτομέρεια.
     3. Οι διατάξεις του άρθρου 1, παρ. 9, εδάφ. β' του Ν.2909/2001, όπως τροποποιήθηκε με τις διατάξεις του άρθρου 6, παρ. 23, εδάφ. γ’ του Ν.3027/2002, εφαρμόζoνται και για τα ακαδημαϊκά έτη 2005-2006, 2006-2007 και 2007-2008.
     4. Οι διατάξεις του παρόντος άρθρου ισχύουν από 10-2-2005.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εκείνο που θα ήθελα να πω, για να βοηθήσω στην πρακτική της συζητήσεως, είναι το εξής: Όντως στο πρώτο κείμενο…
	ΦΩΤΗΣ ΚΟΥΒΕΛΗΣ: Κύριε Πρόεδρε, υπάρχει ένα ζήτημα. 
	ΠΡΟΕΔΡΕΥΩΝ (Γεώργιος Σούρλας): Να ακούσουμε πρώτα τον Υπουργό και αμέσως θα το θέσετε, κύριε Κουβέλη. 
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):
	Αν μου ζητάτε να σας πω ποια είναι η διαφορά, ευχαρίστως. 
	ΠΡΟΕΔΡΕΥΩΝ (Γεώργιος Σούρλας): Αυτό το ζητεί το Προεδρείο, για λογαριασμό του Σώματος. Σε τι διαφέρει στην ουσία αυτό το κείμενο από το κείμενο της τροπολογίας που καταθέσατε; 
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας εξηγήσω. 
      Κύριε Πρόεδρε, από το Β΄ Κύκλο Σπουδών των αποφοίτων των Τεχνικών και Επαγγελματικών Εκπαιδευτηρίων έχουμε διακεκριμένους τίτλους που δίνονται σ’ αυτούς σε δεκατρείς ειδικότητες. 
      Στην πρώτη διατύπωση της τροπολογίας που καταθέσαμε δεν είχαν συμπεριληφθεί οι απόφοιτοι της ειδικότητας Οικονομίας και Διοίκησης, Περιβάλλοντος, Γεωπονίας και Τροφίμων. Δεν περιλαμβάνονταν οι απόφοιτοι του τύπου των Κατασκευών και του Ναυτικού και Ναυτιλιακού. 
      Υπήρχαν μόνο Μηχανολογικού, Ηλεκτρολογικού, Ηλεκτρονικού Τομέα και του Τομέα των Εφαρμογών Υγείας και των Χημικών. Γιατί έτσι είχαν κρίνει οι επιτελείς από τα δύο Υπουργεία, οι οποίοι είναι εκείνοι οι αρμόδιοι, που ξέρουν τα προγράμματα σπουδών, ξέρουν τι εφόδια πρέπει να έχουν εκείνοι, οι οποίοι θα εισαχθούν και εκείνους είχαν προκρίνει.
      Ζητήσαμε όμως εμείς ως Υπουργείο Παιδείας, μέχρι να έρθει εδώ η δεύτερη διατύπωση, να επανεξεταστεί με ένα ευρύτερο πνεύμα, υπέρ και των υπολοίπων ειδικοτήτων, η όλη υπόθεση της εισαγωγής. Κάναμε έναν δεύτερο κύκλο συζητήσεων και είδαμε ότι και οι απόφοιτοι που περιλαμβάνονται σ’ αυτήν τη διατύπωση, δηλαδή του Τομέα Οικονομίας και Διοίκησης, του Τομέα Πληροφορικής, του Τομέα Γεωπονίας, Τροφίμων και Περιβάλλοντος και του Τομέα Υγείας αντιστοίχως, έχουν τα εφόδια αυτά, ώστε να συμπεριληφθούν και αυτοί σ’ αυτήν την ποσόστωση του 8% επί του συνόλου των εισαγομένων από τα ενιαία λύκεια.
      Και έτσι, αυτή η αναδιατύπωση γίνεται, για να συμπεριληφθούν και αυτοί.
      ΠΡΟΕΔΡΕΥΩΝ (Γεώργιος Σούρλας): Κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, σπεύδω να πω ότι είναι θετικό το γεγονός ότι συμπεριλαμβάνονται και οι άλλες ειδικότητες, όπως τις ανέφερε ο κύριος Υπουργός.
      Όμως έχω την άποψη ότι πρόκειται περί νέας τροπολογίας. Διότι δεν είναι μόνο η συμπερίληψη αυτών των ειδικοτήτων, κύριε Υπουργέ. Και δεν θέλω να δυσχεράνω την πολιτική σας επιλογή, αλλά είναι ακριβές, κύριε Πρόεδρε, ότι αν παρακολουθήσετε –εγώ προσπάθησα να παρακολουθήσω τα όσα άκουγα, συγκρίνοντάς τα με την αρχική τροπολογία- θα δείτε ότι πρόκειται για μια νέα τροπολογία, ανεξάρτητα από το θετικό του γεγονότος ότι συμπεριλαμβάνονται στη ρύθμιση και άλλες ειδικότητες, όπως αυτή της Γεωπονίας, Τροφίμων και Περιβάλλοντος.
      Εν πάση περιπτώσει, δεν συμπεριλαμβάνετε όμως εκείνους που έχουν αποφοιτήσει από τα νυχτερινά, κύριε Υπουργέ. Και νομίζω ότι κάνετε μια διάκριση μη επιτρεπόμενη και από το Σύνταγμα, αλλά και από την πολιτική ηθική, αλλά και από την πολιτική που πρέπει να υπάρχει για τη στήριξη αυτών των εσπερινών εκπαιδευτηρίων, με ό,τι συνεπάγεται η εσπερινή εκπαίδευση. Και δεν θέλω να ομιλήσω για ζητήματα, που πιστεύω και ελπίζω να αποτελούν κοινό τόπο. Ποιοι φοιτούν, ποιοι σπουδάζουν στα εσπερινά, γιατί σπουδάζουν, κάτω από ποιες συνθήκες, κάτω από ποιες αντιξοότητες; Αυτούς κατά τη γνώμη μου απαραδέκτως τους εξαιρείτε. Και νομίζω ότι δεν δικαιολογείται ούτε συνταγματικά ούτε πολιτικά, αλλά ούτε ηθικά αυτή η εξαίρεση.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Είπατε πριν, κύριε Υπουργέ, ότι φέρατε και νέες ειδικότητες να συμπεριληφθούν στη σχετική τροπολογία, λέγοντας μάλιστα ότι και αυτά τα παιδιά δεν μπορεί να είναι παιδιά ενός κατώτερου θεού.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Για όλα τα παιδιά το είπα.
     ΔΗΜΗΤΡΙΟΣ ΤΣΙΟΓΚΑΣ: Για όλα τα παιδιά. Εξαιρέσατε όμως τα εσπερινά ΤΕΕ και τα εσπερινά λύκεια.
     Εμείς θέλουμε την αναβάθμιση των ΤΕΕ και θα ψηφίσουμε την τροπολογία, εάν συμπεριλάβετε και τους μαθητές των εσπερινών ΤΕΕ, γιατί…
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Και του λυκείου;
     ΔΗΜΗΤΡΙΟΣ ΤΣΙΟΓΚΑΣ: Του Β΄ κύκλου των Εσπερινών ΤΕΕ και των Εσπερινών Ενιαίων Λυκείων.
     Ζητάμε, δηλαδή, τη συμπλήρωση της παραπάνω τροπολογίας. Συμπληρώστε δύο σειρές. Να βάλετε τη δυνατότητα πρόσβασης σε όλες τις σχολές Υπαξιωματικών, ΣΜΥ, ΣΜΥΝ, ΣΤΥΑ, Αστυφυλάκων, Πυροσβεστικής. Να την έχουν αυτήν τη δυνατότητα οι απόφοιτοι όλων των τομέων του Β΄ κύκλου των ΤΕΕ και των Εσπερινών Ενιαίων Λυκείων, χωρίς επιμέρους περιορισμούς και διακρίσεις.
     Και βέβαια, το δικαίωμα της πρόσβασης σ’ αυτές τις σχολές, όπως είπα και πριν, να το έχουν όλα τα παιδιά και των Εσπερινών Λυκείων και των Εσπερινών ΤΕΕ. Γιατί είναι τα εργατόπαιδα, που το πρωί βγάζουν μεροκάματο, για να ζήσουν, και προσπαθούν το βράδυ να πάνε στο σχολείο να ξεστραβωθούν, να μάθουν γράμματα, να πάρουν ένα πτυχίο. Μην τους εξαιρείτε, μην τους φράζετε το δρόμο, μην τους βάζετε εμπόδια. Αφήστε τους, δώστε τους τη δυνατότητα να εξελιχθούν και αυτοί.
     Θα την ψηφίσουμε, εάν συμπεριλάβετε και αυτούς.
     Και να σας πω επίσης ότι στη Θεσσαλία γίνονται κινητοποιήσεις. Το είπα πριν, δεν ήσασταν εδώ. Και στο Βόλο και στη Λάρισα είναι σε καταλήψεις.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γαρουφαλιάς.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. 
      Κύριε Υπουργέ, πρέπει να συγχαρώ και δημόσια το πολιτικό επιτελείο του Υπουργείου Παιδείας, γιατί πολύ έγκαιρα -όπως προγραμματικά η Νέα Δημοκρατία, η Κυβέρνηση Καραμανλή είχε δηλώσει και πριν τις εκλογές και σήμερα κάνει πράξη- φέρνετε την τροπολογία αυτή, ώστε να προφτάσουμε και τη φετινή χρονιά. Γι’ αυτό άλλωστε φέρνετε μ’ αυτόν τον τρόπο την τροπολογία, αφού πρώτα συνεννοηθήκατε με τα αρμόδια Υπουργεία, Εθνικής Άμυνας και Δημόσιας Τάξης. 
      Το Υπουργείο Δημόσιας Τάξης έδωσε απόλυτα την έγκρισή του. Όπως ξέρετε είμαι στον τομέα αυτό. Με ιδιαίτερη, λοιπόν, χαρά υποδεχόμαστε το μέτρο. Θεωρώ ότι δεν υπάρχουν Ελληνόπουλα –και με το νομοσχέδιο που περνάει ο κ. Προκόπης Παυλόπουλος από το Υπουργείο- ενός άλλου Θεού. Τα παιδιά της Ελλάδας είναι παιδιά όλων μας. Θα παλέψουμε όλοι μαζί. 
      Ζητώ σ’ αυτήν την τροπολογία τη συμπαράσταση και του Κομμουνιστικού Κόμματος Ελλάδος και του Συνασπισμού, που εκφράστηκαν υπέρ της άποψης να στηρίξουμε τα παιδιά μας, τα παιδιά δηλαδή των τεχνικών σχολείων. Γιατί, κύριε Πρόεδρε, είχαμε διαπιστώσει ότι τα τελευταία χρόνια σε όλη την περιφέρεια όλα τα σχολεία της Ελλάδος και ιδιαίτερα τα σχολεία της νησιωτικής Ελλάδας -που την ξεχνάμε μερικές φορές, όπως παράδειγμα είναι η Κως, η Κάλυμνος και άλλα νησιά που επισκεπτόμαστε όλοι εμείς οι Βουλευτές, όταν κάνουμε περιοδείες εκτός του νομού μας- όπως σαφώς και ο Νομός της Λάρισας και ο δικός μου νομός έχουν τεράστια κυριολεκτικά διαρροή.
      Τα σχολεία αυτά αφήνουν τους εκπαιδευτικούς άνεργους, αυτούς που έχουν διοριστεί εδώ και πολλά χρόνια και προσέφεραν έργο, γιατί οι μαθητές δεν τα τιμούν, τα υποτιμούν. Όφειλαν οι κύριοι που κόπτονται για τη νέα γενιά να είναι εδώ και να δώσουν μαζί μας τη μάχη για τους νέους ανθρώπους, αυτοί που φυγοδικούν άστοχα και απρεπώς και απέναντι στη νέα γενιά και απέναντι στους μαθητές, στις οικογένειές τους, αλλά και στην εκπαιδευτική κοινότητα με τον τρόπο που φέρονται. 
      Ανεξαρτήτως αυτής της νοοτροπίας ΠΑΣΟΚ, που περνάει σήμερα με την απουσία απ’ αυτήν την τόσο σημαντική τροπολογία που φέρνει το Υπουργείο, εμείς πρέπει να προχωρήσουμε την τροπολογία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα να προσθέσω ότι παιδιά αυτού του τόπου είναι και τα παιδιά που το πρωί δουλεύουν και το βράδυ παρακολουθούν μαθήματα. Πραγματικά αυτά τα παιδιά αιμορραγούν και οικονομικά, γιατί πολλά δεν έχουν τη δυνατότητα από τις οικογένειές τους να σπουδάσουν και θέλουν να αγοράζουν βιβλία, κάποια που δεν υπάρχουν. Χρειάζεται να υποστηρίζουν και με δικά τους λεφτά, από τη δουλειά τους, την όλη προσπάθεια που κάνουν το βράδυ να σπουδάσουν. Να τους δώσουμε, λοιπόν, την ευκαιρία να περάσουν στα Ανώτατα Εκπαιδευτικά Ιδρύματα. 
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, ολοκληρώστε σας παρακαλώ. 
      ΓΕΩΡΓΙΟΣ ΓΑΡΟΥΦΑΛΙΑΣ: Ένα λεπτό, κύριε Πρόεδρε. 
      Θεωρώ ότι καλό θα ήταν η πρόταση που έκανε και ο συνάδελφος κ. Τσιόγκας από την πλευρά του ΚΚΕ, αλλά και ο συνάδελφος κ. Κουβέλης, να γίνει δεκτή και να μπορέσουμε να περάσουμε -για τα παιδιά των Νυχτερινών Τεχνικών Σχολείων, αλλά και του Εσπερινού Ενιαίου Λυκείου- τη δυνατότητα να μπορούν και αυτά να μετέχουν στο 8% των εισερχομένων σε όλες τις σχολές που αναφέρατε -και του Υπουργείου Εθνικής Άμυνας και των Σωμάτων Ασφαλείας. 
      Οφείλω κλείνοντας να συγχαρώ θερμά την Κυβέρνηση για την τόσο έγκαιρη παρέμβαση, ώστε να μπουν και φέτος παιδιά σ’ αυτές τις σχολές. Δίνετε μία ανάσα στο εκπαιδευτικό προσωπικό των Τεχνικών Σχολείων όλης της Ελλάδας. Δίνετε μία ανάσα στο προσωπικό των Θεολογικών Λυκείων που λειτουργούν σε όλη την Ελλάδα, του Ναυτικού Λυκείου που άξιζε τον κόπο να το συμπεριλάβετε και καλώς το κάνετε, όπως επίσης και στις οικογένειες εκατοντάδων παιδιών που πραγματικά αγωνιούν και περιμένουν την απόφαση του Εθνικού Κοινοβουλίου.
      Πιστεύω ότι εάν έχει τη δυνατότητα η Κυβέρνηση και κάνει αυτή την τροπολογία, θα υπάρξει μία συνηγορία και θα φανεί η αδιάντροπη θέση του ΠΑΣΟΚ που αποχώρησε. 
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Πιστεύω ότι σ’ αυτήν την τροπολογία -η οποία πολύ σωστά έρχεται και εκφράζει το αίσθημα του δικαίου πλέον στην εκπαίδευση- πρέπει να προσθέσουμε το δικαίωμα των αποφοίτων των Εσπερινών ΤΕΕ, αλλά και των Εσπερινών Λυκείων ή και κάποιων άλλων, που δεν περιλαμβάνονται στο 8%, να συμμετέχουν στις εξετάσεις. 
      ΠΡΟΕΔΡΕΥΩΝ (Γεώργιος Σούρλας): Η κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, θα ήθελα να ενώσω και τη δική μου φωνή από τη νησιωτική Ελλάδα στο αίτημα, που προηγουμένως έθεσαν όλοι οι συνάδελφοι, σχετικά με το να δοθεί η δυνατότητα στα παιδιά των Εσπερινών Τεχνικών Λυκείων να εισέρχονται στις σχολές που αναφέρονται σε αυτήν την τροπολογία. 
    Κύριε Υπουργέ, πραγματικά όλοι γνωρίζουμε, ότι αυτά τα παιδιά κάνουν μία υπερπροσπάθεια και εκείνα, αλλά και οι άνθρωποι οι οποίοι είναι γύρω τους, για να πάρουν όλες τις γνώσεις και όλα τα εφόδια, για να μπορέσουν να προχωρήσουν στη ζωή τους, μία προσπάθεια την οποία την καταβάλλουν εργαζόμενα ή έχοντας παράλληλα και άλλες ασχολίες, ακόμη και αγροτικές στο δικό μας το νομό. Νομίζω, λοιπόν, ότι δικαιούνται και αυτά τα παιδιά να έχουν τη δυνατότητα να εισέλθουν στις στρατιωτικές σχολές που ορίζει η παρούσα τροπολογία.
    Έτσι, λοιπόν, εκφράζοντας και εγώ τα συγχαρητήριά μου προς την πολιτική ηγεσία του Υπουργείου για την πρωτοβουλία να μπουν τα Τεχνικά Λύκεια μ’ αυτό το ποσοστό στη διαδικασία εισαγωγής, παρακαλώ για την επέκταση της ρύθμισης και στα Εσπερινά και Νυκτερινά ΤΕΕ. 
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, εγώ από τη θέση αυτή εδώ, -με την άδεια του Σώματος- γιατί είμαι και Βουλευτής ταυτόχρονα,  εξέφρασα την ικανοποίηση γι’ αυτές τις προσθήκες που κάνατε και για την αποκατάσταση μιας αδικίας και από ό,τι φαίνεται επιθυμία και πρόταση όλων είναι να ενταχθούν σ’ αυτές τις ρυθμίσεις και οι σπουδαστές των Νυκτερινών Λυκείων και των Εσπερινών Σχολείων. Βέβαια δεν ξέρω κατά πόσο είστε έτοιμος να απαντήσετε σήμερα ή τι έχετε στη σκέψη σας. 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Είμαι έτοιμος να απαντήσω και να κάνω και δήλωση, για να διευκολύνω τη συζήτηση και τη ψήφιση της σχετικής τροπολογίας. 
    Θα ήθελα, κύριε Πρόεδρε, κυρίες και κύριοι συνάδελφοι, να σας ενημερώσω ότι το θέμα δεν είναι απλό. Δεν έχει πρόθεση η Κυβέρνηση να αποκλείσει τους ανθρώπους του μόχθου, για τους οποίους εμείς δώσαμε πρώτη προτεραιότητα στο εκπαιδευτικό σύστημα και στις αλλαγές με τις οποίες προσπαθούμε να θεμελιώσουμε μία άλλη νοοτροπία στην εκπαίδευση. Αρκεί να σας πω ότι εγώ προσωπικά και οι ειδικοί γραμματείς που είναι συναφείς προς τα θέματα της δευτεροβάθμιας εκπαίδευσης και της τεχνικής εκπαίδευσης επισκεπτόμαστε σχεδόν καθημερινά και καταγράφουμε προβλήματα αυτών των σχολείων, γιατί θεωρούμε ότι αυτά τα σχολεία όντως δεν πρέπει να εγκαταλειφθούν, όπως ήταν εγκαταλελειμμένα επί τόσα χρόνια και λίγοι μιλούσαν γι’ αυτό. Ήταν εγκαταλελειμμένα και δεν πρέπει να συνεχίσουν να είναι εγκαταλελειμμένα. Με τη δική μας λογική, λοιπόν, δεν εγκαταλείπονται ούτε αποκλείονται, κύριε Κουβέλη. 
    Θα σας πω όμως κάτι. Γνωρίζετε πολύ καλά ότι κάθε σχολείο έχει το δικό του πρόγραμμα και κάθε πρόγραμμα είναι εκείνο το οποίο δίνει σ’ εκείνους οι οποίοι είναι οι αποδέκτες του μαθητικού δυναμικού που εισέρχεται στη σχολή τη δυνατότητα να κρίνουν αν όντως υπάρχουν τα εφόδια για να μπορούν να προχωρήσουν. Έτσι, λοιπόν, εμείς δώσαμε τα προγράμματα σπουδών, που ακολουθούντο μέχρι σήμερα, και των Νυκτερινών Ενιαίων Λυκείων και των Εσπερινών ΤΕΕ.  Με βάση λοιπόν, τα προγράμματα αυτά, τα οποία εμείς σας δηλώνω σήμερα ότι θα τα αλλάξουμε, θα δώσουμε στην πράξη και με ισχυρό, νέο προγραμματισμό τη δυνατότητα στα παιδιά που βγαίνουν να μπορούν να πηγαίνουν και στα Ανώτατα Εκπαιδευτικά Ιδρύματα. Θα δώσουμε δυνατότητες που δεν τις είχαν μέχρι σήμερα, μαζί με το μετασχηματισμό ολόκληρου του συστήματος Ημερησίων και Εσπερινών ΤΕΕ σε Ημερήσια και Εσπερινά Τεχνικά και Επαγγελματικά Λύκεια. Μέχρι όμως να γίνει αυτό, δεν είναι δυνατόν να προτάξουμε και να δώσουμε την ευκαιρία στα Νυκτερινά ΤΕΕ και στους αποφοίτους τους να μπαίνουν σ’ αυτές τις σχολές, την ώρα που δεν έχουν καν το δικαίωμα τα παιδιά των Εσπερινών Ενιαίων Λυκείων να πετύχουν κάτι τέτοιο. Δεν τους επιτρέπεται με το ήδη ισχύον θεσμικό σύστημα. 
    Άρα, λοιπόν, επειδή είναι ενιαία η εσπερινή εκπαίδευση και στο Ενιαίο Λύκειο και στο ΤΕΕ, σας δηλώνω εδώ ότι πρόθεσή μας από πλευράς Υπουργείου Παιδείας είναι σε πολύ σύντομο χρονικό διάστημα, κύριε Πρόεδρε, με την αναμόρφωση των προγραμμάτων να δώσουμε στους επιτελείς, οι οποίοι τελικώς έκριναν ποιους δέχονται στις σχολές τους, -και του ενός Υπουργείου και του άλλου Υπουργείου- όλες τις εγγυήσεις ότι και τα προγράμματα θα είναι αναβαθμισμένα και οι τίτλοι σπουδών που εγγυώνται επαγγελματικά δικαιώματα θα είναι αναβαθμισμένοι, ώστε τα παιδιά των Εσπερινών ΤΕΕ να μπορούν ευθέως να κοιτάξουν όχι απλώς με ποσόστωση του 8% -που στο κάτω-κάτω είναι ξέρετε για ένα-δύο χρόνια, σαν μεταβατική διάταξη τη φέρνουμε αυτή-, να μπορούν να έχουν την προοπτική της ελεύθερης πρόσβασης και της ισότιμης με τους αποφοίτους των ημερησίων σχολείων στην τριτοβάθμια ολοκληρωμένη εκπαίδευση. Αυτή είναι η δήλωσή μου και παρακαλώ αν σας ικανοποιεί, να ψηφίσετε αυτήν τη διάταξη.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 253 και ειδικό 33.
      Ερωτάται το Σώμα: Γίνεται δεκτή η τροπολογία με γενικό αριθμό 253 και ειδικό 33, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 253 και ειδικό 33 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρον. 
      Υπάρχουν δυο εμπρόθεσμες τροπολογίες του συναδέλφου κ. Τσιόγκα. Θα συζητηθεί η πρώτη με γενικό αριθμό 250 και ειδικό 31 κατατεθείσα στις 28.1.2005. 
      Κύριε Υπουργέ, έχετε το λόγο επί της τροπολογίας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι η ρύθμιση που αφορά το ζήτημα των εργαζομένων στο Δήμο Λάρισας.
      Κύριε Πρόεδρε, κύριοι συνάδελφοι, γι’ αυτό το θέμα μίλησα και πριν. Απλά θα μου επιτρέψετε να επαναλάβω τούτο: Κάνουμε δεκτή αυτήν την τροπολογία.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ποια τροπολογία κάνετε δεκτή; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι η εμπρόθεσμη τροπολογία του κ. Τσιόγκα. Υπάρχει και η τροπολογία του κ. Κουβέλη που έχει ίδιο περιεχόμενο…
      ΠΡΟΕΔΡΕΥΩΝ (Γεώργιος Σούρλας): Αλλά είναι εκπρόθεσμη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γι’ αυτό και δεν αναφέρθηκε η τροπολογία του κ. Κουβέλη, αλλά δεν έχει σημασία. Έχει ίδιο περιεχόμενο.
      ΠΡΟΕΔΡΕΥΩΝ (Γεώργιος Σούρλας): Βεβαίως. Απλά αναφέρομαι στις εμπρόθεσμες τροπολογίες. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι η τροπολογία με γενικό αριθμό 250 και ειδικό 31, η οποία αφορά τις κατατάξεις προσωπικού των πρωτοβάθμιων ΟΤΑ που έγιναν κατ’ εφαρμογή του άρθρου 17 του ν. 2839/2000.
      Είπα και πριν –επαναλαμβάνω και τώρα- ότι πρόκειται για ρυθμίσεις οι οποίες στην πραγματικότητα λύνουν ένα πρόβλημα που δημιουργήθηκε από την αβελτηρία και την αβλεψία σε ό,τι αφορά την εφαρμογή των διατάξεων περί ΑΣΕΠ. Είναι άνθρωποι οι οποίοι υπηρέτησαν χρόνια ολόκληρα. Και όταν ακριβώς εμφανίστηκε το ζήτημα τίθεται πλέον θέμα της νομιμότητας των σχετικών έννομων σχέσεων ύστερα από πολλά χρόνια υπηρεσίας. 
      Στην πραγματικότητα μην αυταπατώμεθα. Ξέρουμε ότι αυτήν τη στιγμή ερχόμαστε να ρυθμίσουμε ένα θέμα έννομων σχέσεων που διαμορφώθηκαν κατά παράβαση, έστω και τυπική, της νομοθεσίας περί ΑΣΕΠ. Και εδώ ακριβώς πρέπει να λύσουμε το ζήτημα σεβόμενοι το ότι για χρόνια αυτοί οι άνθρωποι προσέφεραν τις υπηρεσίες τους χωρίς να γνωρίζουν τι ακριβώς είχε συμβεί. 
      Γι’ αυτό γίνεται δεκτή αυτή η τροπολογία. Είναι τροπολογία που γίνεται δεκτή και για λόγους κοινωνικής δικαιοσύνης, αλλά και για λόγους που αφορούν στην αποκατάσταση της ίδιας της έννομης τάξης. 
      Επισημαίνω όμως ότι ενώ δημιουργήθηκαν επί των ημερών του ΠΑΣΟΚ αυτά τα θέματα και ενώ είναι γνωστό τι ακριβώς έχει συμβεί, το ΠΑΣΟΚ αυτήν τη στιγμή είναι απόν. Και όχι μόνο αυτό, αλλά και στελέχη και ιδίως στέλεχος του ΠΑΣΟΚ αρμόδιο για τα θέματα αυτά είχε αρνηθεί την ψήφιση. Δεν κατατέθηκε καμία τροπολογία από την πλευρά του ΠΑΣΟΚ. Αυτή η τροπολογία κατατέθηκε από τους συναδέλφους, τον κ. Τσιόγκα και τον κ. Κουβέλη. Οι συνάδελφοι εδώ τη στηρίζουν, η Κυβέρνηση την αποδέχεται.
      Πρέπει να τονίσω μονάχα σ’ αυτήν την περίπτωση ότι αυτή η τροπολογία είναι χαρακτηριστικό δείγμα του πώς συμπεριφέρεται το ΠΑΣΟΚ, όταν αυτή η Κυβέρνηση έρχεται να διορθώσει λάθη και παραλείψεις που δεν οφείλονται σ’ αυτήν. Είναι μέγιστη υποκρισία το ΠΑΣΟΚ να θέλει –υποτίθεται- να λύσει αυτό το πρόβλημα και να μη θέλει κάποιο στέλεχός του και να είναι απόντες την ώρα που συζητείται ένα τέτοιο ζήτημα. 
      Ευχαριστώ τους συναδέλφους που είχαν την καλοσύνη να εισηγηθούν αυτήν την τροπολογία. Γίνεται αποδεκτή για τους λόγους που εξήγησα προηγουμένως. Γίνεται αποδεκτή όχι μόνο με την απουσία της Αξιωματικής Αντιπολίτευσης, αλλά και με την άρνηση σημαντικών στελεχών –ή στελέχους τουλάχιστον- της Αξιωματικής Αντιπολίτευσης για το θέμα αυτό, όπως εξήγησα προηγουμένως. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Γαρουφαλιάς έχει το λόγο.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
      Κατ’ αρχήν να ευχαριστήσω από καρδιάς τον κύριο Υπουργό, την πολιτική ηγεσία του Υπουργείου σαν Βουλευτής του Νομού της Λάρισας, ενός πολυπαθούς νομού στα θέματα της δημοτικής λειτουργίας και γενικά της Τοπικής Αυτοδιοίκησης στις περιόδους των περασμένων διοικήσεων του δήμου, γιατί αντιμετωπίζει ένα κορυφαίο οικογενειακό θέμα σε πάνω από ενενήντα πέντε οικογένειες που ζουν ένα Γολγοθά τις τελευταίες μέρες και «βλέπουν την πλάτη» πολλών πολιτικών στελεχών τα οποία υποστήριξαν στις τελευταίες εκλογές και όμως σήμερα τους έχουν απέναντι ή είναι απόντες. 
      Ειλικρινά λυπάμαι, κύριε Πρόεδρε, γιατί στη Διαρκή Επιτροπή όταν συζητιόταν το θέμα με την παρουσία των δύο συναδέλφων που είναι παρόντες και του εκπροσώπου του ΚΚΕ και του εκπροσώπου του Συνασπισμού θέσαμε το θέμα. Είναι μία τροπολογία στην οποία συνηγορεί η ΚΕΔΚΕ, την είχε φέρει όταν είχαμε συζητήσει με τους φορείς στη Διαρκή Επιτροπή, και όταν φθάσαμε στο σημείο να συζητάμε μεταξύ μας στην επιτροπή τα ζητήματα αυτά, που πρόκειται για μια μεγάλη ασυνέπεια των κυβερνήσεων του ΠΑΣΟΚ που προηγήθηκαν, υπήρξε η αναίδεια ενός σοβαρού στελέχους του ΠΑΣΟΚ που ερχόμενος κόντρα με τον εισηγητή της Μειοψηφίας του ΠΑΣΟΚ κ. Κουτσούκου, έφυγε χλευάζοντας από την Αίθουσα, ενώπιον όλων μας, και το καταθέτω με πόνο καρδιάς γι’ αυτήν την απρέπεια που δεν τον τιμά λέγοντας ότι «εγώ αυτήν την τροπολογία δεν την ψηφίζω». Δηλαδή, δημιούργησε ένα ρήγμα ενότητας της άποψης του χώρου του ΠΑΣΟΚ. Και το χειρότερο όλων είναι ότι επειδή ήταν και αυτή η τροπολογία που γιατρεύει πληγές που αφέθηκαν εδώ και δεκαετίες από τις περασμένες κυβερνήσεις, αντί να είναι αυτοί οι κύριοι εδώ, γιατί τους δικούς τους ανθρώπους αφορά η τροπολογία αυτή, είναι δυστυχώς απόντες.
      Πρέπει κάποτε να καταγγέλλουμε σ’ αυτόν το χώρο ότι τα παιδιά της Ελλάδος είναι πολύχρωμα. Φτάνει πια η λογική του χθες. Πάμε να κτίσουμε μια Ελλάδα για τα παιδιά μας και αξίζουν σαν γονείς μιας καλύτερης υποστήριξης που δεν θα έχει πια ούτε χρώματα ούτε διαχωριστικές γραμμές.
      Γι’ αυτό συγχαίρω την Κυβέρνηση Καραμανλή και τον Υπουργό κ. Παυλόπουλο, τον ευχαριστώ σαν Λαρισαίος, τον ευχαριστώ σαν Βουλευτής που χρόνια δίνουμε τη μάχη γι’ αυτούς τους ανθρώπους. Επιτέλους, έπρεπε να έρθει η Κυβέρνηση της Νέας Δημοκρατίας για να λύσει το πρόβλημα ώστε να επιβιώσουν και να ζήσουν οι οικογένειές τους. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Θα ήθελα να ευχαριστήσω και εγώ τον κύριο Υπουργό ο οποίος άκουσε όλες αυτές τις ημέρες, διαβουλεύθηκε με σύνεση και ενδιαφέρον, με ευγένεια, με σεβασμό απέναντι σ’ αυτές τις οικογένειες των εργαζομένων και δέχεται αυτήν την τροποποίηση.
      Θα ήθελα επίσης να ευχαριστήσω και τους συναδέλφους του ΚΚΕ και του Συνασπισμού οι οποίοι εισηγήθηκαν και στάθηκαν αρωγοί σ’ αυτήν την προσπάθεια της αποκατάστασης, της ισονομίας και ισοπολιτείας, στην προσπάθεια της αποκατάστασης της δικαιοσύνης.
      Θα ήθελα επίσης να ευχαριστήσω για μία ακόμη φορά τον Υπουργό για το περί κοινού δικαίου αίσθημα που τον διακρίνει και για την ευαισθησία με την οποία αντιμετώπισε αυτό το θέμα, που δεν ήταν εύκολο θέμα.
      Επειδή πραγματικά έχω ζήσει το θέμα αυτό, το έζησα και σαν πρόεδρος δημοτικού συμβουλίου τόσα χρόνια, σας λέγω ότι ήταν ένα θέμα που ήταν πολύ δύσκολο να λυθεί. Φαινόταν εύκολο αλλά ουσιαστικά, νομικά, πραγματικά, με ειλικρίνεια δεν μπόρεσαν να το λύσουν και ήρθε η Κυβέρνηση της Νέας Δημοκρατίας με τον Υπουργό κ. Παυλόπουλο να δώσει τέρμα στην ομηρία και τέρμα στην αδικία.
      Ευχαριστώ.
      ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, θα ήθελα να συμπληρώσω σε αυτά που είπα προηγουμένως ότι ευχαριστώ θερμά το ΚΚΕ και προσωπικά τον κ. Τσιόγκα καθώς και το Συνασπισμό και προσωπικά τον κ. Κουβέλη διότι σ’ αυτόν τον αγώνα του νομού μας ήταν πρωτοστάτες και βοήθησαν και στήριξαν την Κυβέρνηση να κάνει αυτήν τη μεγάλη επιλογή. Και κλείνω ευχαριστώντας και πάλι από καρδιάς τον άνθρωπο, Υπουργό κ. Προκόπη Παυλόπουλο.
      ΠΡΟΕΔΡΕΥΩΝ (Γεώργιος Σούρλας): Με αυτά που είπατε το Προεδρείο εκφράζει την ικανοποίησή του –και τώρα και κατά το παρελθόν το έκανε και στο μέλλον θα το κάνει- όταν η Κυβέρνηση δέχεται τροπολογίες από Βουλευτές, από κόμματα της Αντιπολίτευσης. Αυτό είναι ένα πολύ σημαντικό στοιχείο του επιπέδου λειτουργίας του Νομοθετικού Σώματος.
     Κηρύσσεται περαιωμένη η συζήτηση της τροπολογίας με γενικό αριθμό 250 και ειδικό 31 και ερωτάται το Σώμα εάν γίνεται δεκτή.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 250 και ειδικό 31 έγινε δεκτή ομοφώνως και εντάσσεται στο σχέδιο νόμου ως ίδιον άρθρο.
      Προχωρούμε και στην τελευταία τροπολογία, κύριοι συνάδελφοι, του κ. Τσιόγκα με γενικό αριθμό 251 και ειδικό αριθμό 32.
      Το λόγο έχει ο κύριος Υπουργός.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το θέμα αυτό ρυθμίζεται στο άρθρο 5 του νομοσχεδίου, όπως ακριβώς έχει ρυθμισθεί και επομένως δε γίνεται δεκτή η τροπολογία.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ:  Κύριε Υπουργέ, οι επιτυχόντες του διαγωνισμού του 1998 είχαν αυξημένες ελπίδες και προσδοκίες από εσάς, γιατί όσο ήσασταν στην αντιπολίτευση, υποστηρίζατε αυτό το δίκαιο αίτημά τους. Σύμφωνα όμως με τη ρύθμιση που κάνετε και σύμφωνα με τις δικές τους εκτιμήσεις πολλοί λίγοι θα τακτοποιηθούν μ’ αυτήν τη ρύθμιση από τους επιτυχόντες στο διαγωνισμό του 1998.
      Έχουμε τη γνώμη ότι, έστω και την ύστατη στιγμή, η Κυβέρνηση πρέπει να δεχθεί την τροπολογία για την οριστική επίλυση αυτού του προβλήματος, το οποίο θεωρούμε ότι πρέπει να δείτε, όπως είδατε και το θέμα της προηγούμενης τροπολογίας που συζητήσαμε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Δεν θα επαναλάβω αυτά που είπα επανειλημμένα. Απλώς θέλω να πω ότι η αποδοχή αυτής της τροπολογίας πράγματι θα αποκαταστήσει τα πράγματα και θα αντιμετωπίσει ένα ζήτημα μιας αδικίας. 
      Εγώ, εάν δεν γίνει δεκτή –και φαίνεται ότι ο κύριος Υπουργός, δεν θα την κάνει δεκτή- ειλικρινά λυπάμαι και δεν ξέρω πώς μπορεί κανείς να κοιτάζει αυτούς τους νέους ανθρώπους στα μάτια, τουλάχιστον εγώ πώς μπορώ να τους κοιτάζω. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη και κύριε Τσιόγκα, ξέρετε πολύ καλά ότι αυτή η ρύθμιση, την οποία έχει το άρθρο 5, την οποία συζητήσαμε και για την οποία έχω κάνει επανειλημμένα λόγο, εφαρμόζει κατά γράμμα και κατά κεραία την απόφαση του Συμβουλίου της Επικρατείας για έναν αντισυνταγματικό διαγωνισμό, ο οποίος έγινε επί των ημερών των Κυβερνήσεων του ΠΑΣΟΚ.
      Ανεξάρτητα από το πόσοι προσέφυγαν ή δεν προσέφυγαν, δικαιώνονται οι άνθρωποι εκείνοι, οι οποίοι θα εδικαιούντο να είχαν πετύχει, εάν ο διαγωνισμός γινόταν με συνταγματικούς όρους την εποχή εκείνη. Δηλαδή, η όλη λογική της ρύθμισης, η οποία περιλαμβάνει πολύ περισσότερους ανθρώπους απ’ αυτούς που προσέφυγαν –το κριτήριο της προσφυγής ξέρετε ότι δεν έπαιξε κανέναν ρόλο-  είναι η εξής: Το Συμβούλιο της Επικρατείας υπέδειξε πώς έπρεπε να έχουν κατά συνταγματικό τρόπο οι διατάξεις του σχετικού διαγωνισμού. Στη συνέχεια το ίδιο το ΑΣΕΠ -το οποίο είναι και αναρμόδιο και το ξέρετε-υπέδειξε τη ρύθμιση αυτή, λέγοντας ότι μ’ αυτόν τον τρόπο μπορεί να εφαρμοσθεί πλέον η απόφαση του Συμβουλίου της Επικρατείας, έτσι ώστε εάν είχε εφαρμοστεί η διάταξη αυτή την εποχή εκείνη έτσι δε θα είχε προσφύγει κανείς.
      Από εκεί και πέρα το αίτημα το οποίο υποβάλλεται στην περίπτωση αυτή, είναι ότι επειδή υπάρχουν μέσα στη Δημόσια Διοίκηση ακόμα και σήμερα άνθρωποι, οι οποίοι προσλήφθηκαν την εποχή εκείνη, παρά τις διατάξεις αυτές, αλλά με χαμηλότερα μόρια, θα πρέπει να υπερβούμε τις διατάξεις, όπως λέει το Συμβούλιο της Επικρατείας. Και να φθάσουμε και σε ρυθμίσεις, οι οποίες πλέον παίρνουν την κατώτατη βαθμολογία εκείνων οι οποίοι παραμένουν, απλώς και μόνο γιατί αυτή η Κυβέρνηση δε διανοήθηκε, ούτε θα διενοείτο ποτέ να διώξει ανθρώπους, να απολύσει ανθρώπους, επειδή ο διαγωνισμός αυτός είναι αντισυνταγματικός, όπως ακριβώς κάναμε προηγουμένως και με το θέμα της Λάρισας. Με την ίδια λογική –εάν ακολουθούσαμε τη λογική, την οποία μου λέτε- τότε θα πρέπει, όχι μόνο να αποκαθιστούμε εκείνους οι οποίοι πρέπει να αποκατασταθούν, αλλά ενδεχομένως να απολύουμε τους ανθρώπους, για να μη δημιουργούνται προβλήματα ανισοτήτων. Όμως δεν μπορούμε να παίρνουμε σαν βάση την παρανομία που έγινε, την ευαισθησία που δείχθηκε να μη διώξει κανείς αυτούς τους ανθρώπους, για να επεκτείνουμε όλο το θέμα αυτό στην πορεία.
      Μη νομίσετε ότι ένας Υπουργός κάνει με την καρδιά ελαφριά ένα τέτοιο πράγμα, αλλά αυτή είναι η νομολογία, αυτή είναι η απόφαση του Συμβουλίου της Επικρατείας, αυτή είναι η εισήγηση του ΑΣΕΠ που μου έκανε στην περίπτωση αυτή. Και από εκεί και πέρα ό,τι και αν έπαιρνα, θα ήταν πίνακας επιτυχόντων μεν, πλην όμως επιλαχόντων ακόμα και αν ο διαγωνισμός γινόταν με συνταγματικούς όρους. Μα, αν το έκανε αυτό το πράγμα κανείς, τότε θα έπρεπε, για λόγους ισότητας, να θεμελιώσουν δικαίωμα ίσης πρόσληψης και όλοι οι λοιποί επιλαχόντες και όχι μόνο εκείνοι οι οποίοι έχουν βαθμολογία πάνω από τον τελευταίο, ο οποίος είχε προσληφθεί επί των ημερών εκείνων παρανόμως.
    Καταλαβαίνετε το πρόβλημα το οποίο μπορεί να δημιουργηθεί. Από εκεί και πέρα αν γινόταν δεκτό κάτι το οποίο σας, το τονίζω, δεν είναι μέσα στο πλαίσιο εφαρμογής της απόφασης του Συμβουλίου της Επικρατείας. Αυτή είναι η ουσία αυτός είναι και ο λόγος που κάνουμε αυτήν τη ρύθμιση. Και ξανατονίζω για τους απόντες συναδέλφους: Στην πραγματικότητα παρανομίες δικές τους αποκαθιστούμε. Αποκαθιστούμε τους ανθρώπους ανεξάρτητα από το αν προσέφυγαν ή όχι στο Συμβούλιο της Επικρατείας. Αρκεί να ήταν επιτυχόντες σύμφωνα με τους συνταγματικούς όρους του διαγωνισμού του 1998. Με αυτές τις σκέψεις επιμένω στη ρύθμιση του άρθρου 5 και δεν μπορεί να γίνει δεκτή η τροπολογία. 
    Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Η συζήτηση επί των τροπολογιών ολοκληρώθηκε.
    Εισερχόμαστε στη ψήφιση του ακροτελεύτιου άρθρου.
    Ερωτάται το Σώμα: Γίνεται δεκτό το ακροτελεύτιο άρθρο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία. 
    Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.» έγινε δεκτό επί της αρχής και επί των άρθρων.
    Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, έχουν διανεμηθεί τα Πρακτικά της Παρασκευής  28 Ιανουαρίου 2005 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Παρασκευής  28 Ιανουαρίου 2005 επικυρώθηκαν. 
     Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 17:10΄ λύεται η συνεδρίαση για αύριο Παρασκευή 11 Φεβρουαρίου 2005 και ώρα 10:30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της επερώτησης Βουλευτών του ΠΑΣΟΚ με αριθμό 36/17/24-11-2004 προς τον Υπουργό Οικονομίας και Οικονομικών σχετικά με την πολιτική της Κυβέρνησης σε θέματα δανεισμού.
     
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 



1

Συνεδρίαση 10-2-2005


