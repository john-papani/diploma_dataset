(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΛ’
 Δευτέρα 5 Μαϊου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Σαμαρά, Μ. Σαλμά, Κ. Τζαβάρα, Γ. Παπαδημητρίου και Π. Κοροβέση, σελ.
3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Τρικερίου Μαγνησίας, το Γυμνάσιο Μανιακών Καστοριάς, το Γυμνάσιο Νέας Τρίγλιας Χαλκιδικής και τα 1ον, 2ον και 3ον Δημοτικά Σχολεία Φερών Έβρου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Ανάπτυξης σχετικά με το «νέο κύμα ακρίβειας που σαρώνει το εισόδημα της ελληνικής οικογένειας», σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου.
Οι Υπουργοί Εξωτερικών, Εσωτερικών, Οικονομίας και Οικονομικών, Εθνικής Παιδείας και Θρησκευμάτων, Απασχόλησης και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας της Αλβανίας για την προστασία και αρωγή των θυμάτων εμπορίας ανηλίκων», σελ.

ΟΜΙΛΗΤΕΣ
Επί της επίκαιρης επερώτησης:
ΑΪΒΑΛΙΩΤΗΣ Κ., σελ.
ΒΛΑΧΟΣ Γ., σελ.
ΚΑΚΛΑΜΑΝΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΤΣΙΦΑΡΑΣ Α., σελ.
ΛΑΦΑΖΑΝΗΣ Π., σελ.
ΜΕΡΕΝΤΙΤΗ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΟΥΤΣΗΣ Χ., σελ.
ΠΕΤΣΑΛΝΙΚΟΣ Φ., σελ.
ΣΑΧΙΝΙΔΗΣ Φ., σελ.
ΣΤΡΑΤΑΚΗΣ Ε., σελ.
ΦΩΛΙΑΣ Χ., σελ.
ΧΡΥΣΟΧΟΪΔΗΣ Μ., σελ.



      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΛ΄
      Δευτέρα 5 Μαΐου 2008
      Αθήνα, σήμερα στις 5 Μαΐου 2008, ημέρα Δευτέρα και ώρα 18.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΓΕΩΡΓΙΟΥ ΣΟΥΡΛΑ.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. Χριστός Ανέστη και χρόνια πολλά σε όλους!
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18 Απριλίου 2008 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΚΘ΄ συνεδριάσεώς του, της Παρασκευής 18 Απριλίου 2008 σε ό,τι αφορά την ψήφιση στο σύνολο του σχεδίου νόμου: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις».)
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αθανασία Μερεντίτη, Βουλευτή Τρικάλων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ 
	1) Ο Βουλευτής Β΄ Αθηνών κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία  ο Εξωραϊστικός και Εκπολιτιστικός Σύλλογος Κουνελιών Χαϊδαρίου διαμαρτύρεται για τη δημιουργία μονάδας παραγωγής ηλεκτρικής ενέργειας,στην περιοχή της Δυτικής Αττικής.
      2) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία ζητεί να ενημερωθεί για το ζήτημα της εγκατάστασης της Μονάδας Αεροπορικής Εξυπηρέτησης Δημοσίων Υπηρεσιών, στο αεροδρόμιο Αγρινίου.
      3) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία ζητεί να ενημερωθεί για το ζήτημα της αποκατάστασης των ζημιών που υπέστη από το σεισμό της 10ης Απριλίου, το σχολικό κτίριο του Γενικού Λυκείου Θέρμου Νομού Αιτωλοακαρνανίας.
      4) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Ευρωπαϊκός Σύνδεσμος Έρευνας-Τεκμηρίωσης-Υποστήριξης Δανειοληπτών «Ο ΠΡΟΜΗΘΕΑΣ» ζητεί να δοθούν διευκρινιστικές οδηγίες, σχετικά με την εφαρμογή του άρθρου 39 του ν.3259/2004 περί ρυθμίσεως των ληξιπρόθεσμων οφειλών των αγροτών.
      5) Ο Βουλευτής Πρεβέζης κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά με την οποία ο Νομάρχης Πρέβεζας ζητεί την τοποθέτηση σημάνσεων και προειδοποιητικών πινακίδων για την οδική ασφάλεια στον άξονα παράκαμψης Άρτας-Φιλιππιάδας. 
      6) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία το Ελληνικό Κέντρο Κινηματογράφου ζητεί τη διάθεση χρηματικών ποσών στην παραγωγή κινηματογραφικών ταινιών, κατεφαρμογή της παρ.1του άρθρου 7 του ν.1866/89.
      7) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία η κ.Χαραλαμπίδου Χρυστάλλα ζητεί την καλύτερη οργάνωση των αρμόδιων υπηρεσιών στους Δήμους της Αττικής, όσον αφορά τα μέτρα ασφάλειας, τη σήμανση και τη σηματοδότηση των δρόμων.
      8) Οι Βουλευτές Ηρακλείου κύριοι ΙΩΑΝΝΗΣ ΣΚΟΥΛΑΣ, ΒΑΣΙΛΕΙΟΣ ΚΕΓΚΕΡΟΓΛΟΥ, ΕΜΜΑΝΟΥΗΛ ΣΤΡΑΤΑΚΗΣ, ΜΑΡΙΑ ΣΚΡΑΦΝΑΚΗ, Λασιθίου κ. ΜΙΧΑΗΛ ΚΑΡΧΙΜΑΚΗΣ, Χανίων κ. ΕΜΜΑΝΟΥΗΛ ΣΚΟΥΛΑΚΗΣ και Ρεθύμνου κ. ΗΛΙΑΣ ΛΑΜΠΙΡΗΣ κατέθεσαν αναφορά με την οποία ο κ.Ζαχαρίας Καψαλάκης, Αιρετός της ΑΠΥΣΠΕ Κρήτης ζητεί την ίδρυση υπηρεσιών του Οργανισμού Σχολικών Κτηρίων στην Κρήτη.
      9) Η Βουλευτής Επικρατείας κ. ΘΑΛΕΙΑ ΔΡΑΓΩΝΑ κατέθεσε αναφορά με την οποία το Ελληνικό Κέντρο Κινηματογράφου ζητεί τη διάθεση χρηματικών ποσών στην παραγωγή κινηματογραφικών ταινιών, κατ΄ εφαρμογή της παραγράφου 1 του άρθρου 7 του ν.1866/89.
      10) Ο Βουλευτής Πιερίας κ. ΑΝΤΩΝΙΟΣ ΚΑΡΠΟΥΖΑΣ κατέθεσε αναφορά με την οποία ο Δήμαρχος Ανατολικού Ολύμπου Νομού Πιερίας ζητεί την ίδρυση κλιμακίου Πυροσβεστικής Υπηρεσίας στο Δήμο του.
      11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ένωση Γονέων Μουσικών Σχολείων ζητεί τον εκσυγχρονισμό του νομικού πλαισίου που διέπει την οργάνωση και λειτουργία των μουσικών σχολείων.
      12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η οργάνωση AGE-Platform ζητεί τη θέσπιση νομοθετικών διατάξεων για την κοινωνική προστασία και ενσωμάτωση των ατόμων άνω των πενήντα ετών.
      13) Οι Βουλευτές Λασιθίου κ. ΜΙΧΑΗΛ ΚΑΡΧΙΜΑΚΗΣ και Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ, και κ. ΧΡΗΣΤΟΣ ΧΑΪΔΟΣ κατέθεσαν αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Τρικάλων ζητεί την πρόσληψη προσωπικού στη Νομαρχιακή Αυτοδιοίκηση Τρικάλων.
      14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Ελληνικό Κέντρο Κινηματογράφου ζητεί τη διάθεση χρηματικών ποσών στην παραγωγή κινηματογραφικών ταινιών, κατ’ εφαρμογή της παρ. 1 του άρθρου 7 του ν.1866/89.
      15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιτάνου Νομού Λασιθίου ζητεί οικονομική ενίσχυση, για την αποκατάσταση των ζημιών από τις πλημμύρες της 24ης Φεβρουαρίου 2007.
      16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Ιτάνου Νομού Λασιθίου ζητεί χρηματοδότηση για την κατασκευή και βελτίωση των αθλητικών εγκαταστάσεων στο Δήμο του.
      17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιτάνου Νομού Λασιθίου ζητεί την προμήθεια πυροσβεστικού οχήματος και χρηματοδότηση για την επάνδρωσή του, με σκοπό την πυροπροστασία του φοινικοδάσους στο Βάϊ.
      18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το 2ο Γυμνάσιο Αριδαίας ζητεί την ανέγερση ενός νέου και σύγχρονου διδακτηρίου, για τις ανάγκες σε σχολική στέγη των μαθητών του.
      19) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κυρία Ακριβή Πετροπούλου ζητεί την επίσπευση των διαδικασιών συνταξοδότησής της από το Ι.Κ.Α. και το Τ.Α.Ε..
      20) Ο Βουλευτής Αιτωλοακαρνανίας κ. ΧΡΗΣΤΟΣ ΒΕΡΕΛΗΣ κατέθεσε αναφορά με την οποία Ιδιοκτήτες Επιβατηγών Αυτοκινήτων Δ.Χ. Δήμου Μακρυνείας Αιτωλοακαρνανίας ζητούν την κάλυψη της δαπάνης που απαιτείται για την υποχρέωση τοποθέτησης ταξίμετρων στα αγοραία αυτοκίνητά τους.
      21) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Ελληνικό Κέντρο Κινηματογράφου ζητεί να εφαρμοσθεί ο νόμος καταβολής του 1,5% από τα καθαρά έσοδα των τηλεοπτικών σταθμών για την παραγωγή κινηματογραφιών ταινιών.
      22) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία τα Τ.Ε.Ι. των Τμημάτων Χρηματοοικονομικής και Ελεγκτικής Ηπείρου, Καλαμάτας, Κρήτης και Δυτικής Μακεδονίας ζητούν νομοθετική ρύθμιση για την ένταξή των πτυχιούχων τους στους δικαιούχους λήψης άδειας άσκησης επαγγέλματος του Λογιστή - Φοροτεχνικού.
      23) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Περιβαλλοντικός και Φυσιολατρικός Σύλλογος Περιστερίου Αττικής ζητεί την επέκταση του θεσμού της περιβαλλοντικής εκπαίδευσης στο σύνολο των μαθητών και σε όλα τα στάδια της εκπαίδευσης.
      24) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η κυρία Χρυστάλλα Χαραλαμπίδου, κάτοικος Ζωγράφου Αττικής ζητεί τη λήψη μέτρων οδικής ασφάλειας και σωστής σήμανσης των οδών .
      25) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Αργολίδας υποβάλλει τις προτάσεις της για το εθνικό χωροταξικό σχέδιο.
      26) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Υπαλλήλων Γ.Γ.Δ.Ε./Υ.ΠΕ.ΧΩ.Δ.Ε. Ανατολικής Στερεάς και Νήσων διαμαρτύρεται για μετακινήσεις αρχιτεκτόνων από τη Γ.Γ.Δ.Ε. στο Υ.ΠΕ.ΧΩ.Δ.Ε..
      27) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Αλέξανδρος Αντωνίου, γυμναστής ζητεί νομοθετική ρύθμιση για τους αναπληρωτές εκπαιδευτικούς με τρία διδακτικά έτη.
      28) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κυρία Χρυστάλλα Χαραλαμπίδου ζητεί τη λήψη μέτρων οδικής ασφάλειας και σωστής σήμανσης των οδών.
      29) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η κυρία Χρυστάλλα Χαραλαμπίδου ζητεί τη λήψη μέτρων οδικής ασφάλειας και σωστής σήμανσης των οδών.
      30) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Αλέξανδρος Αντωνίου, γυμναστής ζητεί νομοθετική ρύθμιση για τους αναπληρωτές εκπαιδευτικούς με τρία διδακτικά έτη.
      31) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η ΄Ενωση Γυμναστών Βορείου Ελλάδος υποβάλλει προτάσεις της για την καταπολέμηση του ντόπινγκ.
      32) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Ελληνικό Κέντρο Κινηματογράφου ζητεί τη διάθεση ποσών για την παραγωγή κινηματογραφικών ταινιών, σύμφωνα με την παρ.1 του άρθρου 7 του ν.1866/89.
      33) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας με το οποίο ζητείται η υλοποίηση των εξαγγελθέντων μέτρων, για την αποκατάσταση των πυρόπληκτων και την δασοπροστασία στην Αιγιαλεία.
      34) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στις καθυστερήσεις που παρατηρούνται στη ροή χρηματοδότησης από το Ο.Π.Α.Α.Φ..
      35) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία ο Νομάρχης Λάρισας ζητεί την έγκριση πίστωσης, για την εκτέλεση αρδευτικών έργων τα οποία θα αντιμετωπίσουν το πρόβλημα της λειψυδρίας στο Νομό.
      36) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λασιθίου ζητεί την αποκατάσταση των ζημιών που προκλήθηκαν από την πυρκαγιά στο ΧΥ.Τ.Α. Σητείας κ.λπ.. 
      37) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Υπαλλήλων και Εργατοτεχνιτών Ελληνικών Αμυντικών Συστημάτων διαμαρτύρεται για την εργασιακή πολιτική που εφαρμόζει η διοίκηση της εταιρίας.
      38) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία ο Δήμος Σελλών Νομού Ιωαννίνων διαμαρτύρεται για την κατάργηση του Γυμνασίου Τύριας, από το σχολικό έτος 2008-2009.
      39) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Λαρίσης κ. ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατοϋπαλληλικό Κέντρο Σάμου ζητεί την άμεση κατασκευή εργατικών κατοικιών στη Σάμο-Πυθαγόρειο-Ικαρία κ.λπ..
      40) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία το Εργατοϋπαλληλικό Κέντρο Ζακύνθου ζητεί την άμεση χρηματοδότηση των απαραίτητων επισκευών στα κτήρια του σχολικού συγκροτήματος της Τεχνικής Εκπαίδευσης Ζακύνθου κ.λπ..
      41) Οι Βουλευτές Α΄ Θεσσαλονίκης κ. ΣΟΦΙΑ ΚΑΛΑΝΤΙΔΟΥ και κ. ΙΩΑΝΝΗΣ ΖΙΩΓΑΣ κατέθεσαν αναφορά με την οποία  το Σωματείο Συνταξιούχων Ι.Κ.Α. Επαρχίας Κιλκίς ζητεί τη στελέχωση των υγειονομικών υπηρεσιών του Ι.Κ.Α. στο Κιλκίς και την άμεση λειτουργία του Μικροβιολογικού Εργαστηρίου.
      42) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία η Ομοσπονδία Εργαζομένων Φαρμακευτικών και Συναφών Επαγγελμάτων Ελλάδος καταγγέλει τις παραβιάσεις της Κλαδικής Σύμβασης Εργασίας, που γίνονται από τον Προμηθευτικό Συνεταιρισμό Φαρμακοποιών του Νομού Σερρών κ.λπ..
      43) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία οι Πανελλήνιες Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής Ε.Ν. «Ο ΣΤΕΦΕΝΣΩΝ» ζητούν τη διενέργεια ελέγχων στα πλοία από τους αρμόδιους φορείς, για την ασφάλεια των πληρωμάτων και των επιβατών.
      44) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία οι Δήμαρχοι Αγίου Κηρύκου,Ευδήλου και Ραχών Ικαρίας ζητούν να ενισχυθεί οικονομικά το «Φεστιβάλ πολιτισμικών διαλόγων Ίκαρος»
      45) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία  οι Δήμαρχοι Αγίου Κηρύκου, Ευδήλου και Ραχών Ικαρίας ζητούν χρηματοδότηση για την προετοιμασία της αντιπυρικής περιόδου 2008 και την άμεση επάνδρωση των πυροσβεστικών κλιμακίων στο Νομό Σάμου.
      46) Οι Βουλευτές Λαρίσης κ. ΔΗΜΗΤΡΙΟΣ ΤΣΙΟΓΚΑΣ, Μαγνησίας κ. ΝΙΚΟΛΑΟΣ ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Οικογένειας Θεραπευτικού Προγράμματος «ΕΞΟΔΟΣ» του Κέντρου Θεραπείας Εξαρτημένων Ατόμων Λάρισας ζητεί την οικονομική ενίσχυση του Κέντρου.
      47) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Αττικής κ. ΔΗΜΟΣ ΚΟΥΜΠΟΥΡΗΣ κατέθεσαν αναφορά με την οποία ο Εξωραϊστικός- Πολιτιστικός Σύλλογος Οικιστών και Οικοπεδούχων Σκορπονερίου Νομού Βοιωτίας διαμαρτύρεται για την περιβαλλοντική ρύπανση στο θαλάσσιο χώρο του «Ορμου Σκορπονερίου» που προκαλείται από τη λειτουργία ιχθυοτροφικής μονάδας.
      48) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία ο Δήμος Κηρέως Νομού Εύβοιας ζητεί να καταβληθούν στους δικαιούχους αγρότες της περιοχής, οι επιδοτήσεις του έτους 2007.
      49) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ κατέθεσαν αναφορά με την οποία ο Σύλλογος Φαρακλάδων «Η ΕΥΓΕΡΟΣ» Κεφαλονιάς ζητά να μην αναγνωριστεί το Κόσσοβο σαν ανεξάρτητο κράτος.
      50) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Κοινοτικό Συμβούλιο Πανόρμου Τήνου διαματρύρεται για την ενδεχόμενη συνένωση των Ο.Τ.Α. της Τήνου σε ένα Δήμο, ενόψει της νέας διοικητικής μεταρρύθμισης (ΚΑΠΟΔΙΣΤΡΙΑΣ Β΄).
      51) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία ο Δήμος Παρακαμπυλίων Νομού Αιτωλοακαρνανίας ζητεί την ένταξή του στο πρόγραμμα βιώσιμης ανάπτυξης της βόρειας και κεντρικής Πίνδου.
      52) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία ο Δήμος Καματερού Νομού Αττικής ζητεί τη διατήρηση και αναβάθμιση του Υποκαταστήματος Ι.Κ.Α. Καματερού.
      53) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία τα Σωματεία της ΝΑΥΠΗΓΟΕΠΙΣΚΕΥΑΣΤΙΚΗΣ ΖΩΝΗΣ ζητούν τη λειτουργία ενός ενιαίου δημόσιου φορέα Ναυπηγοεπισκευαστικής Βιομηχανίας, που θα καλύπτει τις ανάγκες της χώρας για την κατασκευή, επισκευή και συντήρηση των πλοίων.
      54) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Πρόεδρος των Φραουλοπαραγωγών Κυψέλης Αγρινίου ζητεί να αποζημιωθούν οι πληγέντες από την κακοκαιρία φραουλοπαραγωγοί της περιοχής.
      55) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία ο Σύλλογος Φαρακλάδων «Η ΕΥΓΕΡΟΣ» Κεφαλονιάς ζητά οικονομική ενίσχυση, για να καλύψει τα στοιχειώδη έξοδα λειτουργίας του.
      56) Οι Βουλευτές Λαρίσης κ. ΔΗΜΗΤΡΙΟΣ ΤΣΙΟΓΚΑΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Σωματείο Υπαλλήλων Υ.ΠΕ.ΧΩ.ΔΕ. και πρώην υπηρεσιών Υ.ΠΕ.ΧΩ.ΔΕ. Περιφέρειας Θεσσαλίας ζητεί την καθιέρωση ενιαίας εκτός έδρας αποζημίωσης, για όλους τους εργαζόμενους του Υ.ΠΕ.ΧΩ.ΔΕ..
      57) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία εργαζόμενοι στο Περιφερειακό Πανεπιστημιακό Γενικό Νοσοκομείο Πάτρας ζητούν να τους καταβληθεί το επίδομα ανθυγιεινής και επικίνδυνης εργασίας.
      58) Οι Βουλευτές Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία κάτοικοι και μαζικοί φορείς του Κορυδαλλού ζητούν την απελευθέρωση των πέντε Κουβανών αγωνιστών που κρατούνται στις φυλακές των Η.Π.Α..
      59) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία ο Σύνδεσμος Συνταξιούχων Τ.Ε.Β.Ε. Νομού Κέρκυρας «Ο ΑΓΙΟΣ ΣΠΥΡΙΔΩΝ» ζητεί την καθιέρωση κατώτερης σύνταξης στα 1.120 ευρώ κ.λπ..
      60) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία ιδιοκτήτες αργοτεμαχίων του αγροκτήματος Γαλλικού Κιλκίς ζητούν την προστασία της κοίτης του Γαλλικού ποταμού, από τα λύματα των εργοστασίων της βιομηχανικής περιοχής Νέας Σάντας, Νομού Κιλκίς.
      61) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  εργαζόμενοι στην Αστική Εταιρία «Ιπποκράτης» Κέντρο Πρόληψης κατά των Ναρκωτικών στο Νομό Δωδεκανήσου ζητούν την καταβολή των δεδουλευμένων αποδοχών τους και τη χρηματοδότηση του Κέντρου.
      62) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία η Ε.Λ.Μ.Ε. Πειραιά εκφράζει τη συμπαράστασή της, στο διωκόμενο συνδικαλιστή του Συνδικάτου Μετάλλου Πειραιά, Βασίλη Ριφουνά.
      63) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία Τεχνικές Ενώσεις της Ο.Α. ζητούν την οικονομική υποστήριξη και τη διατήρηση του εθνικού χαρακτήρα, της Ολυμπιακής Αεροπορίας.
      64) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύνδεσμος Τουριστικών και Ταξιδιωτικών Γραφείων Κρήτης ζητεί την ενίσχυση της Αστυνομικής Δύναμης του Αεροδρομίου Ηρακλείου «Νίκος Καζαντζάκης».
      65) Η Βουλευτής Β΄ Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία το Νομαρχιακό Συμβούλιο Ιωαννίνων ζητεί την ένταξη του αρχαιολογικού χώρου της Δωδώνης στον κατάλογο της UNESCO.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4234/10.1.08 ερώτηση της Βουλευτού κ. Ροδούλας Ζήση δόθηκε με το υπ’ αριθμ. Δ15/Γ/οικ2474/4.2.08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων η βουλευτής κα Ροδούλα Ζήση, σας γνωρίζουμε ότι ο Νομός Μαγνησίας είχε ενταχθεί στον αρχικό σχεδιασμό ανάπτυξης του φυσικού αερίου στον τομέα διανομής.
      Η οικιακή και εμπορική κατανάλωση και η μικρή βιομηχανία στην ευρύτερη περιοχή του Βόλου εξυπηρετείται σε ένα μεγάλο μέρος της με φυσικό αέριο, από την ΕΠΑ Θεσσαλίας, ενώ επίσης το φυσικό αέριο τροφοδοτεί το σύνολο σχεδόν των βιομηχανιών του νομού.
      Ως στόχος δε, της επόμενης πενταετίας τίθεται η διείσδυση του φυσικού αερίου στην αστική κατανάλωση της ευρύτερης περιοχής του Βόλου να ανέλθει σε ποσοστό της τάξης του 75-80%. Όσον δε αφορά το θέμα μονάδας ηλεκτροπαραγωγής στον Αλμυρό Μαγνησίας, η ΔΕΗ δεν έχει μέχρι στιγμής αίτημα. Εφόσον υποβληθεί, θα εξεταστεί με κάθε μέριμνα και σύμφωνα με τις νόμιμες διαδικασίες, λαμβάνοντας υπ' όψιν και τις απόψεις της τοπικής κοινωνίας.
      Επίσης, το Υπουργείο Ανάπτυξης, τα τελευταία χρόνια, έχει αναγάγει τα θέματα που σχετίζονται με την κλιματική αλλαγή, σε θέματα μείζονος σπουδαιότητας. Με συγκροτημένες πολιτικές, στρατηγική και σχέδιο δράσης, το ΥΠ.ΑΝ στηρίζει την αειφορία και τη βιώσιμη ανάπτυξη, εφαρμόζει με συνέπεια πολιτικές, υλοποιεί δράσεις και υιοθετεί πρωτοβουλίες, μεταβάλλοντας το ενεργειακό μας ισοζύγιο, δίνοντας έμφαση στην υποκατάσταση του πετρελαίου από το φυσικό αέριο και προωθώντας τη χρήση των Ανανεώσιμων Πηγών Ενέργειας (ΑΠΕ) στην παραγωγή ηλεκτρικής ενέργειας. Η στρατηγική μας αυτή, διαρθρώνεται σε δυο βασικούς άξονες πολιτικής:
      * Ο πρώτος άξοvας της πολιτικής μας στην κατεύθυνση αυτή είναι η προώθηση μέτρων και πολιτικών για την παραγωγή ενέργειας από ΑΠΕ με την ψήφιση του Ν. 3468/2006,
      * Ο δεύτερος άξονας είναι η εφαρμογή μέτρων για τη βελτίωση της ενεργειακής απόδοσης και την εξοικονόμηση ενέργειας, ξεκινώντας από το Δημόσιο Τομέα.
      Ειδικότερα όσον αφορά τις ΑΠΕ ο νέος νόμος 3468/2006 για την προώθηση της παραγωγής ηλεκτρικής ενέργειας από Ανανεώσιμες Πηγές και από Συμπαραγωγή Hλεκτρισμoύ και Θερμότητας Υψηλής Απόδοσης (ΣΗΘΥΑ) εισάγει νέες σημαντικές βελτιώσεις υπέρ της δυναμικής προώθησης του τομέα και συγκεκριμένα:
      * διατηρεί και ενισχύει το ευνοϊκό καθεστώς τιμολόγησης που στηρίζεται στη σχετική γερμανική νομοθεσία, ενισχύοντας τις τιμές στη περίπτωση των φωτοβολταϊκών συστημάτων μέχρι 60% υψηλότερα σε σχέση με τις προηγούμενες,
      * εξορθολόγησε και απλοποίησε τη διαδικασία αδειοδότησης με τη δημιουργία δύο συντονιστικών οργάνων σε διυπουργικό και υπηρεσιακό επίπεδο αντίστοιχα,
      * εισήγαγε καθεστώς αυστηρής παρακολούθησης των κατόχων αδειών για την τήρηση των νόμιμων υποχρεώσεών τους,
      * παρέχει δυνατότητα εγκατάστασης υπεράκτιων (offshore) αιολικών πάρκων,
      * ολοκληρώνει την εναρμόνιση της εθνικής νομοθεσίας προς τις απαιτήσεις του άρθρου 5 της οδηγίας 2001/77/ΕΚ, μέσω της δημιουργίας συστήματος έκδοσης πιστοποιητικών προέλευσης ανανεώσιμης ενέργειας,
      * βελτιώνει τους όρους των συμβάσεων πώλησης ανανεώσιμης ενέργειας,
      * αυξάνει το όριο ισχύος των μικρών υδροηλεκτρικών έργων που εντάσσονται στο νόμο.
      * Παράλληλα, εντός του 2006, ο Υπουργός Ανάπτυξης υπέγραψε Απόφαση με την οποία εντάχθηκαν στο ειδικό μέτρο του Επιχειρησιακού προγράμματος Ανταγωνιστικότητα 135 νέες ενεργειακές επενδύσεις προώθησης της διείσδυσης των συστημάτων ΑΠΕ, συμπαραγωγής στο ενεργειακό σύστημα της χώρας, με συνολικό προϋπολογισμό 200,5 εκατομμύρια Ευρώ και δημόσια επιχορήγηση 68,9 εκατομμύρια Ευρώ, με ισχυρό περιφερειακό χαρακτήρα.
      * Το Απρίλιο του 2007 εγκρίθηκε από τον Υπουργό Ανάπτυξης (Δ6/Φ1/οικ. 8684/24.4.2007) η πρώτη φάση του Προγράμματος Ανάπτυξης Φωτοβολταΐκών Σταθμών, σε εφαρμογή των διατάξεων του άρθρου 14 του ν. 3468/2006 για την «Παραγωγή Ηλεκτρικής Ενέργειας από Ανανεώσιμες Πηγές Ενέργειας και ΣΗΘΥΑ» και τροποποιήθηκε με τη νεότερη απόφαση Δ6/Φ1/οικ. 15450/18.7.2007. Με την εγκριτική απόφαση γίνεται ένα ακόμη καθοριστικό βήμα, μετά την ψήφιση του ν.3468/2006 και την έκδοση του Κανονισμού Αδειών Παραγωγής Ηλεκτρικής Ενέργειας από Α.Π.Ε. και Σ.Η.Θ.Υ.Α., για την ανάπτυξη των φωτοβολταΐκών συστημάτων στη χώρα μας και την υλοποίηση μεγάλων επενδύσεων σε έργα ΑΠΕ, που ως το 2010 θα ανέλθουν σε 2,5 δισ. ευρώ.
      * Επίσης σε στενή συνεργασία με τη ΡΑΕ καθώς και άλλα εμπλεκόμενα Υπουργεία το Υπουργείο Ανάπτυξης εξετάζει τη περαιτέρω βελτίωση του σχετικού θεσμικού πλαισίου με στόχο την ταχύτερη ορθολογική ανάπτυξη του τομέα.
      Κατά το 2007 η παραγωγή ηλεκτρικής ενέργειας από τα μεγάλα υδροηλεκτρικά έργα αναμένεται να έχει καλύψει σε ποσοστό 4,8% την ακαθάριστη ζήτηση και οι λοιπές ανανεώσιμες πηγές ενέργειας να συγκεντρώσουν ποσοστό τάξης 3,6%.
      Ειδικά για την περιοχή του Νομού Μαγνησίας σας πληροφορούμε ότι έχουν εκδοθεί άδειες παραγωγής ηλεκτρικής ενέργειας από ΑΠΕ συνολικής ισχύος 59,6ΜW. Για τα εν λόγω έργα έχουν ήδη εκδοθεί άδειες εγκατάστασης συνολικής ισχύος 53,12ΜW και άδειες λειτουργίας ισχύος 18,10ΜW. 
      Τέλος σημειώνεται ότι στο πλαίσιο της 4ης Εθνικής Έκθεσης για το επίπεδο διείσδυσης των ανανεώσιμων πηγών ενέργειας, που βρίσκεται διαθέσιμη στον δικτυακό τόπο του Υπουργείου Ανάπτυξης www.ypan.gr, έχουν εκπονηθεί τρία σενάρια όσον αφορά τη δυνατότητα επίτευξης του στόχου 20,1% της Οδηγίας 2001/77/EK. Σύμφωνα με το βασικό σενάριο με συντηρητικές εκτιμήσεις για την ανάπτυξη του τομέα αναμένεται να προσεγγιστεί ικανοποιητικά ο στόχος της Οδηγίας και συγκεκριμένα η διείσδυση αναμένεται να φτάσει στο 18,5% της ακαθάριστης κατανάλωσης ηλεκτρικής ενέργειας κατά το έτος 2010 (κατανάλωση 71,9 TWh στην οποία έχει συμπεριληφθεί ιδιοκατανάλωση μονάδων παραγωγής 6% και απώλειες δικτύου μεταφοράς 2,5%). Σύμφωνα δε με το αισιόδοξο σενάριο, υπό πολύ ευνοϊκές συνθήκες, είναι δυνατή η επίτευξη του στόχου. Πρόσθετα χρήσιμα στοιχεία για την εξέλιξη του τομέα των ανανεώσιμων πηγών ενέργειας και τις προοπτικές ανάπτυξής του μπορούν να αντληθούν από την παραπάνω έκθεση.
      Σε ότι αφορά την προώθηση πολιτικών βελτίωσης της ενεργειακής αποδοτικότητας θέτουμε υπόψη σας ότι, κατά την τελευταία τετραετία, το Υπουργείο Ανάπτυξης ανέλαβε σημαντικές πρωτοβουλίες και προχώρησε στην έκδοση σειράς κανονιστικών ρυθμίσεων που αφορούν στον τομέα της ενεργειακής κατανάλωσης στο δημόσια τομέα και αποβλέπουν στο περιορισμό των περιβαλλοντικών επιπτώσεων, τη μείωση της εξάρτησης της χώρας από εισαγωγές ενέργειας και την ενίσχυση της ασφάλειας του ενεργειακού εφοδιασμού.
      Συγκεκριμένα, με την κοινή υπουργική απόφαση Δ5/ΗΛ/Β/Φ1.α/9021/17.5.2005 (ΦΕΚ Β΄ 689), λήφθηκαν μέτρα για τη μείωση της αέργου ισχύος των ηλεκτρικών καταναλώσεων των κτιρίων του Δημόσιου Τομέα με την εγκατάσταση κατάλληλου εξοπλισμού αντιστάθμισης ως μέσου βελτίωσης του συντελεστή ισχύος τους (συνφ) σε επίπεδα ανώτερα του 0,95.
      Με την κοινή υπουργική απόφαση Δ5/HΛ/B/16954/13.9.2005 (ΦΕΚ Β΄ 1343) επιβλήθηκε η σύνδεση των κτιρίων του δημόσιου τομέα με το δίκτυο φυσικού αερίου, για την υποκατάσταση της χρήσης πετρελαίου θέρμανσης και τη μείωση των εκπομπών αέριων ρύπων.
      Στο ίδιο πλαίσιο εντάσσεται και η απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και οικονομικών και Ανάπτυξης Δ5-HΛ/B/οικ.20168/9.10.2006 (ΦΕΚ Β΄ 1554), με την οποία επιβλήθηκε σε όλα τα κτίρια του Δημόσιου Τομέα, της Αυτοδιοίκησης και των εποπτευόμενων φορέων (ιδιόκτητα ή μισθωμένα) η αντικατάσταση όλων των λαμπτήρων πυρακτώσεως και φθορισμού χαμηλής απόδοσης με λαμπτήρες υψηλής απόδοσης και προβλέφθηκε η εγκατάσταση κατάλληλων διατάξεων αυτοματισμού για τον έλεγχο της σβέσης ή/και ρύθμισης της φωτεινότητας των συστημάτων φωτισμού.
      Επίσης, με την κοινή υπουργική απόφαση 7625/378/27.4.2007 (ΦΕΚ Β΄ 651) επιβλήθηκε η προληπτική συντήρηση, τουλάχιστον μία φορά το χρόνο, των κλιματιστικών εγκαταστάσεων των κτιρίων του Δημοσίου, των Δημόσιων Οργανισμών, Ν.Π.Δ.Δ., Ν.Π.Ι.Δ. Α.Ε. και της Τοπικής Αυτοδιοίκησης.
      Στα πλαίσια εναρμόνισης της Οδηγίας 2002/91/ΕΚ για την ενεργειακή απόδοση των κτιρίων, το Υπουργείο Ανάπτυξης έχει προετοιμάσει σχέδιο νόμου για τη βελτίωση της ενεργειακής απόδοσης στα κτίρια του τριτογενούς τομέα και τις κατοικίες και σχετικό τεχνικό κανονισμό.
      Περαιτέρω, το Υπουργείο Ανάπτυξης προχώρησε και στην κατάστρωση Εθνικού Σχεδίου Δράσης Ενεργειακής Απόδοσης που περιλαμβάνει σειρά μέτρων βελτίωσης της ενεργειακής αποδοτικότητας σε όλους τους τομείς της τελικής κατανάλωσης. Η σχετική μελέτη εκπονήθηκε από το Κέντρο Ανανεώσιμων Πηγών Ενέργειας και υποβλήθηκε στο ΥΠΑΝ στις 17 Δεκεμβρίου 2007.
      Πέραν των δράσεων που υλοποιούνται σε θεσμικό επίπεδο, το Υπουργείο Ανάπτυξης ενισχύει σταθερά και πρωτοβουλίες ιδιωτών που στοχεύουν σε αποδοτικότερη ενεργειακή χρήση. Έτσι, από το 2004 μέχρι σήμερα, στο Επιχειρησιακό Πρόγραμμα Ανταγωνιστικότητα (ΕΠΑΝ) εντάχθηκαν παρεμβάσεις εξοικονόμησης ενέργειας στο δευτερογενή και τριτογενή τομέα, συνολικού προϋπολογισμού 91.569.615 Ευρώ με εκτιμώμενο ενεργειακό όφελος 650 εκατ. kWh ετησίως.
      Εξάλλου, επειδή μία αποτελεσματική πολιτική στον τομέα της εξοικονόμησης, θα πρέπει να κινηθεί παράλληλα τόσο στην προώθηση τεχνολογιών ενεργειακά αποδοτικών όσο και στη διαμόρφωση της καταναλωτικής συμπεριφοράς, το Υπουργείο Ανάπτυξης δίνει ιδιαίτερη σημασία και στον τομέα της πληροφόρησης. Την τελευταία τετραετία έχει διεξαγάγει σειρά ενημερωτικών εκστρατειών με την έκδοση αφισών, φυλλαδίων που απευθύνονται στο μέσο - οικιακό καταναλωτή και περιέχουν απλές συμβουλές για την ορθολογική χρήση ενέργειας αλλά και πιο εξειδικευμένων που αφορούν επιχειρήσεις του δευτερογενούς και τριτογενούς τομέα.
      Επίσης, η κεντρική ιστοσελίδα του Υπουργείου συνδέεται με ηλεκτρονικές διευθύνσεις, οι οποίες αναφέρονται σε θέματα εξοικονόμησης ενέργειας και ενεργειακά αποδοτικών τεχνολογιών καθώς και χρήσης ανανεώσιμων ενεργειακών πηγών.
      Τέλος, σας στέλνουμε τα με αριθ. πρωτ. ΓΔΝΣ/345/24-1-08 και 0-20367/22-1-08 έγγραφα της ΔΕΗ ΑΕ και της ΡΑΕ αντίστοιχα, τα οποία καλύπτουν το θέμα.
      Ο Υπουργός
      ΧΡΗΣΤΟΣ ΦΩΛΙΑΣ»
     2. Στην με αριθμό 6909/22.2.08 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 131/7.3.08 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 22/2/2008 ερώτησης του Βουλευτή κ. Παναγιώτη Ρήγα σας γνωρίζουμε τα εξής:
      1. Πράγματι στο πρόγραμμα «ΕΛΛΑΔΑ 2004» είχε συμπεριληφθεί για το Δήμο Ερμούπολης Σύρου και το έργο: «Κατασκευή σταδίου 400 μ., με σκάμμα» προϋπολογισμού 1.526.045 € το οποίο δεν δημοπρατήθηκε από την Περιφέρεια Ν. Αιγαίου, προφανώς γιατί δεν υπήρχαν οι απαιτούμενες προϋποθέσεις.
      2. Το 2002 η Γ.Γ.Α.. είχε προτείνει για έγκριση τους σχετικούς όρους δόμησης με βάση το άρθρο 9 του π.δ. της 6-10-78 (Φ.Ε.Κ Δ538) κατόπιν σχετικού αιτήματος του Δήμου.
      3. Ο Δήμος Ερμούπολης το 2004 δημοπράτησε έργο κατασκευής νέου σταδίου 3.000 θέσεων και με πολύ μεγαλύτερο προϋπολογισμό, χωρίς να έχει εξασφαλίσει τις απαιτούμενες πιστώσεις, γι’ αυτό και δεν προχώρησε στην υπογραφή της σχετικής σύμβασης με τον μειοδότη.
      4. Το Σεπτέμβριο του 2006 προτάθηκε και εγκρίθηκε η ένταξη του έργου στο Π.Δ.Ε. της ΓΓΑ. με προϋπολογισμό 3.500.000 ευρώ, ζήτησε δε η Γ.Γ.Α.. από το Δήμο την πλήρη μελέτη, η οποία υποβλήθηκε αρχικά στις 24-4-2007 και στη συνέχεια συμπληρώθηκε στις 16-10-2007 (συν.3) και στις 22-11-2007, ενώ την 1η-2-2008 εστάλη στη Γ.Γ.Α. φωτοαντίγραφο της με αρ. 729/19-12-03 οικοδομικής άδειας (αναθεώρηση για χρονική επέκταση).
      5. Η Γ.Γ.Α.. διαπίστωσε ότι η εν λόγω άδεια έχει εκδοθεί βάσει της με αρ. Γ26733/231Ο/1979 (Φ.Ε.Κ Δ612) Υπουργικής Απόφασης, η οποία ακόμη και αν ισχύει (με δεδομένο το Π.Δ. της 6-1O-78/Φ.Ε.Κ Δ538 για την εκτός σχεδίου δόμηση - και ειδικότερα το άρθρο 9 αυτού για τις αθλητικές εγκαταστάσεις), αναφέρεται σε χώρους που ανήκουν στη Γ.Γ.Α. ή σε εποπτευόμενα από αυτήν Νομικά Πρόσωπα, πράγμα που δεν ισχύει στην προκειμένη περίπτωση, αφού ο χώρος ανήκει στο Δήμο με παραχώρηση από το Υ.ΕΘ.Α. (πρώην στρατόπεδο).
      Επομένως η εν λόγω άδεια είναι κατά την άποψή μας μη σύννομη και ως εκ τούτου μπορεί ανά πάσα στιγμή να ακυρωθεί.
      Επισημαίνουμε επίσης το γεγονός ότι εκκρεμεί στο Υ.ΠΕ.ΧΩ.Δ.Ε. αίτημα του Δήμου Ερμούπολης για έγκριση τοπικού ρυμοτομικού σχεδίου, στο οποίο συμπεριλαμβάνεται και η κατασκευή του νέου σταδίου με βάση τους όρους και περιορισμούς δόμησης που ζήτησε ο Δήμος Ερμούπολης και πρότεινε η Γ.Γ.Α., όπως αναφέρεται στην παράγραφο 2.
      Όταν εγκριθεί το τοπικό ρυμοτομικό σχέδιο τότε θα είναι δυνατή και η έκδοση σύννομης οικοδομικής άδειας και η Γ.Γ.Α θα προγραμματίσει χρονικά την υλοποίηση του έργου ανάλογα με τις οικονομικές δυνατότητες που θα έχει μέσω του Προγράμματος Δημοσίων Επενδύσεων.
      Ο Υφυπουργός
      ΙΩΑΝΝΗΣ ΙΩΑΝΝΙΔΗΣ»
      3. Στην με αριθμό 7614/29.2.08 ερώτηση του Βουλευτή κ. Γεωργίου Ντόλια δόθηκε με το υπ’ αριθμ. 103173/24.3.08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω ερώτησης, που κατατέθηκε στη Βουλή των Ελλήνων, στο πλαίσιο των αρμοδιοτήτων μας, σας γνωστοποιούμε τα ακόλουθα:
      Το Υπουργείο Ανάπτυξης και η Κυβέρνηση συνολικά αντιμετωπίζει το θέμα των χρυσωρυχείων με ιδιαίτερο σεβασμό τόσο στις απόψεις των τοπικών φορέων, όσο και στην αναπτυξιακή προοπτική της περιοχής αλλά και το εθνικό συμφέρον. Αόριστες αναφορές σε δήθεν υπόγειες συνεννοήσεις με την εταιρία δεν αποτελούν παρά μόνο ατυχή επένδυση στις εύλογες ανησυχίες της τοπικής κοινωνίας και δεν έχουν καμία σχέση με την πραγματικότητα.
      Άλλωστε, το ίδιο το κράτος, μέσω της κυβέρνησης κατά το έτος 1999, είναι αυτό που παραχώρησε το δικαίωμα μεταλλειοκτησίας στην ιδιωτική εταιρία και στο πλαίσιο αυτό οφείλουμε να εξετάσουμε όλες τις παραμέτρους και να τηρήσουμε όλες τις διαδικασίες που αφορούν την υπόθεση. Μάλιστα η ίδια η ηγεσία της Νομαρχιακής αυτοδιοίκησης το 1999 εξέδωσε τη σχετική προκήρυξη θεωρώντας ότι η παραχώρηση του Μεταλλείου ικανοποιούσε τις αναπτυξιακές προοπτικές της περιοχής. Αυτές τις προοπτικές εξετάζει και σήμερα η Κυβέρνηση.
      Ειδικότερα:
      1. Τα ιδιωτικά μεταλλεία χρυσού Περάματος & Πετρωτών Νομών Ροδόπης και Έβρου έχουν περιέλθει στην εταιρεία «Χρυσωρυχεία Θράκης Α.Ε.» από το 1999 με την έκδοση Προεδρικών Διαταγμάτων, σύμφωνα με τις σχετικές διατάξεις του Μεταλλευτικού Κώδικα. Μέχρι σήμερα δεν έχει υπάρξει μεταλλευτική δραστηριότητα στην περιοχή.
      2. Απαραίτητη προϋπόθεση για την άσκηση μεταλλευτικής δραστηριότητας είναι η Έγκριση Περιβαλλοντικών Όρων. Η εταιρεία «Χρυσωρυχεία Θράκης Α.Ε.» έχει καταθέσει Μελέτη Περιβαλλοντικών Επιπτώσεων (Μ.Π.Ε.) για παραγωγή χρυσού. Σύμφωνα με την ισχύουσα περιβαλλοντική νομοθεσία το ΥΠΕΧΩΔΕ είναι αρμόδιο για την ολοκλήρωση της διαδικασίας Έγκρισης Περιβαλλοντικών Όρων με συντρέχουσα αρμοδιότητα του Υπουργείου Ανάπτυξης. Το ΥΠΑΝ έθεσε σαν όρο για την εξέταση της Μ.Π.Ε. την υποβολή μελέτης στάθμισης περιβαλλοντικού κόστους - οικονομικού οφέλους για την υπόψη δραστηριότητα.
      Η εταιρεία «Χρυσωρυχεία Θράκης Α.Ε.»ι σε εκτέλεση του ανωτέρω όρου υπέβαλε στην Υπηρεσία μας μελέτη υπό τον τίτλο «Τελική Έκθεση του Ερευνητικού Προγράμματος "ΚΟΙΝΩΝΙΚΗ ΑΝΑΛΥΣΗ ΚΟΣΤΟΥΣ-ΟΦΕΛΟΥΣ ΤΟΥ ΜΕΤΑΛΛΕΥΤΙΚΟΥ ΕΡΓΟΥ ΤΟΥ ΠΕΡΑΜΑΤΟΣ"» η οποία εκπονήθηκε από ερευνητική ομάδα υπό τον Καθηγητή του Ε.Μ.Π. Κ. Παναγόπουλο. Το συμπέρασμα της μελέτης όπως αυτό παρατίθεται στην σελίδα 111 της μελέτης έχει ως εξής : «Σύμφωνα με τα αποτελέσματα της ανάλυσης τα συνολικά οφέλη (ιδιωτικά και κοινωνικά) είναι μεγαλύτερα από τα συνολικά κόστη (ιδιωτικά και κοινωνικά) κι επομένως το έργο με οικονομικούς όρους θεωρείται κοινωνικά επωφελές. Μάλιστα, τα δύο οικονομικά μεγέθη (Κοινωνικός Συντελεστής Εσωτερικής Απόδοσης και Κοινωνική Καθαρή Παρούσα Αξία)ι τα οποία μετρήθηκαν σε κοινωνική βάση, εμφανίζονται θετικά σε όλα τα σενάρια αποτίμησης.
      3. Η διαδικασία κρισιολόγησης όλων των μεταλλείων της Χώρας, και όχι μόνο των νομών Έβρου και Ροδόπης, της ορίζεται από την κείμενη νομοθεσία και την πρακτική που ακολουθείται από την Υπηρεσία, αρχίζει οπωσδήποτε μετά την λήξη της τριετίας και ολοκληρώνεται μέχρι και δύο έτη μετά. Η συγκεκριμένη κρισιολόγηση δεν έχει ακόμη ολοκληρωθεί.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      4. Στην με αριθμό 7596/29.2.08 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 1546Β/21.3.08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, σας ενημερώνουμε ότι:
      Το Εθνικό Χωροταξικό Σχέδιο αναφέρεται ρητά στον περιορισμό της εκτός σχεδίου δόμησης με συγκεκριμένες κατευθύνσεις.
      Ειδικότερα προβλέπονται:
      Η υποκατάσταση της εκτός σχεδίου δόμησης με κατάλληλες σχεδιαστικές ρυθμίσεις και Ζώνες ελέγχου, κατά προτεραιότητα στις κρίσιμες περιοχές του εξωαστικού χώρου όπου ασκούνται και οι μεγαλύτερες πιέσεις (ευρύτερες αστικές, νησιωτικές, παράκτιες, τουριστικές περιοχές κ.λπ.)
      Ο προσδιορισμός ευρύτερων ζωνών στις οποίες θα επιτρέπεται η χωροθέτηση οχλουσών χρήσεων (μεταποιητικές δραστηριότητες μέσης και υψηλής όχλησης, κτηνοτροφικές μονάδες κ.λπ.), έτσι ώστε να απαγορευτεί η διάχυση τους σε όλο το χώρο.
      Ο προσδιορισμός ζωνών προστασίας της φυσικής και πολιτιστικής κληρονομιάς, των φυσικών πόρων και του τοπίου, στις οποίες θα περιορίζεται ή/και θα απαγορεύεται η δυνατότητα δόμησης.
      Η ενίσχυση των περιοχών οργανωμένης οικιστικής, παραγωγικής και επιχειρηματικής ανάπτυξης (ΒΕΠΕ, ΠΟΤΑ, ΠΟΑΠΔ, ΠΕΡΠΟ κ.λπ.) η επιτάχυνση και απλοποίηση των διαδικασιών δημιουργίας τους.
      Η επιβολή περιορισμών στη δόμηση, στη χρήση και στην κατάτμηση, όπως εξειδικεύονται στα Ειδικά Χωροταξικά Πλαίσια για τη Βιομηχανία, τον Τουρισμό, τον Ορεινό και τον Παράκτιο χώρο.
      Η προώθηση της αρχής της «συμπαγούς πόλης» σε όλα τα επίπεδα χωρικού σχεδιασμού.
      Η επιτάχυνση των διαδικασιών ένταξης νέων περιοχών στο σχέδιο πόλης με ριζικές αλλαγές στην πολεοδομική νομοθεσία.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      5. Στην με αριθμό 5932/7-2-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 6577/14-3-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης σχετικά με την ένταξη των Αστικών Συνεταιρισμών στα αναπτυξιακά και κοινοτικά προγράμματα σας γνωστοποιούμε τα εξής:
      Ο νόμος 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», όπως έχει τροποποιηθεί με το άρθρο 37 του Ν. 3522/2006, παρέχει αυξημένες ενισχύσεις σε ιδιωτικές επενδύσεις που καλύπτουν το σύνολο σχεδόν των τομέων της οικονομίας (πρωτογενής, δευτερογενής, τομέας τουρισμού, υπηρεσίες), κάνοντας σαφή διάκριση μεταξύ μικρομεσαίων και μεγάλων επιχειρήσεων, προβλέποντας για τις πρώτες, που αποτελούν και την πλειοψηφία των επιχειρήσεων της χώρας, μεγαλύτερα ποσοστά κινήτρων.
      Σύμφωνα με το άρθρο 5 παρ. 2 του επενδυτικού νόμου 3299/2004, όπου ορίζεται η νομική μορφή των υπαγόμενων φορέων, «επιχειρήσεις των οποίων επενδυτικά σχέδια ύψους άνω των διακοσίων χιλιάδων ευρώ υπάγονται στο καθεστώς ενίσχυσης του παρόντος Νόμου, υποχρεούνται, το αργότερο μέχρι την εκταμίευση της πρώτης δόσης της ενίσχυσης, να λειτουργούν με μορφή εμπορικής εταιρίας ή συνεταιρισμού».
      Εν συνεχεία, στην παράγραφο 3 του ιδίου άρθρου, που αφορά τον τρόπο κάλυψης της ιδίας συμμετοχής προβλέπεται ότι «Η ιδία συμμετοχή του επενδυτή στις επενδύσεις που εντάσσονται στο καθεστώς της ενίσχυσης της επιχορήγησης ή και επιδότησης χρηματοδοτικής μίσθωσης αποτελεί ίδιο κεφάλαιo για τις ατομικές επιχειρήσεις και τις Ιερές Μονές και εταιρικό για τις λοιπές. Προκειμένου περί συνεταιρισμών, ως ίδια συμμετοχή νοείται για τους μεν νεοϊδρυόμεvoυς το καταβεβλημένο κεφάλαιο τους, για δε τoυς υφισταμένους το ποσό της αύξησης του κεφαλαίου του ή σχηματίζεται για το σκοπό αυτόν».
      .Επομένως από τα ανωτέρω συνάγεται ότι μεταξύ των φορέων που δύνανται να υποβάλλουν αίτηση υπαγωγής στις διατάξεις. του νόμου 3299/2004, όπως ισχύει, περιλαμβάνονται και οι συνεταιρισμοί με την προϋπόθεση βέβαια ότι τα ιδιαίτερα χαρακτηριστικά και η λειτουργία τους ανταποκρίνονται στις προϋποθέσεις και τους όρους του θεσμικού πλαισίου του επενδυτικού νόμου π.χ. τήρηση βιβλίων β΄ ή γ΄ κατηγορίας, η ιδία συμμετοχή του επενδυτικού κόστους να οδηγεί στην αύξηση του συνεταιριστικού κεφαλαίου ή στο σχηματισμό αποθεματικού, η λογιστική απεικόνιση των στοιχείων της οικονομικής δραστηριότητας του συνεταιρισμού να διευκολύνει το σχηματισμό πεποίθησης περί της βιωσιμότητας του επενδυτικού σχεδίου κ.λπ..
      Όσον αφορά την ένταξη των Αστικών Συνεταιρισμών στα Κοινοτικά Προγράμματα και τη μέχρι σήμερα εξαίρεσή τους από τους δυνητικά ωφελούμενους των Προγραμμάτων ενίσχυσης ΜΜΕ, σας ενημερώνουμε ότι κατά τη διαμόρφωση του απαιτούμενου θεσμικού και νομικού πλαισίου που θα θεσπιστεί από το ΥΠΟΙΟ για την υλοποίηση των δράσεων της νέας προγραμματικής περιόδου στο αμέσως προσεχές διάστημα, θα εξεταστεί από τη Νομική μας Υπηρεσία, μετά από συνεργασία και διαβούλευση με τους εμπλεκόμενους φορείς, η δυνατότητα μη εξαίρεσής τους στο μέλλον.
      Το Υπουργείο Οικονομίας και Οικονομικών, με δεδομένη τη δυναμική που έχει δημιουργηθεί και τη βαρύτητα των δράσεων ανταγωνιστικότητας στην προγραμματική περίοδο 2007-2013, λαμβάνοντας υπόψη και τη συμβολή των δράσεων αυτών στην επίτευξη των στόχων της Λισσαβόνας, θα καταβάλει κάθε δυνατή προσπάθεια ώστε να εξασφαλιστεί όχι μόνο η συνέχιση αλλά και η εντατικοποίηση της ενίσχυσης ΜΜΕ μέσω των Π.Ε.Π. και των Ε.Π., καλύπτοντας όλους τους τομείς της Οικονομίας (μεταποίηση, τουρισμός, εμπόριο - υπηρεσίες, δράσεις ΚτΠ), με στόχο την περαιτέρω ενίσχυση της παραγωγικής βάσης.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      6. Στην με αριθμό 7108/25-2-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 27707/19-3-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7108/25-02-2008 ερώτηση που κατατέθηκε στη Βουλή από τη Βουλευτή κ. Α. Μερεντίτη σχετικά με τη διάγνωση καρκίνου του μαστού και την ψυχοκοινωνική στήριξη των Ελληνίδων, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης, στα πλαίσια της εκστρατείας Πρόληψης και Προαγωγής της Δημόσιας Υγείας, και σε συνεργασία με Μη Κυβερνητικούς Φορείς προχωρά στη δημιουργία πρωτοποριακών δράσεων για την στοχευμένη ενημέρωση των πολιτών.
      Ενδεικτικά αναφέρεται ότι το Υπουργείο Υγείας και Κοινωνικής Αλληλεγγύης σε συνεργασία με τον «Όμιλο Εθελοντών κατά του Καρκίνου» και την Ευρωπαϊκή Συμμαχία για τον Καρκίνο του Μαστού, «Europa Donna» διοργάνωσε τον Οκτώβριο του 2007 την Καμπάνια Ενημέρωσης και καταπολέμησης κατά του Καρκίνου, «Αγκαλιάζω».
      Οι δράσεις που πραγματοποιήθηκαν είναι: τηλεοπτικά σποτ, αφίσες δρόμου, λαμπαδηδρομία και συναυλία.
      Παράλληλα, το Κέντρο Ελέγχου και Πρόληψης Νοσημάτων (ΚΕ.ΕΛ.Π.ΝO.) πρόκειται στα επόμενα 2-3 έτη, να εφαρμόσει προγράμματα ελέγχου και πρόληψης καρκίνου στη χώρα μας.
      Επισημαίνεται ότι, βρίσκεται ήδη σε φάση επεξεργασίας μιας ολοκληρωμένης πρότασης για τη ριζική αναδιάρθρωση και λειτουργία του Εθνικού Αρχείου Νεοπλασιών.
      Επίσης, η Ελληνική Αντικαρκινική Εταιρεία αναπτύσσει δράσεις για την πρόληψη και την έγκαιρη διάγνωση του καρκίνου και ειδικότερα για τον καρκίνο του μαστού.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     7. Στην με αριθμό 3888/8-1-08 ερώτηση του Βουλευτού κ. Κωνσταντίνου Αϊβαλιώτη δόθηκε με το υπ’ αριθμ. 7017/4/7754/28-1-08 έγγραφο από την Υφυπουργό Εσωτερικών η ακόλουθη απάντηση:
    «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΑΪΒΑΛΙΩΤΗΣ, σας γνωρίζουμε ότι, κατά το έτος 2006, δηλώθηκαν στις αρμόδιες αστυνομικές Υπηρεσίες 305 εξαφανίσεις ανηλίκων, εκ των οποίων ανευρέθηκαν οι 302 και συνεχίζουν να αναζητούνται οι 3, ενώ, κατά το έτος 2007, δηλώθηκαν 351 εξαφανίσεις ανηλίκων, εκ των οποίων ανευρέθηκαν οι 331 και συνεχίζουν να αναζητούνται οι 20. Στο σημείο αυτό πρέπει να επισημάνουμε ότι οι ανήλικοι που δεν έχουν ανευρεθεί και αναζητούνται είναι πιθανόν να έχουν επιστρέψει στις οικίες τους, πλην όμως οι οικείοι τους δεν μερίμνησαν να ενημερώσουν για την επιστροφή τους τις Υπηρεσίες μας, ενώ ο εντοπισμός των δηλωσάντων την εξαφάνιση καθίσταται δυσχερής, κυρίως όταν πρόκειται για αλλοδαπούς ή Ρομά, οι οποίοι μετακινούνται συνεχώς και αλλάζουν συχνά διευθύνσεις κατοικίας.
    Ο Υφυπουργός
    ΠΑΝΑΓΙΩΤΗΣ ΧΗΝΟΦΩΤΗΣ»
     8. Στην με αριθμό 3889/8-1-08 ερώτηση του Βουλευτού κ. Κωνσταντίνου Αϊβαλιώτη δόθηκε με το υπ’ αριθμ. 7017/4/7755/28-1-08 έγγραφο από την Υφυπουργό Εσωτερικών η ακόλουθη απάντηση:
    «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΑΪΒΑΛΙΩΤΗΣ, σε ό,τι μας αφορά, σας γνωρίζουμε ότι, σύμφωνα με τα τηρούμενα στην αρμόδια Υπηρεσία μας στοιχεία, κατά το έτος 2007, από τις αστυνομικές Υπηρεσίες κατηγορήθηκαν για παραβάσεις του νόμου περί ναρκωτικών 12.769 άτομα.
    Σε ό,τι αφορά τα στοιχεία για τον αριθμό των καταδικασθέντων για εμπορία ναρκωτικών ατόμων, αρμόδιο να σας ενημερώσει είναι το Υπουργείο Δικαιοσύνης, στο οποίο διαβιβάζουμε φωτοτυπία της ερώτησης.
    Ο Υφυπουργός
    ΠΑΝΑΓΙΩΤΗΣ ΧΗΝΟΦΩΤΗΣ»
     9. Στην με αριθμό 4318/14-1-08 ερώτηση του Βουλευτού κ. Χρήστου Χάιδου δόθηκε με το υπ’ αριθμ. ΤΚΕ/Φ2/3020/1-2-08 έγγραφο από την Υφυπουργό Εσωτερικών η ακόλουθη απάντηση:
    «Σε απάντηση της ερώτηση με αριθμό πρωτ. 4318/14-1-08, που κατέθεσε στη Βουλή ο βουλευτής κ. Χρήστος Χάϊδος, με θέμα «Οι μεγάλες ελλείψεις προσωπικού του ΟΠΑΔ στα Τρίκαλα», σας πληροφορούμε τα εξής:
    Στο πλαίσιο του Προγραμματισμού Προσλήψεων έτους 2006 και μετά από αίτημα των Υπουργών Υγείας και Κοινωνικής Αλληλεγγύης και Οικονομίας και Οικονομικών η Τριμελής Επιτροπή της ΠΥΣ 33/2006 ενέκρινε την πλήρωση διακοσίων εβδομήντα (270) κενών οργανικών θέσεων, διαφόρων κλάδων και ειδικοτήτων μεταξύ των οποίων και διοικητικού προσωπικού στον ΟΠΑΔ.
    Όσον αφορά στο πλαίσιο του Προγραμματισμού Προσλήψεων έτους 2007 η Τριμελής Επιτροπή της ΠΥΣ 33/2006 ενέκρινε τη σύναψη συμβάσεων μίσθωσης έργου με εκατόν πενήντα (150) άτομα ειδικότητας Χειριστών ΗΥ και με τριακόσια εξήντα (360) άτομα διαφόρων ειδικοτήτων, μεταξύ των οποίων εκατόν δέκα (110) Ελεγκτών Ιατρών, πενήντα (50) Ελεγκτών Οδοντιάτρων και είκοσι τριών (23) Ελεγκτών Φαρμακοποιών.
    Η κατανομή των θέσεων αυτών στις κατά τόπους Υπηρεσίες του ΟΠΑΔ γίνεται με απόφαση του Δ.Σ. του ΟΠΑΔ.
    Κατά τα λοιπά, αρμόδια να απαντήσουν, είναι τα Υπουργεία Οικονομίας και Οικονομικών και Υγείας και Κοινωνικής Αλληλεγγύης, προς τα οποία αποστέλλουμε την ανωτέρω Ερώτηση.
    Ο Υφυπουργός
    ΧΡΗΣΤΟΣ ΖΩΗΣ»)
      
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τη συνάδελφο κ. Μερεντίτη.
    Έχω την τιμή να ανακοινώσω στο Σώμα ότι οι Υπουργοί Εξωτερικών, Εσωτερικών, Οικονομίας και Οικονομικών, Εθνικής Παιδείας και Θρησκευμάτων, Απασχόλησης και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για την προστασία και αρωγή των θυμάτων εμπορίας ανηλίκων».
    Παραπέμπεται στην αρμόδια Διαρκή Επιτροπή. 
    Οι Βουλευτές κ.κ. Αντώνιος Σαμαράς, Μάριος Σαλμάς, Κωνσταντίνος Τζαβάρας και Γεώργιος Παπαδημητρίου ζητούν άδεια ολιγοήμερης απουσίας στο εξωτερικό. 
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν	18/7/13.12.2007 επερώτηση των Βουλευτών του ΠΑ.ΣΟ.Κ. κ.κ. Μιχαήλ Χρυσοχοΐδη, Απόστολου Κατσιφάρα, Φιλίππου Σαχινίδη, Ιωάννη Αμοιρίδη, Αντωνίας (Τόνιας) Αντωνίου, Ευάγγελου Αργύρη, Χρίστου Βερελή, Σοφίας Γιαννακά, Μιχαήλ Τιμοσίδη, Ιωάννη Διαμαντίδη, Ιωάννη Δριβελέγκα, Νικολάου Ζωΐδη, Κωνσταντίνου Καρτάλη, Βασιλείου Κεγκέρογλου, Ευσταθίου Κουτμερίδη, Ιωάννη Κουτσούκου, Ιωάννη Μαγκριώτη, Ιωάννη Μανιάτη, Αθανασίας (Σούλας) Μερεντίτη, Παναγιώτη Μπεγλίτη, Γεωργίου Παπακωνσταντίνου, Ευάγγελου Παπαχρήστου, Ιωάννη Ραγκούση, Αναστασίου Σιδηρόπουλου, Κωνσταντίνου Σπηλιόπουλου, Εμμανουήλ Στρατάκη, Δημητρίου Τσιρώνη, Ελπίδας Τσουρή και Χρήστου Παπουτσή προς τον Υπουργό Ανάπτυξης σχετικά με την ακρίβεια.
    Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο τον Βουλευτή κ. Λαφαζάνη.
    Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης ορίζει ως Κοινοβουλευτικό Εκπρόσωπο τον κ. Αϊβαλιώτη.
    Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει ως Κοινοβουλευτικό Εκπρόσωπο τον κ. Καραθανασόπουλο.
    Το λόγο έχει ο πρώτος επερωτών κ. Φίλιππος Σαχινίδης.
    ΦΙΛΙΠΠΟΣ ΣΑΧΙΝΙΔΗΣ: Σας ευχαριστώ, κύριε Πρόεδρε.
    Θα ήθελα κι εγώ με τη σειρά μου να ευχηθώ σε όλους χρόνια πολλά.
    Κυρίες και κύριοι συνάδελφοι, διανύουμε τον πέμπτο χρόνο της διακυβέρνησης της Νέας Δημοκρατίας. Πρόκειται για διάστημα ικανό στην πολιτική, προκειμένου να παραχθούν αποτελέσματα σε τομείς όπως η καταπολέμηση του πληθωρισμού, η ενίσχυση των πραγματικών εισοδημάτων, η αντιμετώπιση της ακρίβειας, θέματα που η Νέα Δημοκρατία έθετε ως προτεραιότητα όταν ήταν στην αντιπολίτευση.
Τότε, κατακεραύνωνε την αναποτελεσματικότητα των πολιτικών της Κυβέρνησης, του ΠΑ.ΣΟ.Κ., ως προς την ακρίβεια. 
      Ενδεικτικά διαβάζω δύο δηλώσεις του κ. Καραμανλή. Έλεγε, λοιπόν, ο κ. Καραμανλής: «Η ακρίβεια κυνηγά το μέσο ‘Έλληνα, όχι μόνο στον τόπο κατοικίας του, αλλά και στον τόπο διακοπών τους». Και συνέχιζε: «Από τη μια οι τιμές στα ταμεία των καταστημάτων ακολουθούν ευρωπαϊκά standards  και από την άλλη οι τσέπες παραμένουν ραμμένες στα ελληνικά μέτρα». 
      Διαβάζω απόσπασμα από άλλη ομιλία του κ.  Καραμανλή:  «Ειδικά αυτές τις ημέρες των εορτών η ακρίβεια αναγκάζει δεκάδες χιλιάδες ελληνικά νοικοκυριά να προσφεύγουν σε έκτακτο τραπεζικό δανεισμό για να καλύψουν τις ανάγκες τους». Σας ερωτώ: Οι δηλώσεις αυτές αποδίδουν το τι πραγματικά συμβαίνει σήμερα στο μέτωπο της ακρίβειας, ναι ή όχι; Ο κ. Καραμανλής περιγράφει το σήμερα, αλλά τα αποσπάσματα των ομιλιών του είναι από το χθες, είναι από την εποχή της λαύρας αντιπολίτευσης, τότε που υποσχόσασταν ότι θα θεραπεύσετε κάθε νόσο της ελληνικής οικονομίας. 
      Η πρώτη δήλωση, ενημερωτικά, έγινε κατά την επίσκεψή του στο Δήμο Αλίμου, όταν ήταν Αρχηγός της Αξιωματικής Αντιπολίτευσης και η δεύτερη στη συζήτηση για τον προϋπολογισμό του 2004 τον Δεκέμβριο του 2003. 
      Σήμερα οι αλλεπάλληλες αυξήσεις σε είδη διατροφής, πετρελαιοειδή, φάρμακα, διόδια, εισιτήρια των Μέσων Μαζικής Μεταφοράς αποδεικνύουν ότι μετά από τέσσερα χρόνια στην Κυβέρνηση η Νέα Δημοκρατία απέτυχε να αντιμετωπίσει την ακρίβεια. Απέτυχε με τις πολιτικές της να κατανείμει αποτελεσματικότερα, τόσο μεταξύ των περιοχών της χώρας, όσο και μεταξύ των πολιτών, τον παραγόμενο πλούτο, ώστε  να ισχυροποιηθεί η αγοραστική δύναμη των Ελλήνων. Απέτυχε να διασφαλίσει κάποια βελτίωση, έτσι ώστε ασθενέστερα και μεσαία στρώματα να νιώσουν ότι η επιλογή τους να ανανεώσουν την εντολή της διακυβέρνησης στη Νέα Δημοκρατία είχε κάποιο αντίκρισμα στο επίπεδο διαβίωσής τους. Κι επιμένω σε αυτό, όχι γιατί έχουμε εμείς το μονοπώλιο της ευαισθησίας σε ζητήματα κοινωνικής συνοχής, αλλά γιατί γνωρίζετε και γνωρίζουμε ότι η ακρίβεια είναι ασθένεια ταξική και τοξική, πλήττει δυσανάλογα τα φτωχά και τα μεσαία στρώματα. 
      Σύμφωνα με πρόσφατη μελέτη της Τράπεζας της Ελλάδος, ο πληθωρισμός των φτωχών  νοικοκυριών τον Απρίλιο του 2008 είναι υψηλότερος κατά 2 περίπου ποσοστιαίες μονάδες από την πληθωρισμό των πλούσιων νοικοκυριών. Καταθέτω στα Πρακτικά σχετικό στατιστικό στοιχείο.
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το πραγματικό κόστος ζωής των νοικοκυριών γίνεται πολύ μεγαλύτερο, γιατί οι αυξήσεις στα είδη διατροφής, όπου κατά τεκμήριο τα ασθενέστερα εισοδηματικά στρώματα δαπανούν  μεγαλύτερο μέρος από τα εισοδήματά τους, ξεπερνούν τις αυξήσεις στους μισθούς. 
      Ο κ. Αλογοσκούφης, γνωστός και ως Υπουργός της απογραφής, μετεξελίσσεται σε Υπουργό της εξόδου από την Ο.Ν.Ε.. Αν σήμερα εφαρμοζόταν το κριτήριο του πληθωρισμού, η Ελλάδα δεν θα γινόταν ποτέ μέλος της Ο.Ν.Ε.. Ο μέσος όρος των τριών χωρών με τον χαμηλότερο πληθωρισμό είναι 2,7%. Αν σε αυτό προσθέσουμε και το 1,5% που ορίζει το κριτήριο, τότε θα βρεθούμε στο 4,2%. Όμως, η Ελλάδα βρίσκεται στο 4,4%. Επομένως, είμαστε εκτός κριτηρίου πληθωρισμού. 
      Είστε η Κυβέρνηση της αντίστροφης πορείας, γιατί με τις πολιτικές σας μας γυρίζετε στα τέλη της δεκαετίας του ’90, όταν η Ελλάδα πάσχιζε να ικανοποιήσει τα κριτήρια της Ο.Ν.Ε.. Η πραγματικότητα είναι ότι από την ημέρα που ήρθατε στην Κυβέρνηση ξεκίνησε μία περίοδος μειωμένων προσδοκιών, εξαιτίας των επιλογών σας, γιατί σύντομα αποδείχθηκε ότι η οικονομική σας πολιτική συνοψιζόταν και εξαντλούνταν στο μαγείρεμα των αριθμών. Μοιάζετε με φοιτητή που δουλεύει στο διδακτορικό του, αλλά τα δεδομένα δεν τον  βοηθούν να επαληθεύσει τις θεωρίες του και αρχίζει ο φοιτητής να μαγειρεύει τα νούμερα, ώστε να αποδείξει ότι η θεωρία του είναι σωστή. 
      Κι εσείς έπρεπε να αποδείξετε τη θεωρία σας για την «τραβεστί» οικονομία. Ανεβάσατε με την απογραφή τα ελλείμματα της περιόδου του ΠΑ.ΣΟ.Κ., βάλατε τη χώρα σε επιτήρηση, υποβάλατε τους πολίτες σε περιπέτειες και πανηγυρίσατε τον περασμένο Μάιο την έξοδο από την επιτήρηση, για να αποκαλυφθεί ένα χρόνο αργότερα, από την εαρινή έκθεση της Ευρωπαϊκής Επιτροπής ότι «ο βασιλιάς είναι γυμνός», η χώρα τελικά έχει έλλειμμα, που μάλλον υπερβαίνει το όριο του 3%. 
      Κάποτε, κυρίες και κύριοι συνάδελφοι, ήσασταν λαλίστατοι σε θέματα πραγματικής σύγκλισης. Γιατί δεν μας λέτε ποια πρόοδο έχετε να επιδείξετε αυτά τα τέσσερα χρόνια; Σας πληροφορώ ότι χάσαμε περισσότερο από μιάμιση μονάδα σύγκλισης σε σχέση με το ΠΑ.ΣΟ.Κ. και για πρώτη φορά, μετά από μία δεκαετία, το 2008 το κατά κεφαλήν Α.Ε.Π. της χώρας σε μονάδες αγοραστικής ισοδυναμίας θα μειωθεί σε σχέση με το 2007. Σας καταθέτω πραγματικό στατιστικό στοιχείο.
      (Στο σημείο αυτό ο Βουλευτής κ. Φίλιππος Σαχινίδης                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γιατί δεν μας λέτε πού έφθασε ο μισθός του Έλληνα εργαζόμενου σε σχέση με το μέσο μισθό της Ευρώπης και πού έφθασε το επίπεδο τιμών, σε σχέση με το επίπεδο τιμών στην Ευρώπη; Μόνο για φέτος, οι ανατιμήσεις θα είναι κατά 4,1% πιο μεγάλες στην Ελλάδα από ό,τι στην ευρωζώνη, με αποτέλεσμα το μέσο κόστος ζωής να εκτιναχθεί στο 92,2% του κοινοτικού μέσου όρου το 2008 από 84,7% το 2004;
      Την ίδια ώρα, οι μισθοί στην Ελλάδα παραμένουν από τους χαμηλότερους στην Κοινότητα. Μη μπορώντας να ανταπεξέλθουν στις δυσκολίες, οι ελληνικές οικογένειες αναγκάζονται να δανεισθούν, συσσωρεύοντας χρέη που κάποτε θα πρέπει να αποπληρωθούν. Κάθε ημέρα που κυβερνάτε από το 2004 μέχρι σήμερα, το σύνολο των ελληνικών οικογενειών δανείζεται τουλάχιστον 37.000.000 επιπλέον για να αντέξει τις δύσκολες οικονομικές συνθήκες. Και επειδή η ακρίβεια εξανεμίζει την αγοραστική δύναμη, ένας μεγάλος αριθμός νοικοκυριών αδυνατεί να πληρώσει τις δόσεις. Σύμφωνα πάλι με την Τράπεζα της Ελλάδος, εκατόν είκοσι χιλιάδες νοικοκυριά αδυνατούν να πληρώσουν τις δόσεις τους, τετρακόσιες χιλιάδες νοικοκυριά καθυστερούν να πληρώσουν μία έως τέσσερις δόσεις. Σύμφωνα πάλι με την Τράπεζα της Ελλάδος, οι πλειστηριασμοί ακινήτων παρουσίασαν σε σχέση με πέρυσι άνοδο 133%. 
      Αντί, λοιπόν, να θωρακίσετε την οικονομία, την αφήσατε χωρίς σχέδιο, χωρίς στρατηγική για το μέλλον. Έτσι, σήμερα η ανάπτυξη επιβραδύνεται, δεν είναι διατηρήσιμη και προπαντός δεν είναι ισόρροπη. Η ελληνική περιφέρεια μετατρέπεται σταδιακά σε μια φθίνουσα περιοχή, γιατί την εγκαταλείψατε στην τύχη της. Ο πλούτος συσσωρεύεται στις τσέπες των ολίγων και των ισχυρών. Οι δείκτες κοινωνικής ανισότητας τις ημέρες διακυβέρνησής σας επιδεινώθηκαν. Έχετε ευθύνη γι’ αυτές τις εξελίξεις, γιατί μέλημά σας όλα αυτά τα χρόνια δεν ήταν η αναπτυξιακή πορεία της χώρας, αλλά η αναδιανομή του εισοδήματος υπέρ των ισχυρών και των ολίγων. 
      Σύμφωνα με τον Ο.Ο.Σ.Α., την τετραετία 2004-2007 έγινε μία χωρίς προηγούμενο φοροεπιδρομή στο εισόδημα της ελληνικής οικογένειας. Το 2003 η μέση ελληνική οικογένεια πλήρωνε φόρο εισοδήματος που αντιστοιχούσε στο 4,5% του εισοδήματός της. Το 2007 η ίδια οικογένεια πλήρωσε φόρο που αντιστοιχούσε στο 8,9% του εισοδήματός της. Διπλασιάσατε δηλαδή τη φορολογία. Την ίδια ώρα, οι μεγάλες επιχειρήσεις κέρδιζαν από τη μείωση της φορολογίας τους ένα 1.000.000.000 ευρώ ετησίως από τον πρώτο κιόλας χρόνο διακυβέρνησής σας. Εκτροχιάσατε τα δημόσια οικονομικά της χώρας και τώρα πουλάτε τα πάντα, πουλάτε λιμάνια, τρένα, Ο.Τ.Ε., Δ.Ε.Η., δρόμους και ό,τι άλλο διαθέτει το ελληνικό δημόσιο. 
      Αλήθεια, πόσα θα εισπράξετε για το 3% του Ο.Τ.Ε., με το οποίο θα χάσει το δημόσιο τη διοίκηση του Οργανισμού; Η υπεραξία από την εκχώρηση της διοίκησης του Ο.Τ.Ε. ξεπερνά τα 800.000.000 ευρώ. Από αυτά ο ιδιώτης κ. Βγενόπουλος, ο οποίος είναι μέτοχος της μειοψηφίας, θα πάρει τα 700.000.000 ευρώ δηλαδή τα 7/8 και το Δημόσιο που ελέγχει τη διοίκηση θα εισπράξει 100.000.000 ευρώ, δηλαδή το 1/8. Θα εισπράξετε 100.000.000 ευρώ υπεραξία για να παραχωρήσετε τη διοίκηση μιας εταιρείας, η οποία, σύμφωνα με καλούς υπολογισμούς, έχει αξία πάνω από 20.000.000.000 ευρώ. Τι είδους οικονομικά είναι αυτά; Ποιοι διάττοντες αστέρες της οικονομικής επιστήμης τα επινόησαν; Να τα στείλουν και σε έγκριτα επιστημονικά περιοδικά, όπως το «American Economic Review», προς δημοσίευση. Θα δεχόταν ο κ. Αλογοσκούφης να μεταβιβάσει τη διοίκηση ατομικής του επιχείρησης, αν διέθετε, αξίας 20.000.000.000 ευρώ έναντι υπεραξίας 100.000.000 ευρώ; 
      Με τις πολιτικές σας επιβαρύνετε τους πολίτες όλης της χώρας με την προπληρωμή δρόμων πριν αυτοί κατασκευαστούν. Ένα Ι.Χ. που πλήρωσε πέρυσι το Πάσχα για τη διαδρομή Αθήνα-Θεσσαλονίκη 10 ευρώ, φέτος πλήρωσε 15,4 ευρώ. Η Κυβέρνηση και το Υ.ΠΕ.ΧΩ.Δ.Ε. οφείλουν να απολογηθούν στους πολίτες για τις αυξήσεις και να δικαιολογήσουν τις επιλογές τους, επιλογές που είναι ευθυγραμμισμένες με τη βασική φιλοσοφία αυτής της Κυβέρνησης, μετακύλησης του κόστους πάντα στον ανυπεράσπιστο πολίτη. 
      Οι πολίτες πληρώνουν τις δικές σας αποτυχημένες επιλογές στις Δ.Ε.Κ.Ο.. Τα ελλείμματά τους το 2008 θα φτάσουν το 1,4 δισεκατομμύρια ευρώ. Σας παραδώσαμε κερδοφόρες εταιρείες, όπως η Δ.Ε.Η. και ο Ο.Τ.Ε. και μέσα σε τέσσερα χρόνια τις οδηγήσατε στο κόκκινο. Τώρα η Δ.Ε.Η., προκειμένου να εμφανίσει κέρδη, αυξάνει τις τιμές της κατά 25% μέσα σε μια τετραετία. Ακόμη χειρότερα, διεκδικεί πρόσθετες αυξήσεις για το ρεύμα, προκειμένου, όπως μας λέει η διοίκηση -ο τρίτος κατά σειρά για την ακρίβεια διευθύνων σύμβουλος- να μειωθούν οι τιμές, διότι οι υψηλότερες τιμές, σύμφωνα με τον διευθύνοντα σύμβουλο, θα προσελκύσουν επενδυτές, οι οποίοι θα αυξήσουν την προσφορά και κάποτε στο μέλλον μπορεί και να μειωθούν οι τιμές. Και αυτή είναι μια θεωρία που πρέπει να δημοσιευτεί επίσης στο «American Economic Review». 
      Νέα συνεισφορά σας στην ακρίβεια η χαριστική ρύθμιση τη Μεγάλη Πέμπτη υπέρ του κ. Μυτιληναίου, που θα κοστίσει στη Δ.Ε.Η., σύμφωνα με τα λεγόμενα της ίδιας της διοίκησης της Δ.Ε.Η., τουλάχιστον 80.000.000 ευρώ. Ο κ. Σιούφας ως Υπουργός Ανάπτυξης δήλωνε ότι αυτός ποτέ δεν θα υπέγραφε συμφωνία που θα οδηγούσε σε arbitrage τιμών. Τι άλλαξε; Οι αυξήσεις στις συγκοινωνίες, λεωφορεία, τραμ, Η.Σ.Α.Π., μετρό, προαστιακό φτάνουν μέχρι και 150%, επιβαρύνοντας ακόμη περισσότερο τον οικογενειακό προϋπολογισμό. 
      Στην υγεία οι πολίτες πληρώνουν τα αποτελέσματα των επιλογών σας για την κατάργηση της λίστας των φαρμάκων. Πρόσφατα ανακοινώσατε αυξήσεις έως και 45% σε διακόσια επτά φάρμακα ευρείας χρήσης. Από το 2005 μέχρι σήμερα η ιδιωτική φαρμακευτική δαπάνη έχει σημειώσει δραματική αύξηση κατά 40%.
      Σας ακούμε να λέτε ότι φταίει το πετρέλαιο, όμως η άνοδος της διεθνούς τιμής του πετρελαίου πλήττει όλες τις χώρες της Ευρωπαϊκής Ένωσης, δεν πλήττει μόνο την Ελλάδα. Μπορείτε να μας εξηγήσετε γιατί η τιμή της βενζίνης στην Ελλάδα αυξάνεται πολύ περισσότερο απ’ ό,τι στην Ευρωζώνη; Η βενζίνη στην Ελλάδα αυξάνεται κατά 20%, ενώ στην Ευρωζώνη κατά 14,3%. Το γεγονός ότι έχουμε το ευρώ δεν θα έπρεπε να εξαλείφει ένα μέρος από αυτά τα προβλήματα; Γιατί έχουμε γίνει πρωταθλητές στην αύξηση των τιμών σε σχέση με τις άλλες ευρωπαϊκές χώρες, που κι εκείνες αντιμετωπίζουν τον εισαγόμενο πληθωρισμό, όπως κι εμείς; 
      Η ακρίβεια έχει πάρει ανεξέλεγκτες διαστάσεις επί των ημερών σας  και το ερώτημα που απασχολεί τα ελληνικά νοικοκυριά είναι, τι πάει στραβά, ποιος φταίει; Φταίνε οι δυσμενείς εξωτερικές συνθήκες, όπως λέτε εσείς ή μήπως φταίνε οι πολιτικές σας; Να αναγνωρίσουμε καλόπιστα ότι οι διεθνείς συνθήκες επιδεινώθηκαν, όμως, εσείς τι κάνατε αυτά τα τέσσερα χρόνια για να θωρακίσετε την οικονομία για να μπορεί να αντεπεξέρχεται, όταν αντιμετωπίζουμε προβλήματα από το εξωτερικό; 
      Εμείς τι κάναμε: Βάλαμε τη χώρα στην Ο.Ν.Ε.. Εσείς χάσατε πολύτιμο χρόνο αναζητώντας λύσεις στο πρόβλημα της ακρίβειας με βάση τις ιδεολογικές σας αγκυλώσεις για τον ανταγωνισμό και τις αγορές. Πιστεύατε, όπως οι νεοφώτιστοι του οικονομικού νεοφιλελευθερισμού, ότι όλα θα λυθούν αυτόματα με τον ελεύθερο ανταγωνισμό που θα οδηγήσει σε μείωση των τιμών και θα εξαφανιστεί η ακρίβεια. Αυτές οι ιδεολογικές σας αναφορές, σάς οδήγησαν στο να αδιαφορήσετε για την καθημερινότητα. Αδιαφορήσατε για τους ελέγχους στην αγορά και όταν ανακαλύψατε τη χρησιμότητά τους, είχε πια παρέλθει ένα κρίσιμο χρονικό διάστημα, όπου οι τιμές σε πολλά είδη και μάλιστα καθημερινής χρήσης είχαν ανεβεί. Μεσολάβησαν και οι εκρήξεις στις τιμές των ειδών διατροφής και πετρελαίου, με αποτέλεσμα σήμερα να αντιμετωπίζουμε ένα φαινόμενο ακρίβειας πολύ πιο ισχυρό, πολύ πιο απειλητικό και επικίνδυνο από αυτό που υπήρχε πριν από ένα χρόνο. 
      Επιχειρήσατε να θέσετε υπό τον έλεγχο της Κυβέρνησης την Επιτροπή Ανταγωνισμού και την απαξιώσατε με την παρέμβασή σας. Σήμερα η Επιτροπή Ανταγωνισμού αδυνατεί να κάνει οτιδήποτε για το μέτωπο της ακρίβειας. Πρακτικά η Επιτροπή Ανταγωνισμού δεν παράγει έργο, δεν μπορεί να λειτουργήσει, δεν λειτουργεί και έτσι τα καρτέλ «χορεύουν στο ταψί» τους παραγωγούς. Το είδαμε το Πάσχα, το ένιωσαν οι κτηνοτρόφοι, το ένιωσαν στη Λάρισα, το ένιωσαν στη Θεσσαλία, το ένιωσαν σε όλη την Ελλάδα. Οι ζωοτροφές στα ύψη και το αρνί πουλιόταν από τον παραγωγό 4,5-5,5 ευρώ το κιλό. Στην Αθήνα ο καταναλωτής το αγόραζε 10 με 12 ευρώ το κιλό. Χρειαζόσασταν τέσσερα χρόνια για να ανακαλύψετε ότι υπάρχει καρτέλ στο συγκεκριμένο τομέα; 
      Το νιώθουν, όμως και οι αγρότες που βλέπουν το κόστος των σπόρων και των άλλων συντελεστών παραγωγής να ανεβαίνει ταχύτερα απ’ ό,τι ανεβαίνουν οι τιμές των αγροτικών προϊόντων, εξανεμίζοντας το όποιο όφελος από την αύξηση των τιμών. 
      Ανακοινώσατε πριν από λίγο καιρό σαράντα ένα μέτρα. Γιατί καθυστερήσατε τέσσερα χρόνια; Δεν υπήρχε ακρίβεια αυτά τα τέσσερα χρόνια; Και τι ευελπιστείτε από αυτά τα σαράντα ένα μέτρα; Σε πόσο καιρό περιμένετε ότι θα αποδώσουν; Φοβούμαι ότι τα μέτρα αυτά δεν πρόκειται να αντιμετωπίσουν το πρόβλημα, δεν λύνουν το πρόβλημα. Απλά κερδίζετε χρόνο, διασκεδάζετε εντυπώσεις. 
      Το ΠΑ.ΣΟ.Κ. έχει προτάσεις και θέτει την καταπολέμηση της ακρίβειας στις προτεραιότητές του, γιατί κινδυνεύει η κοινωνική συνοχή, απειλούνται τα ασθενέστερα και τα μεσαία οικονομικά στρώματα, τα οποία βλέπουν μέρα με την μέρα να χάνουν τη θέση τους μέσα στην κοινωνία. 
      Καλούμε, λοιπόν, την Κυβέρνηση να δεσμευθεί ότι δεν θα εξαγγείλει άλλες ανατιμήσεις τους επόμενους δώδεκα μήνες για τις Δ.Ε.Κ.Ο., ότι δεν θα προχωρήσει σε επιβολή νέων φόρων και ειδικότερα ότι δεν θα προχωρήσει στην αύξηση του Φ.Π.Α.. Το αποτελεσματικότερο όπλο κατά της ακρίβειας είναι η ενίσχυση της πραγματικής αγοραστικής δύναμης των εργαζομένων μέσα από πραγματικές αυξήσεις των μισθών. Είναι το μόνο αποτελεσματικό όπλο για όσο διάστημα οι τιμές ανεβαίνουν κι εσείς δεν κάνετε τίποτε για να καταπολεμήσετε τον πληθωρισμό. Είναι παράλογες οι επικλήσεις της Τράπεζας της Ελλάδος να περιοριστούν οι αυξήσεις των μισθών, για να κτυπήσουμε τον πληθωρισμό. Αυτές οι πολιτικές μεταφέρουν τα βάρη στους ασθενέστερους. Γιατί δεν μας λέει η Τράπεζα της Ελλάδος ποια είναι η εισφορά στον πληθωρισμό των τεραστίων κερδών, εισηγμένων και μη στο Χρηματιστήριο, εταιρειών; Η αντιμετώπιση της ακρίβειας προϋποθέτει σκληρούς, αλλά αντικειμενικούς ελέγχους για την πάταξη της κερδοσκοπίας στα καύσιμα και τα άλλα αγαθά, προϋποθέτει την αποκατάσταση της ομαλής λειτουργίας των σχετικών ελεγκτικών μηχανισμών, τους οποίους εσείς παραμελήσατε, τους αγνοήσατε, τους εγκαταλείψατε, προϋποθέτει την πάταξη ολιγοπωλιακών πρακτικών και αυτό προϋποθέτει πολιτική βούληση, που εσείς δεν διαθέτετε. Επίσης, προϋποθέτει την αποκατάσταση της εύρυθμης λειτουργίας της Επιτροπής Ανταγωνισμού, που και σε αυτή επιχειρήσατε να παρέμβετε, προϋποθέτει, όπως έχουμε δεσμευθεί ότι θα κάνουμε, τη δημιουργία μιας νέας αντιμονοπωλιακής αρχής στα πρότυπα άλλων αρχών, προϋποθέτει τη δημιουργία μιας ενιαίας εποπτικής αρχής στο χρηματοοικονομικό χώρο, όπως έχει δεσμευθεί το ΠΑ.ΣΟ.Κ. ότι θα κάνει. Πάνω απ’ όλα, προϋποθέτει τον έλεγχο των πολυεθνικών, για να δούμε γιατί οι τιμές στην Ελλάδα στα ίδια προϊόντα είναι ακριβότερες απ’ ό,τι στην υπόλοιπη Ευρώπη.
    Προϋποθέτει τη μείωση του κόστους της αγροτικής παραγωγής, διασφαλίζοντας καλύτερες τιμές στον παραγωγό, για να μπορεί να δει ότι η τιμή που πληρώνει ο καταναλωτής στην Αθήνα, δεν διαφέρει πάρα πολύ από αυτήν με την οποία τα διαθέτει ο παραγωγός. Αυτές οι προϋποθέσεις είναι δεσμεύσεις που αναλαμβάνει το ΠΑ.ΣΟ.Κ. και θα τις τιμήσει ως Κυβέρνηση. 
    Εσείς, με τα σαράντα ένα μέτρα, δεν πρόκειται να πετύχετε τίποτε στην πάταξη της κερδοσκοπίας.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι επτά μαθητές και μαθήτριες και επτά συνοδοί δάσκαλοι και είκοσι τρεις γονείς από το Δημοτικό Σχολείο Τρικερίου Μαγνησίας, από την ιστορική κοινότητα με τη μεγάλη προσφορά στους εθνικούς αγώνες και στην ανάπτυξη του τόπου.
    Η Βουλή τους καλωσορίζει και εγώ προσωπικά, αφού είναι από την ιδιαιτέρα μου πατρίδα και τους εύχομαι καλή παραμονή στην Αθήνα και επιστροφή στο ωραίο Τρίκερι.
    (Χειροκροτήματα από όλες τις πτέρυγες της Βουλής)
     Αυτή τη στιγμή παρακολουθείτε συνεδρίαση Κοινοβουλευτικού Ελέγχου, όπου συνήθως παρευρίσκονται οι Βουλευτές που επερωτούν την Κυβέρνηση, ο επερωτώμενος Υπουργός και οι Κοινοβουλευτικοί Εκπρόσωποι. 
    Ο επερωτών συνάδελφος κ. Χρυσοχοΐδης έχει το λόγο.
    ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, συζητούμε σήμερα ένα από τα πιο οξυμένα κοινωνικά και οικονομικά ζητήματα που απασχολούν όλους τους  Έλληνες και τις Ελληνίδες. Ένα ζήτημα που απλώνεται κάθε μέρα όλο και περισσότερο στην ελληνική κοινωνία και αναδεικνύεται πλέον στο υπ’ αριθμόν ένα οικονομικό και κοινωνικό πρόβλημα, που απασχολεί, όχι απλά τις φτωχές οικογένειες, αλλά κυρίως τη μεσαία τάξη.
    Κύριε Πρόεδρε, οι Έλληνες πολίτες σήμερα είναι ο τρίτος πιο απαισιόδοξος λαός της Ευρώπης των είκοσι επτά σε σχέση με την εξέλιξη της οικονομικής κατάστασης της χώρας, όσο και με την εξέλιξη του νοικοκυριού του. Έχουμε τον τέταρτο υψηλότερο πληθωρισμό στην Ευρωζώνη, έχουμε ξεπεράσει το 4%. Τέσσερα χρόνια μετά την πρώτη εκλογή της Νέας Δημοκρατίας ζούμε με μισθούς Ελλάδας και πληρώνουμε με τιμές Ευρώπης. 
    Το μέσο ετήσιο εισόδημα ενός ελληνικού νοικοκυριού είναι κατά 22% χαμηλότερο απ’ αυτό του μέσου ευρωπαϊκού όρου. Ο μέσος κατώτατος ελληνικός μισθός είναι κατά 34% χαμηλότερος από τον αντίστοιχο ευρωπαϊκό. Την ίδια στιγμή, βέβαια, από το 2004 έως το 2007 οι τιμές σε πεντακόσια τρόφιμα και ποτά εκτινάχθηκαν από το 88% στο 98% του ευρωπαϊκού μέσου όρου και σε πολλές περιπτώσεις ξεπερνούν τις ευρωπαϊκές τιμές. 
    Μια μέση ελληνική οικογένεια από το 2004 μέχρι σήμερα έχει αυξήσει το εισόδημά της μόλις κατά 436 ευρώ, δηλαδή 19%, όταν βλέπει τις μηνιαίες δαπάνες για έξοδα βασικής διαβίωσης, εξαιρουμένων των δαπανών υγείας και παιδείας, να έχουν αυξηθεί κατά 791 ευρώ, δηλαδή αύξηση 34,5%. Κάθε μήνα αυτή τη στιγμή μια μέση ελληνική οικογένεια μπαίνει μέσα 350 ευρώ, όταν το 2004 είχε ένα μικρό πλεόνασμα της τάξεως των 5 ευρώ.
    Από τα στοιχεία της Εθνικής Στατιστικής Υπηρεσίας προκύπτει ξεκάθαρα ότι ο πληθωρισμός των φτωχών καλπάζει, καθώς οι αυξήσεις σε ετήσια βάση σε αγαθά ευρείας κατανάλωσης, όπως το αλεύρι, τα αυγά, το ψωμί, τα ζυμαρικά, τρέχουν με ρυθμό αύξησης από 9% έως 12%. Μάλιστα, τα τελευταία χρόνια δείχνει η ίδια η Εθνική Στατιστική Υπηρεσία ότι αυτά τα προϊόντα ανατιμούνται πάνω από το μέσο πληθωρισμό. Η ακρίβεια χτυπάει την πόρτα του καταναλωτή και στο βασικό αγαθό, που είναι δημόσιο αγαθό, το αγαθό της ηλεκτρικής ενέργειας. Έχουμε αυξήσεις της τάξεως του 25% από το 2004 μέχρι σήμερα. Και βέβαια, έχουν αποδειχθεί πυροτεχνήματα οι δεσμεύσεις της Νέας Δημοκρατίας το 2004 για τη μείωση της φορολογίας και τη δίκαιη κατανομή των φορολογικών βαρών. Μόνο οι πρόσθετοι φόροι 3.000.000.000 ευρώ που έχει επιβάλει η Κυβέρνηση τα τελευταία τέσσερα χρόνια σε εργαζόμενους και συνταξιούχους, υπερβαίνουν τους συνολικούς φόρους που καλούνται να καταβάλουν οι επιχειρήσεις αυτά τα χρόνια.
      Δεν είναι τυχαίο ότι το 2006 τα κέρδη των ελληνικών επιχειρήσεων αυξήθηκαν κατά 37%, ενώ οι προβλέψεις για τα καθαρά κέρδη των τραπεζών το 2007 μιλούσαν για αύξηση των κερδών της τάξης του 40%. 
      Η Ελλάδα αυτή τη στιγμή έχει το τρίτο υψηλότερο μερίδιο καταναλωτικών δανείων στην Ευρωπαϊκή Ένωση, μετά την Αυστρία και την Ιρλανδία. Πρόκειται για δείκτη ο οποίος αυξάνεται με αλματώδεις ρυθμούς, κάθε χρόνο 25%. Το χρέος των νοικοκυριών έχει υπερδιπλασιαστεί στα 90.000.000.000 ευρώ μέσα σε τρία χρόνια. Αυτός είναι ένας μοναδικός ρυθμός αύξησης ενός κρίσιμου οικονομικού και κοινωνικού μεγέθους, όπως είναι ο δανεισμός στην Ευρώπη. 
      Κάθε ελληνική οικογένεια, δηλαδή, έχει αυξήσει τα προσωπικά της δάνεια κατά 10.000 ευρώ και έχει μειώσει τις καταθέσεις της κατά 1.000 ευρώ. Κάθε νοικοκυριό δίνει ετησίως τρεισήμισι βασικούς μισθούς -περίπου 2.400 ευρώ- για την κάλυψη ιδιωτικών δαπανών υγείας, εκ των οποίων τα 430 ευρώ για αγορά φαρμάκων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω και τη δευτερολογία μου. 
      Το ερώτημα που τίθεται κύριε Υπουργέ, είναι το εξής: Πώς αντιμετωπίζει συνολικά η Κυβέρνηση το πρόβλημα του πληθωρισμού, της ακρίβειας, αυτή την επίθεση που γίνεται στο εισόδημά του; 
      Κατ΄ αρχήν, εγώ θα ήθελα πολύ πραγματικά να ξέρω εάν η Κυβέρνηση έχει αντιληφθεί πλήρως το πρόβλημα. Θα ήθελα να ξέρω δηλαδή αν έχετε κάνει κάποια ανάλυση, αν έχετε μελετήσει όλους τους κλάδους της ελληνικής οικονομίας και αν έχετε μπροστά σας μία ολοκληρωμένη μελέτη που να λέει που οφείλεται αυτό το πρόβλημα. 
      Για παράδειγμα, θα θέλαμε να μας απαντήσετε στο πρόβλημα που σας ανέφερε προηγουμένως ο συνάδελφος κ. Σαχινίδης. Για ποιο λόγο, κύριε Υπουργέ, επιχειρήσεις οι οποίες δρουν στην Ευρώπη και υπάρχουν και στην Ελλάδα και πωλούν ή παράγουν τα ίδια προϊόντα, εδώ τα  πουλούν 25% και 30% και 40% και 50% ακριβότερα; Για ποιο λόγο πωλούν ακριβότερα στην Ελλάδα ομοειδή προϊόντα; Υπάρχει απάντηση σ' αυτό; Έχει δώσει η Υπηρεσία σας απαντήσεις στο ζήτημα αυτό; Έχει πάρει η Επιτροπή Ανταγωνισμού στοιχεία τα οποία να μελετήσει, να αναλύσει και να απαντήσει; Ποια είναι η απάντησή σας; Γιατί αδρανείτε; Γιατί δεν επιτίθεστε εσείς απέναντι σ' αυτό το κακό που συμβαίνει στον τόπο αυτή τη στιγμή; Γιατί κύριε Υπουργέ, έχουμε από τα πιο ακριβά καύσιμα –για να είμαι πολύ ακριβής και ειλικρινής μαζί σας- προ φόρων στην Ευρώπη; Για ποιο λόγο; Τι συμβαίνει σ’ αυτήν τη χώρα και τα πετρέλαιά μας είναι τόσο ακριβά; 
      Δείτε λίγο την εξέλιξη των τιμών της βενζίνης στη Γερμανία, η οποία είναι μια ακριβή χώρα και έχει υψηλό κόστος εργασίας, και δείτε τι συμβαίνει εδώ. Για ποιο λόγο το ανέχεστε αυτό; 
      Τελευταία, λέτε ότι οι λόγοι είναι εξωγενείς. Κοιτάξτε να δείτε, πού παρουσιάζετε παραδοξότητα και αντινομίες. Το πρόβειο γάλα τα τελευταία δύο χρόνια έχει μειωθεί περίπου 100 δραχμές, 30 περίπου λεπτά. 
      Το ερώτημα, λοιπόν, είναι το εξής: Οι ζωοτροφές ανεβαίνουν συνεχώς. Πώς γίνεται, λοιπόν, να ανεβαίνουν οι ζωοτροφές, να ανεβαίνουν όλα τα είδη και να κατεβαίνει το γάλα; Ξέρετε πολύ καλά τι συμβαίνει! Ξέρετε ότι υπάρχει ένα σύστημα μεταποιητών στο γάλα, οι οποίοι δημιουργούν μια πραγματικότητα πολύ δυσμενή. Δεν θέλω να χρησιμοποιήσω τις τρέχουσες ορολογίες περί καρτέλ κ.λπ..
      Το ερώτημα, λοιπόν, είναι το εξής: Έχετε διάθεση να αντιμετωπίσετε το πρόβλημα; Θέλετε να το πιάσετε από τα κέρατα για να το λύσετε; Τι κάνετε πάνω σ’ αυτό; Σας ακούω να λέτε ότι δεν έχετε τη δυνατότητα, γιατί έχουμε ελεύθερη αγορά. Αυτό θα το έλεγα «νεοφιλελεύθερη αφέλεια». Υπάρχουν οι νόμοι. Υπάρχουν οι δυνατότητες, υπάρχουν οι διατάξεις. 
      Η Επιτροπή Ανταγωνισμού, κύριε Υπουργέ, ως γνωστόν, ασχολείται διαρκώς με τις συγκεντρώσεις. Χρειάζονται και αυτές οι ενασχολήσεις και οι δραστηριότητες, αλλά η κύρια ενασχόλησή της θα πρέπει να είναι η υγεία της αγοράς, η εξυγίανση των αγορών. Θα πρέπει να δει πού υπάρχουν μονοπωλιακές και ολιγοπωλιακές πραγματικότητες, να τις ερευνήσει και στη συνέχεια να τις «τσακίσει». Αυτή είναι η αποστολή της. Δεν μπορεί να το κάνει; Φτιάξτε μία αντιμονοπωλιακή αρχή, δίπλα στην Επιτροπή Ανταγωνισμού. Φτιάξτε ένα γραφείο που θα ασχολείται με τα μονοπώλια και τα ολιγοπώλια.     
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
Τι κάθεστε και τους κοιτάτε; Το πράγμα έχει πάρει πια διαστάσεις μάστιγας. 
      Αυτό, όπως αντιλαμβάνεστε και κατανοείτε, δεν είναι δική μου εκτίμηση. Είναι μια συνολική εκτίμηση, που αφορά όλη την κοινωνία. Εκεί, λοιπόν, είναι το πρόβλημα. Να καθίσετε άμεσα και να αντιμετωπίσετε το θέμα. Έχετε την πολιτική βούληση; Εγώ είδα προεκλογικά, το 2004, ότι ο προκάτοχός σας κ. Γιάννης Παπαθανασίου συνεχώς επικαλείτο την Επιτροπή Ανταγωνισμού. Ανέδειξε σε μείζονα πολιτική δράση της επερχόμενης κυβέρνησης της Νέας Δημοκρατίας το ζήτημα του ανταγωνισμού και της οικονομικής πολιτικής της Κυβέρνησης μέσα από την Επιτροπή Ανταγωνισμού. Πού είναι η Επιτροπή Ανταγωνισμού; Γιατί δεν της δίνετε κατευθύνσεις και οδηγίες προς την κατεύθυνση αυτή, την οποία νομίζω ότι και εσείς θα συμφωνήσετε πως πρέπει να στραφούμε;
       Βλέπω τις υπηρεσίες σας και εσάς μέσα από την επικοινωνία να επιχειρείτε όποτε έρχεται Πάσχα, Χριστούγεννα, να δημιουργείτε επικοινωνιακή πραγματικότητα ψευδή περί δήθεν ελέγχων. Ας σοβαρευτούμε επιτέλους. Ας τα αφήσουμε αυτά. Ας ασχοληθούμε σοβαρά με τα προβλήματα που αντιμετωπίζει ο κόσμος, η κοινωνία. Ας αντιμετωπίσουμε με σοβαρότητα, εντιμότητα και ειλικρίνεια, γνωρίζοντας όλες τις δυσκολίες το πρόβλημα της ακρίβειας στη χώρα. Αυτή είναι η αποστολή σας και αυτή πρέπει να υπηρετήσετε.
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ πολύ, κύριε συνάδελφε. 
      Επειδή ανέβηκα στην έδρα κατά τη διάρκεια της ομιλίας του κ. Χρυσοχοϊδη, να σας ευχηθώ Χριστός Ανέστη και χρόνια πολλά και να σας ζητήσω να εκτιμήσετε την απόδοση της μικροφωνικής εγκατάστασης. Φαντάζομαι ότι προσέξατε πως στο πρόγραμμα βελτίωσης και εξαντλητικού εκσυγχρονισμού του Κοινοβουλίου μας ο κύριος Πρόεδρος άλλαξε όλη τη μικροφωνική εγκατάσταση. Να τον ευχαριστήσω εκ μέρους σας και να ευχηθώ να τιμήσουμε αυτήν την εγκατάσταση με πολύ ωραίο πολιτικό λόγο συνέχειας, συνέπειας και με πολιτικό λόγο εξαιρετικής άρθρωσης.
      Ο κ. Κατσιφάρας έχει το λόγο για πέντε λεπτά.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητοί συνάδελφοι, αγαπητή κυρία Πρόεδρε, χρόνια πολλά και από εμένα και ό,τι καλύτερο για όλους και για τον ελληνικό λαό. Πάνω απ’ όλα υγεία και αξιοπρέπεια. 
      Κυρία Πρόεδρε, η ακρίβεια είναι πλέον ένα μείζον πολιτικό θέμα με τεράστιες διαστάσεις, κοινωνικές, οικονομικές. Αφορά την οικονομία της χώρας, την παραγωγική διαδικασία και πάνω απ’ όλα την αξιοπρέπεια του Έλληνα πολίτη και κυρίως του εργαζόμενου και αυτών που βρίσκονται σε αδύναμη θέση και δεν μπορούν να ανταποκριθούν στις πραγματικές ανάγκες της καθημερινότητας.
      Η Κυβέρνηση εξαντλήθηκε και εξάντλησε πολύτιμο πολιτικό χρόνο σε ατάκες ανέξοδες, αναποτελεσματικές. Προσπάθησε στην αρχή να διαχειριστεί το μεγάλο πολιτικό θέμα με επικοινωνιακούς όρους. Αυτή, κύριε Υπουργέ, ήταν και η αποτυχία σας. Δεν το συνειδητοποιήσατε, γιατί δεν είχατε πολιτική. Και δεν είχατε πολιτική, γιατί είστε πρωτίστως με τα μεγάλα ιδιωτικά συμφέροντα. Δεν λέω ότι δεν έχετε τις ευαισθησίες σας και ότι δεν θέλετε να υπάρχει μια ομαλότητα στην αγορά, αλλά τα πολιτικά ζητήματα λύνονται με πολιτικές. Η Κυβέρνηση δυστυχώς πολιτικές πρωτοβουλίες πήρε μόνο όταν εξάντλησε το επικοινωνιακό της κομμάτι.
      Σήμερα προσπαθείτε να βρείτε  ένα πιο λογικοφανές επιχείρημα. Αφού δεν μπορείτε να παραδεχθείτε την αποτυχία σας και δεν μπορείτε να πείτε ότι έχετε σοβαρό έλλειμμα στο σχεδιασμό σας, λέτε: «Εντάξει, αλλά δεν φταίμε μόνο εμείς. Φταίει ο πληθωρισμός της χώρας μας που βρίσκεται δυστυχώς στα επίπεδα του 1998». Μας φέρατε μία δεκαετία πίσω. 
      Λέτε ότι αυτός είναι εισαγόμενος και τα ερωτήματα είναι πάρα πολύ απλά.
      Λέτε ότι το πετρέλαιο και οι αυξήσεις του πετρελαίου έχουν οδηγήσει τα πράγματα εδώ. Αποκρύπτετε όμως την αλήθεια γιατί στην Ευρωζώνη η αύξηση της τιμής της βενζίνης δεν υπερβαίνει το 14% και εδώ έχει ξεπεράσει το 20%.
      Ποιος ευθύνεται, κύριε Υπουργέ; Ποιος δεν μπορεί να ελέγξει την αγορά; Γνωρίζουμε ότι υπάρχουν στρεβλώσεις. Αλλά ποιος έχει αυτήν την ευθύνη που επηρεάζει συνολικά όλη την παραγωγική διαδικασία της χώρας; Εσείς κυβερνάτε, εσείς έχετε τους μηχανισμούς, εσείς έχετε σήμερα όλη την εξουσία στα χέρια σας. Άρα, αυτό από μόνο του ως επιχείρημα δεν είναι ισχυρό ή τουλάχιστον αφήνει τα περιθώρια τα μεγάλα της αποτυχίας σας.
      Μιλάτε για το ρύζι και το σιτάρι. Αλήθεια, στη χώρα μας παράγεται ρύζι. Η τιμή παραγωγού στη χώρα μας δεν υπερβαίνει το 0,40 του ευρώ. Πώς δικαιολογείται η αύξηση στο ράφι σε ελληνικό ρύζι στα 3,40 και 3,50 ευρώ; Αυτό μπορεί να θεωρηθεί ότι είναι μια υγιής διαδικασία των νόμων της αγοράς και της ζήτησης; Προφανώς όχι.
      Λέτε επίσης ότι είναι εισαγόμενη η ακρίβεια, γιατί υπάρχει χρηματιστηριακή κρίση και υπάρχουν αυξήσεις στα επιτόκια. Πράγματι υπάρχουν αυξήσεις στα επιτόκια. Αλήθεια, πώς δικαιολογούνται, κύριε Υπουργέ, και πόσο απροστάτευτος είναι ο Έλληνας καταναλωτής, όταν τα υπερκέρδη των τραπεζών στη χώρα μας έχουν ξεπεράσει κάθε προηγούμενο; Και ταυτόχρονα δεν έχετε πάρει καμμία πρωτοβουλία και απόφαση να προστατεύστε τον πιο απλό δανειολήπτη, ειδικά στα στεγαστικά δάνεια της πρώτης κατοικίας, ενώ σας λέγαμε ότι τα 10.000 ευρώ είναι ποσό ήδη ξεπερασμένο, δεν έχει καμμία αξία.
      Επίσης, το κράτος, κύριε Υπουργέ, τι ρόλο παίζει στην τροφοδότηση του πληθωρισμού; Ποιος ασκεί την εξουσία πάνω στο κράτος; Ποιος ελέγχει; Ποιος έχει την άσκηση της κρατικής πολιτικής; Την έχει η Κυβέρνηση ναι ή όχι;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω ένα λεπτό ακόμη, κυρία Πρόεδρε.
      Τις αυξήσεις στη Δ.Ε.Η., που υπερβαίνουν το 25%, η Κυβέρνησή σας δεν τις έκανε; Είναι στα όρια του πληθωρισμού; Δεν έχετε ευθύνες εσείς; Δεν επηρεάζει την κατάσταση που επικρατεί στην αγορά; Αλλά φέρατε πρώτα τη Δ.Ε.Η. «στο κόκκινο», την απαξιώσατε, μειώσατε τις όποιες δυνατότητες είχε τα προηγούμενα χρόνια, θέλετε να την παραδώσετε σε ιδιώτες και ταυτόχρονα φορτώνετε τα βάρη στον απλό Έλληνα καταναλωτή.
      Αλήθεια, στα τραμ, στο μετρό, στον Η.Σ.Α.Π. ποιος έκανε τις αυξήσεις, κύριε Υπουργέ; Η ελεύθερη αγορά ή η Κυβέρνηση με τα κρατικά τιμολόγια; Φ.Π.Α., ειδικοί φόροι, διόδια, αυξήσεις πάνω από το 100%. Αυτά είναι η τροφοδότηση του πληθωρισμού και της μείωσης της δυνατότητας της αγοραστικής δύναμης του εργαζόμενου από τη δική σας πολιτική, κύριε Υπουργέ, και γι’ αυτό ελέγχεστε στο 100%.
      Επίσης, στα φάρμακα δεν ήταν δική σας πολιτική η απελευθέρωση, ναι ή όχι; Δεν φέρατε αυτόν το νόμο, για να μειωθούν οι τιμές στα φάρμακα ευρείας κατανάλωσης; Πώς αυξήθηκαν πάνω από 45%; Και ποιος έχει την ευθύνη; Κάποιος άλλος; Είναι εισαγόμενη και αυτή η αύξηση; Ήταν εισαγόμενη στα διόδια;
      Κύριε Υπουργέ, η πολιτική σας δεν έχει αρχή και τέλος. Έχετε αποτύχει. Όμως έχετε ευθύνες απέναντι στην κοινωνία, απέναντι στην αγορά και απέναντι στον πολίτη καταναλωτή. Δυστυχώς τα σαράντα ένα μέτρα παραμένουν ως σαράντα ένα μέτρα και είναι αντίστοιχο με αυτό που έλεγε ο πολιτικός σας προϊστάμενος, ότι θα κόψει το χέρι στους κερδοσκόπους και αυτοί έτριβαν τα χέρια τους, γιατί τα ένιωθαν ασφαλή.
      Δυστυχώς πολιτική δεν έχετε, σχέδιο δεν έχετε. Έχετε απαξιώσει το κράτος, έχετε απαξιώσει τους ρόλους και τους θεσμούς που θα μπορούσαν να παίξουν έναν σημαντικό ρόλο στο να εξυγιανθούν οι αγορές. Κύριε Υπουργέ, δεν έχετε κάνει καμμία κλαδική μελέτη. Πώς θα ασκήσετε πολιτική στοχευμένη, όταν δεν έχετε κλαδικές μελέτες στην αγορά, για το τι συμβαίνει;
      Έχετε ακυρώσει το ρόλο της Επιτροπής Ανταγωνισμού. Τη δουλειά που θα έπρεπε να κάνει το Υπουργείο την έχετε μεταφέρει ως γραφειοκρατία και αδιέξοδο στην Επιτροπή Ανταγωνισμού. 
      Η Επιτροπή Ανταγωνισμού πρέπει να κάνει άλλο πράγμα, κύριε Υπουργέ. Σας το είπαμε και στο νομοσχέδιο που φέρατε. Πρέπει να είναι στραμμένη στα πρόστιμα, πρέπει να κάνει αυτόν τον έλεγχο. Ο έλεγχος στις αγορές για το σε ποια κατάσταση βρίσκονται σήμερα είναι δουλειά του Υπουργείου και πρέπει όσο γίνεται πιο γρήγορα να το μεταφέρετε εκεί. 
      Κυρίες και κύριοι συνάδελφοι, μία πολιτική που περιορίζει την αγοραστική δύναμη του ελληνικού νοικοκυριού, μία πολιτική που φέρνει απογοήτευση, αδιέξοδο και ανασφάλεια στο σύνολο της ελληνικής κοινωνίας είναι μία πολιτική καταδικασμένη, μία πολιτική αποτυχημένη, που δεν έχει μέλλον. Αλλάξτε την πολιτική σας, γιατί ο ελληνικός λαός θα αλλάξει την Κυβέρνηση και μάλιστα πολύ γρήγορα. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
      Θα ξεκινήσω, λέγοντας χρόνια πολλά σε όλους. 
      Το  θέμα της ακρίβειας ειπώθηκε και εγώ απλά το επαναλαμβάνω. Είναι το  κυρίαρχο ζήτημα που απασχολεί, κυρίες και κύριοι συνάδελφοι, την ελληνική οικογένεια. Έχει να κάνει με την αγοραστική της δύναμη, με την ποιότητα ζωής, έχει να κάνει με τα δημόσια αγαθά που θα έπρεπε να είναι δωρεάν, όπως είναι η υγεία και η παιδεία –και αναφέρθηκε πριν από το συνάδελφο πόσο δωρεάν είναι επί των ημερών σας- έχει να κάνει με την ανταγωνιστικότητα που δεν υπάρχει, με τους ελέγχους που δεν γίνονται, με τα καρτέλ που οργιάζουν, με τον υπερδανεισμό των νοικοκυριών και όπως πάει, με την πορεία και τη στάση της Κυβέρνησής σας, έχει να κάνει με την κοινωνική ειρήνη, την οποία δυναμιτίζετε και φοβούμαι ότι τη θέτετε σε κίνδυνο. 
      Κυρίες και κύριοι της Κυβέρνησης, όταν ήσασταν Αντιπολίτευση, είχατε κάνει σημαία την ακρίβεια. Λέγατε: «Έχουμε τον τρόπο μας. Θα πατάξουμε την αισχροκέρδεια, θα ελέγξουμε τις τιμές, θα περιφρουρήσουμε την αγοραστική δύναμη των νοικοκυριών». Τέσσερα χρόνια μετά βλέπουμε όλοι, ζούμε όλοι, ακόμα και εμείς, τα αποτελέσματα των επιλογών της Κυβέρνησής σας. 
      Κύριε Υπουργέ, έχετε μεγάλη ευθύνη. Πριν από δύο μήνες, πήρατε τα περιβόητα σαράντα ένα μέτρα. Χαίρομαι σήμερα που είστε εδώ με τόσους συνεργάτες σας και συμβούλους, αλλά θα έλεγα μετά, όταν αποχωρήσετε, να ασχοληθείτε σοβαρά με το θέμα της ακρίβειας. Γιατί, δύο μήνες μετά, τα σαράντα ένα μέτρα σας παραμένουν σαράντα ένα μέτρα και τις ημέρες του Πάσχα περίτρανα αποδείχθηκε ότι βοήθησαν απλώς κάποιους κερδοσκόπους να κερδίσουν, να αυξήσουν τα κέρδη τους. 
      Είχαμε δει όλοι και εσάς, αλλά κυρίως τον κύριο Υπουργό, την άλλη μέρα από την ανακοίνωση των σαράντα ενός μέτρων σε πρωινή εκπομπή κρατικού καναλιού να δεσμεύεται. Η φράση ήταν η εξής: «Πότε περιμένετε να αποδώσουν τα μέτρα; Χθες, αλλά είναι δεδομένο ότι σ’ ένα μήνα τουλάχιστον τα μισά από αυτά θα έχουν αποφέρει αποτελέσματα». Περιμένω, κύριε Υπουργέ, όταν θα ανέβετε στο Βήμα, να αναφέρετε έστω και ένα από αυτά που έχει φέρει αποτέλεσμα.
      Διαβάζω ενδεικτικά ότι είχατε δεσμευθεί να συγκρίνετε, να ελέγχετε και αναλόγως να τιμωρείτε, όπου υπάρχουν τιμές σε πολυεθνικές, μέλη διεθνών ομίλων, που εδώ, στην Ελλάδα, είναι διαφορετικές από αυτές που ισχύουν στο εξωτερικό. Καταθέτω εδώ δημοσίευμα έγκυρης εφημερίδας για μια σειρά από προϊόντα που η τιμή τους στην Ελλάδα σε σχέση με χώρες του εξωτερικού είναι διπλάσια και πλέον. Αυτό είναι το αποτέλεσμα των μέτρων σας. Παρακαλώ να το δείτε, εάν θέλετε.
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είχατε δεσμευθεί, επίσης, ότι θα υπάρχει υπαίθρια ενημέρωση τιμών. Αναρωτιέμαι: Πού, πότε, πώς; 
      Είχατε δεσμευθεί ότι θα περιφρουρήσετε την αγοραστική δύναμη με παρεμβάσεις κ.λπ.. Πείτε μας ένα μέτρο, μία παρέμβασή σας, που είχε έστω στο ελάχιστο περιφρούρηση της αγοραστικής δύναμης των καταναλωτών, διότι όλοι γνωρίζουμε τι σημαίνει αγοραστική δύναμη.
      Δεν θα πω για το περιβόητο ταγκό, γιατί έχουμε καταλάβει όλοι οι Έλληνες, είτε ξέρουμε είτε δεν ξέρουμε, πώς χορεύουμε το τσάμικο, το χορό δηλαδή που μπροστά είναι κερδοσκόποι και εμείς απλώς ακολουθούμε. 
      Όσο μπορούμε, αν μπορούμε, γιατί υπάρχουν Έλληνες που δεν μπορούν και εδώ έχετε μεγαλύτερη ευθύνη, γιατί αναφέρθηκε και πριν, πέραν των άλλων, ότι πληγώνετε την αξιοπρέπεια του Έλληνα, ο οποίος δυσκολεύτηκε να γεμίσει το πασχαλινό τραπέζι φέτος. Πληγώθηκε, λοιπόν,  πέρα απ’ όλα τα άλλα, η αξιοπρέπειά του. 
      Είχε πει ο κύριος Υπουργός, ότι θα κόψετε τα χέρια στους κερδοσκόπους. Και διαβάζω: Αυξήσεις που φέρνει το κράτος, Η.Σ.Α.Π., Δ.Ε.Η.. Το κράτος, αντί να περιορίζει την αισχροκέρδεια, την τροφοδοτεί. Τι κάνετε, κύριε Υπουργέ; Σε ποιους απευθύνεστε, όταν -και μάλιστα εσείς ήσασταν στα κανάλια τότε- καλούσατε όλους τους Έλληνες να ελέγξουν την τιμή του αρνιού. Άλλο μεγάλο επικοινωνιακό κόλπο, γιατί το μόνο στο οποίο εξαντλείστε, είναι να διασκεδάζετε επικοινωνιακά την κοινή γνώμη, όχι να αντιμετωπίσετε το πρόβλημα. Καλούσατε, λοιπόν και είχατε κάνει κυρίαρχο θέμα την τιμή του αρνιού και του κατσικιού, λες και αυτό ήταν το πρόβλημα του τραπεζιού της Λαμπρής. Εάν ήταν αυτό, δεν θα αντιδρούσε κανένας Έλληνας, αλλά ήταν όλα τα άλλα που είχαν σχέση με τα σούπερ-μάρκετ. 
      Φέρατε, όμως, σε αντιπαράθεση τον κτηνοτρόφο με τον καταναλωτή και σας είπα και πριν, η ευθύνη σας είναι μεγάλη, γιατί θέτετε έτσι εν κινδύνω την κοινωνική ειρήνη, που οι κυβερνήσεις του ΠΑ.ΣΟ.Κ. –και γι’ αυτό είμαστε υπερήφανοι- μετά από πολλές προσπάθειες, αλλά με σύστημα και πρόγραμμα, είχαν καταφέρει να την κατακτήσουν και να πορευόμαστε όλοι οι Έλληνες με αυτήν τη σύμπνοια. Γιατί για να καταπολεμηθεί η ακρίβεια, κύριε Υπουργέ, θέλει πρόγραμμα. Θέλει να ενισχύσετε τους ελεγκτικούς μηχανισμούς, τους οποίους συνειδητά ξεχαρβαλώσατε. Διότι θέλετε να υπηρετείτε τους υμετέρους και εδώ σας καταθέτω, ενδεικτικά, κάποιες επιχειρήσεις που επί των ημερών σας και μάλιστα από το Μάρτη του 2007, μέχρι σήμερα, έχουν εκατονταπλασιάσει τα κέρδη τους και αυτό εις βάρος των καταναλωτών και των παραγωγών, για να θυμόμαστε. Γιατί, επαναλαμβάνω, σας αρέσει επικοινωνιακά να παίζετε με τις τιμές του παραγωγού, ενώ δεν είναι εκεί το πρόβλημα. 
      Αναφέρθηκε εδώ πόσο πέφτει η τιμή του γάλατος, πόσο ανεβαίνει η τιμή του γάλατος, όταν το λαμβάνει ο καταναλωτής. Πόσο ανεβαίνει το κόστος παραγωγής στους κτηνοτρόφους και πόσο πέφτει η τιμή που πουλάνε οι κτηνοτρόφοι. Θα ρωτούσα, κύριε Υπουργέ –και περιμένω να σας ακούσω- ποιο από τα σαράντα ένα μέτρα σας απέδωσε; Κυρίως, όμως, τι σκοπεύετε να κάνετε, πραγματικά, με πολύ σεβασμό, αλλά κυρίως με πολύ πόνο και αγωνία, για να ελαφρύνετε, να ενισχύσετε ή στο ελάχιστο να περιφρουρήσετε την αγοραστική δύναμη των Ελλήνων πολιτών, την ποιότητα ζωής, τα οποία καθημερινά επί των κυβερνήσεων επί των ημερών σας βλέπουν να χάνονται; 
      (Χειροκροτήματα από την πτέρυγα του ΠΑ.ΣΟ.Κ.)
      
      (Στο σημείο αυτό η Βουλευτής κ. Αθανασία Μερεντίτη                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε. 
      Κυρίες και κύριοι συνάδελφοι, με επιστολή του προς τον Πρόεδρο της Βουλής κ. Σιούφα, ο συνάδελφος κ. Περικλής-Ηλίας Κοροβέσης, ζητά από τη Βουλή άδεια απουσίας του στο εξωτερικό από 5-5-2008 έως 9-5-2008. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς η Βουλή ενέκρινε τη ζητηθείσα άδεια. 
      Το λόγο έχει ο τελευταίος ομιλητής από τους επερωτώντες  κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
      Θα ήθελα και εγώ να ξεκινήσω, λέγοντας χρόνια πολλά σε όλους. 
      Θα ήθελα να πω ότι όταν στις 13 Δεκέμβρη του 2007 καταθέσαμε αυτήν την επερώτηση εδώ και μιλούσαμε για ένα νέο κύμα ακρίβειας, είχαμε στο μυαλό μας όλα αυτά που παρακολουθούσαμε εκείνο τον καιρό και εδώ έχω το δεύτερο τόμο των δημοσιευμάτων της εποχής εκείνης –υπάρχει άλλος ένας, δηλαδή έχουμε ένα ολόκληρο βιβλίο δημοσιευμάτων- που αναφέρεται στην ακρίβεια και στην κερδοσκοπία, όχι στην κερδοφορία. Δεν περιμέναμε, βέβαια, πέντε μήνες μετά, να υπάρχει αυτή η κατάσταση που έχει διαμορφωθεί σήμερα, που πραγματικά δείχνει μια τεράστια αδυναμία της Κυβέρνησης, όχι να παρακολουθήσει τις εξελίξεις, αλλά να μην μπορεί να κάνει καμμία παρέμβαση επί της ουσίας και τα πράγματα να χειροτερεύουν με αλματώδεις ρυθμούς, με γεωμετρική πρόοδο να αυξάνονται πολλά πράγματα και η Κυβέρνηση να παρακολουθεί απαθής όλη αυτήν την εξέλιξη. 
      Θα ήθελα να τονίσω συγκεκριμένες ημερομηνίες. Αναφέρθηκα ήδη για τις 13-12-2007 για την κατάθεση της επίκαιρης επερώτησης. 
      Στις 21-2-2008, πήρε η Κυβέρνηση τα σαράντα ένα, υποτίθεται, μέτρα που θα έλυναν το πρόβλημα. Είδε, φαίνεται, από μόνη της ότι δεν είναι δυνατόν να γίνει τίποτα με αυτές τις επιλογές που έκανε και ήρθε στις 17-4-2008, να πάρει πέντε νέα μέτρα, για τα οποία προβλέπονται για όλα νομοθετικές ρυθμίσεις. 
      Πέντε νομοθετικές ρυθμίσεις για τις οποίες μάλιστα αναφέρεται τότε στην ανακοίνωση του Υπουργείου, ότι έχουν κατατεθεί οι σχετικές τροπολογίες του Υπουργείου. Μέχρι σήμερα βέβαια ένα μήνα μετά, δεν έχουμε δει απολύτως τίποτα. Έχουμε καλέσει τον Υπουργό στην Επιτροπή να μας πει για αυτά τα πράγματα. Όλο παράταση των ημερομηνιών έχουμε χωρίς ουσιαστικά να ανταποκρίνεται σ’ αυτήν την απαίτηση των Βουλευτών του ελληνικού Κοινοβουλίου.
      Μιλάμε για την ακρίβεια, μια ακρίβεια που έχει φτάσει σε μια κατάσταση που δεν ελέγχεται πλέον, μια ακρίβεια που μαστίζει τα ελληνικά νοικοκυριά, αλλά δημιουργεί και τεράστια προβλήματα στην ελληνική κοινωνία. Το αποτέλεσμα ποιο είναι; Το αποτέλεσμα είναι να έχουμε σήμερα στην πατρίδα μας πάνω από δύο εκατομμύρια νεόπτωχους που δεν μπορούν να ανταποκριθούν στις απαιτήσεις της ζωής, να έχουμε ένα δανεισμό σε αυτά τα τέσσερα χρόνια που από τα 40.000.000.000 να φτάσει στα 95.000.000.000, κάτι που θα έχει πολλαπλασιαστικές επιπτώσεις στην παραπέρα ανάπτυξη της χώρας και από την άλλη βλέπουμε να  μειώνεται ουσιαστικά το εισόδημα των εργαζομένων, μισθωτών και συνταξιούχων. Άρα λοιπόν παρακολουθούμε μια κατάσταση που πραγματικά οδηγεί τα πράγματα σε ανεξέλεγκτες εξελίξεις. 
      Παρακολουθούμε δε και κάτι το εντελώς κωμικοτραγικό. Έχουμε από τη μια μεριά τις αυξήσεις του κόστους παραγωγής των αγροτικών προϊόντων που φθάνουν μέχρι το 100% και 150%, σε λιπάσματα, φάρμακα και ζωοτροφές, και από την άλλη ο αγρότης παραγωγός εισπράττει πολύ λιγότερα από αυτά που εισέπραττε το προηγούμενο διάστημα, οι δε τιμές στα ράφια των καταστημάτων για τον καταναλωτή αυξάνονται με αλματώδεις ρυθμούς. Και διερωτάται πραγματικά ο πολίτης. Πώς είναι δυνατόν να συμβαίνει αυτό; Να υπάρχει δηλαδή μείωση των τιμών των παραγωγών παρά την αύξηση του κόστους παραγωγής και από την άλλη να υπάρχει μια αλματώδης αύξηση των τιμών για τους καταναλωτές, πράγμα που σημαίνει ότι η Κυβέρνηση έχει παντελή αδυναμία να παρέμβει και να διατηρήσει τον υγιή ανταγωνισμό.
      Παρακολουθούμε στις μέρες μας να ακούγεται με πολύ μεγάλη συχνότητα η λέξη «καρτέλ», πράγματα που δείχνουν μια νοσηρή κατάσταση στην αγορά, που δείχνουν ότι δεν μπορεί να υπάρξει υγιής ανταγωνισμός, ότι ο ανταγωνισμός είναι αθέμιτος, ο καθένας κάνει και πράττει ό,τι θέλει, δημιουργεί το περιβάλλον εκείνο που τον εξυπηρετεί. Αντίθετα από την άλλη πλευρά έχουμε μια Κυβέρνηση που διατυμπανίζει προς κάθε πλευρά για επικοινωνιακούς λόγους ότι παίρνει μέτρα, ότι προσπαθεί να κάνει ελέγχους, ότι κάνει το ένα ότι κάνει το άλλο. 
      Δυστυχώς, κυρία Πρόεδρε και κύριε Υπουργέ, δεν γίνεται απολύτως τίποτα και αυτό το αποδεικνύουν τα στοιχεία. Αλλά όταν εμείς εδώ στη Βουλή ως ΠΑ.ΣΟ.Κ. μιλούσαμε για την Επιτροπή Ανταγωνισμού ότι πρέπει να αναβαθμιστεί, η Κυβέρνηση την έκανε υπηρεσία του Υπουργείου Ανάπτυξης. Δεν την έκανε ανεξάρτητη αρχή να την αναβαθμίσει όπως έπρεπε. Και ταυτόχρονα ενώ επροβλέπετο ότι έπρεπε να αυξηθεί το ανθρώπινο δυναμικό, αντίθετα εμειώνετο. Άρα, λοιπόν, πώς είναι δυνατόν όταν η Επιτροπή Ανταγωνισμού έχει δέκα αντικείμενα ελέγχου και δεν μπορεί να υλοποιήσει ούτε το ένα, να έχουμε απαιτήσεις, ότι μπορούμε μέσα από αυτές τις επιτροπές να έχουμε αποτελέσματα προς τη σωστή κατεύθυνση. Δυστυχώς δεν γίνεται τίποτα. Και δεν είναι μόνο αυτό. Είναι ότι διαπιστώνεται καθημερινά -πέρα από την ανικανότητα και την αδυναμία της Κυβέρνησης να επιβάλει την υποτιθέμενη άποψή της και ας μου επιτρέψετε εδώ να έχω πολλά ερωτηματικά γύρω από αυτό- και το εξής σημαντικό στοιχείο. Ενώ έχει στα χέρια της μηχανισμούς που θα μπορούσε να τους αξιοποιήσει αν πραγματικά ήθελε να επιβάλει τον υγιή ανταγωνισμό, δεν τους αξιοποιεί. Γιατί δηλαδή δεν αξιοποιεί η Κυβέρνηση τη φορολογία; Θέλεις κύριε να κερδίσεις 200%; Κέρδισε ό,τι θέλεις αφού είναι ελεύθερη η αγορά. Όμως θα έρθω και εγώ ως Κυβέρνηση να σου επιβάλω ανάλογη φορολογία. Και να υπάρχει μια διαδικασία τέτοια που να μην υπάρχει αυτός ο αθέμιτος ανταγωνισμός, όταν μάλιστα είναι γνωστό ότι τέτοιες απόψεις και θέσεις εμείς ως ΠΑ.ΣΟ.Κ. τις έχουμε καταθέσει πολλές φορές εδώ στη Βουλή, πλην όμως δεν έχουμε εισακουστεί.
      Θέλω να πιστεύω, κυρία Πρόεδρε και κύριε Υπουργέ, ότι αν η Κυβέρνηση πραγματικά είχε την πολιτική βούληση και ήθελε να χτυπήσει την αισχροκέρδεια, την παρανομία –γιατί περί αισχροκέρδειας πρόκειται- τότε θα το έκανε. Απλά δεν θέλει να το κάνει, γιατί νομίζει ότι έτσι εξυπηρετεί κάποιους ημέτερους και βέβαια μπορεί να εξυπηρετεί τα κέρδη κάποιων μεγάλων επιχειρήσεων, στην πράξη όμως ζημιώνει πάρα πολύ τον ελληνικό λαό και αυτό δεν ξεχνιέται. Και να το ξέρετε.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε. 
    Κύριε Υπουργέ, έχετε το λόγο για είκοσι πέντε λεπτά. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ πολύ, κυρία Πρόεδρε. Να ευχηθώ σε όλες και σε όλους χρόνια πολλά.
    Χαίρομαι πραγματικά, κύριοι συνάδελφοι, γιατί με την ευκαιρία της συζήτησης μας δίνεται η δυνατότητα για έναν υπεύθυνο δημόσιο διάλογο γύρω από τα θέματα που απασχολούν την αγορά και τον καταναλωτή. Και θα έλεγα ότι συζητήσεις σαν αυτές ουσιαστικά βοηθούν στο να κινητοποιηθούμε όλοι προς την σωστή κατεύθυνση και ιδιαίτερα εμείς που πράγματι έχουμε μια ξεκάθαρη θέση: κανένα πρόβλημα, καμμία δυσλειτουργία στην οικονομία και την κοινωνία δεν έχει πέσει κάτω από το χαλί των ωραιοποιήσεων και των μαγικών εικόνων. Αυτή είναι η σχέση εμπιστοσύνης που απαιτούν οι πολίτες και εμείς την τιμάμε στο ακέραιο. 
    Όμως όσο βλάπτουν οι ωραιοποιήσεις άλλο τόσο βλάπτουν και οι υπερβολές. Αναπόδεικτοι ισχυρισμοί είτε για το ύψος των τιμών είτε για την απουσία ελέγχων δεν συνεισφέρουν θετικά στην ενημέρωση του καταναλωτή που είναι και το μεγάλο ζητούμενο. Η επιλεκτική παρουσίαση εξαιρέσεων ως γενικευμένο κανόνα συμβάλλει στην εμπέδωση μιας ψυχολογίας και ενός κλίματος όχι ελεύθερης, αλλά ασύδοτης αγοράς. 
    Και μπορεί ο ομολογημένος ή ο ανομολόγητος στόχος να είναι η κριτική στην Κυβέρνηση αλλά μια τέτοια στάση βλάπτει σε τελική ανάλυση τον ίδιο τον καταναλωτή. Γι’ αυτό πρέπει να είμαστε όλοι ιδιαίτερα προσεκτικοί και υπεύθυνοι. Πάνω απ’ όλα να υπηρετούμε την αλήθεια. 
    Και ποια είναι η αλήθεια; Ότι παρά τα υπαρκτά δύσκολα και πολυσύνθετα προβλήματα, το Υπουργείο Ανάπτυξης -και αυτό σήμερα επερωτάται- δίνει μια καθημερινή μάχη για την εύρυθμη λειτουργία της αγοράς και την προστασία της αγοραστικής δύναμης του καταναλωτή. Γι’ αυτό κερδίσαμε την μάχη της χριστουγεννιάτικης αγοράς, κερδίσαμε την μάχη της σαρακοστιανής αγοράς,  κερδίσαμε την μάχη της πασχαλινής αγοράς. Και τι εννοώ κερδίσαμε; Καταφέραμε με συστηματικό έλεγχο και παρακολούθηση να πετύχουμε την συγκράτηση των τιμών και το πετύχαμε παρά τις όποιες Κασσάνδρες οι οποίες έσπευδαν αβασάνιστα να προεξοφλήσουν ότι πότε πέταγε η γαλοπούλα, πότε πέταγε η λαγάνα και πότε πέταγε το αρνί. Ε, λοιπόν, αυτή δεν ήταν η πραγματικότητα. 
    Αναγκάστηκα τη μεγάλη εβδομάδα να απαντήσω στον εκπρόσωπο του ΠΑ.ΣΟ.Κ. όταν μου έλεγε που θα βρει αρνί με 5,99. Θέλετε να σας ξαναδώσω πάλι σήμερα τις φωτογραφίες από την Βαρβάκειο Αγορά και όχι μόνο; Και όταν σας είπα από την Βαρβάκειο που είπατε ότι κάνω διαφήμιση. Με αναγκάζετε σιγά-σιγά να σας λέω που θα βρίσκετε. Μου είπατε «εντάξει στην Βαρβάκειο 5,99». 
    ΛΟΥΚΑ ΚΑΤΣΕΛΗ: Τι είναι αυτά τα αρνιά; 
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν είναι το αρνί. Θα σας πω αμέσως τι είναι αυτό.
    Μου είπατε μετά «μα καλά τα συνοικιακά;» Πάρτε σήμερα λοιπόν και από συνοικιακά. Στο Κορωπί 6,99. Σαφέστατα ελάτε να τα δείτε. 
    (Στο σημείο αυτό ο Υφυπουργός κ. Γεώργιος Βλάχος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Μα μου είπατε μετά «καλά το αρνί να μην ασχοληθούμε». Και με τι να ασχοληθώ λοιπόν, όπως έγραψε και κάποια εφημερίδα. 
    Ακούστε λοιπόν για να καταλάβουμε, εν πάση περιπτώσει, πόσο σοβαροί είμαστε όλοι. Ντομάτες, λεμόνια και φασολάκια σε τιμές αρνιού. 
    ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, έχετε πάει σε super market;
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):Λυπάμαι που δεν μπορέσαμε να ελέγξουμε την τιμή στα φασολάκια τον Απρίλιο μήνα. Λυπάμαι πολύ. Αυτή είναι η κριτική. Αν αυτό θεωρείτε ότι είναι δίκαιη κριτική εγώ θα έλεγα ότι είναι λάθος. Και είναι λάθος γιατί πραγματικά πρέπει να συνεννοηθούμε γι’ αυτό το μεγάλο θέμα της ακρίβειας. Πρέπει να μιλήσουμε την ίδια γλώσσα. Αν ο καθένας έρχεται και τα λέει μαύρα και ο άλλος τα λέει άσπρα δεν θα μπορέσουμε να συνεννοηθούμε. Το ζητούμενο είναι τι μπορούμε να κάνουμε. 
    Εγώ δεν θα πω ότι δεν υπάρχουν προβλήματα στην αγορά. Υπάρχουν πολλά. Οι περισσότεροι συνάδελφοι που είναι σήμερα στην Αίθουσα είναι πιο έμπειροι από εμένα κοινοβουλευτικά και έχουν και σαφέστερη εικόνα γιατί έχουν θητεύσει σε Υπουργεία. Δεν γνωρίζετε ποια είναι η κατάσταση στο πρώην Υπουργείο Εμπορίου; Δεν ξέρετε τις δυσκολίες; Δεν γνωρίζετε τις δυσκολίες της αγοράς; Γιατί έρχεστε απλώς και κάνετε καταγραφή προβλημάτων. 
    Ακούστηκε από τον πρώτο συνάδελφοι που μίλησε ότι το ΠΑ.ΣΟ.Κ. έχει προτάσεις. Αυτές τις προτάσεις ζητάω τόσους μήνες. Συγκεκριμένες προτάσεις. 
    ΦΙΛΙΠΠΟΣ ΣΑΧΙΝΙΔΗΣ: Τις ακούσατε.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μίλησα για προτάσεις και όχι για ευχές. Γιατί στην πρωτολογία σας κάνατε παρατηρήσεις και στην συνέχεια ήρθατε για να μας πείτε ευχές. 
    Βεβαίως καταλαβαίνω ότι η κριτική είναι εύκολη. Και σήμερα πρώτη μέρα εργασιών της Βουλής φέραμε την επίκαιρη επερώτηση νομίζοντας ότι στην διάρκεια των γιορτών θα έχει συμβεί μεγάλο κακό άρα κάποιοι πρέπει να κερδίσουν πολιτικά. 
     Γιατί πρέπει να αντιμετωπίζουμε έτσι τα πράγματα; Εγώ, λοιπόν, προτείνω και λέω ακόμα και αυτή την ώρα ότι μπορούμε και πρέπει να συνεννοηθούμε. Πρέπει να συνεννοηθούμε και να μιλήσουμε την ίδια γλώσσα, γιατί πράγματι υπάρχει πρόβλημα στην αγορά. Ο κόσμος καταλαβαίνει τι μας λέει, αλλά πρέπει να του εξηγήσουμε για τις δυσκολίες που πραγματικά υπάρχουν. 
     Θα έλεγα, ότι εμείς αναλαμβάνουμε τις ευθύνες μας και βλέπετε ότι το τελευταίο διάστημα προσπαθούμε να πάρουμε κάποιες πρωτοβουλίες που σιγά-σιγά αποδίδουν και θα αποδίδουν κάθε μέρα και περισσότερο. Γιατί εμείς δεν υποσχεθήκαμε, όπως ακούστηκε εδώ, ούτε σ’ ένα μήνα ότι θα γίνουν θαύματα στην αγορά πατώντας ένα κουμπί. Αυτό δεν το είπαμε ποτέ. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ. 
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τα σχόλια και η κριτική ξέρετε είναι πάντα εύκολα. Το δύσκολο είναι να μπορείς να δώσεις τη μάχη και μάλιστα να τη κερδίζεις. Εμείς, λοιπόν, τη δίνουμε αυτή τη μάχη με σοβαρότητα, επιμονή και αποφασιστικότητα. Παρεμβαίνουμε εκεί που μας επιτρέπεται από την κείμενη νομοθεσία με στόχο την εύρυθμη λειτουργία της αγοράς για την προστασία του καταναλωτή. 
     Κάποιοι περιορίζονται, όπως είπα, στον ακραίο λαϊκισμό και στην ανέξοδη καταγγελία, αλλά σιωπούν όταν είπαμε να τους καλέσουμε να μας πουν τις συγκεκριμένες προτάσεις και ιδέες. 
      Ακούστηκε εδώ ότι εμείς επικαλούμαστε τη διεθνή συγκυρία. Ακούστε λοιπόν. Είναι γνωστές οι συνθήκες που υπάρχουν διεθνώς. Και δεν ήρθαμε εδώ πέρα να επικαλεστούμε μόνο αυτό, αλλά πρέπει να πούμε την πραγματικότητα. Δεν γνωρίζετε για παράδειγμα ότι το 2004 ότι το πετρέλαιο ανά βαρέλι είχε 26 δολάρια; Το γνωρίζετε. Δεν γνωρίζετε ότι το 2007, μέσα σε τρία χρόνια, έφθασε στα 60 δολάρια; Το γνωρίζετε.  Δεν γνωρίζετε ότι από το 2007 μέσα σε ένα χρόνο έχει φθάσει σχεδόν σε διπλάσια τιμή; Το γνωρίζετε και αυτό! 
      Και βέβαια, όταν σας λέμε αυτό, μας λέτε: «Η ισοτιμία όμως;». Ποια είναι η ισοτιμία; Η ισοτιμία είναι γνωστή. Να σας τα πω λοιπόν και σε σταθερές τιμές. Τον Ιανουάριο του 2004 η τιμή του  Brent ήταν 31 δολάρια και τον Απρίλιο του 2008 110 δολάρια. Αν το μετατρέψουμε σε ευρώ θα πω ότι το 2004 ήταν 24,5 ευρώ το βαρέλι και σήμερα είναι 67 ευρώ, δηλαδή μία αύξηση 175%. Αυτή είναι η πραγματικότητα. Και, βεβαίως, η βενζίνη ακρίβυνε από 0,73 που ήταν στο 1,20 περίπου, δηλαδή μία αύξηση 64%. Θα μου πει κάποιος: Μα, είναι λίγο; Μα, εγώ αναφέρομαι εδώ πέρα σε μία διεθνή κατάσταση και σ’ ένα τεράστιο πρόβλημα, το οποίο υπάρχει. 
      Σχετικά με αυτή την αύξηση, θα πρέπει να πω ότι μόλις το 1/3 της πραγματικής αξίας προστέθηκε στην τιμή της βενζίνης από τη συνολική αύξηση του πετρελαίου. Επιπλέον, η Ελλάδα σήμερα διαθέτει ίσως τη χαμηλότερη τιμή αμόλυβδης βενζίνης από τις δεκαπέντε χώρες της Ευρωπαϊκής Ένωσης. 
      Σας καταθέτω όμως επειδή ακούστηκε σήμερα και επιμένετε –και δεν πρέπει να συνεχίζουμε όπως είπα νωρίτερα αυτή τη κουβέντα- την ισοτιμία με πίνακες για να τα δείτε και να δείτε και τις τιμές του πετρελαίου. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος  καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΦΙΛΙΠΠΟΣ ΣΑΧΙΝΙΔΗΣ: Με τους φόρους ή πριν τους φόρους, κύριε Υπουργέ; Γιατί τους φόρους τους ρυθμίζετε εσείς. Τα υπόλοιπα τα ρυθμίζει η αγορά. 
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Γνωρίζετε ότι η αύξηση των φόρων ήταν προγραμματισμένη και κάθε χρόνο έχει μία επιβάρυνση. 
     Την ίδια στιγμή, λοιπόν, που υπάρχει αυτή η εικόνα που ανέφερα για τα καύσιμα, ας έρθουμε σ’ ένα άλλο σημαντικό προϊόν που είναι το σιτάρι. Δεν γνωρίζετε ότι τα αποθέματα σιταριού βρίσκονται στα χαμηλότερα των τελευταίων τριάντα ετών, εξαιτίας σοβαρών προβλημάτων που προκάλεσαν οι καιρικές συνθήκες στις παραγωγές χώρες και η έκρηξη της ζήτησης στις ταχέως αναπτυσσόμενες χώρες καθώς επίσης, η ζήτηση για την παραγωγή βιοκαυσίμων; Είναι πρώτη φορά που έχουμε τέτοιο άλμα στις τιμές των δημητριακών. Αυξητικές τάσεις καταγράφονται διεθνώς και στις τιμές του βαμβακιού, των σπορελαίων, των γαλακτοκομικών, των ψαριών και των οσπρίων, λόγω της αύξηση της ζήτησής τους διεθνώς. 
     Οι παγκόσμιες τιμές τροφίμων αυξήθηκαν κατά 35%. Από το Φεβρουάριο του 2007 μέχρι τον Ιανουάριο του 2008, δηλαδή μέσα σε πέντε χρόνια είχαν αυξηθεί μόλις 30%. Είχαμε 30% αύξηση στα πέντε χρόνια και 35% μέσα σε ένα χρόνο. Αυτή είναι η πορεία των τιμών. Η αύξηση δηλαδή του τελευταίου χρόνου είναι μεγαλύτερη από την αύξηση της πενταετίας. 
      Παράλληλα, η ζήτηση στις αναπτυσσόμενες χώρες τόσο στα τρόφιμα όσο και στις πρώτες ύλες  εκτινάσσεται με αποτέλεσμα να εκτοξεύονται οι τιμές προς τα επάνω. Καταθέτω για τα Πρακτικά το ψήφισμα του Ευρωκοινοβουλίου στο οποίο καταγράφεται η έντονη ανησυχία για τις αυξήσεις στις τιμές των τροφίμων και των ζωοτροφών διεθνώς και καλείται η επιτροπή, σύμφωνα με την πρόταση και το ψήφισμα, να πάρει τα σχετικά μέτρα. Αυτή είναι η πραγματικότητα, επειδή ηρωοποιείτε καταστάσεις στην Ευρώπη και έρχεστε και φέρνετε όλη τη μιζέρια και τη συμφορά σ’ αυτόν τον τόπο. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει για τα Πρακτικά το προαναφερθέν ψήφισμα , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι προφανές ότι η ελληνική αγορά όχι μόνο δεν μπορεί να μείνει ανεπηρέαστη από αυτές τις εξελίξεις, αλλά πρέπει επειδή χαρακτηρίζεται και από στρεβλώσεις να αντιμετωπίσει μεγαλύτερα προβλήματα τα οποία υπάρχουν. Όμως, η αύξηση του πληθωρισμού είναι ένα διεθνές φαινόμενο και αυτό προκύπτει όχι μόνο από τα στατιστικά στοιχεία που καταγράφουν τις αυξήσεις των τιμών, αλλά από την αίσθηση που έχουν και οι πολίτες σε άλλες χώρες. Σύμφωνα με μια έρευνα των «FINANSIAL TIMES» στις 14 Απριλίου οι ανατιμήσεις στα τρόφιμα και στο πετρέλαιο αποτελούν τη μεγάλη διαφορά στο κύριο πρόβλημα για τους πολίτες των μεγάλων χωρών της Ευρώπης και των Ηνωμένων Πολιτειών. Καταθέτω γραπτή δήλωση τετρακοσίων τριάντα εννιά Ευρωβουλευτών με την οποία ζητείται η παρέμβαση των αρμοδίων αρχών για την αντιμετώπιση φαινομένων κατάχρησης εξουσίας μεγάλων σούπερ μάρκετ που αναπτύσσουν δραστηριότητα στην Ευρωπαϊκή Ένωση. Αυτά συμβαίνουν στην Ευρώπη. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει για τα Πρακτικά τη προαναφερθείσα δήλωση , η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παρ’ όλα αυτά οι αντοχές της ελληνικής οικονομίας σε σχέση με την δεκαετία του 1970 που αντιμετωπίσαμε κάπως αντίστοιχα προβλήματα του εισαγόμενου πληθωρισμού και αυξήσεων των τιμών του πετρελαίου και επιβράδυνση της διεθνούς οικονομίας, είναι μεγαλύτερες και αυτό γιατί οι μεταρρυθμίσεις που έχουν υλοποιηθεί τα τελευταία τέσσερα χρόνια έχουν ενισχύσει την αναπτυξιακή δυναμική και τις αντοχές της ελληνικής οικονομίας. Ακόμα και μετά την αναθεώρηση προς τα κάτω των προβλέψεων για την ανάπτυξη, η Ελλάδα και το 2008 θα έχει διπλάσιο ρυθμό ανάπτυξης από τον μέσο όρο των χωρών της Ευρωζώνης. Μάλιστα, σύμφωνα με την έκθεση της Ευρωπαϊκής Επιτροπής για την ελληνική οικονομία, που δημοσιοποιήθηκε πριν από λίγες ημέρες, οι πιο αποτελεσματικοί και αυστηροί όροι που διέπουν την παροχή πιστώσεων και οι επιπτώσεις των υψηλών τιμών στα τρόφιμα και στο πετρέλαιο στο διαθέσιμο εισόδημα των νοικοκυριών αναμένεται να αντισταθμίσουν τις θετικές εξελίξεις στην απασχόληση, στην πραγματική αύξηση των μισθών, στις περικοπές του φόρου εισοδήματος και στα αυξημένα κοινωνικά οφέλη. Αυτό το γεγονός εκτιμάει η επιτροπή αναμένεται να οδηγήσει σε μια οριακή επιβράδυνση της αύξησης της ιδιωτικής κατανάλωσης η οποία θα κινηθεί στα επίπεδα του 3,25% μετά την παροδική αύξηση που παρουσιάστηκε πέρυσι. Δηλαδή, η Ευρωπαϊκή Επιτροπή αναγνωρίζει το πόσο έχει επηρεάσει η διεθνής κατάσταση τις τιμές των καυσίμων, των τροφίμων τα οικονομικά των ελληνικών νοικοκυριών. 
      Η Κυβέρνηση απέναντι σ’ αυτήν τη διεθνή οικονομική συγκυρία προχωρά σε πρωτοβουλίες. Γι’ αυτό μπήκαμε στη μάχη για το νοικοκύρεμα της αγοράς. Και μπήκαμε αποφασισμένοι να αλλάξουμε τα κακώς κείμενα, δηλαδή, τις παθογένειες που γιγαντώθηκαν επί των ημερών της εικοσαετούς διακυβέρνησης της χώρας από το ΠΑ.ΣΟ.Κ.. Και αυτό, γιατί η καρτελοποίηση για την οποία γίνεται πολύς λόγος τις τελευταίες ημέρες δεν είναι κάτι που δημιουργήθηκε σ’ ένα ή δύο χρόνια ή το τελευταίο διάστημα. Οι στρεβλώσεις λειτουργούν σωρευτικά και όσο δεν υπάρχουν δομές αποτελεσματικής αντιμετώπισης δημιουργούνται περιθώρια για πρακτικές τις οποίες σήμερα με ευκολία αναθεματίζουν οι συνάδελφοι της Αντιπολίτευσης αλλά όταν οι συνάδελφοι της Αξιωματικής Αντιπολίτευσης είχαν την ευθύνη της διακυβέρνησης της χώρας δεν έκαναν απολύτως τίποτα για να εξυγιάνουν την αγορά. Τα φόρτωσαν όλα στον αυτόματο πιλότο. Και αυτό είναι που υποστηρίζω μετά λόγου γνώσεως. Ποιοι είναι οι ελεγκτικοί μηχανισμοί που μας κληροδοτήσατε στο Υπουργείου Εμπορίου; Ποια είναι τα συστήματα ελέγχου και εποπτείας της αγοράς που φτιάξατε; Ποιες είναι οι επαρκώς στελεχωμένες υπηρεσίες που αφήσατε πίσω σας; Ποιο είναι το θεσμικό πλαίσιο που δημιουργήσατε; Απολύτως τίποτα. Ένα τεράστιο μηδέν,  κύριοι συνάδελφοι. Ούτε απλά στοιχεία ελέγχων δεν  βρήκαμε στα συρτάρια ενός απαξιωμένου και αφημένου στην τύχη του πρώην Υπουργείου Εμπορίου. Το μόνο που αφήσατε πίσω σας είναι μερικά βίντεο από τους τότε αρμόδιους που έκαναν εικονικούς ελέγχους στις λαϊκές αγορές συνοδευόμενοι από τις τηλεοπτικές κάμερες. 
Αυτή υπήρξε η συνεισφορά σας: Η εικονική διακυβέρνηση, κυρίες και κύριοι συνάδελφοι!
      Εμείς ούτε κοροϊδέψαμε, ούτε κοροϊδεύουμε, ούτε υποτιμούμε τη νοημοσύνη των πολιτών. Εξαγγείλαμε μια ολοκληρωμένη δέσμη σαράντα ενός μέτρων και δράσεων, προκειμένου ο Έλληνας καταναλωτής, και ιδιαίτερα αυτός που ανήκει στα ασθενέστερα οικονομικά στρώματα, να μπορεί να απολαμβάνει προϊόντα και υπηρεσίες με το μέγιστο δυνατό επίπεδο ποιότητας και ασφάλειας, σε προσιτές τιμές. Όλα τα μέτρα -και τα σαράντα ένα- θα εφαρμοστούν στο ακέραιο. Δεν λειτουργούμε με τη λογική των εντυπώσεων αλλά με τη λογική του τελικού οφέλους για τον πολίτη και τον καταναλωτή. Ήδη, σε διάστημα μικρότερο των δύο μηνών τα μισά περίπου μέτρα έχουν τεθεί σε εφαρμογή. 
      Αναφέρω χαρακτηριστικά τα εξής:
      Σε συνεργασία με το Υπουργείο Αγροτικής Ανάπτυξης και Τροφίμων καταργήσαμε τις υποσυσκευασίες εισαγομένων προϊόντων βάζοντας φραγμό στις ελληνοποιήσεις. Υποχρεώνουμε τους εισαγωγείς να αναγράφουν στα προϊόντα την χώρα προέλευσης, το χρόνο εισαγωγής και το χρόνο παραγωγής. 
      Καταθέτω τη σχετική αγορανομική διάταξη. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εφαρμόσαμε το νόμο για πωλήσεις αγροτικών προϊόντων σε λιανοπωλητές μόνο μέσα από τις κεντρικές αγορές, για τον πλήρη έλεγχο της διακίνησης των προϊόντων. 
      Καταθέτω την υπουργική απόφαση για τα Πρακτικά της Βουλής. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναρτήσαμε τιμοκαταλόγους χονδρικής στις κεντρικές αγορές και παράλληλα τις δημοσιοποιούμε τρεις φορές την εβδομάδα σε όλα τα Mέσα Mαζικής Eνημέρωσης, έστω κι αν μέχρι στιγμής ελάχιστα Mέσα Mαζικής Eνημέρωσης έχουν δημοσιεύσει σχετικά στοιχεία.
      Ενισχύσαμε τις καταναλωτικές οργανώσεις. Καταθέτω την απόφαση ενίσχυσης -και οικονομικής ενίσχυσης αλλά και θεσμικής- των καταναλωτικών οργανώσεων. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Οργανώσαμε μικτά κλιμάκια για την πάταξη του παραεμπορίου. Ορίσαμε τον κάθε δήμο ως φορέα συγκρότησης των κλιμακίων αυτών και θεσμοθετήσαμε την κατάσχεση των παρανόμων προϊόντων. Πριν λίγες μέρες καταστρέψαμε τα πρώτα φορτία κατασχεθέντων προϊόντων. Κατατίθεται η σχετική υπουργική απόφαση του Ιουνίου του 2007, καθώς και η εγκύκλιος που εξεδόθη τον Απρίλιο του 2007, όπου κωδικοποιούνται οι σχετικές οδηγίες προς τις νομαρχίες και τους δήμους. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ρυθμίσαμε τη λειτουργία των «STOCK» και «OUTLET» καταστημάτων. Σας καταθέτω την υπουργική απόφαση.
      (Στο σημείο αυτό ο Υφυπουργός Ανάπτυξης κ. Γεώργιος Βλάχος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ποινικοποιείται η άρνηση προσκόμισης κοστολογικών στοιχείων και κατατίθεται η σχετική αγορανομική διάταξη. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μέχρι σήμερα απ’ όλα αυτά  δεν υπήρχε απολύτως τίποτα. 
      ΦΙΛΙΠΠΟΣ ΣΑΧΙΝΙΔΗΣ: Το αποτέλεσμα ποιο είναι;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Θα φθάσουμε στο αποτέλεσμα. Μην γίνεστε αυστηροί κριτές. Μην θέλετε να ισοβαθμίσουμε μερικούς μήνες με είκοσι χρόνια διακυβέρνησης.  Υπογράψαμε στις 20/3….
      ΑΠΟΣΤΟΛΟΣ ΚΑΤΣΙΦΑΡΑΣ: Είκοσι χρόνια πέρασε καλά ο κόσμος, κύριε Υπουργέ. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Γι’ αυτό είστε στην εξουσία! Επειδή πέρασε καλά, γι’ αυτό είστε στην εξουσία! 
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριοι συνάδελφοι, όχι διάλογος, παρακαλώ!
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Υπογράψαμε στις 20 Μαρτίου 2008 την ανάπτυξη λογισμικού για την καταγραφή τιμών προϊόντων και υπηρεσιών κάνοντας πράξη το Παρατηρητήριο Τιμών. Με το Υπουργείο Αγροτικής Ανάπτυξης και Τροφίμων θεσμοθετήσαμε το Μητρώο Παραγωγών για πρώτη φορά, για να ξέρουμε ποιος παράγει, τι παράγει, πού το παράγει, πόσο χρόνο το παράγει και τι ποσότητα πράγματι παράγει. 
      Με το νομοσχέδιο που κατατέθηκε στη Βουλή αυστηροποιούνται δραστικά οι κυρώσεις. Κι επειδή βιαστήκατε, εσείς και κάποιοι λάτρεις της πολιτικής σας, να μιλήσετε για αποποινικοποίηση, σήμερα θα σας πω μόνο, προσέχετε, γιατί θα εκτεθείτε στη συζήτηση στη Βουλή. 
      Τα υπόλοιπα θα τα πούμε, όπως είπα, στη Βουλή, γιατί πράγματι είναι μια πρωτοβουλία προς τη σωστή κατεύθυνση, που αυστηροποιεί τις ποινές, ενοποιεί τα πρόστιμα. 
      ΦΙΛΙΠΠΟΣ ΣΑΧΙΝΙΔΗΣ: Εδώ πού είμαστε;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Και βιαστήκατε στην υπεραπλουστευμένη κριτική σας και αντιπολιτευτική τακτική σας να απλουστεύσετε κάτι το οποίο είναι χρήσιμο. 
      Τα μέτρα, λοιπόν, εμείς λέμε ότι θα εφαρμοστούν και θα εφαρμοστούν όλα. Και καταλαβαίνουμε πραγματικά κάποιες φορές ότι σας ενοχλεί ιδιαίτερα όταν λέμε ότι θα εφαρμοστούν τα μέτρα. Δεν θέλετε να εφαρμοστούν; Δεν είναι προς τη σωστή κατεύθυνση; Τι θέλετε επιτέλους; Είναι σωστά; Δεν μπορούν να εφαρμοστούν; Ποια είναι ακριβώς η κριτική σας; Το λέω για να μπορέσουμε να συνεννοηθούμε. 
      Θέλετε να εφαρμόσουμε μήπως κάτι άλλο; Προτείνατε κάτι κι εμείς το απορρίψαμε; Εναγωνίως ζητώ τόσους μήνες να μας πείτε κάτι συγκεκριμένο, πέρα από τα ευχολόγια στα οποία αρκείστε όλο αυτό το διάστημα. Εμείς θέλουμε επιτέλους να μιλήσετε και να μιλήσετε καθαρά. Γιατί σ’ εμάς υπάρχει η πολιτική βούληση για πρώτη φορά πραγματικά να συγκρουστούμε με συμφέροντα που καταδυναστεύουν την αγορά, με συμφέροντα τα οποία εγκαθιδρύθηκαν επί άλλων ημερών, επί άλλων εποχών. 
    Και σήμερα, πραγματικά, πρέπει να δώσουμε τέλος σ’ αυτή την κατάσταση. Σ’ αυτή την πορεία, πραγματικά, εμείς θέλουμε τη βοήθεια όλων. Θέλουμε τη συνεισφορά όλων, αλλά συγκεκριμένα και όχι μόνο μια κριτική. Ξέρετε, η ακρίβεια δεν είναι κάτι που μπορεί να λειτουργεί σαν αντιπολίτευση, για να δούμε ποιος κερδίζει και ποιος χάνει. Από την ακρίβεια και από την έλλειψη κανόνων στην αγορά εμείς εκτιμούμε ότι χάνουμε όλοι και πάνω απ’ όλα χάνει ο καταναλωτής και ιδιαίτερα εκείνος ο συμπολίτης μας με το χαμηλότερο εισόδημα.
    Είπατε για τους ελέγχους –κάποτε το θυμάστε και αυτό- και ότι δεν κάνουμε ελέγχους. Όμως εμείς με την προώθηση των ελέγχων, με την προώθηση των μέτρων εντείνουμε και τους ελέγχους. 
    Θα σας πω ότι το πεντάμηνο από τον Οκτώβριο του 2007 μέχρι το Φεβρουάριο του 2008 απ’ όλες τις διευθύνσεις της Γενικής Γραμματείας Εμπορίου καθώς και στις νομαρχίες της χώρας διενεργήθηκαν 32.670 έλεγχοι και διαπιστώθηκαν περίπου 1.100 παραβάσεις. Το 2007 ελέχθησαν 2.450 πρατήρια και διαπιστώθηκαν 35 παραβάσεις. 
    Ως προς τις παραβάσεις, γνωρίζετε –για να συνεννοηθούμε επιτέλους εδώ- ότι όταν κάνεις έναν έλεγχο σ’ ένα πρατήριο, μπορεί να ελέγξεις την ποιότητα, μπορεί να ελέγξεις την ποσότητα, δεν μπορεί να ελέγξεις την τιμή. Επιτέλους, αυτό πρέπει να το πείτε κι εσείς, για να καταλάβει ο κόσμος πού σταματάει η ευθύνη και μέχρι πού μπορούμε να φθάσουμε.
    Φέτος, λοιπόν, μέχρι τις 12 Μαρτίου 2008, έχουν ελεγχθεί 745 πρατήρια –καταλαβαίνετε δηλαδή με τι ρυθμό πηγαίνουμε- έχουν διαπιστωθεί 11 παραβάσεις και έχουν επιβληθεί πρόστιμα περίπου 550.000 ευρώ. 
    Παράλληλα, δίνουμε, καθημερινά θα έλεγα, τον αγώνα για την πάταξη του παραεμπορίου. Σας είπα νωρίτερα και σας έδωσα στοιχεία συγκεκριμένα και αποτελέσματα. Για πρώτη φορά καταστρέφονται προϊόντα ή για πρώτη φορά κατάσχονται προϊόντα. Γιατί, ξέρετε τι συνέβαινε μέχρι τώρα; Πήγαινε η υπηρεσία –όποια πήγαινε- έκανε απόσυρση και μετά από δύο ώρες τα προϊόντα ήταν πίσω στον ιδιοκτήτη. 
    Σήμερα, για πρώτη φορά, δεν επιστρέφονται προϊόντα! Σήμερα κατάσχονται τα προϊόντα με ευθύνη όλων των αρχών και του δήμου και της νομαρχίας και του Υπουργείου και της Υπηρεσίας Ειδικών Διώξεων και βεβαίως, μεταφέρονται και αποθηκεύονται με ευθύνη του κάθε δήμου και καταστρέφονται. Πάλι, με συντονισμό, από τον κάθε δήμο. Αυτό το θεσμικό πλαίσιο δεν υπήρχε χθες. Είναι κάτι το καινούργιο και άρχισε να δίνει αποτελέσματα. 
    Από τους 2.171 ελέγχους που διενεργήθηκαν όλο αυτό το διάστημα, όπως είπα, έχουν γίνει 181 κατασχέσεις και έχουν επιβληθεί 36 πρόστιμα για αγορανομικές παραβάσεις. 
    Τι αποδεικνύουν όλα αυτά τα στοιχεία; Αποδεικνύουν ότι ο καταναλωτής δεν είναι μόνος του στην αγορά και αρχίζει πια να το νιώθει κάθε μέρα και περισσότερο. Οι αρμόδιοι ελεγκτικοί μηχανισμοί είναι μαζί του, είναι σύμμαχοί του. 
    Έλεγχοι, λοιπόν, γίνονται και είναι μύθος ο ισχυρισμός ότι δεν υπάρχει έλεγχος στην αγορά. Και είναι επιζήμιος ο μύθος τόσο για τους καταναλωτές όσο και για τους σωστούς επαγγελματίες, γιατί δεν είναι όλοι στο ίδιο καζάνι. Οι περισσότεροι είναι σωστοί επαγγελματίες που θέλουν να ξεκαθαρίσουν οι κανόνες του παιχνιδιού, που θέλουν να προστατεύσουν το μεροκάματό τους και που τείνουν χείρα συνεργασίας προς την Κυβέρνηση και τους υπόλοιπους φορείς της αγοράς. 
    Βεβαίως, σ’ όλα αυτά τα αποτελέσματα που είπα –γιατί κανείς θα νομίζει ότι ήλθαμε εδώ πέρα να υπερηφανευτούμε- μπορούν να υπάρξουν και καλύτερα αποτελέσματα και σ’ αυτά τα καλύτερα αποτελέσματα, κυρίες και κύριοι συνάδελφοι, είναι που πραγματικά στοχεύουμε. Περιθώρια βελτίωσης υπάρχουν και σας διαβεβαιώνω ότι αυτά τα περιθώρια θα τα εξαντλήσουμε. Και για να εξαντλήσουμε αυτά τα περιθώρια, ζητάμε και τη δική σας συνεργασία. 
    Με την αξιοποίηση του υφιστάμενου θεσμικού πλαισίου, με την ανάληψη και πρόσθετων θεσμικών πρωτοβουλιών όπου χρειάζεται, καθώς και με την αποδοτικότερη και ταχύτερη λειτουργία της Επιτροπής Ανταγωνισμού είμαστε αποφασισμένοι να ανταποκριθούμε αποτελεσματικά και υπεύθυνα στις προσδοκίες του ελληνικού λαού και να συνεισφέρουμε στη βελτίωση του επιπέδου της ποιότητας ζωής, ιδιαίτερα –όπως είπα- των ασθενέστερων οικονομικά συμπολιτών μας, οι οποίοι έχουν και τα μεγαλύτερα προβλήματα. 
    Στο σημείο αυτό θα ήθελα να κάνω μια μικρή αναφορά στην Επιτροπή Ανταγωνισμού, την οποία επικαλείστε και στην επερώτηση, αλλά ακούστηκε και σήμερα εδώ. Επειδή ασκείτε κριτική για την αποτελεσματικότητα της επιτροπής, που άλλοτε τη θέλετε να παρεμβαίνει και άλλοτε τη θέλετε ανεξάρτητη αρχή. Ξεκαθαρίστε, επιτέλους, τι θέλετε ως ΠΑ.ΣΟ.Κ.! Θέλετε να παρεμβαίνουμε; Θέλετε να είναι ανεξάρτητη αρχή; Για τι ακριβώς μας κάνετε κριτική; Γιατί, πραγματικά, εγώ δεν το έχω καταλάβει!
      Με αναγκάζετε, λοιπόν, σήμερα να σας θυμίσω τι γινόταν χθες. Θυμάστε πολύ καλά οι παλαιότεροι ότι το 1996, λειτουργούσε Διεύθυνση Ανταγωνισμού με εξήντα στελέχη στο τότε Υπουργείο Εμπορίου. Αυτή, λοιπόν, η Διεύθυνση καταργήθηκε για να δημιουργηθεί η Επιτροπή Ανταγωνισμού -και θα έλεγε κάποιος: «Μέχρι εδώ όλα καλά, καλώς δημιουργήθηκε η Επιτροπή Ανταγωνισμού»- με μία λεπτομέρεια, ότι από το 1996 και για πολλά χρόνια, αυτή η Επιτροπή Ανταγωνισμού δεν είχε προσωπικό να λειτουργήσει, έστω και προσωρινά.
      Αυτή ήταν η αποτελεσματικότητα της Επιτροπής Ανταγωνισμού που εσείς φτιάξατε! Αυτή ήταν η αποτελεσματικότητα της Επιτροπής Ανταγωνισμού που μας παραδώσατε! Και επειδή μπορεί κάποιος να ισχυριστεί ότι αυτά είναι λόγια δικά μου, εγώ θα καταθέσω, λοιπόν, στα Πρακτικά την απόφαση, το κείμενο του Προέδρου της Επιτροπής, ο οποίος γράφει ότι την πρώτη τετραετία λειτουργίας, η Επιτροπή κινήθηκε σε αποτελεσματικότητα από 0% μέχρι 5%, για να έχει φτάσει στο σημείο που είναι σήμερα, τη δεύτερη τετραετία 2000-2004. Και δεν μιλάμε για την πρώτη τετραετία, 1996-2000, όπου εκεί δεν γίνεται καμμία κουβέντα για δράσεις, για λειτουργία Επιτροπής Ανταγωνισμού, αλλά μιλάμε για το 2000-2004. Και γράφει, λοιπόν, ο κύριος Ζησιμόπουλος για το 2004-2008, ότι έχει φτάσει η παρέμβασή της στο 30%.
      Βεβαίως, θα πει κάποιος ότι και το 30% είναι λίγο. Συμφωνούμε μαζί σας. Αυτός είναι ο αγώνας που κάνουμε εμείς. Όμως, έρχεστε εσείς να μας κάνετε κριτική, όταν μας παραδώσατε μια επιτροπή που δεν μπορούσε να λειτουργήσει, έστω και στοιχειωδώς, όταν υπήρχε ολόκληρη χρονιά και η παρέμβασή της ήταν μόνο μία; Μην με αναγκάσετε να δώσω συγκεκριμένα και πολύ αναλυτικά στοιχεία. Θα πω μόνο ότι επιβλήθηκαν την περίοδο 1996-2000 -σας μιλώ για την οκταετία- πρόστιμα 2.580.000 ευρώ, όταν από το 2001 μέχρι το 2003, αυτά τα δυόμισι εκατομμύρια έγιναν έντεκα χοντρικά -κρατείστε τα νούμερα- για να γίνουν το διάστημα από το 2004 μέχρι το 2007, 102.000.000 ευρώ. Αυτή είναι η αποτελεσματικότητα της Επιτροπής…
      ΠΑΝΑΓΙΩΤΗΣ ΛΑΦΑΖΑΝΗΣ: Στα δικαστήρια πέφτανε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Θα σας πω αμέσως.
      Επειδή μου λέτε και αυτό, θα σας πω, λοιπόν, τώρα τι εισπράχθηκε. Την περίοδο 2000-2003, εισπράχθηκαν 2.000.000 ευρώ από τα πρόστιμα και σε οκτώ περιπτώσεις τα επιβληθέντα πρόστιμα μηδενίστηκαν από τα ένδικα μέσα των ενδιαφερομένων. Την περίοδο 2004-2007 -γιατί είναι πολλά σε εκκρεμότητα- έχουν εισπραχθεί περί τα 10.000.000 ευρώ, δηλαδή, είναι πέντε φορές υψηλότερα από τα πρόστιμα αυτά, έχουμε δύο περιπτώσεις όπου μηδενίστηκαν τα πρόστιμα  -προσέξτε το αυτό- σε εννέα περιπτώσεις η Επιτροπή Ανταγωνισμού έχει προσφύγει στο Συμβούλιο της Επικρατείας για να ισχύσουν τα πρόστιμα, μία περίπτωση εκκρεμεί στο Διοικητικό Εφετείο και σε είκοσι μία περιπτώσεις ακόμη τα πρόστιμα δεν έχουν εισπραχθεί. Είναι στη φάση, όπως ξέρετε, της διαδικασίας του τριμήνου.
      Αυτή είναι η πραγματικότητα. Σας δίνω αναλυτικό κατάλογο των προστίμων ανά περιόδους. Μπορείτε να τον δείτε.
      (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, επανειλημμένως έχουμε τονίσει ότι δεν έχουμε απολύτως κανένα πρόβλημα να ενσωματώσουμε κάθε σοβαρή, τεκμηριωμένη και εφαρμόσιμη πρόταση που θα κατατεθεί. Αρκεί, βέβαια, να υπάρχει τέτοια πρόταση και να μην αναλωνόμαστε σε λόγια, όπως λέμε, του αέρα, που μπορεί να ηχούν ωραία, αλλά είτε έχουν εφαρμοσθεί και έχουν αποτύχει στο παρελθόν, είτε είναι πρακτικά ανεφάρμοστα στο σύγχρονο κόσμο.
      Μας αρέσει ή όχι, οι τιμές δεν διαμορφώνονται ούτε με υπουργικές αποφάσεις ούτε με προεδρικά διατάγματα. Και όποιος συνειδητά καλλιεργεί τέτοιες απόψεις, δεν κάνει τίποτε άλλο από το να διαιωνίζει τον καταναλωτικό αναλφαβητισμό και να καθιστά τον καταναλωτή απροστάτευτο θύμα συμφερόντων που κερδοσκοπούν.
      Εμείς λοιπόν, δεν είμεθα διατεθειμένοι να συμπράξουμε σε άγνωστους καυγάδες, σε μια αντιπαράθεση υπεραπλουστεύσεων και δεν είναι αυτό που στο τέλος-τέλος ζητούν οι πολίτες. Εμείς έχουμε σαφείς θέσεις, καταθέτουμε συγκεκριμένα μέτρα και απευθύνουμε μία ανοιχτή πρόσκληση προς όλους. Με το διάλογο, τη συνεργασία και την αυστηρή αξιολόγηση, μπορούμε να βελτιώσουμε διαρκώς τις δράσεις μας και να τις καταστήσουμε συνεχώς πιο αποτελεσματικές, απαντώντας κάθε φορά στις ανάγκες της κοινωνίας.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Παπουτσής.
      Κύριε συνάδελφε, επιτρέψτε μου να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
τριάντα τέσσερις μαθητές και μαθήτριες και έξι συνοδοί καθηγητές από το Γυμνάσιο Μανιακών Καστοριάς.
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Κύριε συνάδελφε, μας συγχωρείτε. Και τώρα, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Παρακαλώ, κυρία Πρόεδρε. 
      Κυρίες και κύριοι συνάδελφοι, επιτρέψτε μου κατ’ αρχήν να αναφερθώ στην ακρίβεια του μέλλοντος, στην ακρίβεια που έρχεται μετά τις αποφάσεις της Κυβέρνησης για το ξεπούλημα του Ο.Τ.Ε.. 
      Και θέλω να σταθώ σ’ αυτό το σημείο, γιατί σήμερα στη δημόσια συζήτηση ακούγεται μία δήλωση του Υπουργού κ. Ρουσόπουλου, ο οποίος αναφέρθηκε στο 66% των μετοχών που πούλησε, λέει, το ΠΑ.ΣΟ.Κ. Και όλος ο επικοινωνιακός μηχανισμός, ο οποίος βρίσκεται σε διατεταγμένη υπηρεσία για την υποστήριξη της κυβερνητικής πολιτικής, διαλαλεί από το μεσημέρι προς όλες τις κατευθύνσεις, επαναλαμβάνοντας ακριβώς τη ρήση του Υπουργού Επικρατείας κ. Ρουσόπουλου. 
      Θέλω, λοιπόν, ευθύς εξ αρχής να πω ότι για μας, για το ΠΑ.ΣΟ.Κ. η θέση είναι μία και απολύτως καθαρή. Να σταματήσει αμέσως η παρασκηνιακή διαπραγμάτευση –γιατί περί αυτού πρόκειται- η οποία πραγματοποιείται αυτές τις μέρες για το ξεπούλημα του μεγαλύτερου οργανισμού της χώρας μας, για το ξεπούλημα του Ο.Τ.Ε., ενός οργανισμού που έχει στρατηγική σημασία για τη χώρα και δεσπόζουσα θέση στην ελληνική αγορά, αλλά και ισχυρή θέση σε άλλες δύο εθνικές αγορές της Ευρωπαϊκής Ένωσης, τη Βουλγαρία και τη Ρουμανία. Ο κόσμος ανησυχεί, οι εργαζόμενοι έχουν επαναστατήσει και το δημόσιο συμφέρον προσβάλλεται με βάναυσο τρόπο.   
      Σήμερα, ο κύριος Ρουσόπουλος, επίσης, αρνήθηκε να δεσμευθεί εκ μέρους της Κυβέρνησης για να διαψεύσει εκείνους που υποστηρίζουν ότι η Κυβέρνηση θα κρατήσει μόνο το 5% των μετοχών του Ο.Τ.Ε. και παρέπεμψε στις δηλώσεις του κ. Αλογοσκούφη. Και βεβαίως, έκανε πάλι –το αναγνωρίζω με έντεχνο επικοινωνιακά τρόπο- αναφορά στην διάθεση του 66% των μετοχών του Ο.Τ.Ε.
      Όμως, πραγματικά με επιδεξιότητα ο κύριος Υπουργός αποκρύπτει ότι το ΠΑ.ΣΟ.Κ. με νόμο κατοχύρωσε το 33% του Ο.Τ.Ε. και το μάνατζμεντ στον έλεγχο του ελληνικού δημοσίου ότι και αυτόν ακριβώς το νόμο κατήργησε ο κ. Αλογοσκούφης και η Κυβέρνηση της Νέας Δημοκρατίας, για να ξεκινήσει με εξαιρετικά μεθοδευμένο τρόπο και με παρασκηνιακές διαβουλεύσεις το μεγαλύτερο πολιτικό και οικονομικό σκάνδαλο της σύγχρονης εποχής, το μεγαλύτερο έγκλημα εις βάρος του δημοσίου συμφέροντος. 
      Και για να τελειώνουμε μια για πάντα με τη συζήτηση περί της πολιτικής του ΠΑ.ΣΟ.Κ. όσον αφορά τις τηλεπικοινωνίες. Θέλω να θυμίσω προς όλους ότι το ΠΑ.ΣΟ.Κ. ανέτρεψε την πολιτική της κυβέρνησης του κ. Μητσοτάκη, ο οποίος ήθελε να ξεπουλήσει τον Ο.Τ.Ε. για 500.000.000 δολάρια. Η Κυβέρνηση του ΠΑ.ΣΟ.Κ. με την πολιτική της μετέτρεψε τον Ο.Τ.Ε. σ’ ένα εργαλείο άσκησης στρατηγικής πολιτικής στα Βαλκάνια, με αποτέλεσμα σήμερα ο Ο.Τ.Ε. να είναι πρωταγωνιστής στην τηλεπικοινωνιακή αγορά των Βαλκανίων και να παρουσιάζει θεαματική βελτίωση των υπηρεσιών σε προσιτές τιμές, κάτι που τονίζω, για τον καταναλωτή. Επίσης, έδωσε 7,5 δισεκατομμύρια ευρώ στα δημόσια ταμεία με τις μετοχοποιήσεις του. Και όλα αυτά, με δημόσιο έλεγχο. 
      Αυτή ήταν η πολιτική της κυβέρνησης του ΠΑ.ΣΟ.Κ., αυτή ήταν η πολιτική της κυβέρνησης του Κώστα Σημίτη, αυτό το αποτέλεσμα παρέλαβε η Νέα Δημοκρατία το 2004, έναν εξωστρεφή κερδοφόρο οργανισμό και τέσσερα χρόνια μετά τον ξεπουλάει και τον ξεπουλάει κάνοντας κυριολεκτικά πλάτες στους μεσάζοντες που πλουτίζουν εις βάρος των συμφερόντων του ελληνικού λαού, κάτι που συμβαίνει, κυρίες και κύριοι συνάδελφοι, μόνο σε υπανάπτυκτες χώρες. Όπως μόνο σε υπανάπτυκτες χώρες συμβαίνει και κάτι άλλο το οποίο διάβασα σήμερα τυχαία στο διαδίκτυο σε μία είδηση του Α.Π.Ε. -του Αθηναϊκού Πρακτορείου Ειδήσεων- με αριθμό είδησης 6398277, για όσους δεν έχουν λάβει γνώση. 
	Στην είδηση αυτή αναφέρεται ότι η «MARFIN INVESTMENT GROUP» ανακοίνωσε στο Χρηματιστήριο Αθηνών ότι η συναλλαγή μεταξύ της εταιρείας και της «DEUTSCHE TELEKOM» για την πώληση μετοχών του Ο.Τ.Ε. αναμένεται να ολοκληρωθεί εντός των επομένων δύο εβδομάδων. 
      Πώς το γνωρίζει αυτό η «MARFIN», κυρίες και κύριοι συνάδελφοι; Συμμετέχει στις διαπραγματεύσεις; Ο κ. Βγενόπουλος είναι παρών στις διαπραγματεύσεις του κ. Αλογοσκούφη με τους Γερμανούς εκπροσώπους της «DEUTSCHE TELEKOM»; Ποιο είναι το μήνυμα το οποίο στέλνετε με αυτήν την ανακοίνωση προς την αγορά; Τι χρηματιστηριακά παιχνίδια παίζονται; Και πού είναι οι λαλίστατοι συνάδελφοι της Νέας Δημοκρατίας και πρώτα απ’ όλα ο Πρόεδρος κ. Έβερτ, ο οποίος ενδιαφέρεται τόσο πολύ για τον Ο.Τ.Ε. και για τις λειτουργίες του Χρηματιστηρίου; Πού είναι, κυρίες και κύριοι συνάδελφοι, το ενδιαφέρον και η ευαισθησία της παράταξής σας; 
      Αυτά είναι ερωτήματα στα οποία η Κυβέρνηση πρέπει να απαντήσει. Και πρέπει να απαντήσει το συντομότερο δυνατό με πολύ καθαρό τρόπο. Όμως, για μια ακόμη φορά –το επαναλαμβάνω- εμείς ζητούμε και από το Βήμα της Βουλής, όπως επανειλημμένα ο Πρόεδρός μας Γιώργος Παπανδρέου έχει ζητήσει, να σταματήσει αμέσως η διαδικασία για το ξεπούλημα του Ο.Τ.Ε.. Να σταματήσουν οι διαπραγματεύσεις με την «DEUTSCHE TELEKOM». Να μπει ο Ο.Τ.Ε. σε ένα πρόγραμμα αναπτυξιακό τέτοιο, όπως αρμόζει σε ένα σύγχρονο τηλεπικοινωνιακό οργανισμό, σε μια χώρα όπως είναι η Ελλάδα, μέλος της Ευρωπαϊκής Ένωσης, κατέχουσα ουσιαστική θέση στην ευρωπαϊκή αγορά τηλεπικοινωνιών. 
      Και έρχομαι στην επερώτησή μας. Ο κύριος Υπουργός προηγουμένως αναφέρθηκε για μια ακόμη φορά στα έργα και στις ημέρες της Νέας Δημοκρατίας, αλλά, ουσιαστικά, φυσικά, καταγγέλλοντας την Κυβέρνηση του ΠΑ.ΣΟ.Κ., όπως άλλωστε κάνει η Νέα Δημοκρατία για τέσσερα χρόνια. Υποτίθεται ότι κυβερνά τη χώρα, καταγγέλλοντας όμως τα έργα και τις ημέρες των κυβερνήσεων του ΠΑ.ΣΟ.Κ.. 
      Όμως, κύριε Υπουργέ, κυρίες και κύριοι συνάδελφοι, ποια είναι η ουσία; Ότι σε αυτά τα τέσσερα χρόνια διακυβέρνησης της Νέας Δημοκρατίας δεν έχουν δει μια άσπρη μέρα οι οικογένειες με τα χαμηλά εισοδήματα στην πατρίδα μας. Κυβερνάτε τη χώρα και δημιουργείτε νεόπτωχους. Την ίδια στιγμή εσείς, τα κυβερνητικά στελέχη, τρώτε, πίνετε και διασκεδάζετε με τους κερδοσκόπους! Επί τέσσερα χρόνια έχετε εξαντλήσει τα όρια των εφαρμογών της επιστήμης της επικοινωνίας –και εδώ σας βγάζουμε το καπέλο!- ιδιαίτερα, όμως, στον τομέα της οικονομίας. 
      Όσον αφορά τη μακροοικονομία, τους μακροοικονομικούς δείκτες, τις μακροοικονομικές προβλέψεις, τις προοπτικές, εκεί όλο και κάπου βρίσκετε περιθώρια, για να ξεγελάτε τον κόσμο, να βαπτίζετε το μαύρο άσπρο, το κρέας ψάρι. Όμως, όταν πάμε στην πραγματική οικονομία, όταν πάμε στην καθημερινότητα του πολίτη, στα οικογενειακά εισοδήματα, στο πραγματικό οικογενειακό εισόδημα, με πραγματικούς όρους, εκεί βεβαίως, δεν χωρούν οι επικοινωνιακοί χειρισμοί. Στην μακροοικονομία, με ιδιαίτερα τεχνάσματα, πράγματι, επιχειρείτε –και ορισμένες φορές το καταφέρνετε- να κρύψετε την αλήθεια. Όμως, στην πραγματική οικονομία αποκαλύπτεστε. Και εδώ τα αποτελέσματα είναι συγκεκριμένα: Ακρίβεια και ασυδοσία στην αγορά. Ανέχεια, ανεργία και ανασφάλεια για τον πολίτη. Παράδεισος για τους μεσάζοντες και για τους κερδοσκόπους. Καθημερινός εφιάλτης για τους εμπόρους, τους υγιείς και νόμιμους επιχειρηματίες, για τους καλούς επαγγελματίες. 
      Έχουμε διεύρυνση των κοινωνικών ανισοτήτων. Έχουμε συρρίκνωση των πραγματικών εισοδημάτων. Έχουμε υπερδανεισμό και υπερχρέωση της ελληνικής οικογένειας.
      Τις προάλλες, κυρίες και κύριοι συνάδελφοι, ευρισκόμενος στην Πελοπόννησο, έξω από το Άστρος, στην Κυνουρία, σταμάτησα σε ένα βενζινάδικο, για να βάλω βενζίνη στο αυτοκίνητό μου. Ρώτησα το βενζινοπώλη: «Πώς πάνε οι δουλειές;» «Πώς να πάνε οι δουλειές; Ντρέπομαι που θα σας το πω.» Μου απαντάει. «Έχουμε φθάσει στο σημείο ακόμη και για 10 ή 20 ευρώ βενζίνη να μου ζητούν να τα γράψω στο τεφτέρι!»
      Αυτό δεν είναι η σύγχρονη Ελλάδα, κυρίες και κύριοι συνάδελφοι της Νέας Δημοκρατίας! Σε κάθε περίπτωση δεν είναι η Ελλάδα, την οποία εσείς υποσχεθήκατε στον ελληνικό λαό και πήρατε την ψήφο του! Ούτε είναι η Ελλάδα που παραλάβατε, βεβαίως, το 2004! 
      Σήμερα έχουμε συστηματική φοροεπιδρομή. Ήδη από το 2005, βεβαίως, ξεκινήσατε με την αύξηση του Φόρου Προστιθέμενης Αξίας, αλλά η φοροεπιδρομή έγινε στα εισοδήματα των μισθωτών και των συνταξιούχων. 
      Γιατί να σας πάρουν σήμερα σοβαρά οι κερδοσκόποι, τους οποίους υποτίθεται ότι έχετε βάλει στο στόχαστρο, ότι τους διώκετε και ότι τους απειλείτε, όταν μειώνετε το ύψος των προστίμων; Και αφήστε τα αυτά, κύριε Υπουργέ! Αυτά λέει ο Τύπος. Εκτός αν λέει άλλα το νομοσχέδιό σας. 
    Εάν το αλλάξετε και αν το τροποποιήσετε, ευχαρίστως να το αναγνωρίσουμε. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): ΄Εχει κατατεθεί το νομοσχέδιο.
    ΧΡΗΣΤΟΣ ΠΑΠΟΥΤΣΗΣ: Αλλά είμαστε έτοιμοι να διαπιστώσουμε και εμείς από κοινού εδώ στην Αίθουσα αυτή και στην αρμόδια Επιτροπή που θα επεξεργαστεί το νομοσχέδιο για να δούμε του λόγου το αληθές. Αλλά μέχρι τώρα, ψέματα γράφει ο Τύπος ότι εσείς αυξήσατε τις τιμές ακόμη και στα προϊόντα που βρίσκονται σε διατίμηση; Λέει ψέματα ο Τύπος όταν λέει ότι αυξήσατε τις τιμές στα είδη που πωλούνται στα κυλικεία των πλοίων, στα τρένα, στα λιμάνια, στα δικαστήρια, στα νοσοκομεία; Ότι δώσατε μεγάλες αυξήσεις και μάλιστα ακόμα και στα κυλικεία των δημόσιων και ιδιωτικών σχολείων; 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μου επιτρέπετε, κύριε συνάδελφε;
    ΧΡΗΣΤΟΣ ΠΑΠΟΥΤΣΗΣ: Ευχαρίστως.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δέκα λεπτά είναι η αύξηση.
    ΧΡΗΣΤΟΣ ΠΑΠΟΥΤΣΗΣ: Δέκα λεπτά; Τόσο είναι η αύξηση; 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): ‘Επεσε η αγορανομική διάταξη στο Συμβούλιο της Επικρατείας και στη νέα που επαναφέραμε προβλέψαμε αύξηση δέκα λεπτά στα προϊόντα. ‘Επρεπε να δώσουμε νέες τιμές και το 1,50 έγινε 1,60. 
      ΠΡΟΕΔΡΕΥΟΥΣΑ (΄Ελσα Παπαδημητρίου):  Θα έχετε το λόγο στη δευτερολογία σας, κύριε Υπουργέ, παρακαλώ. 
    ΧΡΗΣΤΟΣ ΠΑΠΟΥΤΣΗΣ: Και εγώ σας λέω –και διαψεύστε με- επειδή έχω πρόχειρα δύο στοιχεία, έτσι για παράδειγμα, ότι στα κυλικεία των δημοσίων και ιδιωτικών σχολείων το κουλούρι από 30 λεπτά έφτασε στα 50 λεπτά. Αυτό δεν είναι 10 λεπτά που λέτε, είναι 66% αύξηση. Και να σας πω ακόμη ένα, για να το διασταυρώσετε; Η τυρόπιτα στα ίδια κυλικεία από 80 λεπτά έφθασε στο 1,30 ευρώ. Αυτό είναι 62% αύξηση, κύριε Υπουργέ. Αυτό λέγεται πολιτική η οποία λειτουργεί υπέρ εκείνων οι οποίοι θέλουν να κερδοσκοπήσουν.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Θα σας απαντήσω.
    ΧΡΗΣΤΟΣ ΠΑΠΟΥΤΣΗΣ: Ξέρετε πόσο κάνει το κουλούρι έξω στην αγορά; Πολύ λιγότερο από αυτό. Γιατί, λοιπόν, δίνετε αυτές τις τιμές; Ποιον ευνοείτε; Ευνοείτε τους μαθητές που πηγαίνουν στα δημόσια σχολεία; Ευνοείτε τους πολίτες οι οποίοι βρίσκονται στο πλοίο επί ώρες ολόκληρες και θέλουν να πάρουν ένα σάντουιτς; Ευνοείτε ποιους; Είναι πολιτική υπέρ ποίων; Πείτε μας. 
    Εμείς σας λέμε σε κάθε περίπτωση όμως, ότι είναι μια πολιτική που έχει αποτέλεσμα την ακρίβεια και την ανεξέλεγκτη αισχροκέρδεια. Και, επιπλέον, έχουμε παντού αυξήσεις. ‘Εχουμε αυξήσεις στη Δ.Ε.Η., έχουμε αυξήσεις στα φάρμακα, έχουμε τις υψηλότερες τιμές στην Ευρώπη στις τηλεπικοινωνίες και ας είναι η Ελλάδα ουραγός της ψηφιακής εποχής της Ευρώπης.
    Ακούμε τον κύριο Υπουργό να λέει, «μα έχουμε αύξηση της τιμής του πετρελαίου», το είπε και ο κ. Φώλιας εδώ για τις αυξήσεις της Δ.Ε.Η.. Πόσο, κύριε Υπουργέ, συμμετέχει το πετρέλαιο στην τιμή του ηλεκτρικού ρεύματος; Παραπάνω από 30%; Πείτε μας εδώ στη Βουλή, είναι παραπάνω από 30%; Γιατί, λοιπόν, η αύξηση στο ηλεκτρικό ρεύμα παίρνει όλη την αύξηση της τιμής του πετρελαίου σε ποσοστό επί των δολαρίων, τη στιγμή που η τιμή του ηλεκτρικού ρεύματος υπολογίζεται μόνο στο 30% και αυτό σε ευρώ; 
    Ξέρετε, υπάρχουν στην  Αίθουσα αυτή και συνάδελφοι που γνωρίζουν μαθηματικά και γνωρίζουν ότι κοροϊδεύετε τον ελληνικό λαό όταν χρησιμοποιείτε αυτά τα επιχειρήματα. 
     Η αλήθεια είναι ότι έχουμε παντού αυξήσεις, όπως έχουμε και στις μετακινήσεις. Ψέματα λέει ο Τύπος; Εσείς δεν το ανακοινώνετε, ότι έχουν αυξηθεί τα διόδια στους ελληνικούς δρόμους; Λέει ψέματα ο Τύπος, είναι λανθασμένες οι πληροφορίες ότι έχουμε αυξήσεις μέχρι 150% στις συγκοινωνίες, στα λεωφορεία, στον Η.Σ.Α.Π., στο μετρό, στον προαστιακό; Και επίσης έρχονται αυξήσεις στα κόμιστρα των ταξί και των Κ.Τ.Ε.Λ. και στα φορτηγά; Και μάλιστα κάνουν απεργία επειδή θεωρούν ότι είναι μικρή η αύξηση του 5%. Αυτά είναι ψέματα; Σε άλλη χώρα γίνονται αυτές οι αυξήσεις; 
    Είναι ψέματα ότι υπάρχουν αυξήσεις στα εισιτήρια των πλοίων; Ο  Υπουργός Ναυτιλίας κ. Βουλγαράκης ζήτησε μάλιστα τις προηγούμενες μέρες από τους εκπροσώπους των εταιρειών ακτοπλοΐας, λέει, να δείξουν αυτοσυγκράτηση στις αυξήσεις των εισιτηρίων. Ανακοίνωσε ο ίδιος αυξήσεις 8% στα εισιτήρια των γραμμών, στις οποίες επιβάλλει το κράτος τις τιμές, δηλαδή τις επιδοτούμενες γραμμές και άφησε να εννοηθεί ότι θα προσφύγει, λέει, στην Επιτροπή Ανταγωνισμού γιατί υπάρχουν παρασκηνιακές συνεννοήσεις των εταιρειών. Τι λέτε; Και εγώ αναρωτιέμαι, δεν είναι αυτή η Κυβέρνηση της Νέας Δημοκρατίας, είναι άλλη κυβέρνηση που άφησε ελεύθερη τη διαμόρφωση των τιμών στην οικονομική θέση των πλοίων; Είναι άλλη κυβέρνηση; Δεν είναι η Κυβέρνηση της Νέας  Δημοκρατίας που κατήργησε τη Ρυθμιστική Αρχή Θαλασσίων Ενδομεταφορών, η οποία επέβλεπε προληπτικά τη διαμόρφωση των τιμών στα εισιτήρια και άνοιξε το δρόμο για τις εναρμονισμένες πρακτικές στην ακτοπλοΐα; Είναι άλλη κυβέρνηση; Δεν είναι η Κυβέρνηση της Νέας Δημοκρατίας εκείνη η οποία θεωρεί ότι η ακτοπλοΐα είναι μια ελεύθερη αγορά υπηρεσιών –με την εξαίρεση του κ. Παυλίδη βεβαίως- και όχι ότι είναι συγκοινωνίες που φέρουν την υποχρέωση των υπηρεσιών δημοσίου συμφέροντος; Είναι άλλη κυβέρνηση; Και ο Υπουργός Γεωργίας κ. Κοντός μέσα στη Μεγάλη Εβδομάδα, τη Μεγάλη Πέμπτη, την ημέρα που οργίαζε η κερδοσκοπία στην αγορά, αντελήφθη ότι  λειτουργεί καρτέλ κρέατος και προσέφυγε στην Επιτροπή Ανταγωνισμού! 
Λες και ο αγροτικός κόσμος τρώει κουτόχορτο. Δεν αντιλαμβάνεται; Δεν είδε ο αγροτικός κόσμος τις τιμές των προϊόντων του να καταρρέουν ως συνέπεια της κυβερνητικής πολιτικής υπέρ των ολίγων μεσαζόντων, των μεγαλοεισαγωγέων και των μεγαλεμπόρων; Δεν είναι οι αγρότες που βλέπουν καθημερινά στην τηλεόραση τους άλλους πολίτες στην υπόλοιπη χώρα να διαμαρτύρονται για τις τιμές των δικών τους προϊόντων, τα οποία τα έχουν πάρει έναντι πινακίου φακής οι έμποροι; Για άλλη χώρα μιλάμε;
     Κυρίες και κύριοι συνάδελφοι, με την πολιτική σας κάνετε αναδιανομή του πλούτου υπέρ των ολίγων και ισχυρών, εις βάρος των πολλών. Αυτή είναι η αλήθεια. Κι αυτή την αλήθεια κανείς δεν μπορεί να την ανατρέψει.
     Τι μέτρα έλαβε η Κυβέρνηση όλα αυτά τα χρόνια που είναι στην εξουσία για να προστατεύσει τον πολίτη από το ξέφρενο ράλι της ανόδου των τιμών; Εσείς δεν είστε της Νέας Δημοκρατίας η Κυβέρνηση που είχατε κάνει σημαία τον αγώνα ενάντια στην ακρίβεια; Πού είναι εκείνοι που μιλούσαν για τους ελέγχους στην αγορά, για την πάταξη της κερδοσκοπίας; Ποιο είναι το αποτέλεσμα της πολιτικής σας; Ο υπερκαταναλωτισμός είναι αυτός ο οποίος φταίει για όλα; Ο υπερκαταναλωτισμός των πολιτών; 
     Η αλήθεια είναι ότι σήμερα ολοένα και περισσότεροι πολίτες αποκλείονται από την κατανάλωση, γιατί ο κόσμος δεν τα βγάζει πέρα και γι’ αυτό στερούνται τα βασικά αγαθά. Μας λέει ο Υπουργός κ. Φώλιας ότι δεν είναι αγώνας ταχύτητας η προσπάθεια για τη λειτουργία της αγοράς, ότι είναι αγώνας αντοχής. 
     Επί τη ευκαιρία, πού είναι ο κύριος Υπουργός, κύριε Υφυπουργέ; Αποφεύγει να συζητήσει για το μείζον θέμα στη Βουλή, για το μείζον θέμα που αφορά την ελληνική κοινωνία, που είναι η ακρίβεια;
     Ξέρετε ότι σας σέβομαι προσωπικά από τα φοιτητικά μας χρόνια, όπως σέβομαι και τον Υπουργό, τον κ. Φώλια.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Γνωρίζετε ότι ο Υπουργός έχει ανειλημμένη υποχρέωση με τον Πρόεδρο της Δημοκρατίας.
    ΧΡΗΣΤΟΣ ΠΑΠΟΥΤΣΗΣ: Πάντα υπάρχει κάποια υποχρέωση για τους Υπουργούς. Σημασία έχει ποια είναι η αξιολόγηση κάθε φορά. Δεν γνωρίζω σε τι  ακριβώς αναφέρεστε. Εγώ βλέπω, ότι ο Υπουργός ο οποίος είναι αρμόδιος για τον αγώνα ενάντια στην ακρίβεια, λείπει αυτήν τη στιγμή. Μας λέει πως ο αγώνας είναι αγώνας αντοχής, αλλά ο κόσμος δεν αντέχει άλλο. Δεν αντέχει στα γυμνάσια που τους κάνετε. Δεν αντέχει την πολιτική της Νέας Δημοκρατίας. Στην πραγματικότητα οδηγείτε κάθε μέρα και περισσότερο τους Έλληνες σε νέα αδιέξοδα και βεβαίως την κοινωνία στην ανασφάλεια.
    Σκεφτείτε ένα ζευγάρι νέων ανθρώπων που φθάνει στην απόγνωση. Γιατί; Γιατί αντιμετωπίζει τη σημερινή κατάσταση με χαμηλό εισόδημα και μεγάλη ακρίβεια στην αγορά. Σκεφτείτε ένα ζευγάρι νέων ανθρώπων που δουλεύει μόνο ο ένας από τους δύο και αμείβεται με 600, με 700, με 800 ευρώ. Πώς μπορούν να οργανώσουν τη ζωή τους; Πώς μπορούν να κάνουν όνειρα για το μέλλον ως νέοι άνθρωποι; Πώς μπορούν να σχεδιάσουν το αύριο; Πώς να αποφασίσουν να κάνουν παιδιά; Αλλά ακόμη κι αν δουλεύουν και οι δύο και το οικογενειακό τους εισόδημα είναι στην καλύτερη περίπτωση στα 1.700 ευρώ και καθημερινά έχουν να αντιμετωπίσουν τη γενικευμένη ακρίβεια, την αδιαφορία του κράτους, την ανικανότητα της Κυβέρνησης που συνθλίβει τη νεανική τους αισιοδοξία και τους οδηγεί στην ανασφάλεια και την απογοήτευση, τότε τι κάνουν; Στρέφονται στις τράπεζες, προσφεύγουν στο δανεισμό και έτσι οδηγούνται και εγκλωβίζονται στο φαύλο κύκλο να δουλεύουν για να ξεπληρώνουν τα δάνεια, να δανείζονται εκ νέου και επειδή φοβούνται, να σιωπούν, να μη μιλούν για τις αδικίες που συμβαίνουν γύρω τους, να μην αντιδρούν στις αυθαιρεσίες της εργοδοσίας τους, να μη μιλούν εις βάρος της κρατικής αδιαφορίας και της κυβερνητικής αναλγησίας. 
    Κυρίες και κύριοι συνάδελφοι, γι’ αυτήν την κατάσταση δεν υπάρχουν δικαιολογίες. Έχετε απόλυτα την ευθύνη. Και γι’ αυτό το αποτέλεσμα που έχουν οι μεταρρυθμιστικές σας ρητορείες είναι να εξοργίζουν τον κόσμο και να εξοργίζουν ιδιαίτερα τους νέους ανθρώπους. Και όλα αυτά μέσα σε ένα γενικότερο κλίμα απαξίωσης των θεσμών της δημοκρατίας, αμφισβήτησης των αξιών, ηθικής κατάπτωσης του δημόσιου βίου.
    Θα χρησιμοποιήσω μια βαριά κουβέντα, αλλά φοβάμαι ότι δεν είναι μακριά από την αλήθεια. Σε όλα τα επίπεδα έχετε χρεοκοπήσει τη χώρα και γι’ αυτό ελέγχεστε σήμερα.
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος της Νέας Δημοκρατίας έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
      Κατ’αρχάς επιτρέψτε μου, μια και σήμερα κάνουμε την έναρξη των εργασιών του Κοινοβουλίου μετά τις διακοπές του Πάσχα, να πω σε όλους τους συναδέλφους όλων των πτερύγων του Κοινοβουλίου από καρδιάς Χριστός Ανέστη, να ευχηθώ χρόνια πολλά, να μας δίνει ο Θεός δύναμη και φώτιση και να είμαστε όσο γίνεται περισσότερο χρήσιμοι για τον ελληνικό λαό. Να ευχηθώ επίσης και στον Πρόεδρο της Βουλής, στα μέλη του Προεδρείου, στους υπαλλήλους του Κοινοβουλίου, σε όλους όσους μοχθούν, ο καθένας από την πλευρά του, για το έργο το οποίο παράγεται εδώ.
      Έχει σημασία ότι ξεκινάμε με αυτό το θέμα, γιατί είναι ένα θέμα –κακά τα ψέματα- στο οποίο εστιάστηκε η προσοχή του ελληνικού λαού, των συμπολιτών μας και κατ’ αυτό το διάστημα των εορτών που πολύς κόσμος κινήθηκε  έξω από τα τείχη του κλεινού  άστεως και πήγε στην περιφέρεια. 
      Πριν όμως πάμε στο θέμα της ακρίβειας, δύο-τρεις πολύ σύντομες επισημάνσεις και απαντήσεις στα όσα ειπώθηκαν από τον προλαλήσαντα αξιότιμο Κοινοβουλευτικό Εκπρόσωπο του ΠΑ.ΣΟ.Κ.
      Άκουσα την έκφραση «ξεπουλάει η Κυβέρνηση». Άκουσα να εξαπολύονται μύδροι εναντίον του Υπουργού Επικρατείας κ. Ρουσσόπουλου για όσα είπε σήμερα στο Press Room. Να ξεκαθαρίσουμε τα πράγματα. Η Νέα Δημοκρατία είχε καταγράψει στο πρόγραμμά της την πρόθεσή της να ιδιωτικοποιήσει τον Ο.Τ.Ε.. Ψηφίστηκε και γι’ αυτό. Δεν κρύψαμε τίποτα από κανέναν. Η διαδικασία των ιδιωτικοποιήσεων αποτελεί μέρος ενός φιλελεύθερου προγράμματος το οποίο ενισχύει τις αγορές, απελευθερώνει τις αγορές και τελικά, μέσα από τη γνωστή διαδικασία και παραδεδεγμένη απ’ όλες τις σύγχρονες δημοκρατίες στο πεδίο της άσκησης της οικονομικής πολιτικής, δημιουργεί οικονομική ανάπτυξη, δημιουργεί περισσότερο πλούτο, για τα μπει το κράτος, μέσα από τις πολιτικές της αναδιανομής, σε στοχευμένες κοινωνικές πολιτικές, με στόχο να φθάσει  το προϊόν της κοινωνικής αναδιανομής στα νοικοκυριά εκείνα που το έχουν πραγματικά ανάγκη. Έτσι λειτουργεί κάθε σύγχρονη δημοκρατία σήμερα. 
      Όμως, γιατί απορείτε γι’ αυτά που σας ρώτησε ο Κυβερνητικός Εκπρόσωπος σήμερα κ. Ρουσόπουλος; Σας είπε πολύ απλά. Όταν λέτε ότι δεν θα επιτρέψετε το ξεπούλημα του Ο.Τ.Ε., όταν λέτε ότι θα αναστρέψετε την πώληση όταν και στο χρόνο που θα αποφασίσει ο ελληνικός λαός να σας δώσει πάλι την εξουσία, εννοείτε ότι θα πάρετε πίσω και το 66% του Ο.Τ.Ε. που πουλήσατε; Αυτό σας ρωτάει.
      ΧΡΗΣΤΟΣ ΠΑΠΟΥΤΣΗΣ: Και εμείς σ’ αυτό σας απαντήσαμε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Και αυτό δεν μπορείτε να το αμφισβητήσετε, γιατί το κάνατε. Σας το είπα και άλλη φορά. Καλή η ρητορική -εγώ δεν θα αμφισβητήσω και την καλή πρόθεση του κ. Παπουτσή σε ατομικό επίπεδο- αλλά αυτό για το οποίο κρίνεστε δεν είναι η καλή πρόθεση του Κοινοβουλευτικού σας Εκπροσώπου.
      Κυρίες και κύριοι συνάδελφοι του ΠΑ.ΣΟ.Κ., κρίνεστε για τα πεπραγμένα τα δικά σας ως κυβερνήσεων της χώρας. 
      ΧΡΗΣΤΟΣ ΠΑΠΟΥΤΣΗΣ: Σας απαντήσαμε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Το μέτρο της αξιοπιστίας των λόγων που διατυπώνετε σήμερα και της κριτικής σας είναι τα πεπραγμένα του χθες. Και τα πεπραγμένα του χθες βοούν και σας καθιστούν σήμερα αναξιόπιστους κριτές του έργου και της πολιτικής της Κυβέρνησης. Αυτή είναι η αλήθεια. Αν είχε προέλθει το σημερινό ΠΑ.ΣΟ.Κ. από παρθενογένεση, θα λέγαμε «εντάξει, αυτά θέλουν να κάνουν, αύριο ο ελληνικός λαός μπορεί κάποια στιγμή να τους δώσει τη δυνατότητα να το κάνουν». Είστε γνωστοί. Σας γνωρίζει ο ελληνικός λαός. Γνωρίζει το ποιόν της πολιτικής σας. Το πρωί εμφανιζόσαστε ως οπαδοί της πλέον ακραίας εκδοχής του νεοφιλελευθερισμού, συνεπείς αναγνώστες και εκφραστές του Άνταμς Σμιθ, του Ρικάρντο, του Χάγιεκ, των Chicago boys, του αειμνήστου Μίλτον Φρίντμαν και το βράδυ μαθητές και νεολαίοι της λενινιστικής κομσομόλ. Θυμόσαστε τον επαναστατικό εαυτό, θυμόσαστε τις παιδικές ασθένειες από τις οποίες περάσατε μέχρι να ανδρωθείτε πολιτικά -περί αυτού πρόκειται- και ερχόσαστε σήμερα να μας διδάξετε πολιτική, να μας διδάξετε διαφάνεια. 
      Σωστά λοιπόν σας είπε ο κ. Ρουσόπουλος: Θα πάρετε πίσω το 66% του Ο.Τ.Ε. που πουλήσατε; Πείτε το εδώ και τώρα. Αφήστε διαφορετικά τα παχιά λόγια περί αναστροφής των πωλήσεων κ.ο.κ.. 
      Να πούμε και κάτι άλλο. Εγώ δεν αρνούμαι ότι ο κ. Παπουτσής προσωπικά είχε ευαισθησίες για τα διαδραματιζόμενα στο Χρηματιστήριο. Δεν χρησιμοποιώ τυχαία τον όρο «διαδραματιζόμενα» -δεν λέω «τεκταινόμενα». Όμως, για τα διαδραματισθέντα, για το δράμα του Χρηματιστηρίου που συντελέστηκε επί των ημερών του ΠΑ.ΣΟ.Κ., τι ευαισθησία επέδειξε το ΠΑ.ΣΟ.Κ. ως κυβέρνηση; 
      ΧΡΗΣΤΟΣ ΠΑΠΟΥΤΣΗΣ: Και πάλι είχαμε ευαισθησία.
      ΠΑΝΟΣ ΠΑΝΑΓΙΩΤΟΠΟΥΛΟΣ: Καλό είναι, λοιπόν, να αφήσουμε τις μεγαλοστομίες και τις ευαισθησίες και περί Χρηματιστηρίου, διότι τα όσα έγιναν στο Χρηματιστήριο επί των ημερών των κυβερνήσεων του ΠΑ.ΣΟ.Κ. αποτελούν τις μελανότερες σελίδες της νεότατης ελληνικής ιστορίας. Ακόμα τα ελληνικά νοικοκυριά δοκιμάζουν τα προβλήματα στην καθημερινότητά τους στο εισόδημα το οποίο απώλεσαν τότε. 
      Σε ό,τι αφορά τώρα τα θέματα της ακρίβειας δεν υπάρχει καμμία αμφιβολία ότι έχουμε μια εξαιρετικά δυσμενή διεθνή συγκυρία. Δεν είναι μόνο τα θέματα της ανατίμησης των καυσίμων, αλλά είναι και τα θέματα της επισιτιστικής κρίσης που έχουν να κάνουν και με το θέμα των βιοκαυσίμων κ.ο.κ..
       Νομίζω ότι ο Υφυπουργός κ. Βλάχος έδωσε στην ομιλία του μια σφαιρική παρουσίαση των διεθνών παραμέτρων, που είναι δυσμενής ως δυσμενέστατες! 
      Επιπλέον, σωστά νομίζω ότι παραδεχτήκατε, κύριε Υφυπουργέ, ότι η ελληνική αγορά έχει στρεβλώσει, δηλαδή μέσα στη διεθνή κρίση και στη διεθνή αρνητική συγκυρία θα έχουμε και τη δική μας ιδιαίτερη περίπτωση, η οποία μαστίζεται από πλέγματα, από προβλήματα, από στρεβλώσεις. Αυτών των στρεβλώσεων και αυτής της κακής κληρονομιάς του παρελθόντος σε καμμία περίπτωση δεν είναι άμοιρες οι κυβερνήσεις του ΠΑ.ΣΟ.Κ.. Οι δήθεν οπαδοί του Κέινς στην πράξη άφησαν την αγορά ασύδοτη. Και εμείς λέμε, ναι, είμαστε φιλελεύθερο κόμμα, είμαστε υπέρ της ελεύθερης αγοράς, δεν είμαστε όμως υπέρ της ασύδοτης αγοράς. Υπάρχει ανυπαρξία ελεγκτικών μηχανισμών, που είναι το πρώτο που κληροδοτήσατε, υπάρχει ανυπαρξία μηχανισμών υποκατάστασης ή εξαφάνισης του ρόλου των μεσαζόντων. Καλές ήταν από άμβωνος τηλεοπτικού και πολιτικού οι εκστρατείες κατά των μεσαζόντων, αλλά στην πράξη οι μεσάζοντες επί των ημερών του ΠΑ.ΣΟ.Κ. και ιδίως επί των κυβερνήσεων των εκσυγχρονιστών έκαναν πάρτι! Αυτό σημαίνει ότι δεν υπάρχει πρόβλημα; Βεβαίως υπάρχει πρόβλημα! 
      Να πάμε στο προπατορικό αμάρτημα. Σας θυμίζω ότι τη στιγμή που μπήκαμε στην Ο.Ν.Ε., επειδή κλειδώθηκε σε ψηλό ποσοστό η ισοτιμία δραχμής και ευρώ, ένα μπουκάλι νερό τη μια μέρα έκανε 50 παλιές δραχμές και την άλλη μέρα έκανε 0.5 ευρώ, δηλαδή το κόστος των 50 λεπτών ανά μπουκάλι εμφιαλωμένου νερού έγινε 170 δραχμές μέσα σε λίγες ώρες. Αυτό είναι το προπατορικό αμάρτημα το οποίο βαραίνει τις κυβερνήσεις του ΠΑ.ΣΟ.Κ.! 
      Σας ξέφυγε η κατάσταση από τότε και αυτήν την κατάσταση κληρονομήσαμε. Αυτό δεν σημαίνει βεβαίως ότι δεν υπάρχει πρόβλημα. Και χαίρομαι γιατί ο κ. Βλάχος, ο οποίος μίλησε πριν από λίγο, παρεδέχθη ότι εδώ δεν έχουμε αγώνα, ότι εδώ δεν έχουμε προσπάθεια, έχουμε πόλεμο, κύριε Υφυπουργέ! Έχουμε διαρκή πόλεμο! Έχουμε τον πόλεμο της καθημερινότητας, τη μάχη της καθημερινότητας, γιατί εννοούμε και πρέπει να προστατεύσουμε τις εισοδηματικές δυνατότητες και κυρίως την αγοραστική δύναμη του μέσου Έλληνα και της μέσης Ελληνίδας. Και αυτήν τη στιγμή το μέσο νοικοκυριό όλοι δεχόμαστε ότι δοκιμάζεται. 
      Κύριε Υπουργέ, αγαπητοί συνάδελφοι, υπάρχει πρόβλημα με τις τράπεζες. Τι να τον κάνω τον κ. Αράπογλου, να μου κραδαίνει για 850.000.000 ευρώ ότι είναι τα κέρδη του Ομίλου της Εθνικής; Δεν με απασχολεί τόσο! Με απασχολεί όμως ότι ο ρυθμός αυξήσεως των κερδών των τραπεζών σήμερα στην Ελλάδα είναι πολύ πιο πάνω, προκλητικά πιο πάνω από το μέσο όρο της Ευρωπαϊκής Ένωσης. Είμαστε υπέρ των κερδών, αλλά και τα όρια της κερδοφορίας νομίζω ότι έχουν να κάνουν και με τα κοινωνικά και πολιτικά δικαιώματα του μέσου πολίτη, του μέσου νοικοκυριού. 
      Έχουμε προβλήματα και στα γαλακτοκομικά, έχουμε προβλήματα και στα γαλακτοκομικά προϊόντα σε ορισμένες περιπτώσεις και στα εισιτήρια της ακτοπλοΐας και στα καύσιμα. Ο αγώνας πρέπει να είναι διαρκής. Αλλά κανείς -και ο πλέον κακόπιστος παρατηρητής- δεν δικαιούται να αμφισβητήσει το συνεχή αγώνα που δίνει η Κυβέρνηση, δεν δικαιούται να αμφισβητήσει τους θεσμούς που δημιουργεί και ενισχύει η Κυβέρνηση, για να είμαστε ως κράτος και ως κοινωνία πιο αποτελεσματικοί σε αυτήν την καθημερινή μάχη, σε αυτόν τον καθημερινό πόλεμο για να προασπίσουμε ακριβώς την αγοραστική δύναμη του μέσου Έλληνα και της μέσης Ελληνίδας. 
      Μια κουβέντα ακόμα. Επειδή δεν φαίνεται εύκολα να ξεφεύγουμε από τη δυσμενή, την αρνητική διεθνή συγκυρία, είμαι βέβαιος ότι οι αρμόδιοι Υπουργοί –και ο αρμόδιος Υπουργός κ. Φώλιας και ο αρμόδιος Υφυπουργός κ. Βλάχος- πράττουν καθημερινά ό,τι καλύτερο περνάει από το χέρι τους με τεράστια θυσία και του προσωπικού και του εργασιακού τους χρόνου για να μπορέσουμε να πετύχουμε ό,τι είναι δυνατόν πιο άμεσο από εικοσιτετράωρο σε εικοσιτετράωρο. 
    Αυτή η Κυβέρνηση –και κλείνω με αυτό- είναι μια Κυβέρνηση που έχει ένα φιλελεύθερο πρόγραμμα. Αλλά η κοινωνική της πολιτική, η κοινωνική πολιτική του καραμανλισμού αποτέλεσε την λυδία λίθο της πολιτικής φιλοσοφίας της Νέας Δημοκρατίας όπως την θεμελίωσε ο αείμνηστος ιδρυτής μας Κωνσταντίνος Καραμανλής. 
    Με βάση αυτές τις αρχές πορευόμαστε και δίνουμε εξετάσεις στην πράξη, όχι μόνο στα λόγια. Και μέτρο της αξιοπιστίας των λόγων μας είναι αυτό που γίνεται καθημερινά στην πράξη. 
    Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε. 
     Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής των Ελλήνων, πενήντα ένας μαθητές και μαθήτριες και τρεις συνοδοί καθηγητές από το Γυμνάσιο Νέας Τρίγλιας Χαλκιδικής. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Καραθανασόπουλος.
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε. 
     Κυρίες και κύριοι, παρακολουθήσαμε και κατά τη διάρκεια της συζήτησης μέχρι τώρα μια πλειοδοσία μεγαλοστομίας για το ζήτημα της αντιμετώπισης της ακρίβειας. Αυτό το οποίο είναι φανερό όμως και στον πλέον αδαή είναι ότι η ακρίβεια η οποία πλήττει τη λαϊκή οικογένεια –γιατί τη λαϊκή οικογένεια πλήττει η ακρίβεια, δεν πλήττει ούτε τους βιομήχανους ούτε συνολικά την κοινωνία ούτε την πλουτοκρατία- δεν έχει ούτε προσωρινό χαρακτήρα, δεν είναι φαινόμενο του σήμερα δεν είναι ούτε τυχαία -έχει ένα μονιμότερο χαρακτήρα και μια συνέχεια- δεν είναι αποτέλεσμα των όποιων στρεβλώσεων της αγοράς ή των όποιων αδυναμιών διαχείρισης. Αλλά, αντίθετα, αποτελεί έναν ακόμη -και γι’ αυτόν το σκοπό αξιοποιείται- σοβαρό μηχανισμό αναδιανομής του κοινωνικά παραγόμενου πλούτου από τους εργαζόμενους προς όφελος των κεφαλαιοκρατών, προς όφελος της πλουτοκρατίας. Είναι, δηλαδή, παιδί του συστήματος, που με νύχια και με δόντια υπερασπίζονται και η Νέα Δημοκρατία και το ΠΑ.ΣΟ.Κ.. 
     Έχουμε, δηλαδή, να κάνουμε με μια οργανωμένη επιδρομή σε βάρος των λαϊκών εισοδημάτων με σκοπό να αυξηθούν ακόμη περισσότερο τα υπερκέρδη των επιχειρηματικών ομίλων. Έχουμε, δηλαδή, να κάνουμε με μια συνειδητή επιλογή. Με μια συνειδητή προσπάθεια των κυβερνήσεων της Νέας Δημοκρατίας. Γιατί; Γιατί η επιδρομή αυτή συντελείται με δυο τρόπους. 
     Πρώτον, με την συνεχή αύξηση των ήδη υψηλών τιμών στα βασικά καθημερινά και απαραίτητα εμπορεύματα και υπηρεσίες για την ικανοποίηση των λαϊκών αναγκών. 
     Και, δεύτερον, είναι άμεσα συνδεδεμένη με την εισοδηματική πολιτική της μακροχρόνιας λιτότητας -όπως αυτή που και για το 2008 στο δημόσιο τομέα εξαγγέλθηκε πρόσφατα από τον Υπουργό Οικονομίας και Οικονομικών- είναι συνδεδεμένη με τις αυξήσεις «εμπαιγμό και κοροϊδία» για τους εργαζόμενους των γενικών συλλογικών συμβάσεων εργασίας, όπως αυτή που υπόγραψε η πλειοψηφία της Γ.Σ.Ε.Ε. μαζί με τους «κοινωνικούς» εταίρους. Που υπέγραψε, δηλαδή, η εργατική αριστοκρατία του συνδικαλιστικού κινήματος, η ξεπουλημένη στα συμφέροντα του κεφαλαίου και του κοινωνικού εταιρισμού πλειοψηφία της Γ.Σ.Ε.Ε.. Δεν μπορεί, λοιπόν, κάποιοι να κρύβονται πίσω από το δάχτυλο ότι δεν φταίει τίποτα απολύτως ή ότι φταίει η όποια στρέβλωση και όποια αναντιστοιχία της αγοράς. 
     Είναι, δηλαδή, αποτέλεσμα της συνεχούς μείωσης της αγοραστικής δύναμης των μισθών και των συντάξεων  που προκαλείται με πολλαπλούς τρόπους. Προκαλείται με τη φορολογική πολιτική, προκαλείται με τη διευρυμένη εμπορευματοποίηση, των κοινωνικών αναγκών, όπως για παράδειγμα, της υγείας, της παιδείας, του πολιτισμού, του αθλητισμού, της λαϊκής κατοικίας και των διακοπών. 
      Ποιο είναι το αποτέλεσμα αυτής της πολιτικής; Τα τελευταία χρόνια, τις τελευταίες δεκαετίες πάνω από το 20% των λαϊκών νοικοκυριών ζει κάτω από το όριο της επίσημης φτώχειας, γιατί το ποσοστό είναι πολύ μεγαλύτερο, από τη συνεχή υπερχρέωση των λαϊκών νοικοκυριών στις τράπεζες για να μπορέσουν να καλύψουν τις βασικές λαϊκές ανάγκες.
      Αυτή, λοιπόν, η κατάσταση της διαρκούς, διευρυνόμενης ακρίβειας μάς επιτρέπει να καταλήξουμε σε ορισμένα βασικά, χρήσιμα συμπεράσματα. Για παράδειγμα, τα κροκοδείλια δάκρυα των κυβερνήσεων σήμερα της Νέας Δημοκρατίας και χθες του ΠΑ.ΣΟ.Κ. δεν μπορούν να κρύψουν όχι τη δεδομένη αποτυχία στα μέτρα αντιμετώπισης της ακρίβειας, είτε αυτά ονομάζονται σαράντα ένα μέτρα για την αντιμετώπιση της ακρίβειας είτε αυτά ονομάζονται συμφωνίες κυρίων, αλλά το γεγονός ότι η πολιτική τους η ίδια αποτελεί τον τροφοδότη λογαριασμό για τα αλλεπάλληλα κύματα ακρίβειας και την επιδείνωση της θέσης της λαϊκής οικογένειας, από τη στιγμή που με την πολιτική τους θυσιάζουν την ικανοποίηση των λαϊκών αναγκών στο βωμό της κερδοφορίας του κεφαλαίου, στο όνομα της ενίσχυσης της ανταγωνιστικότητας. 
     Δεύτερο χρήσιμο συμπέρασμα. Αποδείχθηκε ένα τεράστιο ψέμα ο ισχυρισμός ότι ο ανταγωνισμός θα οδηγήσει στη μείωση των τιμών. Αντίθετα, ο καπιταλιστικός ανταγωνισμός είναι αυτός που δημιουργεί τα μονοπώλια, δημιουργεί τα καρτέλ που ελέγχουν την αγορά. Δεν είναι ζήτημα, δηλαδή, εναρμονισμένης πρακτικής. Τα καρτέλ δεν είναι η εξαίρεση, αλλά είναι ο κανόνας, όχι μόνο στη χώρα μας αλλά σε πανευρωπαϊκό και σε παγκόσμιο καπιταλιστικό επίπεδο. Πώς είναι δυνατόν τρεις μόνο μεγάλοι μονοπωλιακοί όμιλοι να ελέγχουν το 60% της αγοράς της ηλεκτρικής ενέργειας στην Ευρωπαϊκή Ένωση; Αυτοί δεν έχουν εναρμονισμένη πρακτική; Και δεν είναι οι μόνοι, είναι παντού αυτό το συγκεκριμένο φαινόμενο. 
     Θα πρέπει κάποτε να σταματήσει η οβιδιακή μεταμόρφωση του ΠΑ.ΣΟ.Κ.. Κόπτονταν οι ομιλητές από την πλευρά του ΠΑ.ΣΟ.Κ., διαρρήγνυαν τα ιμάτιά τους γιατί αυξήθηκαν τα διόδια. Μα, τις αυξήσεις στα διόδια δεν τις ψηφίσατε μαζί με τις συμβάσεις κατασκευής των οδικών αξόνων; Εμπεριέχονταν αυτές οι αυξήσεις στα διόδια. Τις ψήφισε και το ΠΑ.ΣΟ.Κ.. 
     Κόπτονται οι Βουλευτές του ΠΑ.ΣΟ.Κ. για τη μεγάλη αύξηση των πρώτων υλών για τους παραγωγούς των αγροτικών προϊόντων. Την Κ.Υ.Δ.Ε.Π. ποιος την κατάργησε για να μπορούν ελεύθερα οι μεγαλοεισαγωγείς να αυξάνουν τις τιμές των ζωοτροφών; Ποιος προχώρησε στη σταδιακή συρρίκνωση μέχρι την κατάργηση των κρατικών λιπασματοβιομηχανιών για να μπορούν οι ιδιώτες λιπασματοβιομήχανοι και οι εισαγωγείς να διπλασιάζουν μέσα σε ένα χρόνο την τιμή των λιπασμάτων; Αυτά είναι συνειδητά αποτελέσματα της λογικής της απελευθέρωσης της αγοράς, της λογικής του ανταγωνισμού, την οποία πιστά υπηρετεί η Νέα Δημοκρατία και το ΠΑ.ΣΟ.Κ..
     Η άποψη ότι αυτή η κατάσταση δήθεν φταίει, η έλλειψη του υγιούς ανταγωνισμού, αποτελεί μια αντεπιστημονική δοξασία, από τη στιγμή που γνωρίζουν πολύ καλά ότι αυτού του είδους ο ανταγωνισμός δεν υπήρξε πουθενά και ούτε μπορεί να υπάρξει πουθενά. Αντίθετα, ο ανταγωνισμός αποδεικνύεται ότι είναι βαθιά ανθυγιεινός για τους εργαζόμενους, για τα λα?κά στρώματα, γιατί εξυπηρετεί αποκλειστικά τη συγκέντρωση και συγκεντροποίηση του κεφαλαίου σε όλο και λιγότερα χέρια.
     Τρίτο συμπέρασμα. Η ευρωμεσογειακή πολιτική με την απελευθέρωση των αγορών και τις εκτεταμένες ιδιωτικοποιήσεις που την ακολούθησαν, έχουν ακριβώς οδηγήσει σε μια διευρυμένη ανοδική πορεία τις τιμές και στην ηλεκτρική ενέργεια και στις τηλεπικοινωνίες. Επιπλέον, έχει οδηγήσει ακόμα και στην κατάργηση αυτών των ελάχιστων μη επαρκών μηχανισμών ελέγχου των τιμών. 
     Αυτή είναι η πολιτική του Μάαστριχτ, που οι υπόλοιπες πτέρυγες της Βουλής την έχουν συμφωνήσει, την έχουν αποδεχθεί και την έχουν ψηφίσει. Αποτελεί, στην καλύτερη περίπτωση, αυταπάτη η θέση των άλλων κομμάτων της Αντιπολίτευσης, όπως του ΠΑ.ΣΟ.Κ. ή του ΣΥ.ΡΙΖ.Α. ότι μπορούν σε συνθήκες απελευθέρωσης της αγοράς να μπουν μηχανισμοί ελέγχου προς όφελος των εργαζόμενων. Τα όποια μέτρα προνοιακής πολιτικής και νεοφιλελεύθερης κοπής, όπως το ελάχιστο εγγυημένο εισόδημα, μπορούν ελάχιστα να συμβάλουν στην άμβλυνση των πλέον ακραίων φαινομένων φτώχειας και κοινωνικού αποκλεισμού. Ταυτόχρονα, μεταφέρουν το βάρος στους υπόλοιπους εργαζόμενους, οι οποίοι καλούνται να χρηματοδοτήσουν αυτά τα μέτρα. 
     Η Κυβέρνηση ισχυρίζεται ότι το σημερινό κύμα ακρίβειας οφείλεται στον εισαγόμενο πληθωρισμό, δηλαδή στη διεθνή άνοδο των τιμών του πετρελαίου και των τροφίμων, όμως αυτό το επιχείρημα δεν απαντάει στην ερώτηση ποιος κερδίζει και ποιος χάνει, γιατί κερδισμένα είναι τα μονοπώλια, οι μεγάλοι πολυεθνικοί όμιλοι που ελέγχουν την αγορά, τη διύλιση και την εμπορεία του πετρελαίου. 
      Τα κέρδη της «ΒΡ» το πρώτο τρίμηνο του 2006 αυξήθηκαν 63%, έφτασαν τα 7,6 δισεκατομμύρια ευρώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε, με την ανοχή σας.
      Τα κέρδη της «SHELL» έφτασαν στα 7,8 δισεκατομμύρια ευρώ. Αυτοί κερδίζουν μέσα από αυτή τη διαδικασία. Κερδίζουν τα διάφορα funds, τα διάφορα κερδοσκοπικά κεφάλαια, τα οποία εκμεταλλεύονται τις χρηματιστηριακές αγορές των καυσίμων, για να βάλουν καπέλο στην τιμή των πετρελαϊκών προϊόντων έως και 30%.
      Η δε πορεία των τιμών των σιτηρών, αλλά και των τροφίμων γενικότερα επιβεβαιώνει ότι οι όποιες συμφωνίες στον Π.Ο.Ε. για κατάργηση των δασμών δεν οδηγούν στη μείωση των τιμών των αγροτικών εμπορευμάτων, αλλά απλά διευκολύνουν τη δράση του κεφαλαίου και των πολυεθνικών. Αναδεικνύουν τον αντιλαϊκό χαρακτήρα της Κοινής Αγροτικής Πολιτικής, η οποία οδηγεί στη σταδιακή συρρίκνωση ή και εγκατάλειψη καλλιεργειών αγροτικών προϊόντων απαραίτητη για την ικανοποίηση των διατροφικών αναγκών του λαού, και αυξάνουν τη διατροφική εξάρτηση στις εισαγωγές.
      Οι εξελίξεις αυτές κατά τη γνώμη μας επαναφέρουν στην επικαιρότητα το βασικό πρόβλημα, ποιος είναι ο κινητήριος άξονας της οικονομικής δραστηριότητας. Εάν είναι η ικανοποίηση των αναγκών της κερδοφορίας του κεφαλαίου, η ανεργία θα παραμείνει, η ακρίβεια θα παραμένει και θα αυξάνεται. Αντίθετα, αν είναι η ικανοποίηση των σύγχρονων και διευρυμένων λαϊκών αναγκών, τότε μπορεί να δοθεί απάντηση.
      Από τα παραπάνω επιβεβαιώνεται η εκτίμηση του Κ.Κ.Ε. ότι η ακρίβεια είναι μια από τις συνέπειες του κεφαλαιοκρατικού τρόπου οργάνωσης της παραγωγικής διαδικασίας. Δεν αντιμετωπίζεται ούτε με τα παρατηρητήρια των τιμών ούτε με την ανάπτυξη καταναλωτικής συνείδησης.
      Η λαϊκή δυσαρέσκεια δεν πρέπει να εγκλωβιστεί στα διάφορα σενάρια αναμόρφωσης του πολιτικού σκηνικού, το οποίο πάλι θα εξυπηρετεί τις ανάγκες της πλουτοκρατίας. Πρέπει να εγκαταλείψουν, να προσπεράσουν οι εργαζόμενοι τα κόμματα του ευρωμονόδρομου και μέσα από τη μαζική χειραφέτηση πλατιών λαϊκών δυνάμεων να προχωρήσουν στη ριζική ανατροπή του συσχετισμού δυνάμεων σε πολιτικό και συνδικαλιστικό επίπεδο.
      Χρειάζεται η οργάνωση της ταξικής πάλης για το χτύπημα της κερδοφορίας του κεφαλαίου, που δεν αντιμετωπίζεται με τα διάφορα χάπενινγκ. Χρειάζεται η ανάπτυξη της ταξικής πάλης για πραγματικές αυξήσεις τους μισθούς και τις συντάξεις, για την προστασία των ανέργων, για κατάργηση του Φ.Π.Α. στα είδη λαϊκής ανάγκης, στα καύσιμα, για την κατάργηση των διοδίων, για δωρεάν κοινωνικές υπηρεσίες για όλο το λαό.
      Είναι στόχοι πάλης, που πρέπει να είναι συνδεδεμένοι με την αναγκαιότητα για ριζικές αλλαγές, με επίκεντρο την κοινωνικοποίηση των βασικών και συγκεντρωμένων μέσων παραγωγής, με την κατάργηση της επιχειρηματικής δράσης στην παιδεία, την υγεία και αλλού. Αυτό θα έχει ως αποτέλεσμα την αξιοποίηση του κοινωνικά παραγόμενου πλούτου για την ικανοποίηση των λαϊκών αναγκών και όχι για τα συμφέροντα της πλουτοκρατίας.
      Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Ο κ. Λαφαζάνης, Κοινοβουλευτικός Εκπρόσωπος του ΣΥ.ΡΙΖ.Α., έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
      Χρόνια πολλά σε όλους, ό,τι το καλύτερο για τη Βουλή, για τον ελληνικό λαό και για τον τόπο.
      Κύριε Υπουργέ, κύριε Υφυπουργέ, νομίζω ότι είναι αυτονόητο και προφανές και το καταλαβαίνετε και εσείς οι ίδιοι, άσχετα αν δεν θέλετε να το αναγνωρίσετε – διότι πιστεύω ότι δεν ζείτε σε άλλο πλανήτη, αλλά κυκλοφορείτε μέσα στον κόσμο και έχετε επαφή – ότι είστε μια Κυβέρνηση που ο κόσμος πλέον χαρακτηρίζει Κυβέρνηση της ακρίβειας και της λεηλασίας των λαϊκών εισοδημάτων.
      Βοά ο τόπος, βοά η αγορά, ο απλός καταναλωτής, ο χαμηλόμισθος, ο χαμηλοσυνταξιούχος βλέπει να εξανεμίζεται το εισόδημά του. Φτάνουμε στις είκοσι μέρες και δεν έχει μείνει τίποτα από το μηνιάτικο και προσπαθεί να επιβιώσει με δανεικά. Και δεν μιλάμε πλέον για περιθωριοποιημένα στρώματα. Αυτά τα στρώματα γιγαντώνονται στην ελληνική κοινωνία. Σε λίγο θα είναι η μεγάλη κοινωνική πλειοψηφία.
      Μη μας βάζετε ως άλλοθι τι έκανε το ΠΑ.ΣΟ.Κ.. Βεβαίως ξέρουμε τι έκανε το ΠΑ.ΣΟ.Κ.. Εδώ ήμαστε και το επικρίναμε και βεβαίως το αποδοκίμασε στις εκλογές ο ελληνικός λαός. Το θέμα είναι να μας πείτε τι κάνετε εσείς, αν βελτιώνεται η κατάσταση ή χειροτερεύει – και μάλιστα χειροτερεύει ραγδαία.
      Και να σας πω και κάτι: θα αντιμετωπίσουμε ένα εφιαλτικό μέλλον. Μας λέτε για τη διεθνή κρίση. Βεβαίως υπάρχει διεθνής κρίση. Μόνο που δεν είναι λόγω κακής οικονομικής συγκυρίας.
      Αυτή η κρίση έχει όνομα. Είναι διεθνής καπιταλιστική κρίση. Και αυτή η διεθνής καπιταλιστική κρίση οφείλεται στα δόγματα που και εσείς ακολουθείτε και μάλιστα είστε μέρος αυτής της κρίσης. 
      Τι αποδεικνύει, δηλαδή, αυτή η κρίση; Αποδεικνύει ότι οι λεγόμενες «απελευθερωμένες αγορές», αντί να ρυθμίζουν, απορυθμίζουν, αντί να βελτιώνουν, αποδιαρθρώνουν τα πράγματα και τις εξελίξεις. Οι αχαλίνωτες και ανεξέλεγκτες αγορές, οι αγορές της άγριας κερδοσκοπίας οδηγούν τα πράγματα σε τραγωδία σε όλο τον κόσμο.
      Θα σας πω και κάτι άλλο. Επιτρέψτε μου να πω και λίγο προσωπικά ότι πρώτος μίλησα, όταν μιλάγαμε για τον προϋπολογισμό, γι’ αυτήν τη διεθνή καπιταλιστική κρίση. Και τι εισέπραξα από τα κυβερνητικά έδρανα; Τη λοιδορία. «Πού τη βλέπεις την κρίση; Πού είσαστε και τι είναι αυτά που λέτε; Καταστροφολογείτε». Και φτιάξατε έναν προϋπολογισμό εκτός τόπου και χρόνου, λες και δεν βλέπατε τις εξελίξεις οι οποίες βοούσαν από το περασμένο καλοκαίρι.
      Κάποιοι, βεβαίως, που παρακολουθούμε στοιχειωδώς τα πράγματα μιλούσαμε περί αυτών και διαπιστώναμε καταστάσεις. Λέγαμε ότι πρέπει να παρθούν μέτρα και εσείς κοιμόσασταν τον ύπνο του δικαίου. Βεβαίως, τώρα και εσείς είσαστε υποχρεωμένοι να αναγνωρίσετε ορισμένα πράγματα, διότι η κρίση που έχουμε τώρα είναι κρίση χρηματοπιστωτική, κρίση ανατιμητικής κερδοσκοπίας. Πετρέλαιο, πρώτες ύλες, τρόφιμα. Έχουμε κρίση ενεργειακή, κρίση νομισματική, κρίση κλιματικών αλλαγών. Έχουμε τη μεγαλύτερη κρίση στην ιστορία του καπιταλισμού διεθνώς, χειρότερη, κατά την ταπεινή μου γνώμη, από την κρίση του 1929 και θα είχαμε χειρότερες συνέπειες, εάν δεν υπήρχαν αυτά τα άγρια παιχνίδια που παίχθηκαν και έδιναν τσάμπα χρήμα στις τράπεζες, για να τις διασώσουν.
      Δεν είναι δυνατόν, λοιπόν, όταν μιλάτε γι’ αυτήν την κρίση, να μην βλέπετε τις αιτίες της -γιατί αυτές τις πολιτικές ακολουθείτε, αυτές που δημιούργησαν την κρίση- και μάλιστα να τη χρησιμοποιείτε ως άλλοθι, για να πείτε ότι η ακρίβεια που υπάρχει εδώ στην Ελλάδα και ο πληθωρισμός που έχει φύγει εκτός ελέγχου οφείλονται σε εξωγενείς αιτίες. Δεν είναι εξωγενείς αιτίες, όπως ανέφερα, αλλά είμαστε μέρος της κρίσης, είναι μέρος της κρίσης η νεοφιλελεύθερη οικονομία σας.
      Από εκεί και πέρα, ταυτόχρονα υπάρχουν εδώ η εγχώρια αισχροκέρδεια και τα εγχώρια καρτέλ. Είναι χρόνιες καταστάσεις, οι οποίες δυστυχώς επιδεινώνονται και κλιμακώνονται και δεν τις αντιμετωπίζετε, αλλά κάνετε ότι δεν βλέπετε. Δεν ξέρετε τι γίνεται στο πετρέλαιο; Χρόνια το καταγγέλλω από αυτό το Βήμα και συνεχώς κάνετε ότι δεν ακούτε. Δύο εταιρείες διυλιστηρίων υπάρχουν σήμερα στην Ελλάδα. Είναι δύο εταιρείες σε μια προστατευμένη αγορά –και το ξέρετε ότι είναι προστατευμένη η αγορά- και λειτουργούν με εναρμονισμένες πρακτικές, προσφέροντας καθημερινά τις ίδιες τιμές για τα ίδια προϊόντα. Επί χρόνια το κάνουν. Εάν δεν είναι αυτό ο ορισμός της εναρμονισμένης πρακτικής, τότε τι είναι; Και οι δύο εταιρείες είναι ιδιωτικές, διότι τη μια την ελέγχει από καιρό ο όμιλος Βαρδινογιάννη και την άλλη ο όμιλος Λάτση. Ποιος έχει τολμήσει να κάνει ποτέ κοστολογικό έλεγχο για το τι γίνεται στα διυλιστήρια; Πότε μας έχετε δώσει στοιχεία για το πότε και πόσο αγοράζουν, για το πότε και πόσο το πουλάνε; 
      Δεύτερον, τι είναι αυτά που μας λέτε; Υπάρχει χώρος ποτέ που το εμπόριο να έχει μεγαλύτερο κέρδος από τη λιανική πώληση; Ε, αυτό γίνεται στα πετρελαιοειδή. Οι εταιρείες εμπορίας πετρελαίου έχουν περισσότερο ποσοστό κέρδους από ό,τι έχει ο λιανοπωλητής. Πού ακούστηκε αυτό; Δεν είναι ολιγοπώλιο; Γιατί δεν παίρνετε μέτρα; Τι κάνει η Επιτροπή Ανταγωνισμού; Πού κοιτάζει; 
      Θεωρήσατε επιτυχία ότι από το 5% που ήταν, λέει, επί ΠΑ.ΣΟ.Κ. το πήγατε στο 30%. Δηλαδή, για να φθάσετε στο 70%, έτσι που μας τα λέτε, θα περάσει άλλη μια δεκαετία. Και ερωτώ: Το 30%, που και αυτό δεν ελέγχεται, αγοράζει ο καταναλωτής ή το 100%; Πού βρισκόμαστε; Μπανανία είναι αυτή η χώρα;
      Δεν ξέρετε τι γίνεται με τις τράπεζες; Καθίστε, κύριε Υπουργέ, για να ακούσετε ορισμένα πράγματα. Δεν είναι κακό. Δεν ξέρετε ότι υπάρχει καρτέλ τραπεζών; Πηγαίνετε σε οποιοδήποτε τραπεζικό υποκατάστημα και πείτε μου μια διαφοροποίηση στα επιτόκια. Διαφημιστικές είναι οι διαφοροποιήσεις οι οποίες γίνονται, δεν είναι επί της ουσίας διαφοροποιήσεις. Βλέπετε τις τράπεζες να κερδίζουν επίσημα 70% πέρυσι. Και ερωτώ: Ποιος πληρώνει το 70%, που αυξάνονται επί χρόνια και καλπάζουν τα χρέη των τραπεζών; Δεν τα πληρώνουν οι απλοί καταναλωτές οι οποίοι συναλλάσσονται με τις τράπεζες; Ποιος άλλος τα πληρώνει, κύριε Υφυπουργέ; Να μας απαντήσετε. 
      Πώς ανέχεστε να είναι πάνω από 70% τα κέρδη των τραπεζών και να καλπάζουν με τέτοια ποσοστά από χρόνο σε χρόνο και από την άλλη να μας λέτε ότι δεν μπορείτε να δώσετε αυξήσεις γιατί δεν αντέχει η οικονομία πάνω από 2%, 0,60 λεπτά στους χαμηλόμισθους των 570 ευρώ καθαρά, γιατί αυτό παίρνει ο χαμηλόμισθος.
      	Κι ερωτώ: Ξέρετε τι κάνουν οι εισπρακτικές εταιρείες, γνωρίζετε τις πρακτικές τους; Γνωρίζετε τους πλειστηριασμούς και τις κατασχέσεις; Στις εκατόν πενήντα χιλιάδες θα φτάσουν το 2008. Δεν τα γνωρίζετε όλα αυτά; Γνωρίζετε τις αποφάσεις των δικαστηρίων; Πρόσφατα, μετά από προσφυγή της Ε.Κ.ΠΟΙ.ΖΩ., δεκαέξι χρεώσεις των τραπεζών, με αποφάσεις του Πολυμελούς Πρωτοδικείου Αθηνών, κηρύχθηκαν παράνομες και καταχρηστικές. Τι κάνετε επ’ αυτών; Περιμένετε να ακολουθηθεί η δικαστική οδός και να τελειώσουμε για τελεσιδικία μετά από άφθονα χρόνια; Γιατί δεν  νομοθετείτε, εφόσον έχουμε αποφάσεις των δικαστηρίων για να καταργήσετε αυτές τις χρεώσεις; Τι γίνεται; Οι τράπεζες κυβερνάνε αυτόν τον τόπο; Και οι τράπεζες αυτή τη στιγμή αυξάνουν τα επιτόκια. Υπάρχει έλεγχος; 
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Και πάμε σε πολύ μεγαλύτερη κρίση, κύριοι Υπουργοί, διότι έχουμε αυτόν τον πληθωρισμό και την ακρίβεια την ώρα που υπάρχει πτώση της ανάπτυξης και πτώση για πρώτη φορά και του όγκου και του τζίρου των λιανικών πωλήσεων. Δηλαδή, αρχίζουμε να έχουμε όψεις στασιμοπληθωρισμού στη χώρα. Φανταστείτε, λοιπόν, αν ό μη γένοιτο, σκάσει ή τουλάχιστον γίνει διόρθωση σοβαρή των τιμών των ακινήτων σ’ αυτή τη χώρα. Δεν θα μείνει τίποτα όρθιο. Θα έχουμε χειρότερα πράγματα από αυτό που συνέβη στην αγορά της Αμερικής. Κι εκεί οδηγούμεθα, διότι δεν έχετε αντιληφθεί ούτε το βάθος της κρίσης ούτε τις συνέπειες ούτε τη δύσκολη προοπτική που χαράσσεται και για τον κόσμο αλλά και για τη χώρα μας, ιδιαίτερα. 
      	Μέτρα. Δεν βλέπουμε μέτρα. Είπατε για σαράντα ένα μέτρα. Αγγίζει ένα από αυτά τα μέτρα τις τιμές; Πέστε μου. Γιατί έχετε αυτό το δόγμα, απελευθερωμένες αγορές και ανταγωνισμός; Αυτό το δόγμα δεν επιβεβαιώνεται πουθενά. Αν υπήρχε αυτό το δόγμα έπρεπε, λόγω αύξησης της παραγωγικότητας, της εργασίας, συνεχώς οι τιμές να πέφτουν, όχι μόνο στην Ελλάδα αλλά και σε όλο τον κόσμο. Δεν υπάρχει τέτοιο πράγμα. Άρα, γιατί δεν επιχειρείτε να αγγίξετε τη διαμόρφωση των τιμών εκεί όπου υπάρχουν τομείς όπου η ακρίβεια, η αισχροκέρδεια είναι πολύ μεγάλη; Γιατί δεν πάτε σε λογικές ελεγχόμενου ποσοστού κέρδους και αυστηρού κοστολογικού ελέγχου από την παραγωγή μέχρι την κατανάλωση έτσι ώστε  να μπορέσετε να χαλιναγωγήσετε την κατάσταση; Και όταν μπαίνετε στο σούπερ μάρκετ να κάνετε κάποιον έλεγχο, όχι να κοιτάτε μόνο, αν η τιμή στο ράφι είναι η ίδια με την τιμή στο ταμείο. Καλά κάνετε, αλλά δεν μπορείτε να ελέγξετε το πόσο το πουλάει. Όσο θέλει το πουλάει, όσο τον παίρνει το πουλάει. Κι αν υπάρχουν εναρμονισμένες πρακτικές μεταξύ τους, όλοι μαζί έχουν κανονίσει ως παρέα και ληστεύουν τον καταναλωτή. Και ξέρετε ότι αυτά γίνονται και σε απλά μαγαζιά της γειτονιάς. Όχι μόνο σε επιχειρήσεις οι οποίες είναι ολιγοπωλιακά διαρθρωμένες και ελέγχουν τις αγορές και μπορούν να κατευθύνουν τις τιμές και μπορούν να ελέγξουν το ράφι και μπορούν να επιβάλουν στον καταναλωτή με τη διαφήμιση και το προϊόν και τη λογική με την οποία θα προχωρήσει.
      	Υπάρχουν μέτρα αλλά δεν θέλετε να τα πάρετε. Αδυνατείτε να πάρετε μέτρα. Έχετε σηκώσει τα χέρια ψηλά και είσαστε θεατές και παρατηρητές ενός θλιβερού, τραγικού θεάματος, το οποίο θα πάρει εφιαλτικές διαστάσεις το επόμενο διάστημα.
      	Οδηγείτε τη χώρα –και τελειώνω με αυτήν την προειδοποίηση κι ευχαριστώ, κύριε Πρόεδρε, για την ανοχή σας- σε μεγάλη εξέγερση. Μη βλέπετε τον τρίτο κόσμο που εξεγείρεται για το ψωμί και το ρύζι και το θεωρείτε μακρινό εφιάλτη για τη χώρα. Ήδη, αυτοί οι θύλακες ανέχειας, εξαθλίωσης, άνθρωποι που γυρίζουν και δεν μπορούν να αγοράσουν τίποτα και πάνε στη λαϊκή στις τέσσερις η ώρα ή πάνε να ζήσουν από τα σκουπίδια, υπάρχουν στη χώρα μας και αυτοί οι θύλακες επεκτείνονται. Σε λίγο θα έχουμε εξεγέρσεις αυτών των ανθρώπων.
      Σας λέω ότι πρέπει να προλάβετε αυτές τις καταστάσεις, αλλά δεν βλέπω ότι έχετε τη θέληση, την πολιτική βούληση, την κατεύθυνση να αντιμετωπίσετε τέτοιου είδους προβλήματα. Δυστυχώς, η χώρα δεν έχει καμμία τύχη με την Κυβέρνησή σας και τις πολιτικές που ακολουθείτε.
      Σας ευχαριστώ, κύριε  Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος):  Κύριοι συνάδελφοι, τα χρόνια πολλά και από τη δική μου πλευρά και πριν δώσω το λόγο στον Κοινοβουλευτικό Εκπρόσωπο του ΛΑ.Ο.Σ. κ. Αϊβαλιώτη, αισθάνθηκα την υποχρέωση να κάνω μία μικρή ενημέρωση στο Σώμα, γιατί παρακολουθούσα από το εσωτερικό δίκτυο τη συζήτηση μέχρι τώρα, σε σχέση με μία αναφορά που έκανε ο αρμόδιος Υφυπουργός κ. Βλάχος, όταν ξεκίνησε την ομιλία του, απευθυνόμενος προς τους επερωτώντες και λέγοντας επί λέξει «φέρατε την επερώτηση αυτή σήμερα αμέσως, μετά τις διακοπές του Πάσχα, γιατί νομίζατε ότι κάτι θα συμβεί στη διάρκεια του Πάσχα, ως προς την ακρίβεια».
      Δεν ξέρω αν συνέβη ή δεν συνέβη τίποτα εν σχέσει με την ακρίβεια -ξέρουν όλοι βέβαια τι συνέβη- αλλά θα ήθελα να θυμίσω ότι την ημερήσια διάταξη την καταρτίζει η Διάσκεψη των Προέδρων, εν ομοφωνία. Και κατηρτίσθη η ημερήσια διάταξη αυτής της εβδομάδος, πριν κλείσει η Βουλή, πριν από τις διακοπές του Πάσχα.
      Επίσης, οι επίκαιρες ερωτήσεις, όπως και οι επερωτήσεις συζητούνται, με βάση τη δυνατότητα που έχει η Κυβέρνηση να παραβρεθεί εδώ, δηλαδή η Κυβέρνηση ερωτάται πρώτη, αν μπορεί πράγματι σε μια συγκεκριμένη ημέρα, σε μια συγκεκριμένη ημερομηνία να απαντήσει, να συζητηθεί η συγκεκριμένη επερώτηση. Επομένως, δεν υπήρξε καμμιά μεθόδευση. Δυστυχώς βέβαια όλοι γνωρίζουμε ότι υπάρχουν αλλεπάλληλα κύματα ανατιμήσεων και γίναμε όλοι μάρτυρες και αυτές τις μέρες, αλλά γι’ αυτό ακριβώς γίνεται και η συζήτηση. Και επίσης, βλέπω ότι είναι παρών και ο Υπουργός  Ανάπτυξης κ. Φώλιας, ο οποίος -μετά βέβαια τους ομιλητές που προηγούνται- όπως μου είπε, θα πάρει το λόγο, κάνοντας χρήση της δευτερολογίας, αν δεν κάνω λάθος. Όχι; 
      ΧΡΗΣΤΟΣ ΦΩΛΙΑΣ (Υπουργός  Ανάπτυξης): Θα πάρει το λόγο ο κ. Βλάχος.
      ΠΡΟΕΔΡΕΥΩΝ (Φίλιππος Πετσάλνικος): Γιατί η ενημέρωση που είχα ήταν ότι θα μιλούσατε στη θέση του κ. Βλάχου, κάνοντας χρήση της δευτερολογίας του.
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε  Πρόεδρε.
      Κυρίες και κύριοι Βουλευτές, πριν αρχίσω την τοποθέτησή μου να θυμίσω ότι τέτοιες μέρες, πριν τριάντα δύο χρόνια, σκοτώθηκε σε ένα περίεργο ατύχημα ο Αλέκος Παναγούλης. Χθες οι συναγωνιστές του και οι φίλοι του, όλοι εμείς που τον θαυμάζαμε και τον θαυμάζουμε, μαζευτήκαμε στο Α΄ Νεκροταφείο για το ετήσιο μνημόσυνο. Δυστυχώς, ήταν μόνο δύο εν ενεργεία Βουλευτές παρόντες, ο Ανδρέας Λοβέρδος από το ΠΑ.ΣΟ.Κ. και ο υποφαινόμενος. Η ευχή μου είναι του χρόνου να είναι μαζική η παρουσία των Βουλευτών και να στηριχθεί η πρόταση  του Προέδρου του ΛΑ.Ο.Σ. κ. Καρατζαφέρη, για την ονομασία της Αίθουσας της Γερουσίας, με το όνομα του μεγάλου αγωνιστή της δημοκρατίας Αλέκου Παναγούλη.
      Στο θέμα μας τώρα. Βλέπω ότι ο κ. Φώλιας έφυγε, αλλά πλανιέται πάντα η σκιά του. Με το σημερινό, λοιπόν, Υπουργό Ανάπτυξης κ. Φώλια, έχουμε συνυπάρξει στο ίδιο κόμμα και στον ίδιο εργασιακό χώρο, στο Ευρωκοινοβούλιο στις Βρυξέλλες, επί πέντε χρόνια, όταν εγώ ήμουν ένας ταπεινός κοινοβουλευτικός συνεργάτης Ευρωβουλευτή της Νέας Δημοκρατίας και ο ίδιος ένας προβεβλημένος Ευρωβουλευτής. Μπορεί βέβαια να ήμουν ένας απλός κοινοβουλευτικός συνεργάτης, αλλά είχα την τιμή να συνεργάζομαι με έναν άνθρωπο που ξέρει  όσο λίγοι την ελληνική οικονομία, τον επί σαράντα χρόνια διευθυντή του περιοδικού «ΟΙΚΟΝΟΜΙΚΟΣ ΤΑΧΥΔΡΟΜΟΣ» Γιάννη Μαρίνο,  ο οποίος ήταν και ο σημαντικότερος Ευρωβουλευτής που είχε ποτέ η Νέα Δημοκρατία στις Βρυξέλλες.
      Τα λέω όλα αυτά γιατί, λόγω της ιδιότητάς μου, έτυχε να παρακολουθώ τις δραστηριότητες μέσα στην Ευρωβουλή, τις ερωτήσεις, τις τροπολογίες, ό,τι έκαναν τέλος πάντων οι Ευρωβουλευτές, όχι μόνο της Νέας Δημοκρατίας, αλλά και των άλλων κομμάτων.
       Δεν θυμάμαι καμμία ερώτηση του Υπουργού Ανάπτυξης, σχετικά με την ακρίβεια εκείνα τα χρόνια. Του σημερινού Υπουργού Ανάπτυξης. Δεν θυμάμαι καμμία ερώτηση στην Ευρωβουλή. Όποιος ανοίξει το internet και ψάξει να βρει ερώτηση του κ. Φώλια για την ακρίβεια και την άνοδο του πληθωρισμού, επί ΠΑ.ΣΟ.Κ., δεν θα βρει τίποτα. Προφανώς, δεν ήταν ανάμεσα στα ενδιαφέροντά του η ακρίβεια εκείνη την εποχή και μιλάμε για μία εποχή την περίοδο 1999-2004, όπου καθιερώθηκε το ευρώ, χωρίς καμμία προετοιμασία φυσικά της οικονομίας μας από το ΠΑ.ΣΟ.Κ., όταν ξεχαρβαλώθηκαν και οι τελευταίοι κρατικοί ελεγκτικοί μηχανισμοί που σήμερα επικαλείται στην επερώτησή του το ΠΑ.ΣΟ.Κ., όταν στην ουσία δεν υπήρχαν έλεγχοι και οργίαζαν οι μεσάζοντες, όπως και σήμερα. Αυτά γίνονταν λοιπόν εκείνα τα χρόνια όταν κυβερνούσε το ΠΑ.ΣΟ.Κ. και Ευρωβουλευτής ήταν ο κ. Φώλιας. 
      Το ΠΑ.ΣΟ.Κ. κάνει βέβαια εξ απαλών ονύχων μία αυτοκριτική στην επερώτησή του και αναφέρει ότι –διαβάζω επί λέξει- από την εισαγωγή του ευρώ και ιδιαίτερα από το 2004, έως σήμερα, έχουν λάβει χώρα τρομακτικές αυξήσεις που δεν συνοδεύτηκαν από αντίστοιχη αύξηση του οικογενειακού εισοδήματος, με αποτέλεσμα να δημιουργείται μια νέα τάξη νεόπτωχων, η οποία συντηρείται μέσα από τη συνεχή αύξηση του δανεισμού. 
      Φυσικά, δεν είναι μόνο οι νεόπτωχοι. Διότι εδώ έχω στα χέρια μου την εφημερίδα «ΤΑ ΝΕΑ». Είναι και οι νεόπλουτοι οι οποίοι δημιουργήθηκαν. Τριάντα εφτά εκατομμύρια ευρώ για χαβιάρι και σολομό, όπως λένε τα «ΤΑ ΝΕΑ», δόθηκαν πέρυσι. Πεντακόσιους τόνους καπνιστό σολομό, εκατόν πενήντα τόνους χαβιάρι και πέντε τόνους αυγοτάραχο φάγανε οι νεόπλουτοι της σύγχρονης Ελλάδας, τους οποίους δημιούργησαν τα δύο παλιά κόμματα εξουσίας, ενώ οι πωλήσεις της Porsche αυξήθηκαν κατά 9% μέσα στο 2007. Αυτά λένε «ΤΑ ΝΕΑ» και από την άλλη πλευρά λένε στο ίδιο φύλλο στις 30 Απριλίου ότι επιστρέφει το τεφτέρι στον μπακάλη. Η μοδίστρα δηλώνει ότι μεταποιούν πλέον τα παλιά τους ρούχα οι καταναλωτές, γιατί δεν αντέχουν. Μειώθηκε ο τζίρος εστιατορίων και φαστ φουντ κατά 10%, μειώθηκαν στο καλάθι της νοικοκυράς τα προϊόντα που δεν θεωρούνται πρώτης ανάγκης. Έτσι, λοιπόν, υπάρχουν δύο Ελλάδες: Οι νεόπλουτοι και τα δυόμισι εκατομμύρια νεόπτωχοι που δημιούργησαν τα δυο παλιά κόμματα εξουσίας. 
      Άρα, έχουμε τρομακτικές αυξήσεις, χαμηλό οικογενειακό εισόδημα, νεόπτωχους και συνεχή δανεισμό. Αυτά είναι τα τέσσερα κύρια χαρακτηριστικά της διακυβέρνησης του κ. Σημίτη, η οποία συνεχίζεται κανονικά και με τη διακυβέρνηση του κ. Καραμανλή, ενώ η Ελλάδα βυθίζεται στη μιζέρια και στην υπανάπτυξη.
      Βέβαια, στην επερώτηση το ΠΑ.ΣΟ.Κ. λέει ότι οι τιμές του πετρελαίου θέρμανσης και της βενζίνης παρακολουθούν τις διεθνείς τιμές μόνο στην άνοδο και ποτέ στην κάθοδο. Είναι σωστό αυτό και είναι αληθές. Δεν συνέβαινε, όμως, το ίδιο και επί των κυβερνήσεων του κ. Σημίτη; Πότε είχαμε δηλαδή μείωση των τιμών της βενζίνης και του πετρελαίου θέρμανσης όσο κυβερνούσε το ΠΑ.ΣΟ.Κ.; 
      Η Νέα Δημοκρατία διανύει ήδη τον πέμπτο χρόνο της διακυβέρνησής της και όχι τους πρώτους μήνες, όπως άφησε να εννοηθεί ο κ. Βλάχος. Είπε ότι δεν μπορούν μέσα σε λίγους μήνες να γίνουν τα πάντα. Πέμπτο χρόνο κυβερνάτε, κύριε Βλάχο. 
      Το ότι συμπεριφέρεστε ως ένα «γαλάζιο» ΠΑ.ΣΟ.Κ. νομίζω ότι είναι παραπάνω από σαφές και σε όποια κριτική πια κάνει η Αντιπολίτευση συμπεριφέρεται η Νέα Δημοκρατία σαν να είναι ο θεματοφύλακας της συνέχισης της πολιτικής του ΠΑ.ΣΟ.Κ.. Τους μιλάς για το Χρηματιστήριο και σου λένε ότι φταίει το ΠΑ.ΣΟ.Κ.. Τους μιλάς για τις τράπεζες και το χάλι που έχει δημιουργηθεί, ενώ χάνονται σπίτια και αυτοκίνητα κάθε μέρα και αναφέρουν ότι το ΠΑ.ΣΟ.Κ. ευθύνεται για το οικονομικό περιβάλλον. Τους μιλάς για την κομματικοποίηση του κράτους και ακούω ότι φταίει το κράτος του πρασινοφρουρού. Και μάλιστα, εντυπωσιάστηκα γιατί ο Υφυπουργός κ. Ζώης απαντώντας σε ερώτησή μου για τις διώξεις που υπέστησαν οι άνθρωποι της από εδώ πλευράς αυτά τα είκοσι χρόνια, μου απάντησε ούτε λίγο ούτε πολύ ότι όλα αυτά που συνέβησαν απλώς οι άνθρωποι αυτοί τα φαντάζονταν και δεν συνέβησαν ποτέ. Είναι η γραπτή απάντηση του κ. Ζώη, του Υφυπουργού Εσωτερικών. Τους λες ότι ο Πρωθυπουργός δεν τιμά την υπογραφή του για το δημοψήφισμα της ταυτότητας, όταν πήγαινε με την κομψή σύζυγό του παρουσία τηλεοπτικών συνεργείων και υπέγραφε για την προαιρετική αναγραφή του θρησκεύματος στις ταυτότητες και σου λένε ότι φταίει το ΠΑ.ΣΟ.Κ., το οποίο το 2000 κ.λπ.. Έχει κανείς την εντύπωση ότι είστε οι θεματοφύλακες της συνέχισης της πολιτικής του ΠΑ.ΣΟ.Κ..
       Και φυσικά το πιο γρήγορο ανέκδοτο της Ευρώπης είναι ότι ο πληθωρισμός στην Ελλάδα είναι 4,4%. Νομίζω ότι ο κάθε Έλληνας και εσείς οι ίδιοι ξέρετε ότι είναι τουλάχιστον 15%. Εξάλλου, η EUROSTAT όταν παρουσιάζει τα στατιστικά στοιχεία για όλες τις χώρες της Ευρωπαϊκής Ένωσης, στην Ελλάδα έχει παύλες και από κάτω υπάρχει αστερίσκος ότι τα στοιχεία από την Εθνική Στατιστική Υπηρεσία της Ελλάδος είναι ανακριβή. Είναι αναξιόπιστα. Αυτό συνέβαινε και με το ΠΑ.ΣΟ.Κ.. Υπάρχουν παύλες στα στατιστικά στοιχεία που στέλνει η Ελλάδα. Απλούστατα η EUROSTAT δεν τα λαμβάνει υπ’ όψιν της. 
      Το «ΕΘΝΟΣ» ανέφερε στις 4 Μαΐου ότι από τα περίφημα σαράντα ένα μέτρα που εξαγγείλατε εφαρμόζονται τα δεκαεπτά, δηλαδή τα εξής εννιά. Τώρα που το σκέφτομαι, ίσως ο αριθμός 41 είναι και σημαδιακός, επειδή πήρατε 41% στις εκλογές. Και τώρα που υπάρχει και ξεχαρβάλωμα και χρεοκοπία αυτών των μέτρων ακολουθούν τα μέτρα αυτά και την ελεύθερη πτώση που έχετε σε όλες τις δημοσκοπήσεις. 
      Είναι η Αθήνα μια από τις ακριβότερες πόλεις της Ευρώπης; Είναι ψέμα αυτό; Υπάρχει συνέπεια για τον τουρισμό μας; Έχουμε εκτιμήσει τις αρνητικές συνέπειες από την άσχημη φήμη που υπάρχει στο εξωτερικό, ότι η Ελλάδα γίνεται όλο και περισσότερο ακριβή χώρα; Πολλές φορές μιλάω με τέως συναδέλφους από τα κοινοτικά όργανα και λένε ότι οι τιμές των σούπερ μάρκετ στην Αθήνα και στις Βρυξέλλες είναι ακριβώς ίδιες. Οι μισθοί, όμως, είναι ίδιοι; Γιατί εγώ ξέρω ότι ο βελγικός μισθός –και το θυμάται ο κ. Παπουτσής- είναι τουλάχιστον δύο φορές μεγαλύτερος από το μέσο ελληνικό μισθό.
      Να αναφέρω λίγα στοιχεία από τη EUROSTAT. Το Φεβρουάριο η Ελλάδα ήταν πρώτη στις αυξήσεις των τιμών των καυσίμων και των λογαριασμών των Δ.Ε.Κ.Ο. από όλες τις χώρες της Ευρωζώνης. Η EUROSTAT αναφέρει ότι στην Ελλάδα ακρίβυναν οι υπηρεσίες και τα προϊόντα σε έντεκα από τις δώδεκα κατηγορίες που έγιναν συγκρίσεις τιμών στα δεκαπέντε κράτη-μέλη. 
      Κύριε Βλάχο, είδα ότι καταθέσατε κάποιες φωτογραφίες με κάποια αρνιά πριν από λίγο στα Πρακτικά. Έχω και εγώ κάποιες φωτογραφίες εδώ στο κινητό μου. 
Πήγα σήμερα στις 8.15’ στη λαϊκή της περιοχής μου να ψωνίσω και έβγαλα κάποιες φωτογραφίες. Οι φωτογραφίες αυτές δείχνουν ότι τα αχλάδια ήταν μεταξύ 2,5 και 3 ευρώ και τα κολοκύθια ήταν μεταξύ 1,5 και 2 ευρώ. Αν επιτρέπεται από τα Πρακτικά, καταθέτω το κινητό μου, για να δείτε τις φωτογραφίες, γιατί είδα φωτογραφίες με αρνιά, αλλά φωτογραφίες υπάρχουν πολλές. Αν επιτρέπεται, το καταθέτω το κινητό μου, οι φωτογραφίες είναι μέσα.
    Τώρα, για τη δέσμη των μέτρων λέτε «από το χωράφι στο ράφι». Εγώ νομίζω ότι πρέπει να προσθέσετε «από το χωράφι στο ράφι και μετά όλα πάνε στράφι». Γιατί; Διότι δεν υπάρχουν ελεγκτικοί μηχανισμοί, φυσικά δεν έχετε κοινωνική ευαισθησία, φυσικά δεν υπάρχει έλεγχος και κυρώσεις για κανέναν. Μάλιστα, σε μια απάντηση του κ. Φώλια σε ερώτηση του Γιώργου Καρατζαφέρη, σχετικά με την ακρίβεια βέβαια, λέει ο κ. Φώλιας ότι η διαμόρφωση των τελικών τιμών καταναλωτή συναρτάται ευθέως και με το αληθές των τιμών που αναγράφεται στα σχετικά τιμολόγια. Ωραία, το αληθές των τιμών ποιος το ελέγχει; Είσαστε κράτος; Υπάρχουν κυρώσεις; Υπάρχει έλεγχος; Ποιος ελέγχει το αληθές των τιμών; Μας λέει ο κ. Φώλιας και το εξής απίστευτο: Η απελευθέρωση των τιμών –λέει- έγινε γιατί κάτι τέτοιο επιτάσσει η συνθήκη ένταξης της χώρας μας στην Ευρωπαϊκή Ένωση. Ακούστε το, κύριε Παπουτσή, ήσασταν επίτροπος. Τις αυξήσεις των τιμών τις  επιτάσσει η συνθήκη ένταξης της χώρας στην Ευρωπαϊκή Ένωση και αφ’ ετέρου με την απελευθέρωση αυτή διασφαλίστηκε –λέει- η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην ευρωπαϊκή και παγκόσμια αγορά. Δηλαδή εμείς τώρα βαυκαλιζόμαστε ότι έχουμε επιχειρήσεις οι οποίες είναι ανταγωνιστικές. Δεν έχουμε ακούσει τίποτα για το ότι φεύγουν μαζικά από την Μακεδονία και τη Θράκη και πάνε στα Βαλκάνια, στα Σκόπια, στην Τουρκία, αριστερά και δεξιά οι επιχειρήσεις μας, έχουμε την εντύπωση ότι έχουμε ανταγωνιστικές επιχειρήσεις, σύμφωνα με την απάντηση του κ. Φώλια.
    Όσο για το θέμα ότι ο καταναλωτής πρέπει να ψάχνει και να συγκρίνει τις τιμές έχω ξαναπεί, κύριε Βλάχο, ότι δεν θα τον κάνετε Κλουζό τον έλληνα καταναλωτή, δεν θα γίνει ντετέκτιβ ο Έλληνας καταναλωτής. Και για να το φέρω και στα ελληνικά δεδομένα, δεν θα γίνει ντετέκτιβ Κάβουρας ή ντετέκτιβ Ουζούνης, είσαστε κράτος, οφείλετε να ελέγχετε και να τιμωρείτε, να επιβάλλετε κυρώσεις. Οι αυξήσεις, λοιπόν, των τιμών στην Ελλάδα είναι μέχρι και τρεις φορές ψηλότερες από την ευρωζώνη.
    Να δούμε τώρα ποιος έκανε τι στην Ευρωβουλή. Θα είμαι πολύ σύντομος. Το Μάιο του 2006 ο κ. Καρατζαφέρης υπέβαλε γραπτή ερώτηση προς τον γνωστό κ. Αλμούνια για τον απίστευτο πληθωρισμό στην Ελλάδα. Ο κ. Αλμούνια απάντησε στις 11 Ιουλίου του 2006 ότι τα κράτη μέλη είναι υπεύθυνα για τον έλεγχο των τιμών. Έτσι είπε επί λέξει ο κ. Αλμούνια. Ποιος έλεγχος γίνεται σήμερα στην Ελλάδα; Ποιος έλεγχος τιμών γίνεται; Μπορεί κάποιος να υποστηρίξει στα σοβαρά ότι υπάρχουν μηχανισμοί ελέγχου; Οι μισθοί στην Ελλάδα αυξήθηκαν κατά 11% σε τρία χρόνια, οι τιμές κατά 52%. 
    Και να πω εδώ και κάτι το οποίο, νομίζω, χρειάζεται να το αναφέρω: Επιτροπή ανταγωνισμού. Ενάμιση χρόνο πριν την υπόθεση των κουμπάρων, ο Γιώργος Καρατζαφέρης καταθέτει ερώτηση για το γάλα στην Ευρωπαϊκή Επιτροπή προς την αρμόδια επίτροπο κ. Φίσερ-Μπερν. Αναφέρει, λοιπόν, ο κ. Καρατζαφέρης ότι η τιμή του γάλακτος είναι 12% υψηλότερη από το μέσο όρο ολόκληρης της Ευρωπαϊκής Ένωσης. Του απαντάει η αρμόδια επίτροπος: «Η Επιτροπή συμφωνεί με το αξιότιμο μέλος του Κοινοβουλίου ότι υπάρχει διαφορά μεταξύ των τιμών αυτών όσον αφορά την Ελλάδα και του μέσου κοινοτικού όρου. Η διαφορά αυξήθηκε κατά τη διάρκεια των δύο τελευταίων ετών της Κυβερνήσεώς σας. Το 2004 ήταν 15% ψηλότερη στην Ελλάδα από το μέσο όρο της Ένωσης». Όχι 12% που λέει ο κ. Καρατζαφέρης, 15% λέει η επίτροπος, ακόμη μεγαλύτερο. Ενάμιση χρόνο πριν το σκάνδαλο με την υπόθεση των κουμπάρων. 
    Τώρα, φαίνεται καθαρά ποιος δούλευε στην Ευρωβουλή, ποιος υπέβαλε αλλεπάλληλες ερωτήσεις για το ράλι των τιμών και φυσικά, εδώ δεν μπορεί να ισχύει η αλησμόνητη δήλωση του κ. Φώλια, ο οποίος ως Υφυπουργός Οικονομίας και απαντώντας στη Βουλή σε άλλη ερώτηση του ΠΑ.ΣΟ.Κ., είχε αναφέρει επί λέξει: «Εμείς δεν είμαστε Κομισιόν, είμαστε η Ελληνική Κυβέρνηση και λέμε αλήθειες». Ελπίζω να μην υπονοεί ο κ. Φώλιας ότι η Κομισιόν λέει ψέματα ούτε ότι έχετε ξαφνικά το τεκμήριο της φιλαλήθειας και το λέω αυτό, γιατί έχω μελετήσει καλά τις δηλώσεις του κ. Φώλια: Στις 4.4.06 ο κ. Φώλιας δίνει συνέντευξη Τύπου μετά την επίσκεψη του στις Η.Π.Α., όπου συνόδευσε την κ. Μπακογιάννη και –ακούστε τώρα- είπε επί λέξει: «Εισπράξαμε επανειλημμένα συγχαρητήρια για την πορεία της ελληνικής οικονομίας τα δύο τελευταία χρόνια και ένας-δύο Υφυπουργοί είπαν ότι θα ήταν χρήσιμο να τους εξηγήσουμε με ποιο τρόπο κατάφερε η Ελληνική Κυβέρνηση τόσο γρήγορα, τόσο μεγάλα, τόσο θετικά αποτελέσματα, χωρίς να παρθούν δραστικά και ριζικά μέτρα». Θα ήθελα να παρακαλέσω να μάθω ποιοι είναι οι Αμερικανοί Υφυπουργοί οι οποίοι θαυμάζουν τόσο πολύ τα επιτεύγματα της ελληνικής οικονομίας, θαυμάζουν τόσο πολύ την Κυβέρνηση σας για τα επιτεύγματά της, τα οποία δεν τα έχει νιώσει ακόμη ο Ελληνικός Λαός. 
    ΠΡΟΕΔΡΕΥΩΝ (Φίλιππος Πετσάλνικος): Κύριε Αϊβαλιώτη, παρακαλώ να τελειώνετε.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Αφού, λοιπόν τελείωσε και ο χρόνος και έχετε δίκιο, θα αναφέρω δύο μόνο δηλώσεις, κύριε Πρόεδρε, και ευχαριστώ για την ανοχή σας: «Οι τιμές στην αγορά είναι πολύ υψηλές. Οι τιμές στα οπωροκηπευτικά έχουν εκτιναχθεί πάρα πολύ ψηλά. Υπάρχει ακρίβεια και πρέπει να το παραδεχθούμε». Δεν τα δηλώνει ο Γιώργος Καρατζαφέρης, δεν τα δηλώνει ο Αϊβαλιώτης ούτε κανένας άλλος Βουλευτής του ΛΑ.Ο.Σ., τα δηλώνει ο Υφυπουργός σας, κ. Γιάννης Ιωαννίδης. Δεύτερη δήλωση και κλείνω: «Οι τιμές δεν ανεβαίνουν με το ίδιο ασανσέρ που ανεβαίνουν οι μισθοί και οι συντάξεις». Έχω την αίσθηση, κύριε Βλάχο, ότι οι μηχανισμοί ελέγχου των τιμών θα πρέπει επιτέλους να λειτουργήσουν. Ας μην έχουμε αυταπάτες. Δεν τα δηλώνει ο Γιώργος Καρατζαφέρης, τα δηλώνει ο Γραμματέας της Κοινοβουλευτικής σας Ομάδας, ο κ. Τραγάκης. 
    Ευχαριστώ. 
    ΠΡΟΕΔΡΕΥΩΝ (Φίλιππος Πετσάλνικος): Ο πρώην Πρόεδρος της Βουλής, κ. Απόστολος Κακλάμανης έχει το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, όπως ακούσατε, οι επίτροποι απευθύνονται στους Ευρωβουλευτές με τον τύπο, τα αξιότιμα μέλη του Ευρωκοινοβουλίου. Ο πρώην Ευρωβουλευτής, ο για ολίγα λεπτά παρευρεθείς στην Αίθουσα Υπουργός Ανάπτυξης κ. Φώλιας, φαίνεται ότι δεν θεωρεί τα μέλη του Ελληνικού Κοινοβουλίου αξιότιμα ή τόσο αξιότιμα, ώστε να καταδεχθεί ο ίδιος, που επερωτάται ως αρμόδιος Υπουργός, να απαντήσει στην επερώτησή μας. Και δεν ενδιαφέρει τη Βουλή η εσωτερική κατανομή αρμοδιοτήτων σε Υφυπουργούς, Γενικούς Γραμματείς, Διευθυντές κ.ο.κ.. Την Κυβέρνηση κατά το Σύνταγμα τη συγκροτούν οι Υπουργοί και αυτοί επερωτώνται και αυτοί οφείλουν με τη συμπαράσταση και τη βοήθεια που χρειάζονται, των Υφυπουργών και των οποιωνδήποτε άλλων στελεχών, να απολογούνται στη Βουλή. 
    Αποτελεί προσβολή το γεγονός ότι ο κ. Φώλιας δεν παρέστη, γιατί όπως είπε ο Υφυπουργός κ. Βλάχος, είχε κάποια  υποχρέωση. Και καλό θα είναι ο Πρόεδρος της Δημοκρατίας να μη χρησιμοποιείται έτσι ευκαιριακώς. Ο Πρόεδρος της Δημοκρατίας πήγε σε ένα συνέδριο και ο κ. Φώλιας πήγε στο ίδιο συνέδριο. Αυτό είναι έτερον, εκάτερον. Η Βουλή προηγείται οποιουδήποτε συνεδρίου και οποιασδήποτε άλλης απασχόλησης, όταν μάλιστα αυτή η επερώτηση κατετέθη το Δεκέμβριο του 2007. Όταν προσδιορίστηκε η συζήτησή της –ορθά το σημειώσατε, κύριε Πρόεδρε- εγνώριζε ο αρμόδιος Υπουργός πότε ακριβώς θα συζητηθεί. Μπορούσε να ζητήσει από τον Πρόεδρο της Βουλής –γιατί αυτή είναι η διαδικασία- να ορισθεί για τη μεθεπόμενη Δευτέρα. Λυπάμαι πάρα πολύ, διότι ως νέος συνάδελφος σ’ αυτήν την Αίθουσα ο κ. Φώλιας θα έπρεπε να δείχνει περισσότερο σεβασμό προς το Κοινοβούλιο, το οποίο δεν υστερεί του Ευρωκοινοβουλίου. Τα εθνικά κοινοβούλια βρίσκονται στο ίδιο επίπεδο, για να μην πω και σε μείζονα επίπεδο από πλευράς δημοκρατικής και πολιτικής εκπροσώπησης. 
    Εδώ ο κ. Φώλιας ήρθε με την ψήφο συγκεκριμένων πολιτών. Γνωρίζουμε πώς συγκροτούνται τα ευρωψηφοδέλτια. Λυπάμαι βαθύτατα και αισθάνθηκα την ανάγκη, ακριβώς και με την ιδιότητα του πρώην Προέδρου της Βουλής, να το σημειώσω αυτό, κύριε Πρόεδρε, γιατί έχει γίνει πια κανόνας οι Υπουργοί να μην εμφανίζονται, αλλά να επιφορτίζουν τους Υφυπουργούς με το έργο της απαντήσεως στην Αντιπολίτευση, η οποία ασκεί το πλέον κρίσιμο έργο για τη λειτουργία του κοινοβουλευτικού μας πολιτεύματος. 
    Εγώ παρακολούθησα τον Υφυπουργό κ. Βλάχο. Παρακολουθώ τις πράγματι φιλότιμες προσπάθειες που κάνει, σε ένα πεδίο όμως που καθιστά εντελώς απρόσφορη την προσπάθειά του, διότι η Κυβέρνηση έχει την ευθύνη, η Κυβέρνηση βάζει το πλαίσιο της πολιτικής. Δεν είστε εσείς, αγαπητέ κύριε Βλάχο, που θα σηκώσετε το βάρος της ιδεοληψίας που έχει καταλάβει το κόμμα της Δεξιάς που κυβερνά σήμερα τον Τόπο, που όπως συμβαίνει με πολλά πράγματα εδώ στις εσχατιές της Ευρώπης, στα Βαλκάνια, καθυστερημένα υιοθέτησε αυτήν την ιδεοληψία του νεοφιλελευθερισμού, της ελευθερίας των αγορών, της πλήρους ελευθερίας, της ασυδοσίας ουσιαστικά των αγορών και μια επιθετικότητα εναντίον οποιασδήποτε κρατικής παρέμβασης. 
	Κινούμαστε ως ΠΑ.ΣΟ.Κ., κύριε Πρόεδρε, μεταξύ ουσιαστικά δύο ιδεολογικών ρευμάτων. Το ένα εδώ, από την παραδοσιακή αριστερά αποθεώνει το κράτος, τον κρατισμό. Από την άλλη πλευρά, η Δεξιά αποθεώνει την αγορά. Το κράτος,  ο κυρίαρχος λαός που εκλέγει κυβερνήσεις, που στηρίζει εξουσίες, κοινοβούλια, δικαιοσύνη, τι ρόλο παίζει; Είναι το θύμα -και αυτό το διαπιστώνουμε και από όσα αναφέρθηκαν, αυτό το γνωρίζουμε όλοι- των ολιγοπωλίων και των καρτέλ που λυμαίνονται την αγορά. Και θα περίμενα από τον Υπουργό Ανάπτυξης  τον κ. Φώλια έμπειρο στην αγορά –ας μου επιτρέψει ο κ. Βλάχος, ούτε εγώ έχω πείρα της αγοράς ούτε εσείς, όπως έχει ο κ. Φώλιας- και στενότατο συνεργάτη, όπως τουλάχιστον βλέπω στον Τύπο, του κυρίου Πρωθυπουργού, περισσότερη υπευθυνότητα απέναντι στο Κοινοβούλιο και απέναντι στο έργο που έχει αναλάβει. 
	Κύριε Υπουργέ, της Ανάπτυξης, είπατε ότι δεν θα λάβετε το λόγο, αλλά εγώ νομίζω ότι οφείλετε, αφού επανήλθατε στην Αίθουσα, να απαντήσετε στην Αντιπολίτευση. Δεν μπορεί να δέχεστε εσείς ένα ρόλο αυτής της ποιότητας. Δεν σας τιμά. Οφείλετε να απαντήσετε και να διορθώσετε αυτό το ατόπημα. Εδώ είμαστε για να διορθώνουμε και λάθη τα οποία κάνουμε. 
	Θα πάτε σε λίγες μέρες, στις 5 Ιουνίου όπως βλέπω, σε μία ημερίδα. Θα κάνετε την εναρκτήρια ομιλία του Συνδέσμου Φαρμακευτικών Επιχειρήσεων Ελλάδος. Πώς θα αισθάνεστε εκεί, κύριε Υπουργέ, όταν την απόφαση που οφείλατε εσείς να εκδώσετε, ώστε να υλοποιηθεί ο νόμος τον οποίο η δική σας Κυβέρνηση έφερε εδώ, όταν αποφάσισε να καταργήσει τη λίστα των φαρμάκων, ότι το 4% του τζίρου των φαρμακευτικών επιχειρήσεων θα πηγαίνει στα ασφαλιστικά ταμεία – μιλάμε για 400.000.000 ευρώ- δεν την έχετε εκδώσει; Απελευθερώσατε τη λίστα των φαρμάκων και έχουμε φτάσει σε υπερδιπλασιασμό του κόστους των ασφαλιστικών ταμείων, του Ο.Γ.Α., του κρατικού προϋπολογισμού. Σε τελική ανάλυση και εγώ θα ήθελα να μας πείτε απόψε, όταν θα πάτε εκεί στην ημερίδα των φαρμακευτικών αυτών επιχειρήσεων, αν θα έχετε εν τω μεταξύ υπογράψει αυτήν την απόφαση με αναδρομική ισχύ, ώστε να επιστραφούν τα εκατοντάδες αυτά εκατομμυρίων ευρώ εκεί που πρέπει. 
      Αυτές είναι οι ευθύνες σας, κύριε Υπουργέ, και όχι να λέτε, εδώ είναι ο κ. Βλάχος που θα απαντήσει. Εδώ είναι το Κοινοβούλιο! 
	Και έρχομαι, κύριε Πρόεδρε, σε αυτό που προανέφερα. Ποιο ήταν το μήνυμα που έδωσε η Κυβέρνηση της Νέας Δημοκρατίας αμέσως μετά τις εκλογές του 2004. Πρώτον, μια αποθάρρυνση οποιασδήποτε οικονομικής δραστηριότητας στη χώρα. Αρχίσαμε τις απογραφές και κοιτάξαμε πώς θα γελοιοποιήσουμε τη χώρα, εν ονόματι του τυφλού κομματικού μας πάθους, στο εξωτερικό. Τώρα, πρέπει να κάνουμε νέες απογραφές, σύμφωνα με τις ντιρεκτίβες του κ. Αλμούνια. Και έτσι άρχισε ο κατήφορος, κύριε Πρόεδρε. Αυτήν τη στιγμή η χώρα από πλευράς δεικτών ανάπτυξης έχει καθοδική πορεία. Αντίθετα, ο πληθωρισμός έχει ανοδική πορεία. 
Μιλάμε πια για πληθωρισμό κερδών, που προκύπτει μέσα από την ασυδοσία την οποία έχει εμπνεύσει η Κυβέρνηση με την όλη, αν θέλετε, πολιτική φιλοσοφία της. Όταν λέει ότι τα πάντα ρυθμίζονται από την αγορά, από εκεί και πέρα τι θέλετε να κάνει η αγορά; Θα περιμένει τον κ. Βλάχο; Πράγματι, εγώ το έβλεπα και λυπόμουνα, κύριε Βλάχο. Διότι τι μπορείτε να κάνετε εσείς μπροστά στα καρτέλ, τι μπορείτε να κάνετε εσείς μπροστά στα ολιγοπώλια που λυμαίνονται τον Tόπο; Μπορείτε εσείς να περιορίσετε την αισχροκέρδεια των τραπεζών; 
      Ζητάτε από το ΠΑ.ΣΟ.Κ. προτάσεις. Άκουσα ότι ο κ. Αλογοσκούφης θα δεχθεί αυτές τις προτάσεις. Ευτυχώς! Δεν ξέρω αν τελικά θα το κάνετε. Εμείς όμως θα καταθέσουμε πρόταση νόμου γι’ αυτό, για τα δάνεια, για τους πλειστηριασμούς. Μιλάμε για μία χώρα, κύριε Πρόεδρε, όπου συνεχώς αυξάνεται το ποσοστό των νεόπτωχων, όπως ανεφέρθη, κατά γεωμετρική πρόοδο, όπως και ο ρυθμός αυξήσεως των νεόπλουτων. Μιλώ ως Βουλευτής της Β΄ Περιφέρειας της Αθήνας. Θα παρακαλέσω τον κ. Φώλια και τον κ. Βλάχο όχι να ελέγξουν τι γίνεται στην αγορά, αλλά να δουν τι γίνεται στις φτωχογειτονιές: Όπως στο Μπουρνάζι, στο Περιστέρι, στο Αιγάλεω, στους Αγίους Αναργύρους. Σας λέω υπευθύνως ότι αυτό που φοβάται ολόκληρη η Ευρώπη –δεν έχουμε θαλάσσια σύνορα και ωκεανούς με την Ασία, είμαστε μία ήπειρος ουσιαστικά- αυτό που φοβόμαστε ότι θα γίνει είναι ότι θα υπάρξουν κύματα μεταναστεύσεων όπως στους ιστορικούς και προϊστορικούς χρόνους στο παρελθόν. Αυτά θα τα ζήσουμε και πολύ σύντομα εδώ στη χώρα μας. Όταν έχει αυξηθεί κατά 50% το κόστος συντήρησης μιας οικογένειας -θέλει 3.000 ευρώ, με τα δικά σας στοιχεία, τα περίφημα στοιχεία της Στατιστικής Υπηρεσίας, όπως δυστυχώς έχει καταντήσει κι αυτή κι έχουμε επίσης εκτεθεί και στις Βρυξέλλες και παντού- δεν μπορεί να συντηρηθεί μ’ έναν μισθό. Δεν γίνεται πια. 
      Έχουμε το θέαμα αυτό που το ζήσαμε άλλωστε αυτές τις ημέρες. Τα συσσίτια. Να σκοτώνονται οι άνθρωποι για ένα κομμάτι κρέας! Πού ζούμε τέλος πάντων; Είμαστε στον 21ο αιώνα; 
      Κύριε Πρόεδρε, κλείνοντας θέλω να πω τούτο μόνο σε ό,τι αφορά την Επιτροπή Ανταγωνισμού. Ο κύριος Υπουργός Ανάπτυξης, γνωρίζει ποιο είναι το κοινοτικό καθεστώς, αφ’ ης στιγμής προχωρούμε στην απελευθέρωση των αγορών. Δεν μπορεί ρυθμιστικές αρχές να εξαρτώνται από την εκτελεστική εξουσία. Η Αρχή Ανταγωνισμού δεν είναι ανεξάρτητη, διότι την ορίζετε εσείς. Και είχαμε τις ιστορίες εκεί, αυτών, που τώρα κυκλοφορούν ελεύθεροι. Δεν ξέρω αν τους γνωρίζατε από τις Βρυξέλλες, αλλά είμαι βέβαιος ότι αν τους γνωρίζατε δεν θα τους τοποθετούσατε. Διότι ο προκάτοχός σας προφανώς δεν τους γνώριζε. Αυτοί κυκλοφορούν ελεύθεροι, όπως κι ο άλλος, ο κομματικός παράγων της Θεσσαλονίκης. Εγώ εξατομικεύω ευθύνες. Δεν είμαι της λογικής ότι όλη η Δεξιά είναι κλέφτες και απατεώνες, όπως κάνατε εσείς και συνεχίζετε. Άκουσα κι απόψε για το Χρηματιστήριο. Από το Βήμα εκείνο ο Γιώργος Παπανδρέου και απ’ αυτήν τη θέση εγώ, καλέσαμε επανειλημμένως τον κ. Καραμανλή, λέγοντάς του: «Έχετε πλειοψηφία. Δεν έχει παραγραφεί» –δεν είχε παραγραφεί- «το αδίκημα αυτό, το όποιο αδίκημα». Αλλά και τώρα ο Κανονισμός της Βουλής δεν σας απαγορεύει να συγκροτήσετε εξεταστικές επιτροπές. Γιατί η πολιτική ευθύνη για τους πολιτικούς άνδρες –εννοώ και τις γυναίκες- είναι μείζων της οποιασδήποτε ποινικής του οποιουδήποτε «λυμεώνα» του Χρηματιστηρίου. Άλλωστε, όσα εν τω μεταξύ έχουν γίνει, ανέδειξαν πολλές οικογένειες διάσπαρτες στο γενικότερο χώρο. Διότι, κατά τη γνώμη μου, οι λωποδύτες δεν ανήκουν σε κόμματα. Ανήκουν στην τσέπη τους. 
      Μπορείτε λοιπόν και τώρα να συγκροτήσετε εξεταστική επιτροπή για το Χρηματιστήριο ή για οτιδήποτε άλλο! Έχετε την πλειοψηφία! Όμως, δεν σας συμφέρει πολιτικά. Συνεχίζετε έπειτα από τόσα χρόνια να λέτε: «Το ΠΑ.ΣΟ.Κ. που κυβέρνησε είκοσι χρόνια». 
      Σας είπε ο κ. Παπουτσής για τον Ο.Τ.Ε.. Τρία-τριάμισι χρόνια μεσολάβησε και πάλι κυβέρνηση μιας Δεξιάς και παρ’ ολίγον να τον ψάχνουμε τον Ο.Τ.Ε. στην Ιαπωνία, αντί 500.000.000 δολαρίων!
      Τώρα ο Ελληνικός Λαός δεν γνωρίζει, διότι –σωστά είπε ο κ. Παπουτσής- αυτό το σύστημα προπαγάνδας που ισχύει, δυστυχώς αποπληροφορεί τον Ελληνικό Λαό. Δεν ξέρει ο Ελληνικός Λαός ότι η ελληνική Κυβέρνηση παραιτείται του ελέγχου του Ο.Τ.Ε. και τον εκχωρεί στη γερμανική Κυβέρνηση! Πάρα πολλοί πολίτες δεν γνωρίζουν! Νομίζουν ότι η «DEUTSCHE TELEKOM» είναι ιδιωτική, δεν ξέρουν ότι είναι ουσιαστικά κρατική. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, παρακαλώ να ολοκληρώσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ξέρουν ότι ουσιαστικά ελέγχεται, όπως ελέγχεται μέχρι τώρα ο Ο.Τ.Ε. από την Ελληνική Κυβέρνηση, η «DEUTSCHE TELEKOM» από τη γερμανική Κυβέρνηση, η οποία βλέπει στα Βαλκάνια. Δεν βλέπει την κινητή τηλεφωνία, την «COSMOTE», την οποία άλλωστε και εκείνη πολύ καθυστερημένα το ΠΑ.ΣΟ.Κ. ήλθε για να την ιδρύσει, διότι κι εκεί είχατε φροντίσει να εμποδίσετε τον Ο.Τ.Ε. να κάνει επιχείρηση κινητής τηλεφωνίας, γιατί –επαναλαμβάνω- έχετε αυτήν τη νεοφιλελεύθερη ιδεοληψία, που ενώ εκπνέει πλέον στα κέντρα από όπου ξεκίνησε, εδώ καθυστερημένα –γιατί θεωρείτε ότι ίσως είμαστε ακόμη Βαλκάνια- αυτές οι ιδέες συνεχίζουν να καρποφορούν σε βάρος του Ελληνικού Λαού.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο κ. Φώλιας. 
    Θα είναι σύντομη η παρέμβασή σας, κύριε Υπουργέ;
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Συντομότατη. 
    ΠΡΟΕΔΡΕΥΩΝ (Φίλιππος Πετσάλνικος): Τρία λεπτά σας αρκούν;
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Είναι και πολλά, κύριε Πρόεδρε.
    Κατ΄ αρχάς ήθελα να εκφράσω τη βαθιά τιμή που νιώθω, αφού η απουσία της ταπεινότητός μου από την έναρξη της συνεδριάσεως προκάλεσε τέτοια βαθιά θλίψη στον αξιότιμο και φίλτατο, κύριο Πρόεδρο της Βουλής. 
    Δεν είχα τέτοια πρόθεση, κύριε συνάδελφε, απλά, η εκδήλωση η οποία έλαβε χώρα σήμερα και ξεκίνησε στις 18.30΄ ήταν για το περιβάλλον και τη φιλική ενέργεια και το Υπουργείο Ανάπτυξης εδώ και πάρα πολύ καιρό είχε υιοθετήσει και ήταν συνδιοργανωτής –με μία Μη Κυβερνητική Οργάνωση- αυτής της εκδηλώσεως. 
    Ένιωσα, λοιπόν, την υποχρέωση να παρίσταμαι, για να υποδεχθώ τόσο τον εξοχότατο Πρόεδρο της Δημοκρατίας, όσο και τον Πρωθυπουργό μας τον κ. Καραμανλή. Δεν είχα καμμία πρόθεση ούτε να προσβάλω ούτε να απουσιάσω ούτε σαφέστατα να προκαλέσω τέτοια θλίψη από την απουσία μου.
    Από εκεί και πέρα, όσον αφορά την παρουσία του κ. Βλάχου εδώ, θέλω να σας πω ότι τιμώ απεριόριστα τους συνεργάτες μου και δεν τους βλέπω σαν υποδεέστερους εμού, τους βλέπω σαν κι εμένα. Θεωρώ τον εαυτό μου να είναι πρώτος μεταξύ ίσων. Και επειδή αυτοί οι άνθρωποι, οι Υφυπουργοί, κοπιάζουν καθημερινά, μέρα-νύχτα, προσφέροντας το μεγαλύτερο δυναμικό του εαυτού τους στην υπηρεσία αυτού που κάνουν, τους εμπιστεύομαι. Καταλογίστε το μου, αλλά δεν θα πάψω ποτέ να τους εμπιστεύομαι, διότι είναι άξιοι άνθρωποι, εκλεγμένοι από το Λαό, με την ευθύνη να κάνουν έργο με μετρήσιμα αποτελέσματα. 
    Γι’ αυτό και έχω απόλυτη εμπιστοσύνη τόσο στον κ. Βλάχο, που είναι σήμερα εδώ, όσο και στον κ. Καλαφάτη, που σε άλλες περιπτώσεις με αντικαθιστά, να με αντικαταστήσουν πολύ καλύτερα και από εμένα τον ίδιο. Και θέλω … 
    ΑΠΟΣΤΟΛΟΣ ΚΑΚΛΑΜΑΝΗΣ: Να ζητήσετε τροποποίηση του Κανονισμού της Βουλής, κύριε Υπουργέ! 
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Δεν θα το κάνω, κύριε Πρόεδρε, απλά …
    ΑΠΟΣΤΟΛΟΣ ΚΑΚΛΑΜΑΝΗΣ: Να σας αντικαθιστά τότε και ο Γενικός Γραμματέας που θα τον τιμάτε επίσης και αυτόν υποθέτω!
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Δεν είναι εκλεγμένος, δεν είναι μέλος της Βουλής, αν δεν κάνω λάθος. 
    Από εκεί και πέρα, δεδομένου ότι ο κ. Βλάχος είναι εδώ από την αρχή και δεδομένου ότι θέλει …
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Φώλια, με συγχωρείτε. Το θέμα δεν είναι ο κ. Βλάχος.
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Σας άκουσα με ευλάβεια, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, αφήστε τον κ. Φώλια να ολοκληρώσει.
    ΑΠΟΣΤΟΛΟΣ ΚΑΚΛΑΜΑΝΗΣ: Άχαρος είναι ο ρόλος του κ. Βλάχου. Θύμα είναι.
    ΠΡΟΕΔΡΕΥΩΝ (Φίλιππος Πετσάλνικος): Παρακαλώ, αφήστε να ολοκληρώσει την παρέμβασή του ο κύριος Υπουργός. 
    ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε.
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Παρακαλώ, δικαιούστε άλλωστε.
      Απλά, ήθελα να πω, όσον αφορά τη δευτερολογία, και να παρακαλέσω τον κ. Βλάχο, ο οποίος ήταν παρών και άκουσε τα σχόλια των συναδέλφων, να τοποθετηθεί επ’ αυτών.
      Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα έξι μαθητές και μαθήτριες και επτά συνοδοί δάσκαλοι του 1ου, 2ου και 3ου Δημοτικού Σχολείου Φερών Έβρου.
      Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
      Τώρα, το λόγο έχει ο πρώτος επερωτών, ο Βουλευτής του ΠΑ.ΣΟ.Κ., ο κ. Φίλιππος Σαχινίδης για τη δευτερολογία.
      ΦΙΛΙΠΠΟΣ ΣΑΧΙΝΙΔΗΣ: Σας ευχαριστώ.
      Κύριε Υπουργέ, άκουσα με προσοχή την τοποθέτησή σας. Πετάξατε το γάντι προς το ΠΑ.ΣΟ.Κ. και μας προσκαλέσατε-προκαλέσατε να κάνουμε ουσιώδεις προτάσεις.
      Υποθέτω ότι δεν ακούγατε όταν μίλαγα. Έκανα τουλάχιστον δύο, τις οποίες επαναλαμβάνω. Προτείναμε τη δημιουργία αντιμονοπωλιακής αρχής και τη δημιουργία ενιαίας εποπτικής αρχής στο χρηματοοικονομικό χώρο. Επειδή δεν θέλω να επαναλάβω το σύνολο των προτάσεών μου, θα διατυπώσω νέους προβληματισμούς-προτάσεις.
      Φαντάζομαι, κύριε Υπουργέ, ότι θέλετε να χτυπήσετε τη συγκέντρωση, η οποία οδηγεί σε άνοδο των τιμών, σε κάθε της μορφή και όχι μόνο αυτή που αφορά μεγάλες επιχειρήσεις, όπου το μέγεθος διευκολύνει τη συγκέντρωση. Υπάρχουν περιπτώσεις, όπου μία μικρή επιχείρηση μπορεί να έχει τεράστια δύναμη, ειδικά όταν δρα σε μικρή τοπική κλίμακα. Για παράδειγμα, ένα κυλικείο στο καράβι ή στο σχολείο ή στο νοσοκομείο έχει συγκέντρωση 100%. Ένα αναψυκτικό ευρείας κατανάλωσης, το αγόρασα την τελευταία εβδομάδα 2,5 ευρώ μέσα σε καράβι, δεν είχα την επιλογή να διαλέξω κάτι άλλο. Το κυλικείο αυτό έχει συγκέντρωση 100%.
      Επίσης, σε ένα νομό με λίγα βενζινάδικα και με λίγες δεξαμενές καυσίμων παρατηρούνται μεγάλες αποκλίσεις στις τιμές των καυσίμων. Το ίδιο συμβαίνει και στην Εθνικό Οδό.
      Υπάρχει, κύριε Υπουργέ, κάποια πολιτική για αυτού του είδους τις συγκεντρώσεις σε μικρή τοπική κλίμακα; Έχετε κάνει κάτι; Εάν ναι, τι; Γιατί τα μέτρα σας, προφανώς και από τις τιμές που βλέπουμε στην Εθνική Οδό και από τις τιμές των αναψυκτικών στα κυλικεία, δεν αποδίδουν. Εξηγήστε μας γιατί;
      Δέχομαι ότι η Επιτροπή Ανταγωνισμού δεν μπορεί να κάνει ελέγχους για να δει τι συμβαίνει με τα τεράστια κέρδη κάποιων ελληνικών επιχειρήσεων. Προσέξτε λιγάκι, εγώ σας μιλώ για τις προτάσεις που ζητήσατε. Μη μου πείτε μετά ότι δεν έκανα προτάσεις.
      Εμείς, κύριε Υπουργέ, δεν είμαστε αντίθετοι στην κερδοφορία των επιχειρήσεων. Πιστεύουμε ότι για να υπάρχουν υγιείς επιχειρήσεις, πρέπει να υπάρχουν και κέρδη. Εκείνο το οποίο μας προβληματίζει είναι τα υπερκέρδη. Επειδή, λοιπόν, η Επιτροπή Ανταγωνισμού δεν μπορεί να ελέγξει την κερδοφορία, σας προτείνω να κάνετε μία στοιχειώδη έρευνα, χρησιμοποιώντας τους συμβούλους που έχετε στο Υπουργείο. Να συγκρίνετε τα ποσοστά κέρδους των ελληνικών επιχειρήσεων με το αντίστοιχο ποσοστό κέρδους των ίδιων επιχειρήσεων στην Ευρωπαϊκή Ένωση. Μαζέψτε αυτά τα στοιχεία και ελάτε στη Βουλή να κάνουμε μία συζήτηση και να δούμε: Υπάρχουν αποκλίσεις; Και αν ναι, δικαιολογούνται ή όχι;
      Και μία δεύτερη πρόταση, συν δύο άλλες που προείπα προηγουμένως, συνολικά τέσσερεις προτάσεις. Υπάρχει και ένα άλλο παράδοξο. Πολλές φορές διαπιστώνουμε ότι αντί τα εισαγόμενα να ενισχύουν την προσφορά και να συγκρατούν ή να οδηγούν τις τιμές προς τα κάτω, οι τιμές ανεβαίνουν. Και βάζω ένα ερώτημα, ένα προβληματισμό: Μήπως τελικά αυτό συμβαίνει επειδή οι εισαγωγείς είναι τα ίδια πρόσωπα με τους χονδρεμπόρους; Αναφέρομαι ιδιαίτερα στην περίπτωση των οπωροκηπευτικών.
      Θέλετε και μία πρόταση από το ΠΑ.ΣΟ.Κ. ακόμη; Να κάνετε έλεγχο ποιοι έχουν τις άδειες εισαγωγής και να δείτε: Μήπως συμπωματικά είναι τα ίδια πρόσωπα, που είναι και χονδρέμποροι στο συγκεκριμένο κλάδο;
      Επίσης, θα σας κάνω και μία άλλη πρόταση. Να διερευνήσετε μήπως υπάρχει η δυνατότητα, πρακτικά, να εμποδίσουμε να γίνονται εισαγωγές οι οποίες οδηγούν σε αύξηση των τιμών. Εάν, δηλαδή, αυτές οι εισαγωγές αποσκοπούν στο να αυξηθεί η προσφορά και να πέσουν οι τιμές, αυτές να επιτρέπονται. Εκείνες, όμως, που οδηγούν σε αύξηση των τιμών, διότι υποκρύπτουν άλλες πρακτικές εκ μέρους των εισαγωγών, να τις αποτρέπουμε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Πώς θα γίνει αυτό;
      ΦΙΛΙΠΠΟΣ ΣΑΧΙΝΙΔΗΣ: Είπα ότι είναι μία πρόταση. Και σας λέω: Διερευνήστε το και πέστε μου πρακτικά, αν δεν γίνεται. Εγώ σας κάνω μία πρόταση. Εγώ σας έκανα διπλή πρόταση. Ελέγξτε ποια είναι τα πρόσωπα και κοιτάξτε να δείτε, γιατί σε ορισμένες περιπτώσεις όταν τα προϊόντα αυτά εισάγονται τελικά οι τιμές ανεβαίνουν.
      Και σας ερωτώ, επειδή είχα πρόσφατη εμπειρία και σας κατέθεσα και μία ερώτηση: Ανακοινώθηκε σε γαλακτοπαραγωγούς του Νομού μου, στο Νομό Λάρισας, ότι μία εταιρεία ξαφνικά σταματά να τους παίρνει το γάλα.
Πενήντα τόνοι αγελαδινό γάλα την ημέρα δεν είχαν πού να διατεθούν. Μπορείτε να μου πείτε τι μπορούν να κάνουν αυτοί οι ανήμποροι αγελαδοτρόφοι απέναντι σ’ αυτήν την επιλογή μιας συγκεκριμένης εταιρείας, όταν οι εταιρείες που αγοράζουν το γάλα είναι συγκεκριμένες; Και όχι μόνο είναι συγκεκριμένες, αλλά επέβαλαν και μείωση της τιμής από 53 στα 45 λεπτά! 
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Έκλεισε η εταιρεία;   
      ΦΙΛΙΠΠΟΣ ΣΑΧΙΝΙΔΗΣ: Δεν έκλεισε η εταιρεία. Πρόκειται για μεγάλη εταιρεία, την οποία δεν θα ήθελα να αναφέρω. Την ξέρετε, όμως, πολύ καλά, γιατί γνωρίζετε την περιοχή μου, γνωρίζετε το Νομό Λάρισας.  
      Μας κατηγορήσατε προηγουμένως, κύριε Υπουργέ, ότι με τα σχόλιά μας προκαλέσαμε ή δημιουργούμε, αν θέλετε, ένα κλίμα «ανατιμησιολογίας». Όμως, δεν είμαστε αυτοί οι οποίοι προκαλούμε τις αυξήσεις των τιμών. 
      Έχω εδώ πέρα έναν κατάλογο με ορισμένα βασικά είδη διατροφής και τις μεταβολές στις τιμές από το 2003 μέχρι το 2007. Ο κατάλογος αυτός δείχνει ότι τελικά οι αυξήσεις στις τιμές ετησίως σ’ αυτήν την κατηγορία -η οποία περιλαμβάνει το πετρέλαιο θέρμανσης, το ηλεκτρικό ρεύμα, τη στέγαση, το υγραέριο, τα έλαια, τα λίπη και τα αυγά- ξεκινάει από 4,3% και φτάνουν μέχρι 13,9% ετησίως. Είναι ένας κατάλογος που αποτελείται από βασικά είδη που καταναλώνει το ελληνικό νοικοκυριό. 
      Αυτόν τον κατάλογο τον καταθέτω για να τον μελετήσετε. Δεν προκαλούμε εμείς ανατιμήσεις με τη συζήτηση που κάνουμε για την ακρίβεια, αλλά αυτή είναι η πραγματικότητα. 
      (Στο σημείο αυτό ο Βουλευτής κ. Φίλιππος Σαχινίδης                         καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και να σας πω κάτι, κύριε Υπουργέ; Οι αυξήσεις σ’ αυτές τις τιμές των βασικών προϊόντων που χρησιμοποιούν τα νοικοκυριά για τη διατροφή τους -και - ξοδεύουν το 40% των δαπανών τους- οδηγεί σε έναν πληθωρισμό για τους οικονομικά ασθενέστερους, ο οποίος είναι δύο ποσοστιαίες μονάδες παραπάνω, από τον πληθωρισμό των πλούσιων νοικοκυριών. Σας καταθέτω και σχετικό διάγραμμα από μελέτη της Τράπεζας της Ελλάδας, που δείχνει ότι τον Απρίλιο του 2008 ο πληθωρισμός των φτωχών νοικοκυριών ήταν δύο ποσοστιαίες μονάδες πάνω από τον πληθωρισμό των πλούσιων νοικοκυριών. 
      (Στο σημείο αυτό ο Βουλευτής κ. Φίλιππος Σαχινίδης                         καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είπατε προηγουμένως ότι με τις πολιτικές σας είχαμε ταχύτερη ανάπτυξη σε σχέση με τις υπόλοιπες χώρες της Ευρωπαϊκής Ένωσης. 
      Εκείνο που σας είπα εγώ είναι ότι από την ημέρα που ήρθατε στην εξουσία, χάνουμε έδαφος έναντι των υπολοίπων χωρών της Ευρωπαϊκής Ένωσης. Περάσαμε από την πρώτη θέση, στην τέταρτη θέση. Χάνουμε συνεχώς έδαφος σε όρους πραγματικής σύγκλισης. Καταθέτω και αυτό το στοιχείο, για να εμπλουτίσετε, εν πάση περιπτώσει, το πληροφοριακό υλικό, με βάση το οποίο καταλήγετε σε ορισμένα συμπεράσματα. 
      (Στο σημείο αυτό ο Βουλευτής κ. Φίλιππος Σαχινίδης                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είπατε ότι δίνουμε λάθος στοιχεία για την βενζίνη. Σας  καταθέτω και εγώ τα δικά μου. Καταθέσατε εσείς τα δικά σας, θα καταθέσω και εγώ τα δικά μου. 
      (Στο σημείο αυτό ο Βουλευτής κ. Φίλιππος Σαχινίδης                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα δικά μου στοιχεία λένε τι γίνεται στην βενζίνη προ φόρων. Και επαναλαμβάνω το ερώτημα: Αυξάνονται ταχύτερα στην Ελλάδα ή όχι οι τιμές στην βενζίνη προ φόρων; Σ’ αυτό θέλω να μου απαντήσετε. 
      Εγώ, κύριε Υπουργέ, ως οικονομολόγος δεν είμαι διατεθειμένος να μην αναγνωρίσω ότι η άνοδος των τιμών του πετρελαίου έχει επιπτώσεις και στον ελληνικό πληθωρισμό. Άλλο πράγμα σας είπα εγώ. Γιατί ο πληθωρισμός στην Ελλάδα είναι μονίμως ψηλότερος από τον πληθωρισμό στην Ευρωπαϊκή Ένωση και γιατί οι επιπτώσεις των αυξήσεων των τιμών του πετρελαίου στην ελληνική οικονομία είναι δυσανάλογες, σε σχέση με άλλες οικονομίες της Ευρώπης; 
      Σας είπαμε, με αφορμή την άνοδο των τιμών στο πετρέλαιο, να δώσετε επίδομα θέρμανσης. Εσείς το αρνείστε τέσσερα χρόνια. 
      Για να δούμε τι έλεγε ο κ. Αλογοσκούφης τον Ιανουάριο του 2000, όταν το ΠΑ.ΣΟ.Κ χορηγούσε επίδομα θέρμανσης και η Νέα Δημοκρατία αντιδρούσε, ζητώντας το διπλασιασμό του. 
      Ο κ. Αλογοσκούφης, λοιπόν, δήλωνε τα εξής: «Η Κυβέρνηση είναι ένας από τους κερδισμένους από την άνοδο της τιμής του πετρελαίου. Είναι ένας φόρος που το Υπουργείο Οικονομικών δεν έκανε τίποτα για να τον δικαιούται. Δεν έκανε καμμία προσπάθεια. Είναι ένας έμμεσος φόρος που ήρθε από την αύξηση της τιμής του πετρελαίου. Τον δίνετε πίσω στους πολίτες αυτής της χώρας. Κατά το ήμισυ τον δίνετε πίσω, γιατί ο προϋπολογισμός δεν μπορούσε να αντέξει να δώσει ένα διπλάσιο επίδομα από αυτό το οποίο δίνετε σήμερα». 
      Αυτά τα έλεγε ο κ. Αλογοσκούφης πριν από οκτώ ακριβώς χρόνια. Εσείς, τέσσερα χρόνια αρνείστε στον Έλληνα πολίτη το επίδομα θέρμανσης που το ΠΑ.ΣΟ.Κ έδωσε, όταν το πετρέλαιο είχε πάει μόλις στα τριάντα δολάρια το βαρέλι. 
      Κύριε Βλάχο, δεν θέλω να σας αδικήσω, γιατί σας εκτιμώ ειλικρινά. Διαβάζω μία δήλωση και θέλω, σας παρακαλώ, να μου πείτε, εάν έχει αποδοθεί σωστά στον Τύπο. 
      Η δήλωσή σας, λοιπόν, είναι η εξής: «Η έννοια ακρίβεια, προκειμένου να ποινικοποιηθεί, δεν υπάρχει. Η αγορά είναι ελεύθερη. Όταν λέμε υπερβολικό κέρδος, δεν υπάρχει κανένας νόμος που να λέει από πού ξεκινάει το υπερβολικό κέρδος». 
      Αν αυτή η δήλωση είναι σωστή, αν η δήλωση αυτή έχει αποδοθεί σωστά, τότε θέλω να γνωρίζω το εξής: Όταν ο Πρωθυπουργός της χώρας λέει ότι «έχουμε ανοιχτό μέτωπο κατά της ακρίβειας», τι ακριβώς δηλώνει; Ότι έχει ανοιχτό μέτωπο εναντίον μιας έννοιας που δεν υπάρχει;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε ένα λεπτό, κύριε Πρόεδρε. 
      Κύριε Φώλια, πριν από λίγο καιρό παρουσιάσατε σαράντα ένα μέτρα. Το τεσσαρακοστό πρώτο που ανακοινώσατε αφορά την Επιτροπή Ανταγωνισμού. Πόσες φορές θα επικαλεστείτε την Επιτροπή Ανταγωνισμού για να μας σώσει από το «τσουνάμι» της ακρίβειας; 
      Την ακρίβεια, κύριε Υπουργέ, την παράγουν οι πολιτικές της Νέας Δημοκρατίας. 
      Την παράγουν οι φορολογικές σας πολιτικές, που πραγματικά μειώνουν το πραγματικό εισόδημα της ελληνικής οικογένειας. 
      Την παράγουν οι επιλογές σας να στηριχθείτε αποκλειστικά στον ανταγωνισμό και στις δυνάμεις της αγοράς, προκειμένου να μειωθούν οι τιμές και ο πληθωρισμός. 
	Την παράγουν οι πολιτικές σας στο χώρο της παιδείας και της υγείας, όπου η ελληνική οικογένεια, δαπανά το μεγαλύτερο τμήμα από το διαθέσιμο εισόδημα. 
	Την παράγει η στήριξη που παρέχεται σε ολιγοπωλιακές πρακτικές στο χώρο των πετρελαιοειδών, του γάλακτος, των τραπεζών, των εισαγωγέων και εμπόρων οπωροκηπευτικών, οι οποίες πρακτικές έχουν οδηγήσει σε μείωση του εισοδήματος των οικογενειών και σε συνεπακόλουθη αύξηση του χρέους των νοικοκυριών από 23,5% του ΑΕΠ το 2003 σε 44% του ΑΕΠ το 2007. Καταθέτω και αυτό το στοιχείο. 
	(Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Και μια τελευταία δέσμη προτάσεων, επειδή είπατε ότι το ΠΑ.ΣΟ.Κ. δεν κάνει προτάσεις. Τις κατέθεσε ο Πρόεδρος του ΠΑ.ΣΟ.Κ. Γιώργος Παπανδρέου. Αναφέρθηκε προηγουμένως ο πρώην Πρόεδρος της Βουλής κ. Κακλαμάνης. Θα τις επαναλάβω και εγώ. Είναι οι προτάσεις τις οποίες θα φέρει το ΠΑ.ΣΟ.Κ. με πρόταση νόμου: Να ξεκαθαρίσετε ότι δεν πρόκειται να γίνει κανένας πλειστηριασμός, για τραπεζικές οφειλές κάτω από 20.000 ευρώ και, βέβαια, ότι δεν πρόκειται για κανένα λόγο να γίνει για ακίνητα που αποτελούν την κατοικία δανειοληπτών. 
	Επίσης, να προωθήσετε προς ψήφιση ρυθμίσεις οι οποίες θα επιβάλλουν ότι σε καμμία περίπτωση δεν θα βγαίνει σε πλειστηριασμό ακίνητο σε αξία χαμηλότερη από την αντικειμενική. Άκουσα ότι ενδεχομένως ο κ. Αλογοσκούφης να την υιοθετήσει. 
	Τρίτον, να επιμείνετε να επεκταθεί η ρύθμιση που ισχύει σήμερα για τους αγρότες και στους υπόλοιπους δανειολήπτες. 
	Τέταρτον, να βάλουμε τέλος στην ασύμμετρη μεταβολή των επιτοκίων των καταναλωτικών δανείων και των πιστωτικών καρτών, έτσι ώστε, όταν ανακοινώνεται μείωση επιτοκίων από την Ευρωπαϊκή Τράπεζα, να μειώνονται και τα επιτόκια δανεισμού. 
	Τέλος, για εκείνους οι οποίοι βρίσκονται σε δυσκολία και δεν μπορούν να ξεπληρώσουν τα χρέη τους να μην επιβαρύνονται, αν ζητήσουν επιμήκυνση της διάρκειας αποπληρωμής. 
	Κύριε Υπουργέ, ιδού η Ρόδος! Περιμένω τις απαντήσεις σας. Σας ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.)
    	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Μερεντίτη για τη δευτερολογία της. 
    ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
    Κύριε Υπουργέ, σας παρακολούθησα με πολλή προσοχή στην απάντησή σας στην επίκαιρη επερώτηση, που –για να βάζουμε τα πράγματα στη θέση τους- εμείς καταθέσαμε το Δεκέμβριο, αλλά εσείς επιλέξατε να συζητηθεί σήμερα. Διότι σας άκουσα να αφήνετε υπονοούμενο ότι εμείς κάνουμε παιχνίδια. Δεν κάνουμε παιχνίδια! Εμείς την αγωνία μας ερχόμαστε να συζητήσουμε εδώ. Εσείς κάνετε επικοινωνιακά παιχνίδια, για να διασκεδάζετε την κοινή γνώμη, χωρίς ουσιαστικά να αντιμετωπίζετε το πρόβλημα. 
    Περίμενα να απαντήσετε. Κατ’ αρχάς, ξαναρωτώ και περιμένω. Ποιο από τα σαράντα ένα περιβόητα μέτρα σας απέδωσε στο ελάχιστο; Στην τοποθέτησή σας, αφού μας παρουσιάσατε τις ωραίες κόκκινες φωτογραφίες, προσπαθήσατε στην αρχή να μας αποδείξετε ότι δεν υπήρξε ακρίβεια. Όμως, στο τέλος, λίγο ενοχλημένος είπατε: «Δεν μπορούμε να πατήσουμε και κουμπί!» 
    Θα σας συνιστούσα με πολύ σεβασμό –εσείς έχετε μεγαλύτερη εμπειρία- να το αποφεύγετε αυτό. Αυτό το παραμυθάκι με το χθες δεν πουλάει πλέον! Το χθες σας ανήκει. Εσείς είστε τέσσερα χρόνια Κυβέρνηση. Σε εσάς οφείλεται ο καλπασμός του πληθωρισμού. Σε εσάς οφείλεται η γιγάντωση των καρτέλ. Σε εσάς ανήκει αποκλειστικά η ανεξέλεγκτη αγορά. Οφείλετε να απαντήσετε: Έχετε σκοπό ποτέ να ασχοληθείτε σοβαρά με τα όνειρα, τις αγωνίες και τις ελπίδες του ελληνικού λαού; Αν δεν μπορείτε και αναφωνείτε και ζητάτε από εμάς τα μέτρα, σας τα καταθέτουμε. Δεν μπορείτε, βεβαίως. Δεν μπορείτε να τα εφαρμόσετε, διότι έχουμε διαφορετική φιλοσοφία. Διότι εμείς θέλουμε την αγορά στην υπηρεσία του πολίτη και εσείς έχετε παραδώσει την κοινωνία στην αγορά. Διότι υπηρετείτε συγκεκριμένα συμφέροντα με συνέπεια και χωρίς κανένα, μα κανέναν ενδοιασμό. 
    Σας κατέθεσα πριν, κύριε Υπουργέ, και περιμένω να μου εξηγήσετε: Μετά τα περιβόητα μέτρα σας, γιατί η «COCA COLA» στην Ελλάδα έχει 1,45 ευρώ και σε άλλες χώρες 0,58 ευρώ; Γιατί η «FANTA» έχει 1,45 ευρώ στην Ελλάδα, ενώ 0,58 εθρώ σε άλλες χώρες; Τι κάνετε για όλα αυτά; Η πάταξη της ακρίβειας, δεν είναι θέμα του να πατήσετε το κουμπί! Τέσσερα χρόνια κάτι θετικό θα είχατε κάνει. Κάπου θα το βλέπαμε εμείς. Κάπου θα το έβλεπαν οι Έλληνες πολίτες. Μην επικαλείστε τα γκάλοπ ή πιθανόν ότι πριν από οκτώ μήνες σας ψήφισαν οι Έλληνες πολίτες. Είναι δεδομένο –το ζείτε, το ξέρουμε, το καταδεικνύουν όλες οι μετρήσεις- ότι επί των ημερών σας οι Έλληνες πολίτες έπαψαν να είναι αισιόδοξοι. Έπαψαν να αισιοδοξούν και να ελπίζουν.
    Αμύνονται όσο μπορούν, όσο θα τους επιτρέπεται, όσο θα τους επιτρέπετε εσείς, η Κυβέρνησή σας. Γιατί η πάταξη της ακρίβειας, θέλει ουσιαστικό και ολοκληρωμένο πρόγραμμα και κυρίως, να υπάρχει η βούληση να υπηρετήσουμε τα συμφέροντα των πολλών και όχι των ολίγων και ισχυρών.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστώ.
      Το λόγο έχει ο Βουλευτής του ΠΑ.ΣΟ.Κ. κ. Εμμανουήλ Στρατάκης για να δευτερολογήσει.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κύριε Υπουργέ, άκουσα με πολλή προσοχή τις παρατηρήσεις σας και διαπίστωσα πράγματι ότι είστε σε μια κατεύθυνση και σε μια γραμμή, την οποία εξέφρασε εδώ με περισσότερη σαφήνεια θα έλεγα, ο Κοινοβουλευτικός Εκπρόσωπος της Νέας Δημοκρατίας, που δεν λέει τίποτα περισσότερο, από το να επιρρίπτει η Κυβέρνηση της Νέας Δημοκρατίας τις τεράστιες ευθύνες που έχει, σε πράγματα τα οποία ναι μεν να έχουν κάποιο ρόλο και κάποια σημασία σε σχέση με το αποτέλεσμα, αλλά που όμως δεν είναι τα κυρίαρχα. Και έτσι θέλετε μ’ αυτόν τον τρόπο σαν Κυβέρνηση, να βγάλετε εντελώς τις ευθύνες από επάνω σας, είτε γιατί θέλετε να τις ρίξετε στο ΠΑ.ΣΟ.Κ. και σ’ ό,τι προηγούμενα υπήρχε, είτε γιατί θέλετε να τις επιρρίπτετε στη διεθνή συγκυρία ή οτιδήποτε άλλο. 
      Θέλω, λοιπόν, να σας πω ότι μ’ αυτήν την τακτική δεν οδηγείστε πουθενά. Τα πράγματα θα χειροτερεύουν. Έχει αποδειχτεί στην πράξη. Και θα σας πω ένα παράδειγμα για να αντιληφθείτε τι ακριβώς θέλω να πω. 
      Ο Κοινοβουλευτικός Εκπρόσωπος της Νέας Δημοκρατίας, επικαλέστηκε το Χρηματιστήριο και είπε ότι είναι μια αμαρτία του ΠΑ.ΣΟ.Κ., ότι είναι μια κατάσταση, η οποία μας βαρύνει και εν πάση περιπτώσει, λίγο πολύ σαν να μας έλεγε ότι δεν δικαιούμαστε να ομιλούμε. Ξεχνάει όμως και ξεχνάνε όλοι σ’ αυτήν εδώ την Αίθουσα ότι το τελευταίο εξάμηνο, έρχονται δύο παρεμφερή γεγονότα με ζημιά στον ελληνικό χώρο, που υπερβαίνει τα 50.000.000.000 ευρώ. Γι’ αυτά δεν μιλάει κανείς σας; Γι’ αυτά είναι απόν το Υπουργείο Ανάπτυξης; Δεν αντιλαμβάνεται τι γίνεται; ‘Η επειδή δεν συμμετέχει τώρα η ευρεία μάζα του ελληνικού λαού, οι απλοί πολίτες σ’ αυτήν τη διαδικασία, σημαίνει ότι αυτό δεν έχει επιπτώσεις στην οικονομία; ‘Ηθελα να ήξερα, δεν ασχολείται το Υπουργείο; Δεν αντιλαμβάνεται, πώς λειτουργεί το διεθνές χρηματιστηριακό κεφάλαιο, πώς πραγματικά προσπαθεί να πάρει κεφάλαια από τη χώρα και να τα πάει στο εξωτερικό; Αυτή δεν είναι μια κατάσταση, που θα έπρεπε η Κυβέρνηση εν όψει των διεθνών εξελίξεων που αφορούν το πετρέλαιο και όλα αυτά τα ζητήματα που όλοι μας γνωρίζουμε και αντιλαμβανόμαστε, να έχει πάρει μέτρα, να δει με ποιες πολιτικές μπορεί να αντιδράσει; Δεν το κάνετε όμως.
      Αφήνετε από τη μια πλευρά αυτά τα πράγματα να λειτουργούν όπως ακριβώς επιθυμεί η αγορά με τη ληστρική νοοτροπία και αντίληψη που έχει, με τη μεγάλη πραγματικά κερδοφορία που θέλει να δημιουργεί και το φανερώνουν οι τράπεζες και τα δεδομένα που παρουσιάζουν, τα οποία μιλούν από μόνα τους. Το ένα είναι αυτό. Το δεύτερο είναι ότι από την άλλη τα πράγματα χειροτερεύουν ακριβώς εξ αιτίας αυτής της τακτικής σας. Αντί, δηλαδή, να ακολουθήσετε πρακτικές, που εμείς είχαμε ακολουθήσει, ανεξάρτητα από την επιτυχία τους, είτε αυτό λέγεται πλαφόν, είτε ελέγχοντας το πετρέλαιο, είτε οτιδήποτε άλλο. Εσείς παραγνωρίζετε τα όποια θετικά μέτρα υπήρχαν, που θα μπορούσαν να τιθασεύσουν την αγορά και αφήνετε τα πράγματα εντελώς ελεύθερα και έρχεστε εδώ και μας λέτε ότι κάνετε σημαντικές προσπάθειες και μιλάτε για ελέγχους. Και ποιες είναι οι αποδόσεις των ελέγχων και ποια είναι τα μετρήσιμα στοιχεία, που διαθέτετε αυτή τη στιγμή για να μας πείτε ότι από αυτούς τους ελέγχους υπήρξε αυτό το αποτέλεσμα; 
      Θέλω, λοιπόν, να σας πληροφορήσω ότι τη στιγμή που αυτές οι αποδεκατισμένες υπηρεσίες σας επιβάλλουν ποινές, τα εγκλήματα για τα οποία υποτίθεται ότι επιβάλλονται οι ποινές, συνεχίζονται και το κόστος για τις εταιρείες αυτές που συνεχίζουν τα εγκλήματα αυτά είναι υποπολλαπλάσιο των ποινών που επιβάλλετε. Ποιο είναι, λοιπόν, το αποτέλεσμα; Το αποτέλεσμα είναι να συνεχίζεται η ασυδοσία, να συνεχίζεται αυτή η πραγματικά νοσηρή κατάσταση, που μόνον προβλήματα δημιουργεί, φουντώνει την ακρίβεια και ασφαλώς, φέρνει σε δυσχερέστερη θέση τον ελληνικό λαό. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Ανάπτυξης, ο κ. Βλάχος για να δευτερολογήσει. 
      Κύριε Υπουργέ, έχετε δεκατρία λεπτά.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
    Θα προσπαθήσω να σχολιάσω τα όσα ανέφεραν οι συνάδελφοι, ξεκινώντας από το 1992 και μετά, όπου με βάση την απόφαση 16/1992, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά και ζήτηση και τους κανόνες του υγιούς ανταγωνισμού σ’ όλα τα στάδια εμπορίας τους, βιομηχανία, βιοτεχνία, εισαγωγές χοντρεμπόρων,  λιανοπωλητών, με εξαίρεση τα οπωροκηπευτικά και τις παιδικές τροφές, των οποίων οι τιμές τελούν ακόμη υπό το καθεστώς των ελεγχόμενων ειδών. 
     Αυτή είναι η πραγματικότητα για την οποία μιλάμε. Γιατί είναι εύκολο κάποιος, όπως είπα και νωρίτερα, να έρχεται και να κάνει παρατηρήσεις, αγνοώντας το καθεστώς μέσα στο οποίο λειτουργεί η αγορά. Είπα νωρίτερα ότι αν κάποιος ελέγξει ένα βενζινάδικο, μπορεί να το ελέγξει για την ποιότητα, για την ποσότητα, αλλά δεν μπορεί να το ελέγξει για την τιμή.
     Όμως επειδή επικαλεστήκατε έναν ορισμό, απορία αν θέλετε, για την ακρίβεια, θα ήθελα να πω ότι δεν υπάρχει συγκεκριμένο ποσοστό στα προϊόντα, που διακινούνται ελεύθερα που πάνω απ’ αυτό το ποσοστό, να μπορεί κάποιος να χαρακτηριστεί ως παραβάτης. Αυτό, όμως, δεν σημαίνει σε τίποτα ότι δεν κατανοούμε ότι αυτό -για να συνεννοηθούμε μεταξύ μας- δεν είναι ακρίβεια, δηλαδή το υπερβολικό κέρδος που υπάρχει σε αρκετά προϊόντα.
     Επικαλείστε εσείς κατά καιρούς ό,τι νομίζετε πως εξυπηρετεί τις δικές σας θέσεις, θέλοντας να πείτε ότι όλα είναι τραγικά. Ένας συνάδελφός μας, επικαλέστηκε άρθρο εφημερίδας για το τι γίνεται από το 2002 που ήρθε το ευρώ και πως έχουν ανατιμηθεί τα προϊόντα. Εγώ θα μπορούσα να σας δείξω μια ευρωπαϊκή εφημερίδα, που λέει το ίδιο πρόβλημα στη χώρα αυτή. Και λέει για παράδειγμα: Ζυμαρικά 81%, γάλα 17%, ρύζι 61%, τυρί 26%, βούτυρο 62%, αυγά 47%.
     Είπα από την αρχή, αλλά νομίζω ότι δεν αξιολογήθηκε, πως δεν έχει νόημα να ακούμε τι λέτε εσείς ή τι λέμε εμείς. Νόημα έχει επιτέλους, να μιλήσουμε την ίδια γλώσσα και να πούμε φεύγοντας από την κουβέντα σήμερα, ότι υπάρχει διεθνώς αυτήν τη στιγμή ένα μεγάλο πρόβλημα με κάποια προϊόντα, με πρώτες ύλες. Είναι ένα  καμπανάκι, που χτυπάει σε πολλές χώρες, σε όλες τις χώρες θα έλεγα, σε άλλη περισσότερο σε άλλη λιγότερο –αλλά σε όλες χτυπάει- και χτυπάει και στην Ελλάδα.
     Εμείς, λοιπόν, σαν Υπουργείο Ανάπτυξης στο κομμάτι ευθύνης μας, προσπαθούμε να πάρουμε κάποια μέτρα, παρεμβαίνοντας πάντα μέσα στο θεσμικό πλαίσιο που μπορούμε να κινηθούμε. Αυτή είναι η πραγματικότητα.
     Κάνουμε τους ελέγχους. Προσπαθούμε μέσα απ’ αυτούς τους ελέγχους, να βρούμε κοστολογικά στοιχεία, για να δούμε τα στοιχεία που επικαλεστήκατε σήμερα κατά πόσο είναι αληθινά. Όμως, όπως είπα -και δεν θέλω να γυρίσω στο χθες- δεν υπάρχει μέχρι σήμερα στο Υπουργείο –το πρώην Εμπορίου- στον τομέα εμπορίου του Υπουργείου Ανάπτυξης, κοστολογικός μηχανισμός. Σας είπα ότι υπήρχε μια διεύθυνση ανταγωνισμού και διαλύθηκε. Σας είπα ότι υπήρχε μια διεύθυνση κοστολογικών ελέγχων με τριακόσια στελέχη τη δεκαετία του ’90 και αυτοί οι άνθρωποι, μετακινήθηκαν σε διάφορες θέσεις γραφειοκρατικές, να τις πω και έφυγαν από μία διεύθυνση αιχμής. Αυτή ήταν η συμπεριφορά. Ένα Υπουργείο, που υποβαθμίστηκε σημαντικά επί των ημερών σας και από εκεί που ήταν ένα εργαλείο προστασίας των συμφερόντων των πολλών, ένα εργαλείο που έβαζε κανόνες στην αγορά, έγινε ένα αδύναμο Υπουργείο. 
     Και σήμερα, πραγματικά, προσπαθούμε με τα σαράντα ένα μέτρα, που είναι μια δέσμη μέτρων, να επαναφέρουμε πολλά από εκείνα που και ίσχυσαν ή και που ισχύουν σ’ άλλες χώρες της Ευρώπης. Εμείς δεν είπαμε ότι εφηύραμε την πυρίτιδα. Για παράδειγμα έχω εδώ μια έκθεση της ΟΚΕ. Όσα μέτρα προτείνει έχουν συμπεριληφθεί στα σαράντα ένα μέτρα. Και η ΟΚΕ καταλαβαίνετε ότι κάθε άλλο παρά φιλοκυβερνητικό ή κυβερνητικό όργανο είναι.
     ΦΙΛΙΠΠΟΣ ΣΑΧΙΝΙΔΗΣ: Κοιτάξτε πότε την ετοιμάσαμε.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Η μελέτη είναι από το 2006…
     ΦΙΛΙΠΠΟΣ ΣΑΧΙΝΙΔΗΣ: Είναι από το 2005 και εσείς μιλάτε το 2008.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μιλάει για επτά μέτρα, όπου τα πέντε αφορούν την αγορά και τα πέντε έχουν υιοθετηθεί στα μέτρα που έχουμε αναγγείλει.
    Θέλω να πω, λοιπόν, ότι τίποτα απ’ ό,τι μπορεί να χρησιμοποιηθεί σ’ αυτήν την προσπάθεια, δεν μένει έτσι. Αξιολογούμε τα πάντα και επιστρατεύουμε οτιδήποτε θεωρούμε ότι μπορεί να βοηθήσει αυτήν την προσπάθεια που κάνουμε.
    Σας είπα νωρίτερα για την αγορά και αναφερθήκατε στην αγορανομική διάταξη. Γνωρίζετε ότι υπήρχε μια αγορανομική διάταξη γιατί μου είπατε για τα καράβια, για τα κυλικεία. Μα δεν γνωρίζετε ότι είμαστε στην πρώτη γραμμή σύγκρουσης με όλα αυτά τα συμφέροντα; Μιλάτε για μια αγορανομική διάταξη, που έφθασε από το Συμβούλιο της Επικρατείας και που εμείς μόλις καθαρογράφτηκε –πριν περάσουν λίγες μέρες- και ενώ οι τιμές στο μεταξύ είχαν ανέβει, αφού είχαν απελευθερωθεί, ήρθαμε με νέα αγορανομική διάταξη και επαναφέραμε τον έλεγχο, εκεί που λειτουργούν μονοπωλιακά. 
    Και τι κάναμε;  Η τιμή, για παράδειγμα, του καφέ που  με την προηγουμένη αγορανομική διάταξη ήταν 1,50 ευρώ κι  έγινε 1,60 ευρώ, θεωρήθηκε υπερβολική. Ήταν τιμές του 2003 από την κυβέρνηση του ΠΑ.ΣΟ.Κ.. Και εμείς θεωρήσαμε ότι πρέπει αυτά τα 10 λεπτά, τα 15, πόσα δόθηκαν, να δοθούν για να στηρίξουμε την αγορανομική μας διάταξη. Και ήρθατε σήμερα –και είδα και τα δημοσιεύματα- να μας μαλώσετε για τρομερές αυξήσεις. Μας είπατε για τα κυλικεία των σχολείων. Στα σχολεία δεν γνωρίζετε ότι οι τιμές ήταν ελεύθερες; Και ήρθαμε εμείς και πήραμε πρωτοβουλία και το όποιο κόστος, να θεσπίσουμε αγορανομική διάταξη. Και τι κάναμε στα σχολεία; Δεν είπαμε σε κανέναν ότι είναι υποχρεωτικό να πουλάει στην τιμή που λέμε. Λέμε ότι η τιμή που προβλέπει η αγορανομική διάταξη είναι η ανώτατη. Όποιος θέλει και μπορεί να πουλήσει φθηνότερα, είναι καλοδεχούμενη αυτή η τιμή.  Αφού κάναμε τιμοληψίες στα σχολεία, ήλθαμε και συμπιέσαμε τις ανώτατες τιμές προς τα κάτω και βάλαμε ένα ανώτατο πλαφόν. Και γι’ αυτό πάλι μας μαλώσατε. Μας είπατε ότι ανεβάσαμε τις τιμές. Μάλλον, το αντίθετο συνέβη. Γι’ αυτό είπα ότι επιτέλους πρέπει να μιλήσουμε την ίδια γλώσσα και να συνεννοηθούμε με τα ίδια στοιχεία, αν θέλουμε όλοι να είμαστε χρήσιμοι σ’ αυτόν τον τόπο. 
      Ακούστηκε νωρίτερα, επίσης, για την επιστροφή από τα φάρμακα. Κατ’ αρχάς και σήμερα είχαμε δελτίο. Πέρασε απαρατήρητο και δεν σχολιάσατε το νούμερο που κερδίζουν τα ταμεία από τις μειώσεις των τιμών. Εμείς δεν είπαμε ότι δεν υπάρχουν φάρμακα που αυξήθηκαν, είπαμε ότι αυτά που αυξήθηκαν με αυτά που μειώθηκαν από το προηγούμενο δελτίο, δώσανε κέρδος στα ταμεία περίπου 47.000.000 ευρώ και με το σημερινό δελτίο που θα εφαρμοστεί από την επόμενη Τετάρτη, τα ταμεία, κερδίζουν πάλι με τις μειώσεις των τιμών περί τα 10.000.000 ευρώ. Αυτή είναι η πραγματικότητα. Εσείς θέλετε να απομονώνετε κάποια πράγματα και να τα κάνετε σημαία. Ε, δεν είναι αυτή η πραγματικότητα. Ελάτε να μιλήσουμε με αριθμούς, να πούμε τα πράγματα με το όνομά τους. Εμείς, έτσι και αλλιώς, έχουμε δηλώσει από την αρχή ότι δεν είμαστε διατεθειμένοι να ωραιοποιήσουμε καταστάσεις, δεν αποσκοπεί πουθενά. 
      Είπατε νωρίτερα για τη νέα νομοθετική πρωτοβουλία. Θα σας φέρω την παλαιότερη πρόταση νόμου του ΠΑ.ΣΟ.Κ. του 2006. Ξέρατε τι φέρατε τότε; «Για την ικανοποίηση απαιτήσεων από συμβάσεις καταναλωτικής πίστης που δεν υπερβαίνουν το ποσό των 5.000 ευρώ, δεν επιτρέπεται η κατάσχεση και ο πλειστηριασμός ακινήτου, που χρησιμεύει ως κύρια κατοικία του δανειολήπτη, της συζύγου ή των τέκνων... κ.λπ.», να μη σας κουράζω. Είπατε το όριο των 5.000 ευρώ, φέραμε το όριο των 10.000 ευρώ εμείς, δεν το ψηφίσατε κι έρχεστε σήμερα και λέτε να γίνει 20.000 ευρώ. Μα εδώ δεν θα παίξουμε την κολοκυθιά. Ο ίδιος ο Υπουργός Οικονομίας και Οικονομικών, στην πρόσφατη προ ημερησίας διατάξεως συζήτηση είπε: «Να ξαναδούμε το όριο. Εφόσον επιτρέπουν οι καταστάσεις, να το δούμε και να το ανεβάσουμε». Εμείς πάλι παίρνουμε πρωτοβουλία και έρχεστε να μας κάνετε κριτική και σ' αυτό εσείς, που δεν ψηφίσατε το όριο των 10.000 ευρώ και που φέρατε πρόταση νόμου για 5.000 ευρώ; Σας ενοχλούν αυτά που σας λέω; Και όταν σας λέω αυτά, μου λέτε ότι γυρνάω στο παρελθόν και γιατί κάνω κριτική. Εσείς γυρνάτε στο παρελθόν, εσείς θέλετε να μας θυμίζετε καταστάσεις που είπαμε να τις ξεχάσουμε και να κοιτάξουμε μπροστά και να συνεννοηθούμε. 
      Είπα και για το rebate, την επιστροφή. Αυτό το διάστημα είμαστε σε συνεχείς διαβουλεύσεις -και μάλιστα τις επόμενες μέρες θα έχουμε συνάντηση- με τους εκπροσώπους των φαρμακοβιομηχανιών, προκειμένου να υλοποιήσουμε αυτήν την απόφαση, που είναι δική μας απόφαση, και να εισπράξουν τα ταμεία τα ποσά. Υπάρχει μια δυσκολία που την ομολογήσαμε από την πρώτη στιγμή. Δεν υπάρχει μηχανοργάνωση στα ταμεία και αυτό μας δυσκολεύει. Όμως δεν έχει να κάνει τίποτα με την ουσία. Εμείς αυτό θα το υλοποιήσουμε και σύντομα θα πάρουν τα ταμεία το 4% με βάση τη νομοθετική πρωτοβουλία, με βάση αυτό που νομοθετήσαμε και θα είναι μια μεγάλη επιτυχία. Και αυτό είναι που θέλουμε και εσείς σήμερα να χειροκροτήσετε. 
      Σας είπα νωρίτερα για τις καταστάσεις στο Υπουργείο και εσείς προσπαθείτε να το ξεπερνάτε. Με αναγκάζετε, λοιπόν, να σας πω ένα γεγονός. Υπογράψατε το 2000 μια απόφαση παρατηρητηρίου τιμών. Ακούστε, λοιπόν:  Αποφασίζετε (Φ.Ε.Κ. με αριθμό 97) με μια κοινή υπουργική απόφαση τεσσάρων Υπουργών να δημιουργηθεί παρατηρητήριο τιμών. 
      Έχω τα χαρτιά. Να μην κουράζω. Θα είμαι πολύ σύντομος.
      Στις 19 Μαρτίου του 2001, έρχεται τώρα με νέα υπουργική απόφαση και συγκροτείται επιτροπή αξιολόγησης τιμών των αγροτικών προϊόντων με αριθμό πρωτοκόλλου, η οποία κάθε δεκαπέντε μέρες θα έδινε στη δημοσιότητα τιμές, για το πώς κινούνται και όλα τα υπόλοιπα. Έχω και αυτήν την απόφαση.
      Τον Ιούλιο του 2001, δηλαδή λίγους μήνες αργότερα, με νέα απόφαση, καταργείται η απόφαση του Ιανουαρίου του 2001 για τη δημιουργία διεύθυνσης, μετατρέποντας αυτή σ΄ ένα απλό γραφείο με τίτλο «Παρατηρητήριο Τιμών Αγροτικών Προϊόντων». Το έχουμε και αυτό, να μη σας κουράζω.
      Αρχές του 2003, έρχεται με απόφαση της Γενικής Γραμματέως Εμπορίου και προκηρύσσεται διαγωνισμός με 143.000 περίπου ευρώ, προκειμένου να υλοποιηθεί το πιλοτικό πρόγραμμα «Παρατηρητήριο Τιμών» και βέβαια από το 2001 μέχρι το 2003, δεν έγινε απολύτως τίποτα, παρά μόνο ότι βγήκαν δύο εκθέσεις. Τη μία την καταθέτω, έχει μουσειακή αξία, για να δείτε τι έκανε αυτή η επιτροπή, αυτό το παρατηρητήριο. Απολύτως τίποτα λοιπόν.
      Ερχόμαστε, λοιπόν, και ξεκινάει το παρατηρητήριο τιμών, μ΄ έναν διαγωνισμό, στις 7 Απριλίου του 2003 υπογράφεται η σύμβαση για πιλοτικό πρόγραμμα του παρατηρητηρίου τιμών. Μάλιστα για την διευκόλυνση, μέσα στα χρήματα προβλέπεται η αγορά δέκα ειδικών φορητών συσκευών PC, για να μπορούν να περνούν πιο άμεσα οι τιμές από εκεί που καταγράφονται στο λογισμικό. Και όλα αυτά θα πει κάποιος ότι είναι θεμιτά, όλα είναι καλά. Ναι, εάν αυτές τις συσκευές, δεν τις έβρισκαν πριν από λίγο καιρό από τύχη, καταχωνιασμένες κάπου αχρησιμοποίητες, στα κουτιά. Σας ενοχλεί που σας το λέω; Αυτή είναι η πραγματικότητα. Αυτή ήταν η λειτουργία του συγκεκριμένου Υπουργείου, άθικτα τα μηχανάκια τα οποία εσείς προβλέψατε να πάρετε για τις αιμοληψίες. Αυτό μας παραδώσατε λοιπόν. 
      Δεν φτάνει αυτό. Έρχεται και η συνέχεια. Έρχεται η επόμενη απόφαση, με την οποία γίνεται απευθείας ανάθεση στην ίδια εταιρεία που είχε πάρει το λογισμικό για την αποτίμηση της πιλοτικής λειτουργία του παρατηρητηρίου τιμών με την εισήγηση αλλαγών. Δεν είχε κάνει απολύτως τίποτα και έπρεπε να το αξιολογήσει κιόλας. Πήρε, λοιπόν, άλλες εβδομήντα τόσες χιλιάδες ευρώ για να κάνει την αξιολόγηση. Έτσι, λοιπόν, χάθηκαν αρκετά χρήματα και χρόνος γι’ αυτό το παρατηρητήριο. 
      Αυτό το παρατηρητήριο, για να μη σας κουράζω, δεν είχε κάνει απολύτως τίποτα, μέχρι που ήλθε το 2005 ο Γιάννης Παπαθανασίου και ξεκίνησε τη λειτουργία του. Σήμερα αυτό το πιλοτικό παρατηρητήριο λειτουργεί και βεβαίως πριν από λίγες μέρες γνωρίζετε ότι υπογράψαμε με τον μειοδότη, που είναι ελληνική εταιρεία, το παρατηρητήριο τιμών, το οποίο από τον Αύγουστο, θα αρχίσει να λειτουργεί και βεβαίως έγινε διεθνής διαγωνισμός. Αυτή είναι η διαφορά η δική μας, το σήμερα με το χθες, ότι χθες όλα αυτά ήταν ευχολόγια και ενώ ξέρετε την κατάσταση, κι ενώ ξέρετε την πραγματικότητα και ενώ ξέρετε τι έγινε στο συγκεκριμένο Υπουργείο, έρχεστε σήμερα και μας μαλώνετε, γιατί δεν κάνουμε ελέγχους. Με ποιόν μηχανισμό; Αφήσατε κάποιον μηχανισμό; Υπήρχε επί ημερών ΠΑ.ΣΟ.Κ. ελεγκτικός μηχανισμός στο Υπουργείο; Σήμερα, λέμε εμείς να φτιάξουμε ένα νέο σώμα που να κάνει ελέγχους. Και σήμερα, μία εφημερίδα που αντιπολιτεύεται την Κυβέρνηση, το έχει κάνει σημαία και λέει: «Ράμπο στο Υπουργείο Ανάπτυξης». Που ήταν αυτά μέχρι χθες; Πουθενά!
      ΑΠΟΣΤΟΛΟΣ ΚΑΤΣΙΦΑΡΑΣ: Τι λέτε; Το 2006 ο κ. Παπαθανασίου είχε δεσμευθεί για δώδεκα μήνες…
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Βεβαίως, πολύ σωστά είχε δεσμευθεί ο κ. Παπαθανασίου για δώδεκα μήνες, γιατί δεν είχε προβλέψει την προσφυγή των ενδιαφερομένων στο Συμβούλιο της Επικρατείας που η τελική απόφαση ήταν μέσα στο 2008, γι’ αυτό και υπογράψαμε τη συμφωνία.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, μην διακόπτετε. 
      Κι εσείς, κύριε Υπουργέ, εάν θέλετε ολοκληρώστε γιατί έχετε και τριτολογία.
      ΑΠΟΣΤΟΛΟΣ ΚΑΤΣΙΦΑΡΑΣ: Τι δεν είχε προβλέψει; Δύο χρόνια ήταν Υπουργός. Παραδεχθείτε τα λάθη σας!
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ποια λάθη; Δεν ακούτε τι σας λέω; Μα δεν ακούτε;
      ΑΠΟΣΤΟΛΟΣ ΚΑΤΣΙΦΑΡΑΣ: Ακούω πάρα πολύ καλά.
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, θα σας παρακαλέσω να μη διακόπτετε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Σας είπα ότι έγινε προσφυγή στο Συμβούλιο της Επικρατείας. Ο διεθνής διαγωνισμός για το παρατηρητήριο τιμών καθυστέρησε λόγω του Συμβουλίου της Επικρατείας. Βγήκε η τελική απόφαση, υπογράψαμε με την εταιρεία και από τον Αύγουστο, αρχίζει πια και αναλαμβάνει αυτήν την προσπάθεια. 
      Εμείς θέλουμε, πραγματικά, να αξιολογήσετε όλοι οι συνάδελφοι σ’ αυτήν την Αίθουσα ότι γίνεται μια σημαντική προσπάθεια. Υπάρχει μια δυσκολία. Νομίζω ότι και ο πρώην Πρόεδρος της Βουλής νωρίτερα, περιέγραψε τις δυσκολίες που υπάρχουν. Υπάρχουν δυσκολίες πολλές, όμως, βλέπετε ότι γίνεται μια συντονισμένη προσπάθεια. Βεβαίως υπάρχουν εμπόδια. Εμείς θέλουμε από τα κόμματα…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, σας παρακαλώ ολοκληρώστε. Έχετε και το χρόνο της τριτολογίας σας. Έχετε υπερβεί κατά πολύ το χρόνο σας. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τελειώνω, κύριε Πρόεδρε.
      Εμείς θέλουμε από όλα τα κόμματα του ελληνικού Κοινοβουλίου, από όλους τους φορείς της αγοράς, προτάσεις συνεργασίας.
      ΦΙΛΙΠΠΟΣ ΣΑΧΙΝΙΔΗΣ: Να απαντήσετε στις προτάσεις που σας καταθέσαμε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Αναμφίβολα συμφωνούμε σ΄ ένα βασικό, ότι πρέπει η αγορά να λειτουργήσει μ΄ άλλους ρυθμούς και μ΄ άλλη αποτελεσματικότητα. Αυτό είναι εκείνο που σήμερα εμάς μας ενοχλεί. Το έχουμε κάνει σημαία και πιστεύουμε ότι θα το πετύχουμε. Σ’ αυτήν την προσπάθεια είναι που σας θέλουμε σύμμαχους με τις προτάσεις σας και με την πολιτική σας στήριξη, γιατί γίνεται σημαντικότατη προσπάθεια. 
      Μην παραγνωρίζετε και μη μηδενίζετε τίποτα. Υπάρχει μία δύσκολη στιγμή. Σας είπα και νωρίτερα ότι δεν νομίζω ότι έχει υπάρξει δυσκολότερη οικονομικά συγκυρία, από αυτήν που περνάμε σήμερα. Παρ’ όλα αυτά, βλέπετε ότι δίνουμε τη μάχη. Κατορθώνουμε και κερδίζουμε μάχες καθημερινά. Μη σας ενοχλεί αυτό. Μη σας ενοχλεί το ότι μπορέσαμε και κρατήσαμε στο πασχαλινό τραπέζι τις τιμές στα επίπεδα της προηγούμενης χρονιάς. Αυτό περιμέναμε να το χειροκροτήσετε και όχι να μας λέτε, πού θα βρείτε να αγοράσετε. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, ολοκληρώστε τώρα. Αφήστε το πασχαλινό τραπέζι. Έχουμε φθάσει σχεδόν στο δέκατο όγδοο λεπτό. Σας θυμίζω και πάλι ότι έχετε την τριτολογία σας. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τελειώνω, κύριε Πρόεδρε.
      Αντί, λοιπόν, να έρχεστε και να κάνετε παρατηρήσεις, θα θέλαμε να επικροτήσετε αυτήν την προσπάθεια και να έρθετε εδώ με τις προτάσεις σας και να συμμετέχετε σ΄ αυτήν την πρωτοβουλία της Κυβέρνησης.
      Ευχαριστώ, κύριε Πρόεδρε και κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για τη δευτερολογία του ο Κοινοβουλευτικός Εκπρόσωπος του ΠΑΣΟΚ κ. Παπουτσής για οκτώ λεπτά.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, θα μου επιτρέψετε να υπενθυμίσω στον κύριο Υφυπουργό ότι η επερώτησή μας η οποία συζητείται στα πλαίσια του κοινοβουλευτικού ελέγχου, αφορά την Κυβέρνηση, αφορά την κυβερνητική πολιτική, δεν αφορά ούτε τον ίδιο προσωπικά ούτε τον παριστάμενο Υπουργό ούτε τους προκατόχους του Υπουργούς προσωπικά. Εμείς ελέγχουμε την Κυβέρνηση και υπερασπιζόμαστε το δικό μας κυβερνητικό έργο όπως το παραδώσαμε. 
      Από ό,τι βλέπω, παρίστανται πολλοί συνεργάτες του Υπουργείου δίπλα σας και προφανώς γνωρίζουν ότι η Κυβέρνηση της Νέας Δημοκρατίας και οι προκάτοχοί σας Υπουργοί στο αρμόδιο Υπουργείο, παρέλαβαν τουλάχιστον τρία νομοσχέδια για την οργάνωση της αγοράς, τα οποία τα καθυστέρησε η Κυβέρνησή σας επί σειρά μηνών συνεχείς αλλαγές με συνεχείς τροποποιήσεις επί των σχεδίων γιατί ήθελαν να εμφανιστούν τα νομοσχέδια διά νεοδημοκρατικής χειρός. 
     Αφήστε, λοιπόν, αυτά τα οποία γνωρίζετε και ας έλθουμε σ΄ εκείνα τα οποία πρέπει να ξέρετε. Πρέπει να ξέρετε ότι η αγορά στην Ελλάδα, σ΄ ολόκληρη την Ευρωπαϊκή Ένωση, παντού, επηρεάζονται από τις εξελίξεις. Επηρεάζεται από την εξέλιξη της Ευρωπαϊκής Ένωσης, επηρεάζεται από την εξέλιξη της νομοθεσίας, επηρεάζεται από τις ευρύτερες οικονομικές εξελίξεις και από τις δυνατότητες των κρατών. Αυτή η εξέλιξη δεν είναι σύμμετρη. Είναι, αντίθετα, διαφορετική. Και αυτό οφείλεται στο γεγονός ότι υπάρχουν διαφορετικές διαρθρώσεις στις δικονομίες των κρατών-μελών. Αυτό είναι ένα από τα βασικά στοιχήματα του σχεδίου της ευρωπαϊκής ενοποίησης, μία από τις βασικές υποχρεώσεις, την οποία η Ευρωπαϊκή Ένωση, με πολύ μεγάλη προσοχή προσπαθεί να αντιμετωπίσει. Διαμορφώνοντας πάντοτε μια συγκεκριμένη αντίληψη για τη λειτουργία και την ανάπτυξη της εσωτερικής αγοράς, όχι της ελληνικής αγοράς. 
     Βεβαίως, αυτό το οποίο εδώ υφιστάμεθα ποιο είναι; Υφιστάμεθα τη δογματική, θα έλεγα, ιδεοληψία της Νέας Δημοκρατίας, όπου επιμένει να βλέπει τα πάντα ως ελεύθερη αγορά. Και αγνοείτε –εσείς που είσαστε και ευρωπαϊκό κόμμα υποτίθεται- τους όρους και τους κανόνες λειτουργίας της εσωτερικής αγοράς της Ευρωπαϊκής Ένωσης.
      Σας υπενθυμίζω, λοιπόν, ότι η εσωτερική αγορά της Ευρωπαϊκής Ένωσης, σημαίνει πάνω απ’ όλα κοινωνική συνοχή, ότι η εσωτερική αγορά της Ευρωπαϊκής Ένωσης, σημαίνει πρώτα απ’ όλα προστασία των καταναλωτών, ενίσχυση της δύναμης του καταναλωτή, σημαίνει ότι η προστασία των καταναλωτών, πολλές φορές θυσιάζει την επίτευξη του οικονομικού οφέλους για τις επιχειρήσεις και την βελτίωση των οικονομικών δεικτών.
      Ναι ή όχι; Ναι ή όχι, αγαπητοί συνάδελφοι της Νέας Δημοκρατίας; Είναι, ναι ή όχι, αυτή η πεμπτουσία της ευρωπαϊκής πολιτικής για την ανάπτυξη της εσωτερικής αγοράς; Είναι ναι ή όχι η ανάπτυξη της εσωτερικής αγοράς το γεγονός ότι βασίζεται σε δύο βασικούς πυλώνες, που είναι ο υγιής ανταγωνισμός από τη μία πλευρά και η εξυπηρέτηση του δημοσίου συμφέροντος από την άλλη; Ναι ή όχι;
      Πού είναι αυτά στην πολιτική της Νέας Δημοκρατίας; Όλη η σύγκρουση είναι αυτή, επί τέσσερα χρόνια. Και επιπλέον, ακριβώς αυτό πληρώνει ο ελληνικός λαός, την ιδεοληψία σας. Και θα φτάσω αργότερα και στο ρόλο της Επιτροπής Ανταγωνισμού.
      Όμως θέλω να ξεκαθαρίσω κάτι πάρα πολύ απλό. Εγώ δεν αμφισβητώ τις προθέσεις κανενός, ούτε των παριστάμενων Υπουργών, ούτε των συναδέλφων της Νέας Δημοκρατίας. Εγώ αμφισβητώ την πολιτική σας. Εμείς κρίνουμε την πολιτική σας, ελέγχουμε το αποτέλεσμα της πολιτικής σας δράσης και της άσκησης της κυβερνητικής εξουσίας. Και τι λέμε; Λέμε ότι η Κυβέρνηση της Νέας Δημοκρατίας πήρε την ψήφο του ελληνικού λαού, ήρθε στην εξουσία με σημαία την ακρίβεια, υποκινώντας – σας θυμίζω – την εποχή εκείνη «κίνημα της κατσαρόλας της νοικοκυράς». Ναι ή όχι; Αυτό κάνατε πριν από το 2004.
      Σήμερα όλος ο ελληνικός λαός γνωρίζει ότι αποτύχατε. Φύγετε, λοιπόν. Είναι αυτή η πρόταση. Τι ζητάτε προτάσεις από το ΠΑ.ΣΟ.Κ.; Οι προτάσεις του ΠΑ.ΣΟ.Κ. είναι κατατεθειμένες. Το πρόγραμμά μας καθαρό, ξάστερο, ακόμα και με μέτρα εφαρμοσμένης κυβερνητικής πολιτικής, στη διάθεση ολόκληρου του ελληνικού λαού και τη δική σας. Οι συνάδελφοι σε όλες τις περιπτώσεις, σε όλους τους τόνους, με όλους τους τρόπους, αναλυτικά, περιληπτικά, στην επιτροπή, εδώ στην Ολομέλεια, παντού σας παρουσιάζουμε προτάσεις. Εάν θέλετε, υλοποιήστε τις.
      Αλλά δεν συμφωνείτε, γιατί έχετε άλλη αντίληψη. Γιατί το πρόβλημά σας είναι η θεώρηση που έχετε για τη λειτουργία της αγοράς. Και γι’ αυτό ακριβώς καταντήσατε τη χώρα εκεί που την έχετε καταντήσει. Γιατί δεν υπάρχει κανένας σήμερα στην Ελλάδα, ακόμη και οι φίλα προσκείμενοι προς τη Νέα Δημοκρατία πολίτες, αυτοί οι οποίοι σας τίμησαν με την ψήφο τους, που δεν ξέρει ότι η Ελλάδα δυστυχώς, είναι η χώρα της φτώχειας και της ακρίβειας για τη μεγάλη πλειονότητα του ελληνικού λαού. Ναι ή όχι;
      Είναι ψέματα ότι οι φτωχοί Έλληνες σήμερα αποτελούν το 20% του πληθυσμού της χώρας; Είναι ψέματα ότι ένα εκατομμύριο τριακόσιες χιλιάδες συνταξιούχοι προσπαθούν σε μια από τις ακριβότερες χώρες της Ευρωπαϊκής Ένωσης, που είναι η Ελλάδα, να επιβιώσουν με μηνιαίο εισόδημα που δεν ξεπερνά τα 400 ευρώ; Είναι ψέμα ότι τετρακόσιες πενήντα χιλιάδες συνταξιούχοι έχουν αποδοχές μεταξύ 400 και 500 ευρώ;
      Είναι ψέμα ότι περισσότεροι από τους μισούς Έλληνες – μιλάμε δηλαδή για το 51,3% συγκεκριμένα – αντιμετωπίζουν δυσκολία ακόμη και στην κάλυψη βασικών αναγκών τους, καθώς δεν τους φτάνει το εισόδημά τους μετά την τρίτη εβδομάδα του μήνα; Ψέματα είναι αυτά; Σε άλλη χώρα ζούμε εμείς και σε άλλη χώρα ζείτε εσείς; Κυκλοφορείτε στο δρόμο; Αυτά ακούμε παντού, όπου κι αν βρισκόμαστε.
      Είναι ψέματα ότι το ένα στα δέκα φτωχά νοικοκυριά δυσκολεύεται να πληρώσει το ενοίκιο ή τη δόση του δανείου, πολύ περισσότερο μάλιστα να καλύψει τις βασικές του ανάγκες; Είναι ψέμα; Είναι ψέμα ότι το 27,3% των Ελλήνων αδυνατεί να καλύψει τους πάγιους λογαριασμούς στο φως, το νερό, το τηλέφωνο, ενώ περισσότεροι από εξακόσιες πενήντα χιλιάδες Έλληνες διαμαρτύρονται ότι το χειμώνα που μας πέρασε δεν είχαν την οικονομική δυνατότητα να θερμάνουν επαρκώς το σπίτι τους;
      Ψέματα λέμε; Για άλλη χώρα μιλάμε; Είναι αλήθεια ή όχι ότι οι Έλληνες σήμερα ζουν με δραχμικούς μισθούς και πληρώνουν τιμές τρεις φορές πάνω από την υπόλοιπη Ευρωπαϊκή Ένωση; Είναι ψέμα ναι ή όχι ότι το μέσο ετήσιο εισόδημα ενός ελληνικού νοικοκυριού είναι 22% χαμηλότερο από το μέσο ευρωπαϊκό; Είναι ψέμα ότι ο μέσος κατώτατος ελληνικός μισθός είναι 34% χαμηλότερος από τον ευρωπαϊκό;
      Ο εισηγητής μας κ. Σαχινίδης αναφέρθηκε πολύ συγκεκριμένα στον πληθωρισμό των φτωχών. Ψέμα είναι ότι στην Ελλάδα της Ευρωπαϊκής Ένωσης σήμερα, το 2008, ο πληθωρισμός των φτωχών καλπάζει, ενώ σε όλες τις άλλες χώρες, ακόμη και στις νέες χώρες, τουλάχιστον υπάρχει προσπάθεια να μειώνεται ο πληθωρισμός των φτωχών;
    Είναι ψέμα ότι οι ετήσιες αυξήσεις στο αλεύρι, στα αυγά, στο ψωμί και στα ζυμαρικά τρέχουν με 9% έως 12% το χρόνο; Ψέμα είναι; Στο ρύζι; Πρόσφατα, μόλις προχθές, ο κ. Κοντός, ο συνάδελφός σας, αναγκάστηκε να ζητήσει παρέμβαση της Επιτροπής Ανταγωνισμού, διότι υπήρχε  χειραγώγηση της τιμής στο ρύζι πάνω από 300%. Αυτή είναι η αλήθεια.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θα μου επιτρέψετε να πάρω και λίγο χρόνο από την τριτολογία μου. 
    ΠΡΟΕΔΡΕΥΩΝ (Φίλιππος Πετσάλνικος): Θα έχετε ούτως ή άλλως την ανοχή μου, για να μη χάσετε χρόνο από την τριτολογία σας, όπως έδειξα και προς τους άλλους ομιλητές.
    ΧΡΗΣΤΟΣ ΠΑΠΟΥΤΣΗΣ: Σας ευχαριστώ πολύ, κύριε Πρόεδρε.
    Η αλήθεια είναι ότι σήμερα οι πολίτες και ιδιαίτερα οι εργαζόμενοι χρειάζονται μια άλλη πολιτική. Χρειάζονται μια ολοκληρωμένη και εναλλακτική πολιτική. Mία οικονομική πρόταση που να αποκαθιστά την αγοραστική τους δύναμη, που να ενισχύει τους μισθούς, να μειώνει το φορολογικό βάρος και το κόστος για υπηρεσίες της παιδείας, της υγείας, που να ενισχύει την απασχόληση και να εμπεδώνει την ασφάλεια σε όλους τους πολίτες.
    Δυστυχώς, η Κυβέρνηση της Νέας Δημοκρατίας δεν παράγει μόνο ακρίβεια, όπως σωστά σας είπε ο κ. Σαχινίδης, αλλά παράγει και ανασφάλεια. Και παράγει παντού ανασφάλεια. Σας ρωτώ, λοιπόν, συγκεκριμένα, αφού θέλετε προτάσεις: Ποια είναι η πολιτική της Κυβέρνησης για την προστασία των πιο χαμηλών εισοδημάτων από την αναδιανομή που συντελείται έτσι κι αλλιώς εις βάρος τους από την άνοδο των τιμών; Έχει έρθει στην αντίληψή σας κάτι τέτοιο; Δεν είναι στην αντίληψή σας. Γι’ αυτό δεν μπορεί να περιμένει ο Έλληνας. Οι πιο χαμηλοί μισθοί και οι συντάξεις, βασικά κοινωνικά επιδόματα, όπως είναι το επίδομα της ανεργίας, πρέπει να αναπροσαρμόζονται με τέτοιο τρόπο, έτσι ώστε να μη συμπιέζεται περισσότερο η αγοραστική τους δύναμη. Αυτή είναι μια πολιτική που δύσκολα μπορεί να βρει κανείς στην πολιτική σύλληψη της Νέας Δημοκρατίας, όχι στην εφαρμογή μέτρων της. 
    Επιπλέον, μιλάμε συνεχώς για την Επιτροπή Ανταγωνισμού. Επιτρέψτε μου να αναφερθώ σ΄ αυτό το θέμα, γιατί κατά τη γνώμη μου είναι εξαιρετικής σημασίας θέμα. Ποια είναι η ουσία του θέματος; Ότι η Νέα Δημοκρατία έχει οδηγήσει σε πλήρη αποσύνθεση και διάλυση τους ελεγκτικούς μηχανισμούς των κεντρικών υπηρεσιών του κράτους και των νομαρχιών της χώρας, με αποτέλεσμα η αισχροκέρδεια να οργιάζει. Γιατί; Γιατί δεν αποδέχεστε τον εποπτικό ρόλο του κράτους και την ανάγκη των ρυθμιστικών αρχών στην αγορά, γιατί πιστεύετε στην πλήρη απελευθέρωση, γιατί αυτή είναι η ιδεοληψία σας. Για τέσσερα χρόνια, με συστηματικό τρόπο, διαλύετε όλους τους εποπτικούς και ελεγκτικούς μηχανισμούς του κράτους. 
    Επίσης, η Κυβέρνηση, για να καλύψει τις δικές της ανεπάρκειες, καλλιεργεί τη σύγχυση και δημιουργεί αβάσιμες προσδοκίες για το ρόλο και τις δυνατότητες της Επιτροπής Ανταγωνισμού. Καλλιεργείται η εντύπωση ότι ο ρόλος της Επιτροπής Ανταγωνισμού είναι ο παλαιός ρόλος της αγορανομίας. Ακούω πολλούς συνάδελφους από τη Συμπολίτευση στα Μέσα Μαζικής Ενημέρωσης και εδώ στην Αίθουσα να αναφέρουν πολλές φορές το εξής: «Μα, αυτή η Επιτροπή Ανταγωνισμού δεν κάνει τη δουλειά της». Βεβαίως, η Κυβέρνηση καλύπτεται πίσω απ΄ αυτό, ότι η Επιτροπή Ανταγωνισμού δεν κάνει τη δουλειά της. Ποια δουλειά να κάνει η Επιτροπή Ανταγωνισμού; Είναι υπηρεσία αγορανομίας η Επιτροπή Ανταγωνισμού; Πρόκειται για μια διαστρεβλωμένη και κατά τη γνώμη μου πλήρως αναχρονιστική αντίληψη για τη λειτουργία της αγοράς και της οικονομίας. 
    Ποια είναι, αλήθεια, η λειτουργία της Επιτροπής Ανταγωνισμού; Με τη λειτουργία της η Επιτροπή Ανταγωνισμού επιδρά στις δομές και στις διαρθρώσεις της οικονομίας και έτσι η απόδοσή της δεν είναι άμεση σε καμμία περίπτωση. Τα αποτελέσματα, έτσι κι αλλιώς, χρειάζονται χρόνο για να φανούν. Πιστεύω, όμως, πράγματι ότι έφθασε η ώρα να αποκατασταθεί ο ρόλος της Επιτροπής Ανταγωνισμού και να ενισχυθεί η ανεξαρτησία της.
    Πρώτα απ’ όλα, στο πεδίο αναφοράς της. Το πεδίο αναφοράς της, σύμφωνα με την ισχύουσα νομοθεσία –δυστυχώς δεν το γνωρίζουν όλοι- δεν είναι η Κυβέρνηση, το πεδίο αναφοράς της είναι η Βουλή. Γι’ αυτό και προτείνω, με βάση ακριβώς την ισχύουσα νομοθεσία, να καλείται ο πρόεδρος της Επιτροπής κάθε τρίμηνο σε κοινές συνεδριάσεις των Κοινοβουλευτικών Επιτροπών Παραγωγής και Εμπορίου και Θεσμών και Διαφάνειας και να αναφέρεται στην πρόοδο των εργασιών, των ερευνών και στα αποτελέσματά της.
    Δεύτερον, πιστεύω ότι πρέπει να προχωρήσουμε στον ορισμό του προέδρου από τη Βουλή, με τον ίδιο τρόπο που ορίζονται οι συνταγματικά κατοχυρωμένες ανεξάρτητες αρχές. Είναι ανάγκη να κοπεί οριστικά ο ομφάλιος λώρος του θεσμού από την εκάστοτε κυβέρνηση, να θωρακιστεί ο θεσμός με τη δύναμη που προσδίδει ο κοινοβουλευτικός έλεγχος σε όλες τις ανεξάρτητες αρχές και να αναληφθεί παράλληλα μια συντονισμένη εκστρατεία ενημέρωσης των επιχειρήσεων, άλλη μία πρόταση- για το δίκαιο του ανταγωνισμού και πώς αυτό το δίκαιο του ανταγωνισμού εφαρμόζεται στο νέο ευρωπαϊκό και διεθνές περιβάλλον. 
    ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε Παπουτσή. Έχετε και την τριτολογία σας.
    ΧΡΗΣΤΟΣ ΠΑΠΟΥΤΣΗΣ: Είμαι απόλυτα βέβαιος ότι πολλά προβλήματα θα προλάβουμε και πολλά θα μπορέσουμε να αντιμετωπίσουμε.
    Τέλος, θέλω να πω ότι όλες αυτές οι προτάσεις είναι προτάσεις οι οποίες προϋποθέτουν πολιτική ικανότητα, πολιτική βούληση και, πάνω απ’ όλα, διακυβέρνηση της χώρας με προοπτική, με σχέδιο και κυρίως με στρατηγική. 
     Όμως, όταν από τη μία πλευρά θέλουμε να είμαστε ευρωπαϊκή κυβέρνηση, θέλουμε να λειτουργούμε στην ευρωπαϊκή αγορά, στην εσωτερική αγορά, θέλουμε να επωφελούμεθα από την ένταξη της χώρας μας στην Ευρωπαϊκή Ένωση από την ισχύ της χώρας μας από την ένταξή μας στο ευρώ, δεν μπορεί η αδυναμία της Κυβέρνησης του κ. Καραμανλή και της Νέας Δημοκρατίας να καλύπτεται με θολές αναφορές, γύρω από το ευρώ και την επίδρασή του στις τιμές. Γιατί τουλάχιστον ο κ. Φώλιας γνωρίζει πολύ καλά ότι η επίπτωση στις τιμές στην Ελλάδα από την ένταξη της χώρας μας στην Οικονομική και Νομισματική Ένωση και τη χρήση του ευρώ ήταν πολύ μικρότερη από την επίπτωση που υπήρχε στον πληθωρισμό και στις τιμές στις ατμομηχανές της Ευρώπης, τη Γερμανία, τη Γαλλία και τις άλλες χώρες. Αυτή είναι η πραγματικότητα, παρά το γεγονός ότι η περίοδος προετοιμασίας της χώρας μας σε εκείνη τη φάση ήταν για ενάμιση χρόνο, ενώ όλες οι υπόλοιπες χώρες είχαν τρία χρόνια. Και αυτό, όπως γνωρίζει ο κ. Φώλιας, είμαι σε θέση να γνωρίζω, γιατί ήμουν ένας από τους τρεις Επιτρόπους που τότε είχαμε την ευθύνη για την προετοιμασία της Ευρωπαϊκής Ένωσης για την ένταξη στην Οικονομική και Νομισματική Ένωση όλων των κρατών και επομένως και της αγοράς. 
     Τέλος, όσον αφορά την εισαγωγή του νέου νομίσματος, για την ιστορία και για τα Πρακτικά της Βουλής, διότι πρέπει να αποκαθιστούμε την αλήθεια, θέλω να πω ότι τότε συνοδεύτηκε από μία εφάπαξ αύξηση του πληθωρισμού, κατά μισή ποσοστιαία μονάδα το 2002. Εμείς καταφέραμε, όμως, να μειώσουμε τον πληθωρισμό από 14,5% που ήταν το 1993 στο 3,5% το 2003 και μ' αυτόν τον τρόπο να ενταχθεί η χώρα μας στην Οικονομική και Νομισματική Ένωση. Αν σήμερα κυκλοφορούσε η δραχμή, δηλαδή, αν ήμασταν στη Μεγάλη Βρετανία που είχε το εθνικό της νόμισμα, σας διαβεβαιώ ότι θα έπρεπε να είχε υποτιμηθεί πάνω από 30%, για να αντέξει στις διεθνείς πιέσεις. Αυτά για την αποκατάσταση της αλήθειας. 
     Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Ανάπτυξης κ. Βλάχος έχει το λόγο για να τριτολογήσει. 
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Να ξεκινήσω, κύριοι συνάδελφοι, λέγοντας ότι είναι γνωστό ότι ο πρόεδρος της Επιτροπής Ανταγωνισμού δεν ήταν επιλογή με κομματικά κριτήρια. Είναι ένας άνθρωπος που υπήρχε στη θέση αυτή, με τον οποίο υπήρξε αρμονική συνεργασία, κάτι που δηλώνει κάθε φορά και ο ίδιος. Δεν έγιναν παρεμβάσεις στο έργο του, άρα μην επικαλούμαστε σήμερα οτιδήποτε έτσι για να δημιουργούμε εντυπώσεις. Υπάρχει κάποια μαρτυρία για κάτι διαφορετικό; Όχι. Ας μην το σχολιάζουμε, λοιπόν. 
     Δεύτερον, ο πρόεδρος της Επιτροπής Ανταγωνισμού είναι γνωστό ότι έχει προσέλθει αρκετές φορές ή τουλάχιστον όποτε του ζητήθηκε και τελευταία φορά ήταν περίπου πριν τις γιορτές στην Επιτροπή Θεσμών και Διαφάνειας και του τέθηκαν ερωτήσεις από τα μέλη της επιτροπής και έδινε τις απαντήσεις. Και μάλιστα δεν ήρθε με τη συνοδεία κάποιου Υπουργού ή Υφυπουργού. Ήρθε μόνος του σαν πρόεδρος μιας ανεξάρτητης αρχής, που πραγματικά το Υπουργείο Ανάπτυξης, η Κυβέρνηση δεν έχει σκοπό να κάνει παρεμβάσεις, σεβόμενη απλά το ρόλο που πρέπει να έχει. 
     Τώρα, δεν ξέρω ποιοι έχουν σύγχυση και θεωρούν ότι η Επιτροπή Ανταγωνισμού μπορεί να λειτουργήσει σαν αγορανομία. Κάθε άλλο. Η Επιτροπή Ανταγωνισμού ασφαλώς έχει άλλο σκοπό και άλλο ρόλο. Εάν χρειάζεται αναβάθμιση, εάν χρειάζεται κάποιες αλλαγές για τη μεγαλύτερη αποτελεσματικότητα είναι κάτι που μπορούμε να το δούμε. Όμως, σε καμμία περίπτωση δεν μπορεί να κυνηγάει αυτό που λέμε αγορανομία. Εκεί, εμείς –και ακούστηκε και νωρίτερα νομίζω- διαπιστώσαμε την απουσία ενός μηχανισμού από το πρώην Υπουργείο Εμπορίου, από τον τομέα του Υπουργείου Ανάπτυξης. Αυτός ο φορέας ήταν που έπρεπε να παρεμβαίνει καθημερινά και να παραπέμπει κάποιες μεγάλες υποθέσεις, κορυφαίες υποθέσεις στην Επιτροπή Ανταγωνισμού, οι αποφάσεις της οποίας έπρεπε να στέλνουν μήνυμα σε όλη την κοινωνία και πιο ψηλά και πιο χαμηλά. Αυτή είναι η ουσία και έτσι έπρεπε να λειτουργεί. Αυτό, όμως, δεν υπάρχει. Και ενώ σας λέω και στην πρωτολογία και στη δευτερολογία για ανυπαρξία μηχανισμών, για το ότι δεν βρήκαμε  κάποιον ελεγκτικό μηχανισμό, για το ότι δεν βρήκαμε ένα θεσμικό πλαίσιο που να βοηθάει τον έλεγχο της αγοράς, τις παρεμβάσεις στην αγορά, μου λέτε για τρία νομοσχέδια. 
      Εγώ δεν ξέρω για ποια νομοσχέδια μιλάτε. Πάντως είμαι σε θέση να γνωρίζω ότι νομοσχέδια το 2004 ο συνάδελφός μου κ. Παπαθανασίου και η Γενική Γραμματεία Εμπορίου δεν βρήκε. Εκτός εάν κι αυτά τα πήρατε μαζί σας, όπως και όλα τα στατιστικά στοιχεία μέχρι το 2004. Γιατί δεν βρήκαμε μέχρι τότε ούτε ελέγχους ούτε τίποτε. Δεν θέλουμε να πιστέψουμε ότι μέχρι το 2004 όλη η δραστηριότητα του τομέα του εμπορίου του Υπουργείου Ανάπτυξης ήταν ένα απέραντο μηδενικό. Αλλά και πώς να δώσουμε εξήγηση, όταν δεν έχουμε συγκριτικά στοιχεία; Βλέπετε συνεχείς ελέγχους που έρχονται συνεχώς στο φως της δημοσιότητας. Να σας θυμίσω ότι η Γενική Γραμματεία Καταναλωτή δημιουργήθηκε το 1998 και μέχρι το 2004 επί ημερών Νέας Δημοκρατίας δεν είχε λειτουργήσει; Δεν είχε γίνει απολύτως τίποτε.
      ΧΡΗΣΤΟΣ ΠΑΠΟΥΤΣΗΣ:  Αφού ιδρύθηκε από εμάς τότε. Μην εκτίθεστε. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Ακριβώς και για περισσότερα από επτά χρόνια ήταν αναποτελεσματική. Αυτό σας λέω. Δεν είχε γραμματέα. Δεν είχε ηγεσία. 
      ΧΡΗΣΤΟΣ ΠΑΠΟΥΤΣΗΣ:  Πράγματι.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Μα, τι πράγματι; Αυτό δεν λέμε; Και επειδή ιδρύθηκε; Ιδρύθηκε στα χαρτιά, όπως στα χαρτιά σας είπα νωρίτερα ότι ιδρύθηκε το Παρατηρητήριο Τιμών και σας έδωσα τα μηχανάκια που τα βρήκαμε στα κουτιά. Αυτή είναι η πραγματικότητα. Αυτό είναι το Υπουργείο που σας παραδόθηκε και σας στεναχωρεί που σας το λέμε. Ε, αυτό το Υπουργείο εμείς προσπαθούμε να το αλλάξουμε με το στελεχιακό δυναμικό που έχει. Το γνωρίζουν οι εργαζόμενοι ανεξαρτήτως από οτιδήποτε άλλο, αναγνωρίζουν την προσπάθεια που γίνεται και τη στηρίζουν όλοι μαζί. 
      ΧΡΗΣΤΟΣ ΠΑΠΟΥΤΣΗΣ: Επιτρέπετε μια διακοπή; Μπορείτε να μας πείτε πότε δημιουργήθηκε το Παρατηρητήριο Τιμών; Μην κοροϊδεύετε τον κόσμο λοιπόν.
      ΠΡΟΕΔΡΕΥΩΝ (Φίλιππος Πετσάλνικος):  Κύριε συνάδελφε, μη διακόπτετε. Ο κύριος Υπουργός δεν δέχεται αυτήν τη στιγμή διακοπή. Κύριε Παπουτσή, έχετε και εσείς την τριτολογία σας. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Γενική Γραμματεία Καταναλωτή: Δραστηριοποιήθηκε, στηρίζει οργανώσεις, λειτουργεί το 1520, έχει επαφή με τον καταναλωτή. Συνήγορος του Καταναλωτή: Πόρτα ανοιχτή για να την χτυπήσει ο καθένας, να συνεργαστεί χωρίς χρήματα, να προστατεύσει τα συμφέροντα των καταναλωτών. Αυτή είναι η πραγματικότητα και η προσπάθεια που κάνουμε. 
      Εσείς θέλετε να μας πείτε ότι αυτό που γίνεται δεν φθάνει; Μα, συμφωνήσαμε και εμείς. Και εμείς τον πήχη τον έχουμε θέσει πολύ ψηλότερα. Και αν ζητήσαμε τη βοήθειά σας, είναι για να πετύχουμε αυτούς τους στόχους που πραγματικά έχουμε βάλει και είναι για πρώτη φορά που ο τομέας εμπορίου του Υπουργείου Ανάπτυξης, έχει στόχους, έχει κατεύθυνση και ξέρει τι ζητάει. Γι’ αυτό και να είστε σίγουροι ότι κάθε φορά που θα μας ζητάτε να ερχόμαστε στη Βουλή, κάθε φορά που θα μας δίνεται η δυνατότητα εμείς θα κάνουμε έναν απολογισμό. Γιατί θα έχουμε έργο κάθε φορά να δείξουμε. Κάθε μέρα που θα περνάει θα έχουμε να πούμε και κάτι περισσότερο απ΄ αυτό που προσφέραμε. 
      Και βεβαίως για μας αυτή η προσπάθεια είναι κάτι το αυτονόητο. Δεν είναι ότι κάνουμε χάρη σε κανέναν. Υλοποιούμε τις οδηγίες του Πρωθυπουργού, το πρόγραμμα της Νέας Δημοκρατίας και προσπαθούμε πραγματικά να κάνουμε πράξη αυτά που υποσχεθήκαμε στον ελληνικό λαό. Τώρα εάν υπάρχουν εξωγενείς δυσκολίες πολύ μεγαλύτερες απ΄ όσο μπορούσε να φανταστεί ο καθένας, αυτό το καταλαβαίνει κάθε καταναλωτής.
      Και αν έρχεστε εδώ πέρα σήμερα και κάνετε μια καταγραφή προβλημάτων από γενέσεως του ελληνικού κράτους λες και δεν περάσατε ποτέ από την εξουσία, μη νομίζετε ότι σας πιστεύει και κανένας. Ανανεώστε τον πολιτικό σας λόγο. Πείτε κάτι για το σήμερα και για το αύριο. Μη γυρνάτε πίσω να κάνετε καταγραφή όλων των προβλημάτων λες και δεν περάσατε από πουθενά, λες και δεν κυβερνήσατε, λες και δεν έχετε ευθύνη. Σας λέω εδώ και δύο ώρες ότι διαλύσατε ένα ολόκληρο Υπουργείο και ζητάτε και τα ρέστα; Ζητάτε και ευθύνες γιατί δεν κάναμε ελέγχους; Με ποιους να κάνουμε ελέγχους; Ελάτε στο Υπουργείο. Εγώ σας καλώ. Ελάτε μία επιτροπή από τους συναδέλφους του ΠΑ.ΣΟ.Κ. αύριο το πρωί. 
      ΑΠΟΣΤΟΛΟΣ ΚΑΤΣΙΦΑΡΑΣ: Έχουμε έρθει, κύριε Υπουργέ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Βεβαίως ήρθατε. Μόνο που αν μου επιτρέπετε, άλλα είπατε στη σύσκεψη που είχαμε εμείς και άλλα δηλώσατε φεύγοντας. Μέσα συμφωνήσατε για την αδυναμία που έχει το  Υπουργείο, όταν συναντηθήκατε μαζί μου. Όταν βγήκατε στις κάμερες, δηλώσατε διαφορετικά πράγματα.
      ΑΠΟΣΤΟΛΟΣ ΚΑΤΣΙΦΑΡΑΣ: Κάνετε λάθος και λέτε ψέματα.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Εγώ σας λέω, λοιπόν, να έρθετε αύριο το πρωί σαν να είστε Υπουργοί. Οι υπηρεσίες είναι στη διάθεσή σας. Ελάτε να ελέγξετε στοιχεία, να δείτε τι κάνουμε και να κάνετε πραγματικές δηλώσεις φεύγοντας, όχι από μακριά. Όχι να μου λέτε πόσο πουλάει η αγορά, όχι να μην ξέρετε πού το πουλάνε. Περπατήστε στην αγορά. Εμείς την περπατάμε και έχουμε την πραγματική εικόνα. Δεν ήρθαμε από τον ουρανό. Πατάμε στη γη.
      Και επειδή κάτι υπονοήσατε, κύριε Παπουτσή, και είπατε ότι κάπου τρώμε και πίνουμε με τους κερδοσκόπους, θέλω να σας πω ότι αυτά είναι φαινόμενα άλλων εποχών. Σε κρουαζιερόπλοιο εμείς δεν έχουμε φάει, ούτε έχουμε πιεί. Δεν ξέρω ποιοι έτρωγαν και ποιοι έπιναν και πού κολυμπούσαν. 
      ΧΡΗΣΤΟΣ ΠΑΠΟΥΤΣΗΣ: Μην εκτίθεστε. Σας το έχω πει.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Πάντως εμείς με πρώτον τον Καραμανλή που είναι δείγμα σεμνότητας και ζωής ενός κοινού θνητού, όλοι οι υπόλοιποι ακολουθούμε το παράδειγμά του. Τέτοιες προτάσεις και τέτοια υπονοούμενα σε μας μην αφήνετε. Άλλοι περνούσαν καλά και άλλοι γλέντησαν την εξουσία. Όχι αυτά σε μας. 
      ΔΗΜΗΤΡΙΟΣ ΡΕΠΠΑΣ:  Έχετε πολύ μεγάλο θάρρος, κύριε Υπουργέ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Έχω εμπιστοσύνη στον εαυτό μου και στις ιδέες μου. 
      ΔΗΜΗΤΡΙΟΣ ΡΕΠΠΑΣ: Αυτή η εμπιστοσύνη μεταφράζεται σε ακρίβεια για το λαό;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Πού την είδατε;
      ΔΗΜΗΤΡΙΟΣ ΡΕΠΠΑΣ: Σε αυτό το βαθμό τώρα, για πρώτη φορά και είναι έργο δικό σας αποκλειστικά.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Παπουτσής έχει το λόγο για να τριτολογήσει.
      ΧΡΗΣΤΟΣ ΠΑΠΟΥΤΣΗΣ: Προφανώς, κύριε Πρόεδρε, δεν εθίγει η τιμή του κυρίου Υφυπουργού ούτε από τα λεγόμενά μου ούτε από τα λεγόμενα των συναδέλφων. Όμως εκείνο που κάνουμε και το κάνουμε με αυστηρό και τεκμηριωμένο τρόπο είναι να κάνουμε πολιτικό και κοινοβουλευτικό έλεγχο. Και επειδή γνωρίζετε ότι σας έχω μια ιδιαίτερη προσωπική εκτίμηση, γι’ αυτό θα ήθελα να σας παρακαλέσω, κύριε Υφυπουργέ, να μην εκτίθεστε. Αυτοπροστατευτείτε. Μην αποδέχεστε όσα σας ενημερώνουν οι κομματικοί εγκάθετοι στο Υπουργείο σας. Σας το λέω μετά λόγου γνώσεως.
      Τυχαίνει δε ο κ. Φώλιας να γνωρίζει ότι για το θέμα στο οποίο έγινε προηγουμένως η αντιδικία για το Παρατηρητήριο Τιμών, είναι ένα θέμα το οποίο ήταν μια ευρωπαϊκή πρόταση δική του, που είχα την τιμή ως Επίτροπος να την υλοποιήσω και να την υποδείξω στα κράτη- μέλη της Ευρωπαϊκής Ένωσης την περίοδο που ήμουν εγώ Επίτροπος. Πότε υλοποιήθηκε στην Ελλάδα; Λίγους μήνες πριν τις εκλογές. Γι΄ αυτό, λοιπόν, ρωτήστε τους εξαιρετικούς κυρίους που βρίσκονται από πίσω σας να σας πουν ποια είναι η ημερομηνία με την οποία νομοθετήθηκε στη Βουλή το Παρατηρητήριο Τιμών για να μην εκτίθεστε. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : (Δεν ακούστηκε).
      ΧΡΗΣΤΟΣ ΠΑΠΟΥΤΣΗΣ: Πολύ ωραία. Τι σημαίνει αυτό; Πότε θα γίνουν οι διαγωνισμοί, κύριε Υφυπουργέ; Πότε θα γίνουν οι προμήθειες; 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Μα δεν κάνατε τίποτε. 
      ΧΡΗΣΤΟΣ ΠΑΠΟΥΤΣΗΣ: Κάνετε λάθος.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Ξέρετε πότε ξεκίνησε; 
      ΧΡΗΣΤΟΣ ΠΑΠΟΥΤΣΗΣ: Πώς παραλάβατε; Με τον αυτόματο πιλότο παραλαμβάνονται;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Σας έφερα τις πρώτες συμβάσεις που ξεκινάνε από το 2001.
      ΧΡΗΣΤΟΣ ΠΑΠΟΥΤΣΗΣ: Σας είπα, μην εκτίθεστε. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν με παρακολουθήσατε.
      ΧΡΗΣΤΟΣ ΠΑΠΟΥΤΣΗΣ: Επαναλαμβάνω και επιμένω μην εκτίθεστε σε τίποτε. Έχετε καλό όνομα, εξαιρετικό πολιτικό βίο. Μην εκτίθεστε. Για τίποτε μη βάζετε το χέρι σας στο Ευαγγέλιο, ούτε για τα κότερα ούτε για την καλοπέραση. Κοιτάξτε γύρω σας τι συμβαίνει, κοιτάξτε τι βρίσκεται γύρω σας. Δέστε που είναι η παράταξή σας. Ούτε ένας συνάδελφος της Νέας Δημοκρατίας δεν βρίσκεται στην Αίθουσα αυτήν τη στιγμή για να υποστηρίξει την τιτάνια όπως λέτε προσπάθειά σας να τιθασεύσετε την ακρίβεια. Γιατί, όπου και εάν πάνε οι συνάδελφοι, ξέρουν τι αντιμετωπίζουν. Γιατί, ο ελληνικός λαός στενάζει, γιατί πεινάει, γιατί υπάρχουν νεόπτωχοι,  γιατί υπάρχει μεγάλο πρόβλημα στην κοινωνία.
      Επιπλέον, μη νομίζετε ότι φεύγουν επειδή σας έχουν εμπιστοσύνη για την ικανότητά σας να πετάτε την μπάλα στην εξέδρα. Δεν είναι γι΄ αυτόν το λόγο. Είναι γιατί ντρέπονται για την πολιτική της Κυβέρνησης. Και αφήστε το παρελθόν. Σας μιλάμε για το παρόν. Εμείς γνωρίζουμε πολύ καλά ποιο είναι το δικό μας έργο, ποιες είναι οι δικές μας προσπάθειες, οι συμφωνίες, οι συνεργασίες με όλους τους κοινωνικούς εταίρους. Μην ψάχνετε μόνο από τους κομματικούς εγκάθετους του Υπουργείου για να δείτε το βίο και την πολιτεία των κυβερνήσεων του ΠΑ.ΣΟ.Κ. στο Υπουργείο Ανάπτυξης και στο Υπουργείο Εμπορίου. Ρωτήστε τους κοινωνικούς εταίρους, ρωτήστε τα επιμελητήρια, τους εμπορικούς συλλόγους, τους επιχειρηματίες, τους εργαζόμενους σ΄ αυτόν το χώρο, ρωτήστε τους όλους. Ρωτήστε και τα άλλα κόμματα τα οποία συμμετέχουν στις διακομματικές επιτροπές των προμηθειών του Υπουργείου, ακόμη και αυτών οι οποίες αφορούν τις συγκεκριμένες μηχανές  στις οποίες αναφερθήκατε. Ρωτήστε, λοιπόν, όλους  για να δείτε τις δυσκολίες που υπάρχουν και σταματήστε να κάνετε λαϊκισμό για θέματα τα οποία δεν είναι εύληπτα στην κοινή γνώμη, αλλά είναι γνωστά σ΄ αυτούς που παροικούν στην Ιερουσαλήμ και γνωρίζουν τους μηχανισμούς λειτουργίας του Υπουργείου σας.
      Εκείνο που έχει σημασία είναι εάν το Υπουργείο σας θα παίξει το ρόλο του ως εποπτικός μηχανισμός στην αγορά και εάν θα κινητοποιήσει τους ελεγκτικούς μηχανισμούς, δηλαδή, τους ανθρώπους οι οποίοι υπάρχουν και λειτουργούν και μπορούν να παρεμβαίνουν. Και μην κάνουμε πως δεν καταλαβαίνουμε, σας μην κοροϊδευόμαστε. Δεν είναι ελεγκτικός μηχανισμός για τη λειτουργία της αγοράς ο Σ.Δ.Ο.Ε.; Δεν είναι μηχανισμός για τη λειτουργία της παραοικονομίας; Δεν λειτουργεί και δεν επιδρά η παραοικονομία στον πληθωρισμό και κυρίως στην αύξηση των τιμών, και στο παράνομο κέρδος; Ναι ή όχι; Δεν λειτουργεί εκεί; Τι κάνετε εκεί; 
      Διαλύσατε το Σ.Δ.Ο.Ε., όπως διαλύσατε τις ρυθμιστικές αρχές, όπως κρατήσατε πίσω την ενίσχυση της επαναλειτουργίας της Επιτροπής Ανταγωνισμού, η οποία έτσι κι αλλιώς είχε εξαγγελθεί από τον Πρωθυπουργό, τον Κώστα Σημίτη. Αυτή είναι η αλήθεια. Γιατί κρυβόσαστε πίσω από το δάχτυλό σας; Τι θέλετε να καλύψετε; Η αλήθεια ποια είναι; Ότι μια σοβαρή προσπάθεια η οποία έγινε τα τελευταία χρόνια, την οποία στηρίξαμε όλοι, όλες οι πτέρυγες της Βουλής, πράγματι με μια συλλογική προσπάθεια, τι έγινε; Υπονομεύτηκε από τα ίδια τα «γαλάζια παιδιά», τα οποία λειτούργησαν και βρέθηκαν στο χώρο της Επιτροπής Ανταγωνισμού, γιατί το μεγάλο σκάνδαλο των κουμπάρων, κύριε Υφυπουργέ, ήταν αυτό που σταμάτησε τη λειτουργία της Επιτροπής και την αδρανοποίησε για ένα τουλάχιστον χρόνο και ακόμα στα δικαστήρια είναι. Το σκάνδαλο των κουμπάρων όμως δεν δημιουργήθηκε με κάποιους κομματικούς εγκάθετους του ΠΑ.ΣΟ.Κ., με «γαλάζια παιδιά» ήταν. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ποιος το αποκάλυψε; 
      ΧΡΗΣΤΟΣ ΠΑΠΟΥΤΣΗΣ: Ο κ. Ζησιμόπουλος που προσέφυγε στη δικαιοσύνη, μετά από τις αποκαλύψεις του Τύπου και τις καταγγελίες των συγκεκριμένων εταιρειών. Η αλήθεια όμως είναι…
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ποιος προσέφυγε; 
      ΧΡΗΣΤΟΣ ΠΑΠΟΥΤΣΗΣ: Τι σημασία έχει ποιος προσέφυγε; Ο κ. Ζησιμόπουλος, ο Πρόεδρος της Επιτροπής. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μπράβο του. Γι’ αυτό τον στηρίζουμε.
      ΧΡΗΣΤΟΣ ΠΑΠΟΥΤΣΗΣ: Οι εγκάθετοι όμως υπήρχαν. Οι εγκάθετοι πώς τοποθετήθηκαν εκεί; Ήταν άγνωστοι σ’ εσάς; Ήταν άγνωστοι; Δεν ήταν στην παρέα των Βρυξελλών; Δεν ήταν οι άνθρωποι οι οποίοι έλυναν και έδεναν από πριν με τη Νέα Δημοκρατία; Δεν ήταν οι άνθρωποι που μαζί με άλλους συνεργάτες σας σήμερα σε άλλα Υπουργεία οργάνωναν στις Βρυξέλλες το πώς θα υπονομεύσουν την πορεία της χώρας και κυρίως την αξιοποίηση του Κοινοτικού Πλαισίου Στήριξης; Οι ίδιοι άνθρωποι δεν είναι; Δεν είναι οι ίδιοι άνθρωποι σε πλήρη συνεργασία με τους κουμπάρους στη Θεσσαλονίκη του κ. Ψωμιάδη; Δεν είναι οι ίδιοι άνθρωποι με τους οποίους συνεργάζονταν στο Υπουργείο Εργασίας; Άλλοι είναι; Οι συγκεκριμένοι άνθρωποι είναι, οι οποίοι φρόντισαν να στήσουν και τηλεοπτικές εκπομπές, δήθεν για να προστατεύσουν τα δικαιώματα του ανταγωνισμού και να καταγγείλουν τον κ. Ζησιμόπουλο και άλλους ανθρώπους της Ευρωπαϊκής Επιτροπής. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, ολοκληρώστε, παρακαλώ.
      ΧΡΗΣΤΟΣ ΠΑΠΟΥΤΣΗΣ: Η αλήθεια ποια είναι, κύριε Υφυπουργέ; Ότι έχετε ένα χώρο εξαιρετικά δύσκολο, ένα χώρο ο οποίος πραγματικά χρειάζεται πάρα πολλή δουλειά. Ως άνθρωπος και ως πολιτικός μπορείτε να τα βγάλετε πέρα, όπως και ο κ. Φώλιας. Εκείνο που έχει σημασία είναι ότι πρέπει να αλλάξετε πολιτική. Μπορείτε; Γιατί η πολιτική είναι θέμα της Κυβέρνησης, είναι ζήτημα αντίληψης, νοοτροπίας και πάνω απ’ όλα ιδεολογίας. Εσείς μας δηλώσατε, κλείνοντας την ομιλία σας, ότι θέλετε να συνεχίσετε να υποστηρίζετε τις ιδέες σας και εμείς τις δικές μας. Το θέμα είναι όμως ότι ο πολίτης γνωρίζει πλέον ποιανού οι ιδέες είναι αυτές που λειτουργούν για το συμφέρον του και ποιανού οι ιδέες είναι αυτές που λειτουργούν για τα συμφέροντα των μονοπωλίων, των μεγάλων επιχειρήσεων και του παράνομου κέρδους. Αυτή είναι η πραγματικότητα. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, στο σημείο αυτό κηρύσσεται περαιωμένη η συζήτηση επί της με αριθμό 18/7/13-12-2007 επίκαιρης επερωτήσεως Βουλευτών του ΠΑ.ΣΟ.Κ. προς τον Υπουργό Ανάπτυξης με θέμα: «Νέο κύμα ακρίβειας που σαρώνει το εισόδημα της ελληνικής οικογένειας». 
     Έχουν διανεμηθεί τα Πρακτικά των συνεδριάσεων της Τετάρτης 9 Απριλίου 2008 και της Παρασκευής 11  Απριλίου 2008 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Φίλιππος Πετσάλνικος): Συνεπώς τα Πρακτικά των συνεδριάσεων της Τετάρτης 9 Απριλίου 2008 και της Παρασκευής 11  Απριλίου 2008 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.03΄ λύεται η συνεδρίαση για αύριο ημέρα Τρίτη 6 Μαΐου και ώρα 10.30΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΟΛΟΜΕΛΕΙΑ 5/5/08	ΣΕΛ.207

