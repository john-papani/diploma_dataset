

Πέμπτη 5 Ιουλίου 2001
ΣΥΝΕΔΡΙΑΣΗ Ζ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν ο Δ. Σάμιος, Βουλευτής της Άνω Βουλής της Νέας Ουαλίας, ο Γ. Χατζηστέργιος, Βουλευτής της Άνω Βουλής της Νέας Ουαλίας και ο κ. Steven Martin, επιτετραμμένος της Αυστραλιανής Πρεσβείας, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εθνικής Οικονομίας: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις ΕΥΑΘ Α.Ε. και άλλες διατάξεις", σελ.
2. Ονομαστική ψηφοφορία επί της αρχής του σχεδίου νόμου του Υπουργείου Εθνικής Οικονομίας, σελ.
3. Κατάθεση Έκθεσης Διαρκούς Επιτροπής. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Δημόσιας Τάξης για την αντιμετώπιση της παράνομης κατοχής, χρήσης και εμπορίας πυροβόλων όπλων και συναφών μηχανισμών και αντικειμένων, σελ.
4. Αίτηση ονομαστικής ψηφοφορίας Βουλευτών της Ν. Δημοκρατίας επί των άρθρων 14 και 18 του σχεδίου νόμου του Υπουργείου Εθνικής Οικονομίας.
ΟΜΙΛΗΤΕΣ
Α. Επί του σχεδίου νόμου του Υπουργείου Εθνικής Οικονομίας.
ΑΛΑΜΠΑΝΟΣ Δ., σελ.
ΓΕΙΤΟΝΑΣ Κ., σελ.
ΔΑΙΛΑΚΗΣ Σ., σελ.
ΔΗΜΟΣΧΑΚΗΣ Θ., σελ.
ΔΡΥΣ Γ., σελ.
ΚΑΤΣΑΡΟΣ Ν., σελ.
ΚΕΔΙΚΟΓΛΟΥ Β., σελ.
ΚΟΥΒΕΛΑΣ Σ., σελ.
ΚΩΣΤΟΠΟΥΛΟΣ Δ., σελ.
ΜΑΓΚΡΙΩΤΗΣ Ι., σελ.
ΞΗΡΟΤΥΡΗ Α., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π, σελ.
ΣΑΛΑΓΚΟΥΔΗΣ Γ., σελ.
ΣΠΥΡΙΟΥΝΗΣ Κ., σελ.
ΤΖΕΚΗΣ Α., σελ.
ΨΩΜΙΑΔΗΣ Π, σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Ζ΄
Πέμπτη 5 Ιουλίου 2001

Αθήνα, σήμερα στις 5 Ιουλίου 2001, ημέρα Πέμπτη και ώρα 10.58' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις".
΄Εχει ολοκληρωθεί η συζήτηση επί της αρχής του νομοσχεδίου και θα διεξαχθεί η ονομαστική ψηφοφορία, η οποία εκκρεμεί.
Οι αποδεχόμενοι την αρχή του νομοσχεδίου λέγουν "ΝΑΙ".
Οι μη αποδεχόμενοι την αρχή του νομοσχεδίου λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου: ο κ. Νικόλαος Σαλαγιάννης από το ΠΑΣΟΚ και ο κ. Σάββας Τσιτουρίδης από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας.
Ψήφισαν συνολικά 98 Βουλευτές. 
Υπέρ της αρχής του νομοσχεδίου δηλαδή "ΝΑΙ" ψήφισαν 52 Βουλευτές.
Κατά της αρχής του νομοσχεδίου δηλαδή "ΟΧΙ" ψήφισαν 46 Βουλευτές, σύμφωνα με το παρακάτω πρωτόκολλο ονομαστικής ψηφοφορίας.
"Ονομαστική Ψηφοφορία
Από το Πανελλήνιο Σοσιαλιστικό Κίνημα
ΝΑΙ ΟΧΙ
Aλαμπάνος Δημήτριος + 
Ανθόπουλος Ιωάννης +
Αποστολίδης Λουκάς +
Αρσένη Μαρία +
Βρεττός Κωνσταντίνος +
Γείτονας Κωνσταντίνος +
Γερανίδης Βασίλειος +
Γεωργακόπουλος Δημήτριος +
Γιαννακόπουλος Ιωάννης +
Γικόνογλου Μόσχος +
Γκεσούλης Νικόλαος +
Δαμιανάκης Ευτύχιος +
Διαμαντίδης Ιωάννης +
Ζαμπουνίδης Νικόλαος +
Ζήση Ροδούλα +
Φωτιάδης Παναγιώτης +
Θωμόπουλος Ιωάννης +
Κακλαμάνης Απόστολος +
Κατσανέβας Θεόδωρος +
Κατσιλιέρης Πέτρος +
Κοντομάρης Ευτύχιος +
Κουράκης Ιωάννης +
Κρεμαστινός Δημήτριος +
Κρητικός Παναγιώτης +
Κωνσταντίνου Φλώρος +
Λιντζέρης Δημήτριος +
Λοβέρδος Ανδρέας +
Λουκάκης Εμμανουήλ +
Λωτίδης Λάζαρος +
Μαγκριώτης Ιωάννης +
Μαλέσιος Ευάγγελος +
Μπεντενιώτης Εμμανουήλ +
Παπαδέλλης Φραγκλίνος +
Παπαδήμας Λάμπρος +
Παπούλιας Κάρολος +
Σαλαγιάννης Νικόλαος +
Σγουρίδης Παναγιώτης +
Δρυς Γεώργιος +
Σκουλάκης Εμμανουήλ +
Σμυρλής - Λιακατάς Χρήστος +
Λεβογιάννης Νικόλαος +
Στολίδης Σωτήριος +
Σπυριούνης Κυριάκος +
Σφυρίου Κοσμάς +
Παπαηλίας Ηλίας +
Τσερτικίδης Παντελής +
Τσιόκας Θεοχάρης +
Τσουκάτος Θεόδωρος +
Φασούλας Παναγιώτης +
Φλώρος Νικόλαος +
Φούρας Ανδρέας +
Χρυσανθακόπουλος Αλέξανδρος +
Από τη Νέα Δημοκρατία
Aναγνωστόπουλος Θεόδωρος +
Βαρβιτσιώτης Μιλτιάδης +
Γιαννόπουλος Αθανάσιος +
Δαϊλάκης Σταύρος +
Δημοσχάκης Θεοφάνης +
Κακλαμάνης Νικήτας +
Καλαντζής Γεώργιος +
Καλογιάννης Σταύρος +
Καλός Γεώργιος +
Καρασμάνης Γεώργιος +
Καρράς Κώστας +
Κασσίμης Θεόδωρος +
Κατσαρός Νικόλαος +
Κατσιγιάννης Αθανάσιος +
Κούβελας Σωτήριος +
Κωστόπουλος Δημήτριος +
Λαμπρόπουλος Ιωάννης +
Λέγκας Νικόλαος +
Λεονταρίδης Θεόφιλος +
Λιάπης Μιχαήλ +
Λυμπερακίδης Λεωνίδας +
Σιούφας Δημήτριος +
Μπέζας Αντώνιος +
Παναγιωτόπουλος Γεώργιος +
Παπαγεωργόπουλος Ελευθέριος +
Παπαδημητρίου 'Ελσα +
Παπαδόπουλος Σταύρος +
Παπαληγούρας Αναστάσιος +
Παπανικολάου Ελευθέριος +
Πάππας Βασίλειος +
Παυλίδης Αριστοτέλης ΑΠΩΝ
Παυλόπουλος Προκόπιος +
Πετραλιά - Πάλλη Φάνη +
Πολύζος Ευάγγελος +
Σαλαγκούδης Γεώργιος ΑΠΩΝ
Σπηλιωτόπουλος Αριστόβουλος +
Τατούλης Πέτρος +
Τσιτουρίδης Σάββας +
Χαϊτίδης Ευγένιος +
Χωματάς Ιωάννης +
Ψωμιάδης Παναγιώτης +
Από το Κομμουνιστικό Κόμμα Ελλάδας
Χουρμουζιάδης Γεώργιος +
Σκυλλάκος Αντώνιος +
Τζέκης Άγγελος +
Από το Συνασπισμό της Αριστεράς και της Προόδου
Κουβέλης Φώτης +
Ξηροτύρη- Αικατερινάρη Ασημίνα +
Από τους Ανεξάρτητους
Καρατζαφέρης Γεώργιος +
Κεδίκογλου Βασίλειος +
ΓΕΝΙΚΟ ΣΥΝΟΛΟ: "ΝΑΙ" 52
"ΟΧΙ" 46
ΑΠΟΝΤΕΣ 2
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ "
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εθνικής Οικονομίας: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ.Α.Ε. και άλλες διατάξεις" έγινε δεκτό επί της αρχής κατά πλειοψηφία.
Εισερχόμαστε στη συζήτηση των άρθρων του νομοσχεδίου.
Κύριοι συνάδελφοι, αν συμφωνείτε, να συζητήσουμε σήμερα το πρώτο κεφάλαιο και το δεύτερο κεφάλαιο την Τρίτη μαζί με τις τροπολογίες.
ΑΓΓΕΛΟΣ ΤΖΕΚΗΣ: Κύριε Πρόεδρε, το νομοσχέδιο αποτελείται από τρία μέρη ουσιαστικά, γιατί έχει επεκταθεί από τις προσθήκες. Νομίζω ότι προλαβαίνουμε σήμερα να συζητήσουμε το πρώτο και το δεύτερο κεφάλαιο και να μείνουν για την Τρίτη μόνο οι τροπολογίες. 
ΠΡΟΕΔΡΟΣ (Απόστολος Κακλαμάνης): ΄Εχουν προστεθεί στη συζήτηση της επιτροπής θέματα. Άρα αυτά τα θέματα που προσετέθησαν στην επιτροπή ως τροπολογίες να διαθέσουμε τη συνεδρίαση της Τρίτης να τα συζητήσουμε μαζί με τις άλλες δύο τροπολογίες, εκ των οποίων η μια είναι του κυρίου Υπουργού.
Κύριοι συνάδελφοι, συμφωνείτε με την πρόταση του κ. Τζέκη;
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν συμφωνούμε με την πρόταση του κ. Τζέκη. Εμείς συμφωνούμε με την αρχική σας πρόταση. 
Θα ήθελα να πω στον κ. Τζέκη, ότι η βασικότατη τροπολογία για τα νοσοκομεία έχει ενσωματωθεί στο νομοσχέδιο. Άρα ορθώς είπατε, κύριε Πρόεδρε, το δεύτερο κεφάλαιο και οι τροπολογίες να συζητηθούν την Τρίτη.
ΠΡΟΕΔΡΟΣ (Απόστολος Κακλαμάνης): Η τροπολογία που λέτε για τα νοσοκομεία έχει ενσωματωθεί στο νομοσχέδιο. Επομένως, να συζητήσουμε σήμερα το δεύτερο κεφάλαιο εκτός των οκτώ άρθρων στα οποία περιλαμβάνονται οι τροπολογίες που προσετέθησαν στην επιτροπή, ώστε αυτές οι τροπολογίες που έχουν θέματα προς συζήτηση, να συζητηθούν.
Κύριοι συνάδελφοι, το θέμα είναι στη συνεδρίαση της Τρίτης η οποία είναι και βραδινή συνεδρίαση, να μην μας πάρει το πρωί. Διότι, όταν συμφωνούμε έναν αριθμό συνεδριάσεων, πρέπει να τηρούνται. Φοβούμαι ότι διατάξεις που προστέθηκαν στο δεύτερο κεφάλαιο και οι οποίες, απ' ό,τι αντιλαμβάνομαι, έχουν και τις αντιρρήσεις της Αντιπολίτευσης, θα συζητηθούν πολύ αργά το βράδυ. Εάν συζητήσουμε σήμερα το κομμάτι του δευτέρου κεφαλαίου που ήταν στο αρχικό νομοσχέδιο και αφεθούν τα οκτώ άρθρα που προστέθηκαν ως τροπολογίες στην επιτροπή για την Τρίτη συν τις επιπλέον δύο τροπολογίες, νομίζω ότι την Τρίτη νωρίς θα υπάρχει ο χρόνος και η δυνατότητα οι απόψεις σας να γίνουν γνωστές, αφού θα εκτεθούν και νωρίς το απόγευμα της Τρίτης.
ΑΓΓΕΛΟΣ ΤΖΕΚΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Τζέκη.
ΑΓΓΕΛΟΣ ΤΖΕΚΗΣ: Εκείνο το οποίο προέχει είναι να γίνει συζήτηση και για τα τρία κεφάλαια.
Μπορούμε, κύριε Πρόεδρε, για να συμπέσουμε σ' ένα σχέδιο, να αφαιρέσουμε όλα τα άρθρα που αφορούν στην ΕΥΑΘ και να πάμε στην Τρίτη το απόγευμα, ούτως ώστε να έχουμε χρόνο για να συζητήσουμε για την ΕΥΑΘ. Το πρώτο κεφάλαιο και για τις υπόλοιπες διατάξεις που είναι μετά την ΕΥΑΘ, να τα συζητήσουμε σήμερα.
ΠΡΟΕΔΡΟΣ (Απόστολος Κακλαμάνης): Εγώ νομίζω ότι πρέπει να κάνουμε το καλύτερο, ώστε να αξιοποιηθούν οι δύο αυτές συνεδριάσεις.
Τι λέει ο εισηγητής του ΠΑΣΟΚ; 
ΔΗΜΗΤΡΙΟΣ ΑΛΑΜΠΑΝΟΣ: Το νομοσχέδιο έχει τρία ουσιαστικά κεφάλαια. Το πρώτο κεφάλαιο καλύπτει ειδικό μέρος μόνο, διότι είναι εναρμόνιση με την κοινωνική δικαιοσύνη. Θα έλεγα ότι δεν θα χρειασθεί πολύ χρόνο και διαδικασία μεγάλη.
Το δεύτερο κεφάλαιο που αφορά στην ΕΥΑΘ, μπορεί να συζητηθεί σήμερα και την Τρίτη το απόγευμα να πάμε στις λοιπές διατάξεις, που συμπληρώθηκαν από τροπολογίες, οι οποίες ενσωματώθηκαν ως άρθρα στο παρόν νομοσχέδιο και σε ό,τι άλλο υπάρχει. 
ΠΡΟΕΔΡΟΣ (Απόστολος Κακλαμάνης): Εσείς, κυρία Ξηροτύρη, τι γνώμη έχετε;
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτήν την άποψη έχω και εγώ. Το πρώτο κεφάλαιο αφορά στην προσαρμογή σε οδηγία της Ευρωπαϊκής Ένωσης. Το δεύτερο κεφάλαιο που αφορά στην ΕΥΑΘ είναι και το ουσιαστικότερο που συζητάμε. Στη συνέχεια προστέθηκαν οι τροπολογίες. Πρέπει να το συζητήσουμε σήμερα αυτό το κεφάλαιο. Δεν μπορούμε να το συμπιέσουμε την Τρίτη το απόγευμα.
ΠΡΟΕΔΡΟΣ (Απόστολος Κακλαμάνης): Η Νέα Δημοκρατία επιμένει στην άποψή της; 
ΠΡΟΚΟΠΗΣ ΠΑΥΛΟΠΟΥΛΟΣ: Όπως πριν, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εάν επιμένετε.... 
Εάν δεν επιμένετε να γίνει η συζήτηση αυτή και την Τρίτη μετά το κεφάλαιο της ΕΥΑθ, όπου εκεί πόσες τροπολογίες έχουν προστεθεί, πόσα νέα θέματα; 
ΔΗΜΗΤΡΙΟΣ ΑΛΑΜΠΑΝΟΣ: Από το 31 έως το 38.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Δρυ.
ΓΕΩΡΓΙΟΣ ΔΡΥΣ (Υφυπουργός Οικονομικών): Η διαδικαστική πρόταση της εκπροσώπου του Συνασπισμού και του εκπρόσωπου του ΠΑΣΟΚ είναι η καλύτερη δυνατή. Ουσιαστικά πρόκειται για την κοινοτική οδηγία, που ενσωματώνουμε στην ελληνική νομοθεσία και τον κορμό του νομοσχεδίου που είναι οι διατάξεις για την ΕΥΑΘ.
Άρα λοιπόν σήμερα να συζητήσουμε μέχρι το άρθρο 30 που αναφέρεται στο 'Ιδρυμα "Κωνσταντίνος Μητσοτάκης" και την Τρίτη να συζητήσουμε στο σύνολο των τροπολογιών που έχουν ενσωματωθεί στο νομοσχέδιο και τις νέες τροπολογίες που έχουν κατατεθεί. 
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Συγγνώμη που ταλαιπωρούμε το Τμήμα με αυτήν τη συζήτηση, αλλά όπως είπε ο κύριος Υπουργός υπάρχουν διατάξεις οι οποίες είναι εντελώς άσχετες με την ενότητα. Για παράδειγμα στο άρθρο 29, που αφορά τις διοικήσεις των τραπεζών, χρειάζεται χωριστή συζήτηση.
Η παράκλησή μου, λοιπόν, είναι να συζητήσουμε σήμερα τα άρθρα 1 έως και 17 και τις διατάξεις που αφορούν την ιδιωτικοποίηση της Εταιρείας Ύδρευσης Αποχέτευσης Θεσσαλονίκης, δηλαδή μέχρι το άρθρο 28. Ας μην μπούμε στο άρθρο 29. Τα υπόλοιπα να τα συζητήσουμε την Τρίτη. 
ΓΕΩΡΓΙΟΣ ΔΡΥΣ (Υφυπουργός Οικονομικών): Εντάξει.
ΠΡΟΕΔΡΟΣ (Απόστολος Κακλαμάνης): Αυτό θα κάνουμε. 
ΠΡΟΚΟΠΗΣ ΠΑΥΛΟΠΟΥΛΟΣ: Και παρακαλώ να γίνουν σε δύο ενότητες. Μία ενότητα για το χρηματιστήριο και για τα θέματα των ιδίων κεφαλαίων και η δεύτερη ενότητα για την Ε.Υ.Α.Θ., γιατί είναι διαφορετικά θέματα.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα δοθεί περισσότερη άνεση χρόνου στους εισηγητές και στους ομιλητές. Θα δώσουμε δεκαπέντε λεπτά στους εισηγητές και επτά με οκτώ λεπτά στους ομιλητές. Θα συζητήσουμε σήμερα ως μία ενότητα τα άρθρα 1 έως και 28. Από το άρθρο 29 μέχρι και το τέλος θα συζητήσουμε την Τρίτη.
Συμφωνεί το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα συνεφώνησε.
Ο κ. Αλαμπάνος έχει το λόγο.
ΔΗΜΗΤΡΙΟΣ ΑΛΑΜΠΑΝΟΣ: Κύριε Πρόεδρε, το παρόν νομοσχέδιο έχει δύο κεφάλαια. Το πρώτο κεφάλαιο αποτελεί εναρμόνιση της οδηγίας 98/31 του Ευρωπαϊκού Κοινοβουλίου και τροποποίηση της οδηγίας 93.6 της Ευρωπαϊκής Κοινότητας, η οποία ενσωματώθηκε στην ελληνική νομοθεσία. Αυτή η εναρμόνιση έχει τυπικό χαρακτήρα. Ύστερα και από τις τροπολογίες που κατατέθηκαν από τον Υπουργό στην επιτροπή, δεν έχω να κάνω καμία ουσιαστική ούτε και τυπική παρατήρηση, διότι πρόκειται για ένα τυπικού χαρακτήρα νομοσχέδιο με τυπικές διατάξεις. 
Για το δεύτερο κεφάλαιο θα ήθελα να επιμείνω στο άρθρο 19, το οποίο αναφέρεται στις εργασιακές σχέσεις στην Ε.Υ.Α.Θ. Παρακαλώ, λοιπόν, να εξακολουθήσει να ισχύει το άρθρο 8 του ν. 2651/98. Ισχύουν οι παρατηρήσεις και οι προτάσεις που κατέθεσα στη συζήτηση επί της αρχής. Παρακαλώ, λοιπόν, τον κύριο Υπουργό να εξακολουθήσει να ισχύσει το ίδιο καθεστώς που αναφέρονται στις εργασιακές σχέσεις της Ε.Υ.Α.Θ.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Εισηγούμαι να γίνουν δεκτά και το πρώτο και το δεύτερο κεφάλαιο του παρόντος νομοσχεδίου. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαϊλάκης έχει το λόγο ως εισηγητής της Αξιωματικής Αντιπολίτευσης.
ΣΤΑΥΡΟΣ ΔΑΙΛΑΚΗΣ: Κύριε Πρόεδρε, συζητάμε σήμερα τα άρθρα 1 έως και 17 που άπτονται του χρηματιστηρίου και των πιστωτικών ιδρυμάτων. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, συζητάμε τα άρθρα 1 έως και 28 ως μία ενότητα. Αυτή ήταν η απόφασή μας. Εσείς στην ομιλία σας μπορείτε να τα ξεχωρίσετε. Εγώ το λέω για να μην υπάρξει κάποια παρεξήγηση με τους συναδέλφους. 
ΣΤΑΥΡΟΣ ΔΑΙΛΑΚΗΣ: Εγώ τα ξεχωρίζω. Είπα από χθες ότι πρόκειται για ένα πολυνομοσχέδιο και τότε μάλιστα προεδρεύατε εσείς. 
Το πρώτο κεφάλαιο, και θα έλεγα το πρώτο νομοσχέδιο, στην ουσία έρχεται να μας θυμίσει τη μεγάλη των ολίγων αρπαγή που έγινε στο ελληνικό χρηματιστήριο. Θύματα ήταν όλοι οι Έλληνες, ακόμη και ομογενείς και οι εδώ μετανάστες. Ήταν ο μόνος κανόνας που δεν είχε εξαίρεση. Κανείς δεν γλίτωσε. Κι έρχεται τώρα η Κυβέρνηση με καθυστέρηση και φέρνει την οδηγία της Κοινότητας 98/31 που πρέπει να την ενσωματώσουμε στην ελληνική νομοθεσία.
Είναι μια επικύρωση τεχνοκρατικών οδηγιών και φυσικά πρέπει να συμμορφωθεί με τη σημείωση ότι αυτό είναι το μίνιμουμ. Δηλαδή μπορεί να έχουμε, κύριε Υπουργέ -και το ξέρετε πολύ καλά- την άνεση στη δική μας πλευρά να βάλουμε επιπρόσθετες για την ελληνική νομοθεσία διαδικασίες. 
Στο άρθρο 13 ο νομοθέτης δεν αναφέρεται στο τι θεραπεύεται με την κατάργηση αυτών των διατάξεων. Πρέπει να λάβουμε σοβαρά υπόψη τα μαύρα χάλια που έχει αυτήν τη στιγμή το ελληνικό χρηματιστήριο. Βέβαια θα έλεγα ότι πρέπει να καταλογίσουμε στην Κυβέρνηση ευθύνες τόσο για την καθυστέρηση της εναρμόνισης αυτής της οδηγίας, αλλά πέρα από εκεί την ευθύνη που έχει για τα χάλια στο ελληνικό χρηματιστήριο, το ατελές νομοθετικό πλαίσιο εποπτείας, η ανεξέλεγκτη είσοδος νέων εταιρειών στο χρηματιστήριο και ταυτόχρονα οι ανεξέλεγκτες αυξήσεις μετοχικών κεφαλαίων των ήδη εισηγμένων εταιρειών, δηλαδή το γνωστό "φλομώσαμε στο χαρτί", η μεγάλη πληθώρα των ανωνύμων εταιρειών λήψης και διαβίβασης εντολών μέσω των οποίων εκινούντο εκατοντάδες χιλιάδες ανυποψίαστοι και απληροφόρητοι επενδυτές. Είχαμε περίπου χίλιες τέτοιες περιπτώσεις και αυτήν τη στιγμή λόγω της πτώσης του χρηματιστηρίου έμειναν οι μισές και όσο συνεχίζεται αυτή η κατρακύλα, νομίζω ότι θα έχουμε στο τέλος γύρω στις διακόσιες με διακόσιες πενήντα. 
Ενώ συνέβαιναν όλα αυτά, η Κυβέρνηση ήταν ως συνήθως απούσα. 'Άργησε να βάλει κανόνες, δεν αναζήτησε ευθύνες σε επίπεδο προσώπων τη στιγμή που γινόταν το μεγαλύτερο οικονομικό σκάνδαλο και αποτελεί πρόκληση η παραμονή μέχρι και σήμερα κάποιων προσώπων, π.χ, του κ. Θωμαδάκη. 
Μεγάλοι υπεύθυνοι είναι και οι λεγόμενοι ανάδοχοι, κυρίως οι τράπεζες που στο κυνήγι των προμηθειών από δημόσιες εγγραφές εισήγαγαν εταιρείες στο χρηματιστήριο σε εξωπραγματικές τιμές. Δεν υπήρξε ποιοτική επιλογή κατά τη διαδικασία εισόδου. Δεν γινόταν επίσης ο έλεγχος στη διαδικασία της χρήσης των κεφαλαίων από τις αυξήσεις των μετοχικών κεφαλαίων. 
Αυτή είναι η κατάσταση στο χρηματιστήριο, στην οποία βέβαια τηλεγραφικά μπορούμε να πούμε ότι μιλώντας ακόμα και με Αλβανούς που έπαιξαν στο χρηματιστήριο της Ελλάδας αλλά είχαν και την εμπειρία από την πυραμίδα του Μπερίσα, επιλέγουν ότι το δικό μας χρηματιστήριο ήταν ακόμα χειρότερο από την αλβανική πυραμίδα. Ίσως αυτό συνετέλεσε, όπως είχαμε πει και σε μια άλλη κουβέντα, στο να φύγουν πολλοί Αλβανοί από την Ελλάδα. Αιτία ήταν το χρηματιστήριο και όχι τα μέτρα που πήρε το Υπουργείο Δημόσιας Τάξης. 
Για την ιδιωτικοποίηση της Εταιρείας Ύδρευσης και Αποχέτευσης Θεσσαλονίκης χθες έγινε μια κουβέντα. Η τοποθέτηση της Νέας Δημοκρατίας, κύριε Πρόεδρε, είναι ξεκάθαρη. Μετοχοποιήσεις τύπου ΠΑΣΟΚ, δηλαδή αυτό το ειδικό μοντέλο που έχει εισαγάγει, δεν μας βρίσκουν σύμφωνους. Βλέπουμε πολλές εισαγωγές ειδικών οικονομικών μοντέλων, όπως θα αναφερθούμε την Τρίτη για τα 355 δισ. Χρέη που έχουν τα νοσοκομεία του ΕΣΥ, το "ΩΝΑΣΕΙΟ" και το "ΠΑΠΑΓΕΩΡΓΙΟΥ". Έτσι ακριβώς έχουμε και την ιδιωτικοποίηση της ΕΥΑΘ, δηλαδή οι οικονομικές τρύπες που έχει αυτήν τη στιγμή η Κυβέρνηση, που θυμίζουν τα ελβετικά τυριά που κόβεις μία φέτα και βρίσκεις πιο πολλές τρύπες από κάτω, σας αναγκάζουν, κύριε Υπουργέ, στο να ψάχνετε απεγνωσμένα κονδύλια για να μπαλώσετε αυτές τις τρύπες. Έτσι, λοιπόν, φτάσατε και στο ξεπούλημα της ΕΥΑΘ. Λαμβανομένης υπόψη και της κρισιμότητας στο θέμα του νερού, που δεν το λαμβάνετε καθόλου υπόψη, αγνοείτε επίσης και τις προτάσεις φορέων της Θεσσαλονίκης για ένα ειδικό καθεστώς καθώς ο πρώτος και δεύτερος βαθμός Τοπικής Αυτοδιοίκησης αγνοείται παντελώς από εσάς. Δηλαδή τα αγαπημένα σας παιδιά που τα φτιάξατε εσείς, αυτήν τη στιγμή τα διώχνετε. 
Κύριε Πρόεδρε, το θέμα της ΕΥΑΘ είναι ένα μοντέλο αναζήτησης κάποιων χρημάτων για να μπαλωθούν, όπως είπα και πριν, κάποιες μεγάλες τρύπες, αλλά δεν λύνεται το πρόβλημα. Θέλουμε αποκρατικοποίηση ουσιαστική. 
Εμείς σαν Νέα Δημοκρατία τοποθετηθήκαμε χθες σε δύο λύσεις: Η μία είναι η αποκρατικοποίηση με μάνατζμεντ, με ουσιαστική δηλαδή διαδικασία που πρέπει να ληφθεί σοβαρά υπόψη. 
Από την άλλη είπαμε ότι αν θέλετε να ακολουθήσετε ένα ειδικό μοντέλο είναι αυτό το να τα βρείτε με τον Α΄ και Β΄ Βαθμό Τοπικής Αυτοδιοίκησης. Υπάρχει πρόταση της ΤΕΔΚ. Νομίζω ότι είναι εποχή που μπορούμε να διαχωρίσουμε το πώς είχε γίνει η ιδιωτικοποίηση της ΕΥΔΑΠ και πώς είναι της ΕΥΑΘ. 'Αλλη είναι η περιοχή της Θεσσαλονίκης, με το υψηλό ποσοστό της αγροτικής κοινωνίας που χρειάζεται την άρδευση και άλλη ήταν εδώ της ΕΥΔΑΠ. Νομίζω ότι σας δίνεται η ευκαιρία να αποσύρεται αυτό το κομμάτι και να το ξανασκεφθείτε.
Θα αναφερθώ μόνο -γιατί για μας έχει ουσία- στο ότι το προσωπικό της ΕΥΑΘ έχει ζητήσει να μπει ένας όρος μέσα ο οποίος να διασφαλίζει τις εργασιακές σχέσεις. Και νομίζω ότι τόσα χρόνια έχουν προσφέρει αυτοί οι άνθρωποι, διότι και ο κ. Σπυριούνης μέσα στην επιτροπή ήταν ο άνθρωπος που είπε ότι ήταν ευχαριστημένος από την εταιρεία όπως λειτουργεί. Κι εκεί είχα κάνει και το ερώτημα, γιατί τότε αυτή η εταιρεία να προχωρήσει σε αυτήν τη διαδικασία, δηλαδή στο ξεπούλημα. 
Θεωρώ ότι πρέπει να το αποσύρετε και να ξανασκεφθείτε αυτό το ειδικό μοντέλο ή την πρόταση μας περί πλήρους αποκρατικοποιήσεως ή αντί αυτού του τύπου ΠΑΣΟΚ, να προχωρήσετε σε αυτήν τη γενναία συνεργασία με τον Α΄ Βαθμό Τοπικής Αυτοδιοίκησης. 
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Συζητάμε το πρώτο μέρος του νομοσχεδίου. Πιστεύουμε ότι όσον αφορά στην τροποποίηση και συμπλήρωση των διατάξεων που αφορούν την επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων στην κατ' αρχήν συζήτηση δώσαμε τις θέσεις μας. Πιστεύουμε ότι είναι μια προσαρμογή κυρίως με το πρώτο άρθρο και πλήρη ενσωμάτωση στην ελληνική νομοθεσία της σχετικής οδηγίας της Ευρωπαϊκής Κοινότητας, της 98/31. Συνεχίζεται βέβαια -είναι μια σταδιακή συνέχιση- αυτή η προσαρμογή και η ενσωμάτωση.
Εκείνο βέβαια το οποίο έχουμε τονίσει κατ΄ επανάληψη και θα το τονίσουμε και σήμερα, είναι ό,τι προσπάθειες και αν γίνονται είτε μέσα από τις οδηγίες της Ευρωπαϊκής Ένωσης είτε και από τις αποφάσεις που παίρνει η τράπεζα ή το χρηματιστήριο ή η κεφαλαιαγορά, εκείνο το οποίο διατείνεται ότι επιθυμεί η Κυβέρνηση να γίνει δεν πρόκειται να γίνει, δηλαδή η διαφάνεια στην κίνηση της κεφαλαιαγοράς αλλά και στη δράση των πιστωτικών ιδρυμάτων. Συγκεκριμένα, για να μην επαναλαμβανόμαστε, αυτά τα είπαμε επί της αρχής. Άλλωστε η συνεχής πτωτική πορεία του χρηματιστηρίου αποδεικνύει και τον τρόπο λειτουργίας της "ελεύθερης αγοράς", γιατί για μας βέβαια δεν υπάρχει ελεύθερη αγορά, υπάρχει η αγορά η οποία σχεδιάζεται και καθοδηγείται από το πολυεθνικό κεφάλαιο. Είναι αυτοί οι ξένοι ντόπιοι θεσμικοί επενδυτές που κανονίζουν τα της αγοράς είτε της κεφαλαιαγοράς είτε των πιστωτικών ιδρυμάτων. Επομένως και με την επάρκεια και με τον υπολογισμό που γίνεται για τα ίδια κεφάλαια δεν πρόκειται να ωφεληθεί ο λαός, απεναντίας είναι αυτή η τροποποίηση που γίνεται η εφαρμογή και η προσαρμογή. Άλλωστε και χθες ο κύριος Υπουργός Εθνικής Οικονομίας ομολόγησε πλέον ότι τα στοιχεία της οικονομίας αναθεωρούνται προς τα κάτω. Αυτό σημαίνει ότι ομολογεί βέβαια η Κυβέρνηση ότι η οικονομική της πολιτική δεν πιάνει τους στόχους της. Και είναι για πρώτη φορά αυτό από τον Υπουργό της Εθνικής Οικονομίας. Προηγήθηκε βέβαια η συνάντηση του Διοικητή της Τράπεζας της Ελλάδας με τον κύριο Πρωθυπουργό, όπου ο διοικητής βέβαια ήταν ειλικρινέστατος, μίλησε για αύξηση του Ακαθάριστου Εγχώριου Προϊόντος κάτω από το 4,5% .
Αναγκάστηκε και ο Υπουργός Εθνικής Οικονομίας να το αναπροσαρμόσει. Εμείς πιστεύουμε βέβαια ότι οι επιπτώσεις της πολιτικής της Κυβέρνησης θα είναι πιο δραματικές για το σύνολο του ελληνικού λαού και όχι μόνο για τους μικροεπενδυτές, όπως ακούστηκε προηγουμένως.
Θέλω να σταθώ στο άρθρο 13, κύριε Πρόεδρε. Σύμφωνα με την πρώτη παράγραφο του άρθρου, καταργούνται οι διατάξεις που αφορούν τη μετοχική σύνδεση των ανωνύμων εταιρειών του χρηματιστηρίου Αθηνών, του Χρηματιστηρίου Παραγώγων, της Εταιρείας Εκκαθάρισης Συναλλαγών επί Παραγώγων και του Κεντρικού Αποθετηρίου Αθηνών. Με τη δεύτερη παράγραφο συγχωνεύεται και απορροφάται το Χρηματιστήριο Παραγώγων από το χρηματιστήριο Αθηνών! Όπως άλλωστε είπε και ο κ. Αλεξάκης στην ακροαματική διαδικασία, έχει ξεκινήσει εδώ και αρκετούς μήνες αυτή η διαδικασία της συγχώνευσης. Απλούστατα εμείς τώρα εδώ θα επικυρώσουμε αυτήν τη διαδικασία που ξεκίνησε πριν από μερικούς μήνες. Τυπικό το θέμα, βέβαια, για την Κυβέρνηση, ουσιαστικό για μας το πώς προωθείται μία διαδικασία πριν ακόμη αποφασισθεί από τη Βουλή. Αν δηλαδή πει όχι η Βουλή, αυτό δεν θα συνεχίσει; Είναι ένα ζήτημα.
Η όλη διαδικασία κινείται για τη δημιουργία οικονομιών μεγάλης κλίμακας, εμείς πιστεύουμε στα πλαίσια της ενοποίησης της κεφαλαιαγοράς της Ευρωπαϊκής Ένωσης. Άλλωστε και μέσα στην αρμόδια επιτροπή έγινε συζήτηση πάνω σε αυτό. Και ο κ. Αλεξάκης αλλά και ο Διευθυντής από την Κεφαλαιαγορά, ο οποίος ήρθε, μας είπε ότι αυτό ήδη γίνεται μέσα στις αγορές της Ευρωπαϊκής Ένωσης και μας ανέφεραν το χρηματιστήριο Αθηνών, Παρισίων, Βρυξελών, Μιλάνου κ.α.
Εμείς πιστεύουμε ότι υπάρχει κίνδυνος. Για μας βέβαια αυτός ο κίνδυνος δεν είναι σε βάρος του λαού, είναι σε βάρος της οικονομίας γενικότερα τώρα. Θα γίνει άλωση και του χρηματιστηρίου Αθηνών από ξένα πολυεθνικά συγκροτήματα. Κανείς δεν θα ξέρει ποιος θα είναι ο ιδιοκτήτης. Θέλουμε να τονίσουμε με αυτό το πώς η συγχώνευση, η εξαγορά απλώνεται σε όλη την Ευρωπαϊκή Ένωση και δεν μας φαίνεται παράξενο αν ακούσουμε αύριο να γίνονται η απελευθέρωση, οι εξαγορές και οι συγχωνεύσεις σε παγκόσμιο επίπεδο.
Για το άρθρο 14, που αφορά την ΑΤΕ. Καταργείται το άρθρο 32 του ν. 4332/29 που όριζε ότι η ΑΤΕ τελεί υπό την κυβερνητική εποπτεία η οποία ασκείται δια του Υπουργού Γεωργίας. Και βέβαια αυτό έγινε γιατί χρειαζόταν ένα πιστωτικό ίδρυμα που πραγματικά θα έδινε την ισχυροποίηση στον αγροτικό τομέα, θα βοηθούσε στην ανάπτυξη του αγροτικού τομέα. Μετά την απελευθέρωση και την ιδιωτικοποίηση της ΑΤΕ -γνωρίζουμε όλοι ότι είναι στο χρηματιστήριο- πρέπει να αλλάξει και ο στόχος και ο σκοπός της. Αυτό γίνεται και εδώ, είναι μία προσαρμογή και πάλι. Αυτή η διεύρυνση των δραστηριοτήτων είναι μία αιτιολογία. Εδώ έχει αλλάξει ο χαρακτήρας της, άρα πρέπει να προσαρμοστεί και η Αγροτική Τράπεζα.
Εκείνο, όμως, το οποίο εμείς τονίζουμε είναι ότι ο αγροτικός τομέας δεν θα έχει ένα τραπεζικό ίδρυμα που θα τον ενισχύει, αν θέλετε και στα πλαίσια του ανταγωνισμού. Γιατί γνωρίζουμε όλοι ότι η ανακύκλωση του κεφαλαίου στην αγροτική οικονομία δεν είναι όπως είναι στους υπόλοιπους τομείς, είτε του εμπορίου είτε της βιομηχανίας. Έχει ένα μακρό χρόνο για να μπορέσει να αναπαραχθεί. Αυτό σημαίνει ότι σε αυτό το διάστημα ιδίως ο μικρομεσαίος αγρότης θα χρειαστεί να έχει κεφάλαια από ένα τέτοιο πιστωτικό ίδρυμα, με χαμηλούς τόκους κιόλας και επιδοτούμενα από την ελληνική κυβέρνηση, προκειμένου να μπορέσει να κάνει και τους ανεφοδιασμούς στα καλλιεργητικά του εφόδια και να αγοράσει τα μηχανήματα, για να μπορέσει να αντιμετωπίσει το διεθνή ανταγωνισμό.
Πιστεύουμε, λοιπόν, ότι σε αυτό το ζήτημα σκόπιμα η Κυβέρνηση προχωρεί. Είναι ενταγμένο στη φιλοσοφία της που λέει ότι και ο αγροτικός τομέας, δηλαδή ο μικρομεσαίος αγρότης, οι εκατοντάδες χιλιάδες αγροτικές οικογένειες ας κόψουν το κεφάλι τους για το πού θα προμηθευτούν τα απαραίτητα κονδύλια για να κινηθούν σε αυτήν την αγορά. Εμείς πιστεύουμε ότι δεν ήταν τυχαία η εγκύκλιος που έστειλε η Τράπεζα που απαγορεύει πλέον τους συνεταιρισμούς, την Αγροτική Πίστη, όπου πήγαιναν οι μικρομεσαίοι ιδίως αγρότες, έπαιρναν τα καλλιεργητικά δάνεια και όταν υπήρχε η σοδειά τα έδιναν και πάλι μέσω του συνεταιρισμού στην Αγροτική Τράπεζα.
Αυτό δείχνει ποιο είναι το ενδιαφέρον της Κυβέρνησης για τον αγροτικό τομέα συνολικότερα, αλλά και ειδικότερα για τους μικρομεσαίους αγρότες. Εκεί, λοιπόν, το μεγάλο ψάρι θα φάει το μικρό, αφού και εκεί παρατηρείται η συγκεντρωποίηση γης και της παραγωγής σε όλο και λιγότερα χέρια. Μιλάμε βέβαια για τους κεφαλαιούχους μεγαλοαγρότες, αν θέλετε ακόμα και για άλλα επαγγέλματα που έχουν επενδύσει μέσα στον αγροτικό τομέα. 
Για την ΕΥΔΑΠ στο άρθρο 16. Εδώ γίνεται ό,τι ακριβώς γίνεται και με την ΕΥΑΘ. Αφού ιδιωτικοποιήσαμε την ΕΥΔΑΠ, τώρα δίνουμε το δικαίωμα και στους ιδιοκτήτες, τους ιδιώτες, να μπορούν να αξιοποιούν το αρδευτικό δίκτυο και της αποχέτευσης για την ανάπτυξη τηλεπικοινωνιών και ενεργειακών δραστηριοτήτων. Δηλαδή αυτοί που αγοράζουν ένα δημόσιο φορέα, θα έχουν πολλαπλές χρήσεις μέσω αυτού του φορέα. Να, λοιπόν, ποιος κερδίζει απ' αυτήν τη δοσοληψία και βέβαια ποιος χάνει. Εμείς πιστεύουμε ότι αυτά είναι μέσα στην απελευθέρωση των τομέων αυτών στα πλαίσια της Ευρωπαϊκής Ένωσης. Άλλωστε δεν ήταν τυχαία η απελευθέρωση της ενέργειας και των τηλεπικοινωνιών. Ο καθένας βέβαια βγάζει και τα συμπεράσματά του για το τι έλεγε η κυβέρνηση και για το τι πράττει.
Ερχόμαστε τώρα στην ΕΥΑΘ. Είναι ένα σημαντικό κεφάλαιο, γιατί πιστεύουμε ότι είναι ένας δημόσιος οργανισμός, που προήλθε από την ενοποίηση του ΟΥΘ και του ΟΑΘ, προκειμένου να εκσυγχρονιστεί και να αποδώσει καλύτερα προς όφελος της κοινωνίας του Νομού Θεσσαλονίκης. Τότε υπήρχε αυτή η αιτιολογία. Εμείς τονίσαμε ότι είναι το πρώτο βήμα για την ολοκλήρωση της ιδιωτικοποίησης, αλλά η Κυβέρνηση, για να καθησυχάσει και τους εργαζόμενους και την κοινωνία του Νομού Θεσσαλονίκης, είπε ότι δεν πρόκειται να δοθεί καμία μετοχή στους ιδιώτες. Σήμερα για μία ακόμη φορά είναι αναξιόπιστη και απέναντι στους εργαζόμενους και απέναντι στην κοινωνία της Θεσσαλονίκης, γιατί δεν τήρησε αυτά που έλεγε. Και όσο και αν θέλει να αιτιολογήσει αυτήν την απόφασή της, ότι είναι τα νέα δεδομένα αυτά που την αναγκάζουν, εμείς πιστεύουμε ότι δεν είναι πειθαναγκασμός, είναι δική της πολιτική, βούληση και επιλογή να ξεπουλήσει και αυτό το δημόσιο οργανισμό, που στον τομέα της ύδρευσης και αποχέτευσης πραγματικά πρόκειται για κοινωνικά αγαθά που αφορούν την ίδια την ύπαρξη του ανθρώπου. 
Έτσι, λοιπόν, στο άρθρο 18 είχαμε ζητήσει εξηγήσεις γιατί αποσύρθηκε η παράγραφος 2 του άρθρου αυτού, που προέβλεπε ότι η διάρκεια της εταιρείας θα είναι εκατό έτη. Δεν έχουμε πάρει ακόμη απάντηση γιατί έγινε αυτό, αν και η παράγραφος 9 που αφορά την κατάρτιση του καταστατικού της "ΕΥΑΘ Α.Ε." προβλέπει ότι με αυτό ρυθμίζονται θέματα που αλλάζουν τη μορφή και τη δομή και το σκοπό ακόμα της εταιρείας. Τι λέει εκεί; Μιλάει για το μετοχικό κεφάλαιο, για την αύξηση του μετοχικού κεφαλαίου, για την επωνυμία, το σκοπό της εταιρείας, το διορισμό του Δ.Σ., τη λύση και την εκκαθάρισή της. Ακόμα και το διορισμό του Δ.Σ. της "ΕΥΑΘ Α.Ε." θα τον προβλέψει το καταστατικό. Γι' αυτό είπαμε κατ' αρχήν ότι δεν είναι τυχαίο που δεν αναφέρει μέσα το σχέδιο νόμου ποιος θα έχει το μάνατζμεντ της εταιρείας. Είναι προκαθορισμένο ότι αυτό, μέσω του καταστατικού, θα δοθεί στους ιδιώτες. Βλέπουμε δηλαδή πώς μεθοδεύει τα πράγματα η Κυβέρνηση. Όμως, εφόσον το δημόσιο κατέχει, όπως λέει η Κυβέρνηση, το 51% γιατί το Δ.Σ. δεν το ορίζει το νομοσχέδιο; Να πει ότι αυτό θα είναι το διοικητικό συμβούλιο. Εμείς λέμε να συμμετέχουν και οι κοινωνικοί φορείς, κάτι που δεν είναι στην πρόθεση πλέον της Κυβέρνησης. Ποιους κοινωνικούς φορείς; Όταν δεν τους πήρε καν υπόψη της όταν είχαν καταθέσει τις σχετικές αποφάσεις τους για το μέλλον αυτής της εταιρείας! 
Με την παράγραφο 4 του άρθρου 18 στα εδάφια γ' και δ' δίνεται η δυνατότητα στους ιδιοκτήτες της "ΕΥΑΘ Α.Ε." να παρέχουν το δίκτυο ύδρευσης για τηλεπικοινωνιακές υπηρεσίες, καθώς επίσης και την εκμετάλλευση του νερού που θα προέρχεται από πηγές, από φράγματα, υδραγωγεία, αγωγούς. Ακόμη μπορούν να παράγουν και να πωλούν την ηλεκτρική ενέργεια. Είναι αυτό που είπαμε από την αρχή, κύριε Πρόεδρε. Με ένα σμπάρο τρία τρυγόνια, όχι δύο, όπως λέει η λαϊκή παροιμία, θα έχει ο ιδιοκτήτης. Να, λοιπόν, πώς τα μεθοδεύει η Κυβέρνηση, αλλά τίποτα δεν κρύβεται μπροστά στο λαό. Εκεί βέβαια όλοι θα λογοδοτήσουμε. 
Στην παράγραφο 4 του ιδίου άρθρου στο εδάφιο β' λέει ότι μπορεί να συνιστά η ΕΥΑΘ εταιρείες ή κοινοπραξίες ή να συμμετέχει σε επιχειρήσεις ή κοινοπραξίες εντός ή εκτός Ελλάδος. Έχουμε πει ότι έχει συσταθεί μία ένωση ύδρευσης-αποχέτευσης των Βαλκανικών χωρών. 
Και εδώ είναι ακριβώς αυτό που είπαμε επί της αρχής ότι υπάρχει ήδη προσφορά από μεγάλη πολυεθνική εταιρεία που ασχολείται με τα ύδατα, υπόγεια, υπέργεια και γι' αυτό βλέπει και τη διείσδυση μέσω αυτής της εταιρείας και γι' αυτό επιμένει στην εξαγορά της. Και καταλαβαίνουμε βέβαια ότι η εξαγορά δεν θα μείνει μόνο στο 49% θα πάει και πάνω από εκείνο. Επομένως, ανοίγεται και εκτός συνόρων η επιχειρηματική δραστηριότητα. Δεν ισχύει η απαγόρευση της παραγράφου 4α για δραστηριότητες στην Ελλάδα ή εξωτερικό σύμφωνα με το άρθρο 26 εφόσον η απαγόρευση αυτή δεν ισχύει γι' αυτές τις εταιρείες που δημιουργεί η "ΕΥΑΘ Α.Ε". Δηλαδή από τη μια της λέμε ότι σου απαγορεύουμε να κάνεις αυτά αλλά αν αυτά γίνουν μέσω θυγατρικών εταιρειών ή μέσω εταιρειών που εσύ συμμετέχεις έστω και μειοψηφικά, εκεί να μπορείς να τα κάνεις. Να λοιπόν πώς έρχεται σε αντιστοιχία το ένα με το άλλο και πώς η μια παράγραφος και το ένα άρθρο αναιρεί το άλλο. 
Παράγραφος 7, μετοχικό κεφάλαιο πέντε δισεκατομμύρια εκατόν έντεκα εκατομμύρια, ενώ παράλληλα με το άρθρο 25 παράγραφος 3 δίνεται ως μπόνους στους νέους ιδιοκτήτες ποσό έξι δισεκατομμυρίων (6.000.000.000) δραχμών για τα χρόνια 2000 μέχρι 2004. Δηλαδή με χρήματα του ελληνικού λαού θα αγοράσουν την ΕΥΑΘ. Θα βάλουν δυόμισι δισεκατομμύρια ιδιώτες αλλά θα εισπράξουν τα διπλάσια. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα πρέπει να μου δώσετε πέντε λεπτά. Είναι πολύ μεγάλο το θέμα και δεν προλαβαίνουμε. 
ΠΡΟΕΔΡΕΥΩΝ (Κωνσταντίνος Γείτονας): Επί της αρχής πήρατε τη μερίδα του λέοντος σε χρόνο. 
ΑΓΓΕΛΟΣ ΤΖΕΚΗΣ: Τώρα μιλάμε συγκεκριμένα στα άρθρα. 
ΠΡΟΕΔΡΕΥΩΝ (Κωνσταντίνος Γείτονας): Είπαμε ότι θα υπάρξει ανοχή, αλλά πρέπει να τελειώσετε κάποια στιγμή.
Ορίστε, συνεχίστε.
ΑΓΓΕΛΟΣ ΤΖΕΚΗΣ: Θα προσπαθήσω να είμαι και σύντομος. 
Δηλαδή με χρήματα του ελληνικού λαού θα αγοράσουν την ΕΥΑΘ, με τα λεφτά που θα τους δώσει το ελληνικό δημόσιο, δηλαδή ο φορολογούμενος Έλληνας πολίτης. Και εφόσον εσείς μιλάτε για το μπόνους αυτό καταργείται ξέρετε από τη στιγμή που πάει για μετοχοποίηση είτε μέσω του χρηματιστηρίου είτε με άλλο τρόπο. Γιατί να εξακολουθήσουμε για τρία χρόνια να πληρώνουμε αυτούς τους κυρίους;
Παράγραφος 8 μέσω του χρηματιστηρίου ή μάλλον και με άλλο τρόπο το 49%. Σ' αυτό έχουν ειπωθεί πολλά και πιστεύω ότι και ο ελληνικός λαός έχει συνειδητοποιήσει ότι δεν μπορεί να σας έχει πλέον εμπιστοσύνη. Άλλα του λέτε τη μια στιγμή, άλλα έχετε κατά νου να κάνετε και στο τέλος άλλα κάνετε και πάντοτε η προσαρμογή σας είναι μέσα στα πλαίσια των αναδιαρθρώσεων δηλαδή σώνει και καλά να ξεπουλήσουμε όλους τους δημόσιους οργανισμούς. Είναι μια τακτική την οποία εφαρμόσατε όπως είπαμε και με τον ΟΤΕ και με την Ολυμπιακή Αεροπορία. Είναι συγκεκριμένος ο σχεδιασμός.
Για το άρθρο 19 που αφορά τις διατάξεις του προσωπικού. Όσο κι αν θέλετε να ισχυρίζεστε ότι υπάρχει εξασφάλιση των εργαζομένων δεν υπάρχει. Μεταφέρεται το προσωπικό σε θυγατρικές της "ΕΥΑΘ Α.Ε." ή σε εταιρείες στις οποίες συμμετέχει χωρίς να έχει το πλειοψηφικό πακέτο. Στις εταιρείες αυτές μη έχοντας το 51% δεν μπορεί κανείς να επιβάλλει την πρόσληψη προσωπικού από την "ΕΥΑΘ Α.Ε." Σε θυγατρικές όπου έχει το 51% ίσως να μπορεί. Και πάλι όμως δεν είναι εξασφαλισμένο ότι θα έχει τις ίδιες εργασιακές σχέσεις δηλαδή ωράριο κλπ. ούτε και τις μισθολογικές σχέσεις που υπάρχουν τώρα. Γιατί ξέρετε ότι ο όρος "εργασιακές σχέσεις" μπορεί να συγκεκριμενοποιηθεί σε ορισμένες σχέσεις επαγγελματικής σύνδεσης όχι όμως μισθολογικά. Εκεί υπάρχουν οι συμβάσεις οι οποίες καθορίζουν τις μισθολογικές αμοιβές.
Γνωρίζουμε ότι τώρα υπάρχει αυτή η συλλογική σύμβαση και μάλιστα υπάρχει ο ν. 2651/98. Άκουσα και από τον εισηγητή της Πλειοψηφίας, ας το κάνει αποδεκτό η Κυβέρνηση αν θέλει να ισχυροποιήσει τη θέση των εργαζομένων, να μην αμφισβητήσει κανείς τις προθέσεις που έχει η Κυβέρνηση, ότι εφόσον "η ΕΥΑΘ Α.Ε." πλέον ιδιωτικοποιείται, από κει και μετά το προσωπικό εμάς δεν μας ενδιαφέρει. 
Να κάνετε αποδεκτές αυτές τις προτάσεις των εργαζομένων και μάλιστα να πηγαίνουν σε εκείνες τις θυγατρικές στις οποίες πλειοψηφικό πακέτο θα έχει η "ΕΥΑΘ Α.Ε." για να είναι εξασφαλισμένη. Γιατί γνωρίζουμε τώρα ότι με τον 2651/98 υπάρχει πλήρης εξασφάλιση των εργαζομένων. Άρα θα πρέπει να γίνει και σ' αυτό το σημείο η αποδοχή των θέσεων των εργαζομένων τις οποίες βέβαια σας έχουν καταθέσει. 
Άρθρο 20. Με τις παραγράφους 1 και 2 αντικαθίσταται πλέον το μονοπώλιο του δημοσίου με το ιδιωτικό μονοπώλιο. Χορηγείται στη νέα εταιρεία όχι μόνο το αποκλειστικό δικαίωμα της παροχής υπηρεσιών ύδρευσης και αποχέτευσης, αλλά και το αποκλειστικό δικαίωμα άντλησης συλλογής ή αφαλατώσεως ύστερα από συμφωνία σε γεωγραφικές περιοχές εκτός δραστηριότητάς της. Είναι το άρθρο 26 εκείνο.
Παράγραφος 3. Με συμβάσεις το περιεχόμενο των οποίων δεν γνωρίζει και δεν θα γνωρίσει η Βουλή καθορίζονται σοβαρότατοι όροι. Ανανέωση του δικαιώματος της παραγράφου 1 το τίμημα που καταβάλλει καθώς και ο μηχανισμός κινήτρων για την αποτελεσματική τήρηση από πλευράς της "ΕΥΑΘ Α.Ε." της υποχρέωσής της για την πρόληψη και αποφυγή απωλειών ύδατος. Δηλαδή τι θα κάνουμε; Την επιδοτούμε μέσα απ' αυτό το μηχανισμό κινήτρων προκειμένου να κάνει καλά τη δουλειά της. Δηλαδή και πάλι το ελληνικό δημόσιο θα πληρώσει αυτήν την ιδιωτική εταιρεία προκειμένου να μην έχει απώλεια ύδατος, δηλαδή κίνητρα για να κάνει σωστά τη δουλειά της.
Καταλαβαίνουμε, λοιπόν, και πάλι απ' αυτήν την παράγραφο ποιος κερδίζει και ποιος χάνει. Το δημόσιο τα πληρώνει ενώ θα έπρεπε να είναι μέσα στις βασικές υποχρεώσεις της με δικά της έξοδα. 
Παράγραφος 5. Ενώ το υλικό που πλεονάζει είναι πλέον πεπαλαιωμένο και αυτό είναι της παλιάς "ΕΥΑΘ Α.Ε." του δημοσίου δηλαδή, εδώ δίνετε το 50% από την πώληση αυτού του υλικού στη νέα "ΕΥΑΘ Α.Ε." όπου θα συμμετέχουν και ιδιώτες. Μα γιατί; Αυτά όλα καλό είναι να πάνε ως έσοδα στο δημόσιο.
Παράγραφος 6. Τακτοποιούνται οικονομικές εκκρεμότητες της "ΕΥΑΘ Α.Ε." προηγούμενων χρήσεων μέχρι 31.12.2001 και πάνε στο αποθεματικό κεφάλαιο. Γιατί όμως δεν εξηγείτε τι είναι αυτές οι διάφορες συσσωρευμένες απαξιώσεις κλπ.; Πώς δημιουργήθηκαν και τι αφορούν; Δώστε συγκεκριμένα στοιχεία εδώ στη Βουλή για να ξέρουμε και πόσο είναι αυτές ακριβώς όλες οι καταστάσεις, γιατί εδώ ζητάτε τη γνώμη μας για να τακτοποιηθούν οικονομικά. Πόσες είναι και τι αφορούν. 
Παράγραφος 21. Αφορά την τιμολογιακή πολιτική. Με την παράγραφο 1 με απόφαση του ΥΠΕΘΟ, του Υπουργείου Οικονομικών και του Υπουργείου Μακεδονίας-Θράκης καθορίζονται για την περίοδο 2002-2006 τα τιμολόγια ύδρευσης και αποχέτευσης στα πλαίσια της κυβερνητικής πολιτικής. Ποια είναι όμως αυτή η κυβερνητική πολιτική; Αν πάρουμε υπόψη τι έγινε και με την ΕΥΔΑΠ τότε γνωρίζουμε τι θα γίνει. Και πάλι τα σπασμένα θα κληθεί να τα πληρώσει ο καταναλωτής μέσα από την αύξηση αυτή γιατί επαναλαμβάνω για μια ακόμη φορά δεν υπάρχει πολιτική διαχείριση των υδάτινων πόρων από πλευράς της Κυβέρνησης. Εκείνο που υπάρχει είναι διαχείριση της κατανάλωσης του ύδατος που σημαίνει ότι θα πρέπει να πληρώσει αυτός που καταναλώνει. 
Με την παράγραφο 2 όμως μετά το 2000 και για μία πενταετία αλλάζει ο μηχανισμός τιμολογιακής πολιτικής. Πλέον θα παίρνει υπόψη εκείνες τις παραμέτρους ώστε να διασφαλίζεται η εύλογη απόδοση των επενδύσεων της "ΕΥΑΘ Α.Ε." και η χρηματοδότηση των δραστηριοτήτων της με ορθολογικό τρόπο. Δύο δηλαδή κριτήρια που για μας εκφράζουν ότι θα υπάρξουν μεγάλες αυξήσεις στις τιμές του νερού που θα καταναλώνει ο λαός της Θεσσαλονίκης, γιατί ο ορθολογικός τρόπος δεν είναι τίποτε άλλο παρά να εξασφαλίσει τα κέρδη που θέλει να εξασφαλίσει η "ΕΥΑΘ Α.Ε." ιδιωτικοποιημένη πλέον. 
Παράγραφος 3. Ειδικό τιμολόγιο για ιδιώτες που θα έχουν δικό τους δίκτυο ύδρευσης και αποχέτευσης. Κατανοούμε, ότι μπορούν να υπάρχουν μεγάλα βιομηχανικά συγκροτήματα, αλλά μιλάμε και για ιδιώτες. Τι εννοείτε εδώ; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, σας παρακαλώ.
ΑΓΓΕΛΟΣ ΤΖΕΚΗΣ: Δεν θα μπορέσω να τελειώσω, κύριε Πρόεδρε, αμέσως. Είναι σοβαρά τα ζητήματα.
ΠΡΟΕΔΡΕΥΩΝ (Κωνσταντίνος Γείτονας): Υπερέβητε τα είκοσι λεπτά.
ΑΓΓΕΛΟΣ ΤΖΕΚΗΣ: Ναι, αλλά τι να κάνω, κύριε Πρόεδρε. Πρέπει να ολοκληρώσω.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε λοιπόν. Έχετε και δευτερολογία. Σας παρακαλώ συντομεύετε λίγο.
ΑΓΓΕΛΟΣ ΤΖΕΚΗΣ: Θα συντομεύσω, κύριε Πρόεδρε.
'Αρθρο 22. Αφορά την ΕΥΑΘ - Παγίων και τη μεταβίβαση παγίων σ' αυτήν την εταιρεία. Είναι ένα νομικό πρόσωπο δημοσίου δικαίου. Ε, αναλαμβάνει ένα δύσκολο έργο επενδύσεων, συντήρησης για την ύδρευση και την αποχέτευση. Οι παράγραφοι 2, 3, 4, 5, 6 αφορούν μεταβιβάσεις παγίων τόσο στην ΕΥΑΘ όσο και στην ΕΥΑΘ -Παγίων. Για την παράγραφο 7 ρωτάμε γιατί πρέπει να μεταβιβαστούν κατά κυριότητα ακίνητα που κατασκευάζονται ή πρόκειται να κατασκευαστούν από το ΥΠΕΧΩΔΕ ή την Περιφέρεια της Κεντρικής Μακεδονίας στην "ΕΥΑΘ Α.Ε" για να χρησιμοποιηθούν απ' αυτή; Γιατί να αποδοθούν δηλαδή στην "ΕΥΑΘ Α.Ε." έργα που θα κάνει το ελληνικό δημόσιο ή η Κεντρική Περιφέρεια Μακεδονίας; Γιατί να μη γίνει συμφωνία; Γιατί μέσα λέει, αν δεν υπάρξει συμφωνία άλλη. Να γίνει συμφωνία που αυτά να παραμείνουν κάτω από το δημόσιο έλεγχο. Γιατί δεν δίνονται δηλαδή ΕΥΔΑΠ-Παγίων να είναι κάτω από το δημόσιο έλεγχο; Τελικά τι επενδύσεις αναλαμβάνουν να κάνουν οι ιδιώτες που θα αγοράσουν κατ' αρχήν το 49%; 
Παράγραφος 6. Ποια είναι τα υπόλοιπα περιουσιακά στοιχεία τα οποία δεν μεταβιβάζονται στην ΕΥΑΘ-Παγίων και με απόφαση του Υπουργείου Οικονομικών ανήκουν κατά κυριότητα στην "ΕΥΑΘ Α.Ε."; Ζητάμε να μας πείτε ονομαστικά ποια είναι αυτά τα έργα.
Για τη διοίκηση τώρα, άρθρο 22 α, β και γ. Εδώ πρόκειται για ένα προεδροκεντρικό σύστημα διοίκησης στην ΕΥΔΑΠ-Παγίων. Το διοικητικό συμβούλιο που θα είναι διορισμένο από σας και ο πρόεδρός του θα μπορεί να κάνει ό,τι θέλει. Μέχρι ενός ορισμένου ποσού θα του επιτρέπει το διοικητικό συμβούλιο αυτός να αποφασίζει πού θα δοθεί, ποιες επενδύσεις θα γίνουν κλπ. Έλεγχος δεν θα γίνεται από κανέναν. Άρα "Γιάννης πίνει και Γιάννης κερνάει" σ' αυτά τα ζητήματα.
Και το ζήτημα για τους εργαζομένους στην ΕΥΔΑΠ είναι ότι, ακριβώς όπως τονίσαμε και στην κατ' αρχήν συζήτηση, αυτό το οποίο γίνεται, είναι ότι μέσω της ΕΥΔΑΠ Παγίων θα έχουμε ιδιώτες εργολάβους, δηλαδή εταιρείες που θα αναλαμβάνουν κατασκευή, συντήρηση κλπ. 'Ετσι παρατηρούμε για μια ακόμη φορά ότι τις δημόσιες επιχειρήσεις τις εκμεταλλεύεται κατά τον καλύτερο τρόπο το ιδιωτικό κεφάλαιο πολλαπλασιάζοντας τα κέρδη τους, ενώ αυτές οι δημόσιες επιχειρήσεις πάντοτε θα είναι προβληματικές.
Όροι και οικονομική διαχείριση. Εδώ αναφέρεται βέβαια ποια θα είναι. Το αντάλλαγμα, εκατόν πενήντα εκατομμύρια, θα δώσει η ΕΥΑΘ στην ΕΥΑΘ Παγίων για το νερό. Μα, αν είναι δυνατόν να το αναφέρουμε αυτό σαν μια επιτυχία, τη στιγμή που αποδείξαμε με στοιχεία ότι θα είναι πολλαπλάσια τα οφέλη που θα έχει η ΕΥΑΘ από τη συμπεριφορά που εξασφαλίζει βάσει αυτού του συγκεκριμένου νομοσχεδίου η Κυβέρνηση.
Πιστεύουμε δηλαδή ότι όλα αυτά τα οποία γίνονται και ορισμένα άλλα τα οποία δεν προλαβαίνω να πω, τα οποία θα πω στην δευτερολογία μου, είναι χαριστικές ρυθμίσεις προς τους ιδιώτες όχι μόνο του 49%, αλλά και πάνω από το 51%. Άλλωστε η πικρή εμπειρία του ΟΤΕ, ο οποίος έχει αλλάξει πλέον χέρια και είναι κατά 57% σε χέρια ιδιωτών, τα λέει όλα.
ΠΡΟΕΔΡΕΥΩΝ (Κωνσταντίνος Γείτονας): H Κοινοβουλευτική Εκπρόσωπος του Συνασπισμού της Αριστεράς και της Προόδου κ. Ασημίνα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όσον αφορά τα άρθρα 1 έως 12, πραγματικά αφορούν την επικύρωση οδηγιών, εννοώ τις νέες οδηγίες της Ευρωπαϊκής Ένωσης. Θα έλεγε κανείς ότι πέρα από μια φιλοσοφία που μπορεί να εκφράσει η κάθε παράταξη, το κάθε κόμμα, δεν μπορούμε να υπεισέλθουμε στις λεπτομέρειες. 
Θέλω να τονίσω και πάλι, όπως είχα πει και στην επί της αρχής τοποθέτησή μου, ότι υπάρχει μια καθυστέρηση σε αυτά τα θέματα της προσαρμογής και έτσι σε καμία περίπτωση η Κυβέρνηση δεν δικαιολογείται να μην έχει εξετάσει σε βάθος όλες αυτές τις απαιτούμενες προσαρμογές στο ελληνικό δίκαιο, ούτως ώστε να μην έχει και την ευθύνη στη συνέχεια για κάποιες απ' αυτές που για τις συνθήκες της ελληνικής αγοράς και του χρηματιστηρίου δεν θα μπορούσαν να γίνουν κατ' αυτόν τον τρόπο.
'Ένα δεύτερο πολύ βασικό θέμα είναι ότι θα πρέπει να είναι έτοιμη και σε υποδομή και σε στελεχιακό δυναμικό, ούτως ώστε να μπορέσει να εφαρμόσει αυτές τις οδηγίες, διότι έχουμε μια μεγάλη εμπειρία για το ότι ακόμη και για οδηγίες που έρχονται και είναι πολύ καλές και τακτοποιούν ορισμένα πράγματα και στην ελληνική κοινωνία, το ελληνικό δημόσιο δεν έχει τους μηχανισμούς ή δεν ενισχύει τις υπηρεσίες του ούτως ώστε να εφαρμόσει αυτές τις οδηγίες.
Για το άρθρο 13, ενημερωθήκαμε κάπως και είχαμε κάποια στοιχεία από τη συζήτηση που έγινε στην επιτροπή από τους εκπρόσωπους του χρηματιστηρίου. Είναι μια συγχώνευση των δύο χρηματιστηρίων, Αξιών και Παραγώγων, που φαίνεται ότι γίνεται γιατί έτσι γίνεται και στα άλλα κράτη. Δεν είχαμε περισσότερα στοιχεία για το πόσο θα ωφελήσει αυτό την κατάσταση, μια κατάσταση που είναι αρκετά κρίσιμη στο χρηματιστήριο και αν θα είναι καλύτερα να παραμείνουμε στην παλιά. Εν πάση περιπτώσει, εμείς δεν θα είχαμε αντίρρηση στη μία ή στην άλλη ρύθμιση. αλλά θα θέλαμε περισσότερα στοιχεία γι' αυτό το θέμα.
'Οσον αφορά το ότι εδώ καταργούνται οι διατάξεις που περιόριζαν τις άλλες εταιρείες πλην του δημοσίου να συμμετέχουν με ποσοστό πάνω από 5%, εμείς δεν συμφωνούμε με αυτήν την κατάργηση. Θεωρούμε ότι είναι επικίνδυνο το ότι μπορούν ορισμένα πράγματα να περάσουν σε ιδιωτικά χέρια ή ακόμη και σε ξένες εταιρείες που θα καθορίζουν πολύ περισσότερο τα πράγματα στην ελληνική αγορά.
'Οσον αφορά το άρθρο 14, το οποίο αφορά την ΑΤΕ, καταργεί την εποπτεία του Υπουργείου Γεωργίας. Βέβαια αυτό ούτε λίγο ούτε πολύ στην ουσία έγινε το '91, όταν η ΑΤΕ έγινε ανώνυμη εταιρεία και από τότε πράγματι είναι στην εποπτεία του Υπουργείου Εμπορίου και το μετοχολόγιό της είναι υπό την εποπτεία του Υπουργείου Εθνικής Οικονομίας.
Τώρα για τυπικούς λόγους καταργείτε αυτήν την εποπτεία. 'Όμως όπως σας έχουμε πει επανειλημμένα και στο παρελθόν οι ουσιαστικοί λόγοι παραμένουν, ότι η ΑΤΕ έπρεπε να είναι στο Υπουργείο Γεωργίας και μετά από διαρθρωτικές και άλλες αλλαγές και διορθώσεις που θα έπρεπε να είχατε κάνει, θα έπρεπε να είναι μία τράπεζα η οποία να έχει και ως σκοπό τη στήριξη, την ενίσχυση και των αγροτών, αλλά κυρίως της αγροτικής ανάπτυξης, αυτή η οποία είναι ζητούμενο σήμερα, αλλά και στο παρελθόν. Και υπάρχει πολύ μεγάλη οξύτητα στο ότι τελικά τίποτα δεν συντελείται προς αυτήν την κατεύθυνση, να έχουμε δηλαδή μια ουσιαστική αγροτική ανάπτυξη. Παραμένουμε ακόμη στο επίπεδο των επιδοτήσεων και τίποτε άλλο.
Το άρθρο 15 αφορά τις συνεταιριστικές τράπεζες και διευρύνει τις αρμοδιότητές τους. Η φιλοσοφία ίδρυσης των συνεταιριστικών τραπεζών είναι η εξυπηρέτηση των συνεταιρισμών και όχι τόσο η αποκόμιση κέρδους. Έχουν κατά καιρούς αναφερθεί πάρα πολλά από τον Τύπο για ατασθαλίες, για μία δράση η οποία δεν κρίνεται και ιδιαίτερα ικανοποιητική. Αν τους δοθεί και η ανάληψη αυτού του ρίσκου ενδεχομένως τα πράγματα, στην περίοδο αυτή που το χρηματιστήριο παραπαίει, να γίνουν ακόμα πιο δύσκολα.
Στο άρθρο 16 δίνετε τη δυνατότητα και στην ΕΥΔΑΠ, όπως και στην ΕΥΑΘ στη συνέχεια, να μπορεί μέσα από τις δυνατότητες διαχείρισης του νερού να έχει και τις δυνατότητες διαχείρισης τηλεπικοινωνιών και ενέργειας και λοιπών θεμάτων. Εμείς θεωρούμε ότι είναι ένα άρθρο πολύ πρόχειρο και ενέχει πάρα πολλούς κινδύνους να δημιουργηθούν ολιγοπώλια στην παραγωγή και τη διαχείριση τόσο του νερού, όσο και των τηλεπικοινωνιών και της ενέργειας.
Όσον αφορά το άρθρο 17, θεωρούμε ότι η διάταξη του άρθρου αυτού είναι θετική, γιατί δίνει πράγματι τη δυνατότητα σε οποιονδήποτε έχει έννομο συμφέρον να μπορεί να ελέγχει τις μετοχές είτε στις χρηματιστηριακές εταιρίες είτε στις τράπεζες και ανάλογα να γίνεται η σχετική παρέμβαση.
Το μεγάλο πρόβλημα με την ιδιωτικοποίηση της ΕΥΑΘ: Τα είπαμε και στην τοποθέτησή μας επί της αρχής. Πραγματικά είναι μια εντελώς άστοχη ενέργεια και αυτήν την εποχή για πολλούς λόγους, όχι μόνο διότι μετοχοποιούμε μια εταιρία, η οποία έχει ακόμα πολλά πράγματα να τακτοποιήσει και της χρειάζεται μία συνοχή και οργάνωση, για να μπορέσει να ολοκληρώσει το μεγάλο έργο που έχει αναλάβει για την ύδρευση και την αποχέτευση της Θεσσαλονίκης, αλλά και γιατί μετοχοποιείται μία εταιρία σε συνθήκες χρηματιστηρίου, που το ελληνικό δημόσιο δεν πρόκειται να κερδίσει τίποτα. Και πραγματικά δεν ήθελα να το πω αυτό, κύριε Πρόεδρε, αλλά εδώ μας δημιουργείται η εντύπωση, όπως έχει δημιουργηθεί και σε πολλούς και σοβαρούς φορείς της Θεσσαλονίκης, ότι εδώ κρύβεται κάτι άλλο, ότι όλη αυτή η διαδικασία αποσκοπεί στο να μεταφερθεί ένα μεγάλο μέρος της διαχείρισης με πολύ ευνοϊκούς όρους, που φαίνονται και από αυτό το νομοσχέδιο, και οι οποίοι θα είναι σε μία σύμβαση -που εμείς δεν την ξέρουμε και δεν ξέρω τι καλούμαστε να ψηφίσουμε αυτήν τη στιγμή- θα είναι ευνοϊκοί για κάποιες εταιρίες ή για κάποια σχήματα, τα οποία έχουν ήδη διαμορφωθεί, που θα διαχειριστούν θέματα νερού και άλλα θέματα και στην Ελλάδα και στα Βαλκάνια.
Το θέμα είναι: τελικά ωφελείται το δημόσιο; Σας είπα πριν ότι με αυτόν το διαχωρισμό δημιουργείται μια καινούρια αναστάτωση στην όλη διαχείριση των θεμάτων νερού και στην κατασκευή των έργων. Τα προβλήματα είναι πάρα πολλά στη Θεσσαλονίκη και αυτή η αναστάτωση ούτε το δημόσιο συμφέρον ευνοεί και πολύ περισσότερο τους καταναλωτές. Όταν θα μπούμε αναλυτικά στα άρθρα, θα δούμε ότι καμία μέριμνα δεν υπάρχει γι' αυτό το οποίο στην εισαγωγική σας ομιλία, κύριε Υπουργέ, και στην έκθεση την εισηγητική λέτε, ότι όλα αυτά γίνονται για την καλύτερη εξυπηρέτηση των καταναλωτών.
Τα περισσότερα άρθρα έχουν τον όρο ότι θα γίνει αυτό ή θα γίνει εκείνο, εφόσον υπάρχει εύλογο κέρδος για την επιχείρηση. Δημιουργείτε δηλαδή, από τη μία πλευρά, προϋποθέσεις κερδοφορίας, στήριξη επενδυτικού προγράμματος, απαλλαγή από τέλη και φόρους, καθορισμό τιμολογιακής πολιτικής, αστυνόμευση δικτύου, ευθύνες υποδομής και εξασφάλιση νερού και από την άλλη πλευρά, αφού δημιουργείτε αυτές τις συνθήκες στην "Ε.Υ.Α.Θ. Α.Ε.", την προσανατολίζετε στον εμπορικό τομέα, δηλαδή στον τομέα της εκμετάλλευσης των δικτύων ύδρευσης και αποχέτευσης. Τα κέρδη, λοιπόν, θα είναι απολύτως εγγυημένα για τους ιδιώτες επενδυτές, αφού θα είναι εξασφαλισμένο το νερό, οι επενδύσεις και οι άλλες λειτουργίες και η Ε.Υ.Α.Θ. θα έχει μόνο τις σκοτούρες να επιδίδεται στο εμπορικό κερδοφόρο κομμάτι.
Να δούμε αναλυτικότερα τι κάνετε. Δημιουργείτε μία εταιρεία παράλληλα την Ε.Υ.Α.Θ. Παγίων, η οποία θα ανήκει εξ ολοκλήρου στο Δημόσιο. Όμως, από την άλλη πλευρά με την τροποποίηση που κάνετε τώρα, δίνετε τη δυνατότητα στην "Ε.Υ.Α.Θ. Α.Ε." να έχει και θέματα κατασκευής, μεταφοράς, άντλησης νερού κ.ο.κ. και θα τα έχει και η Ε.Υ.Α.Θ. Παγίων. 
Η Ε.Υ.Α.Θ. Παγίων θα περίμενε κανείς -και έτσι την ενσωματώσατε στην αρχή στο νομοσχέδιό σας- να είναι ενσωματωμένη με το Υπουργείο Χωροταξίας, Περιβάλλοντος και Δημοσίων Έργων, αλλά αυτήν τη στιγμή είναι ένα σχήμα με ένα συμβούλιο και τίποτε άλλο, υπό την εποπτεία του Υπουργού Εθνικής Οικονομίας και του Μακεδονίας-Θράκης. Αυτή η υπηρεσία η οποία μέχρι τώρα ήταν συνδεδεμένη με τις λεγόμενες Δ.Ε.Κ.Ε. Υδραυλικών Έργων παλαιότερα του ΥΠΕΧΩΔΕ και σήμερα με την Ειδική Υπηρεσία Δημοσίων Έργων του ΥΠΕΧΩΔΕ, πώς συνδέεται τελικά με αυτούς τους ανθρώπους, με αυτούς τους μηχανισμούς που έχουν την πλήρη γνώση και αγωνιούν χρόνια τώρα να μπορέσουν να εξασφαλίσουν αυτά τα οποία ακόμη δεν έχουν εξασφαλίσει για τη Θεσσαλονίκη, σε πόρους, σε οργάνωση, σε προσωπικό, σε όλα; 
Αυτήν τη στιγμή η εκπροσώπηση του ΥΠΕΧΩΔΕ είναι μόνο μ' έναν εκπρόσωπο στο συμβούλιο με τον προϊστάμενο της ΕΥΔΕ Ύδρευσης και Αποχέτευσης Θεσσαλονίκης. Νομίζω ότι εδώ με όλες αυτές τις διατάξεις υπάρχει μία πρόσθετη ανησυχία πέραν αυτής που συνεχώς υπάρχει στους κατοίκους της Θεσσαλονίκης, γιατί σε πολλές περιοχές λείπει το νερό και φέτος το καλοκαίρι τα προβλήματα θα εξογκωθούν ακόμη περισσότερο, αλλά και πέρυσι ήταν μεγάλα. Εδώ εσείς νομοθετείτε για να βρείτε κάποια λίγα λεφτά γιατί δεν θα βρείτε πολλά λεφτά από αυτήν τη διαδικασία για να καλύψει το ελληνικό Δημόσιο κάποιες τρύπες και να δημιουργήσετε και κάποια άλλα σχήματα που μόνο τους ιδιώτες ευνοούν και όχι το συμφέρον των πολιτών της Θεσσαλονίκης.
Τι κάνετε με τη σύμβαση και δεν μας το είπατε αυτό, κύριε Υπουργέ; Η σύμβαση αυτή μεταξύ της Ε.Υ.Α.Θ. Παγίων και της "Ε.Υ.Α.Θ. Α.Ε.¨" δεν μας είναι γνωστή. Είχα πει χαρακτηριστικά ότι ακόμη και ένα διαμέρισμα όταν ενοικιάζεις προκειμένου να υπογράψεις -και εμείς αυτό κάνουμε τώρα, εμείς επικυρώνουμε αυτό σας το νομοθέτημα- πρέπει να ξέρεις τι παραδίδει, πού παραδίδει και με ποιους όρους το παραδίδει, τέλος πάντων πρέπει να ξέρεις ποιο είναι το ενοίκιο. Μήπως είναι ένα έναντι πενταπλάσιου κέρδους που θα βγάζει η Ε.Υ.Α.Θ.; Και από κει και πέρα πού θα βρει πόρους το ελληνικό δημόσιο να μπορέσει να εκτελέσει τα έργα του; 
Μέχρι τώρα η Ε.Υ.Α.Θ. ή ο παλιός Οργανισμός ύδρευσης, παρά τα μεγάλα προβλήματα που είχε και κακοδιαχείρισης και διάφορα άλλα -που οφείλονταν στις πελατειακές παρεμβάσεις των κυβερνήσεων και πολλές φορές σε διευθυντές οργανισμών, οι οποίοι ήταν άσχετοι με το αντικείμενο του οργανισμού- ήταν κερδοφόρος. Είχε έντεκα δισεκατομμύρια (11.000.000.000) δραχμές. Πριν από κάποια χρόνια έκανε κάποιες επενδύσεις και αυτήν τη στιγμή έχει τεσσεράμισι δισεκατομμύρια (4.500.000.000) δραχμές. Δεν σας χρέωνε δα και τόσο πολύ για μία ιστορία που κατ' εξοχήν το ελληνικό δημόσιο είναι υπεύθυνο πρώτα και κύρια. Αν δεν είναι υπεύθυνο να εξασφαλίσει στους πολίτες το νερό, το ρεύμα και όλα αυτά τα πολύτιμα αγαθά, τι άλλο θα μπορεί να κάνει; 
Εν πάση περιπτώσει, νομίζω ότι αυτά θα πρέπει τουλάχιστον να καθίσουμε άρθρο προς άρθρο να τα δούμε για να απαλυνθούν κάποια θέματα. 
Eμείς διαφωνούμε πλήρως επί της αρχής, αλλά θα μπορούσατε να διορθώσετε κάτι.
Κατ' αρχήν θα μπορούσατε να υποχωρήσετε, κύριε Υπουργέ, στο θέμα του να μπορεί η ΕΥΑΘ να κάνει διάφορες άλλες επιχειρήσεις στο εσωτερικό και στο εξωτερικό. Αυτό, πέρα του ότι δημιουργεί συνέχεια ένα ρευστό καθεστώς, δηλαδή αυτό το οριακό 51% υπέρ του δημοσίου δεν μπορεί να ξέρει κανείς πώς θα καταλήξει στο τέλος, με όλες αυτές τις συνεργασίες και τις εταιρείες και τις δραστηριότητες που θα κάνει η ΕΥΑΘ. Εν πάση περιπτώσει, δεν μπορώ να καταλάβω πώς θα φθάσει να κάνει όλες αυτές τις δραστηριότητες μια επιχείρηση η οποία έχει ακόμη πάρα πολλές υποχρεώσεις να διεκπεραιώσει στην περιοχή της Θεσσαλονίκης. 
Θα μπορούσατε να απαλείψετε κάποια πράγματα. Θέλετε να έχετε μετοχοποιημένη κατά μεγάλο μέρος της την ΕΥΑΘ; Ας σταματήσει μέχρι εκεί σε αυτήν τη διαχείριση. Ας σταματήσει έστω στον ελληνικό χώρο. Δεν μπορείτε να δίνετε όλες αυτές τις δυνατότητες. Φαίνεται δηλαδή ότι εκχωρείτε όλα αυτά τα πράγματα κάπου αλλού και δίνετε απεριόριστες δυνατότητες με τη στήριξη του δημοσίου σε κάποιους άλλους, που αυτοί οι άλλοι δεν πρόκειται να ευνοήσουν ούτε το συμφέρον των πολιτών της Θεσσαλονίκης ούτε είναι σίγουρο ότι θα εξασφαλίσουν συντήρηση του δικτύου -δεν έχουμε κάποια σύμβαση που να τους το επιβάλει αυτό- ούτε την ποιότητα νερού που είναι πολύ αμφισβητούμενη αυτήν τη στιγμή και από τις διαρροές που έχει το σύστημα και από την ποιότητα του νερού του Αλιάκμονα κ.ο.κ. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Κύριε Πρόεδρε, θέλω και εγώ τουλάχιστον πέντε λεπτά. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κυρία συνάδελφε. 
ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Όσον αφορά το θέμα των εργαζομένων δίνετε εδώ τη δυνατότητα, λες και θα κάνει δεν ξέρω πόσες εταιρείες θυγατρικές η ΕΥΑΘ, να μετακινείται το προσωπικό κλπ. Μόλις τώρα προσθέσατε και τη σύμφωνη γνώμη των εργαζομένων. 
Εμείς όμως επιμένουμε -και σας το έχει πει και ο κ. Αλαμπάνος- και συμφωνούμε με την πρόταση των εργαζομένων, την οποία σας έχουν καταθέσει που ζητούν να εξακολουθήσει να ισχύει το άρθρο 8 του ν. 2651/98,όπως αναφέρεται στο δεύτερο μέρος περί συγχωνεύσεως ΟΥΘ ΟΑΘ και να προστεθεί βέβαια ότι οι μετακινήσεις του προσωπικού θα πρέπει να έχουν και τη σύμφωνη γνώμη του εργαζόμενου και τη σύμφωνη γνώμη του σωματείου. Γιατί όλα τα κριτήρια που θα βάζετε, γιατί πρέπει να κάνετε τη μετακίνηση, θα πρέπει να ελέγχονται μήπως αποδυναμώνουν τη λειτουργία της βασικής εταιρείας και γίνονται κάποιες μετακινήσεις για πολλούς και διάφορους λόγους, χωρίς να επιτυγχάνεται ο κεντρικός στόχος που είναι η εύρυθμη αποδοτική λειτουργία της "ΕΥΑΘ Α.Ε." 
Στο άρθρο 18 αναφέρεται ότι η "ΕΥΑΘ Α.Ε." και οι συνδεδεμένες με αυτήν επιχειρήσεις καταρτίζουν κανονισμούς για την εκπόνηση μελετών, την ανάθεση έργων, τη σύναψη συμβάσεων, προμηθειών κλπ. Μετά την έγκριση αυτών των κανονισμών η ΕΥΑΘ μπορεί να κατασκευάζει, να αντλεί νερό, να κάνει μελέτες κλπ., εκτός της ελληνικής νομοθεσίας. Αρκεί να εφαρμόζει την κοινοτική νομοθεσία.
Πραγματικά, κύριε Υπουργέ, σας παρακαλώ να καταργήσετε αυτήν τη διάταξη. Δεν είναι δυνατόν να υπάρχει αυτή η διάταξη. Ούτε για τους Ολυμπιακούς Αγώνες δεν κάνατε κανονισμό -και βέβαια δεν έπρεπε να κάνετε και δεν πήρατε το πολιτικό κόστος και θα κάνετε στην ΕΥΑΘ; Θα κάνει δηλαδή τα έργα της η "ΕΥΑΘ Α.Ε.", χωρίς την ελληνική νομοθεσία; Θα φτιάχνει κανονισμό; Και τι θα λέει ο κανονισμός; Ποιος θα εγκρίνει, αυτό τον κανονισμό; Αυτό δεν μπορεί να περάσει. 
Διευρύνετε τις αρμοδιότητες για κατασκευές έργων, άντληση νερού κλπ. στην "ΕΥΑΘ Α.Ε." και παράλληλα κρατάτε αυτήν τη διάταξη. Δηλαδή κάποια στιγμή τη διώρυγα του Αλιάκμονα, τα αντλιοστάσια κ.λπ. θα τα κάνει αυτή η εταιρεία, εκτός διατάξεων του ελληνικού δημοσίου.
Το Γ' Κοινοτικό Πλαίσιο Στήριξης, που είναι του κόσμου τα λεφτά γι' αυτήν τη διεκπεραίωση των έργων, θα διεκπεραιωθεί εκτός των διατάξεων του ελληνικού δημοσίου. Δεν ξέρω πως μπορεί να γίνονται αυτά τα πράγματα.
'Οσον αφορά το άρθρο 21 ορίζεται εδώ ότι η τιμολογιακή πολιτική θα καθορίζεται από το ελληνικό δημόσιο, ούτως ώστε να διασφαλίζεται η εύλογη απόδοση των επενδύσεων της Ε.Υ.Α.Θ. Α.Ε. Δεν διακατέχεται πουθενά σε κανένα άρθρο το νομοσχέδιο, ούτως ώστε να διασφαλίζεται και ο κοινωφελής ρόλος της Ε.Υ.Α.Θ. Αν δηλαδή χρειασθεί να ανέβουν οι τιμές τόσο ψηλά που να επηρεάζουν τους πολίτες, όπως ανέβηκαν οι τιμές και του ΟΤΕ και της ΔΕΗ και από την άλλη πλευρά δικαιολογηθεί αυτό ότι είναι για την εύλογη απόδοση των επενδύσεων της Ε.Υ.Α.Θ., θα ισχύσει αυτό το πράγμα; Δεν υπάρχει κάποιο άλλο σκεπτικό; Υπάρχει και αυτό αλλά υπάρχουν και κάποια άλλα κριτήρια.
Σας είπα και χθες, ότι δεν καταλαβαίνω γιατί η Ε.Υ.Α.Θ. Παγίων, η οποία θα παραδώσει το μεγάλο πακέτο των έργων που κάνει τώρα κ.ο.κ., δεν τελεί υπό την εποπτεία του ΥΠΕΧΩΔΕ. 
'Αρθρο 22, παράγραφος 2. "Στο νομικό αυτό πρόσωπο που τελεί υπό την εποπτεία...". Αντικαταστήσατε το ΥΠΕΧΩΔΕ με την εποπτεία Υπουργών Εθνικής Οικονομίας, Μακεδονίας-Θράκης κλπ. Η "Ε.Υ.Α.Θ. Α.Ε." που είχατε κάνει, πράγματι ήταν υπό την εποπτεία των Υπουργών Εθνικής Οικονομίας και Μακεδονίας-Θράκης. Τώρα, όμως, χωρίζετε την Ε.Υ.Α.Θ. Παγίων, η οποία έχει καθαρά τεχνικό χαρακτήρα. Προγραμματικό, σχεδιαστικό κλπ. Δεν μπορεί να μην τελεί και υπό την εποπτεία του Υπουργού ΠΕΧΩΔΕ. Αλλιώς στο τέλος δεν θα μπορούμε να βγάλουμε άκρη τι τελικά ευθύνες έχει η Ε.Υ.Α.Θ. Παγίων απέναντι στους πολίτες της Θεσσαλονίκης, τι ευθύνες έχει η "Ε.Υ.Α.Θ. Α.Ε." για την ολοκλήρωση και τη συντήρηση αυτών των έργων, που πραγματικά όπως και εσείς ξέρετε και νομίζω και οι συνάδελφοί μου από την Θεσσαλονίκη, ότι γενικότερα βρίσκονται σε πολύ άσχημη κατάσταση. 
Θα χρησιμοποιήσω στη δευτερολογία μου πάλι κάποια στοιχεία για να ολοκληρώσω. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, το παρόν νομοσχέδιο δεν έχει βέβαια ένα σύνολο, μία ολότητα, έχει και αυτό επιμέρους τμήματα. Το πρώτο τμήμα αφορά την ενσωμάτωση στην ελληνική νομοθεσία της οδηγίας 98/31, η οποία τροποποιεί την 93. Επ' αυτού έχω να κάνω μερικές παρατηρήσεις. Πρώτη παρατήρηση είναι ότι έρχεται πάρα πολύ καθυστερημένα να ενσωματωθεί στην ελληνική νομοθεσία. Μάλιστα πρέπει να πω εδώ, κύριε Υπουργέ, ότι η καταγγελία μου προχθές ήταν πως ήρθε τόσο καθυστερημένα που ήδη η ετέρα τροποποίηση που ακολουθεί βρίσκεται προ των πυλών και μάλιστα κατά πληροφορία μας θα ερχόταν να τελειώσει στην Ευρώπη και να ενσωματωθεί στη δική μας νομοθεσία το Σεπτέμβριο ή τον Οκτώβριο. Μας διαβεβαιώσατε ότι θα πάει πιο πίσω, γι' αυτό και δεχόμαστε να την ψηφίσουμε, λόγω καθυστέρησης. Κανένας δεν μπορεί να αρνηθεί ότι πρέπει να ενσωματωθεί και βεβαίως αφορά την επάρκεια των κεφαλαίων των πιστωτικών ιδρυμάτων και των ΕΠΕΥ και την ψηφίζουμε, παρ΄όλο, επαναλαμβάνω ότι έρχεται καθυστερημένα.
Πρέπει, όμως, να πω, κύριε Υπουργέ, ότι η θεσμοθέτηση του Ελληνικού χρηματιστηρίου, κυρίως από την πλευρά της Κυβέρνησης, είναι ελλιπέστατη. Είναι ένα τμήμα των θέσεών μας για το χρηματιστήριο, ότι η κακή, η χειρίστη πορεία του χρηματιστηρίου οφείλεται βασικά σε τρεις λόγους. Ο ένας λόγος είναι οι παρεμβάσεις της Κυβέρνησης για λόγους πολιτικούς, εκλογικούς, αλλά και για προσωπικούς από πολλά στελέχη σας. Ο δεύτερος λόγος είναι η κακή πορεία μη εκσυγχρονισμού της ελληνικής οικονομίας και συνεπώς η σωστή ανάπτυξή της και ο τρίτος λόγος ο βασικός, τον οποίο αφορά και το σημερινό νομοσχέδιο είναι η έλλειψη θεσμοθέτησης του χρηματιστηρίου.
Πρέπει να σας πω ότι εδώ και δύο χρόνια σε αυτήν εδώ την Αίθουσα, φωνάζουμε να θεσμοθετήσετε το χρηματιστήριο και κυρίως τους τρεις τομείς. Πρώτον, τον τομέα ύπαρξης ανεξάρτητης διοικητικής αρχής της Επιτροπής Κεφαλαιαγοράς. Να πάψουν να είναι υπάλληλοι της Κυβέρνησης. Να είναι νομικό πρόσωπο δημοσίου δικαίου, αλλά με τη μορφή ανεξάρτητης Επιτροπής Κεφαλαιαγοράς, όπως προβλέπει το άρθρο 101 Α' του Συντάγματος, για να μπορέσει αυτή η Επιτροπή να ελέγχει τους πάντες και να εποπτεύει τους πάντες. Διότι η μεγάλη ευθύνη της μέχρι σήμερα κακής πορείας του χρηματιστηρίου είναι η έλλειψη ουσιαστικής εποπτείας και ελέγχου και των οργάνων και των εταιρειών και των υπαλλήλων και των χρηματιστηριακών εταιρειών. 
Αποτέλεσμα; Το χάλι το οποίο βλέπουμε σήμερα, η κατάντια του χρηματιστηρίου που βλέπουμε σήμερα. Βεβαίως, τότε λέγαμε να πληρώσουν οι υπεύθυνοι και μας λέγατε να μην ποινικοποιούμε το Χ.Α.Α. Ποτέ δεν ποινικοποιήσαμε εμείς το χρηματιστήριο. Είχαμε πει εδώ μέσα "όχι εισαγγελείς στο χρηματιστήριο", αλλά όταν διαπράττονται αδικήματα δεν θα μπουν οι εισαγγελείς στο χρηματιστήριο; Και βλέπετε κάθε μέρα ότι έρχονται στο φως της δημοσιότητας διαπραχθέντα αδικήματα, τα οποία δεν τα διέπραξαν βέβαια οι εκτός χρηματιστηρίου, αλλά οι άνθρωποι που είχαν σχέση με το χρηματιστήριο, που είχαν τέτοιες θέσεις που μπορούσαν να έχουν πληροφόρηση και άνθρωποι οι οποίοι μπορούσαν να έχουν αποφασιστικές δυνάμεις για να επηρεάσουν το χρηματιστήριο προς τα πάνω ή προς τα κάτω, με αποτέλεσμα να θησαυρίζουν μερικές εκατοντάδες Ελλήνων και οι υπόλοιποι Έλληνες να υποφέρουν.
Στον τομέα, λοιπόν, της θεσμοθέτησης επιμένουμε και για την Επιτροπή Κεφαλαιαγοράς και για τον αντικειμενικό τρόπο εισόδου των μετοχών στο χρηματιστήριο και κυρίως για τον έλεγχο, εάν επενδύθηκαν ή όχι τα χρήματα του ελληνικού λαού, τα οποία αντλήθηκαν από το χρηματιστήριο και δεν πήγαν στο εξωτερικό ή δεν επενδύθηκαν σε πολυτελείς καταναλωτικές δαπάνες όπως κότερα, βίλες κλπ. 
Κύριε Υπουργέ, τη μεγάλη ευθύνη την έχει απόλυτα η Κυβέρνηση και γι' αυτό κάποια στιγμή θα δώσετε λόγο όχι μόνο στο άμεσο μέλλον, αλλά και ιστορικά.
Στο άρθρο 13, κύριε Υπουργέ, έχετε δύο παραγράφους. Η μία παράγραφος δίνει το δικαίωμα της ελευθέρας πλέον μεταβίβασης...
ΠΡΟΕΔΡΕΥΩΝ (Κωνσταντίνος Γείτονας): Μέχρι τώρα ουσιαστικά στο άρθρο 13 αναφερόσασταν, γι' αυτό και το Προεδρείο ...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Όχι...
ΠΡΟΕΔΡΕΥΩΝ (Κωνσταντίνος Γείτονας): Μα βέβαια, γιατί μιλούσατε για το χρηματιστήριο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μα, στα άρθρα 1 έως 17 αναφέρομαι, κύριε Πρόεδρε. Τώρα θα αναφερθώ ειδικά στο άρθρο 13.
ΠΡΟΕΔΡΕΥΩΝ (Κωνσταντίνος Γείτονας): Έτσι και το Προεδρείο επέτρεψε συζήτηση για το χρηματιστήριο, με αναφορά στο άρθρο 13.
ΔΗΜΗΤΡΙΟΣ ΚΩΣΤΟΠΟΥΛΟΣ: Βεβαίως, αλλά τα άρθρα 1 έως 17 αναφέρονται για την οδηγία η οποία αφορά και το χρηματιστήριο και τη θεσμοθέτησή του. Εμείς θα πρέπει να προτρέχουμε και των οδηγιών, για να μπορέσουμε να κάνουμε ένα σωστό χρηματιστήριο. 
Το άρθρο 13, λοιπόν, κύριε Υπουργέ, έχει δύο σκέλη. Στο πρώτο σκέλος επιτρέπετε την ελεύθερη μεταβίβαση των μετοχών του ελληνικού χρηματιστηρίου, του χρηματιστηρίου που είναι εισηγμένο στο χρηματιστήριο, μια άλλη πρωτοτυπία, ελληνική βέβαια και δίνετε το δικαίωμα να μεταβιβάζονται μετοχές και πακέτα μετοχών. 
Το ερώτημα το οποίο τίθεται είναι το εξής: Το κάνετε συνειδητά ώστε μετά από λίγους μήνες ή χρόνο να μην υπάρχει ελληνικό χρηματιστήριο και να μεταβιβαστεί σε κάποια άλλα, ως υποκατάστημα των Παρισίων ή των Βρυξελλών ή της Ρώμης ή του Λονδίνου; Σας ρώτησα και στην επιτροπή και απάντηση δεν πήρα. Συνειδητά επιτρέπετε τη μεταβίβαση των μετοχών, ώστε το χρηματιστήριο να πάψει να είναι ελληνικό και να ανήκει σε άλλα κέντρα; Εάν γίνεται συνειδητά να μας το πείτε, για να το καταλάβει ο ελληνικός λαός και να το συνειδητοποιήσουμε κι εμείς. 
Το δεύτερο σκέλος, κύριε Υπουργέ, είναι το σκέλος που αφορά την απορρόφηση, τη συγχώνευση δι΄ απορροφήσεως του Χρηματιστηρίου Παραγώγων Αθηνών. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Λίγο χρόνο θα ήθελα, κύριε Πρόεδρε.
Είπατε μάλιστα στην επιτροπή ότι "εμείς δεν το είδαμε και κάναμε πρόταση νόμου". Μα, ήδη καταθέσατε το νομοσχέδιο σας μετά τη δική μας κατάθεση της προτάσεως. 
Εμείς δεν το λέμε σήμερα, κύριε Υπουργέ, και σας καταγγείλαμε εξαρχής γιατί κάνατε χωριστό Χρηματιστήριο Παραγώγων. Για να βολέψετε κάποιους υμέτερους ως προέδρους και ως μέλη του διοικητικού συμβουλίου; Και απεδείχθη για άλλη μια φορά ότι δικαιωθήκαμε και ότι το λάθος ήταν δικό σας, διότι ήδη έρχεσθε μετά από τέσσερα χρόνια αφ' ότου το ιδρύσατε να το συγχωνεύσετε.
Αλλά εμείς δεν σταματάμε στην πρότασή μας σ' αυτό μόνο, κύριε Υπουργέ. 'Εχουμε πάρα πολλές τροπολογίες. 
(Στο σημείο αυτό την προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Κύριε Πρόεδρε, εμείς σαν Νέα Δημοκρατία πιστεύουμε στις αποκρατικοποιήσεις. Πιστεύουμε και είναι σημαία μας εδώ και περισσότερο από μια δεκαετία ότι οι αποκρατικοποιήσεις μπορούν να δώσουν λύση στην πορεία της οικονομίας στην Ελλάδα. Είναι ένα κομμάτι στο οποίο πιστεύουμε διότι από τις αποκρατικοποιήσεις πρέπει να απαλλαγεί το κράτος, διότι διεθνώς απεδείχθη, ότι το κράτος είναι κακός επιχειρηματίας και οι κρατικές επιχειρήσεις πήγαιναν από το κακό στο χειρότερο. Βεβαίως κάπου μπορεί να παρουσίαζαν κέρδη, αυτό δεν εξαιρεί τις κρατικές επιχειρήσεις από τον κανόνα ότι διεθνώς απέτυχαν.
Δεύτερον, ότι πρέπει να απελευθερωθούν δυνάμεις με αποτέλεσμα να υπάρξει άμιλλα, να υπάρξει ανταγωνιστικότητα να υπάρξουν επενδύσεις, να υπάρξει απασχόληση και τέλος να φθάσουμε σε καλύτερες τιμές. Παράδειγμα στην Ελλάδα είναι οι αποκρατικοποιήσεις της κινητής τηλεφωνίας η οποία έφερε και μικρότερες τιμές κυρίως όμως, έφερε τεχνολογία και know how και έφερε και πάρα πολλές θέσεις δουλειάς αλλά έφερε και δυνατότητα επικοινωνίας των Ελλήνων που για να βάλουν όπως είναι γνωστό ένα τηλέφωνο, έπρεπε οι Βουλευτές να τρέχουν και να παρακαλάνε το διοικητή του ΟΤΕ κατ' εξαίρεση και κατά παραβίαση της σειράς κάποιων άλλων.
Το τρίτο το οποίο επιδιώκεται είναι να μπορέσουν να υπάρξουν επενδύσεις δια του ανταγωνισμού. Εκεί όμως χρειάζεται να υπάρχουν δυνατότητες παραγωγής. Υπάρχουν στην προκειμένη περίπτωση, κύριε Υπουργέ, στη συγκεκριμένη αποκρατικοποίηση επενδύσεις και ανταγωνισμός; Το νερό το ελέγχει το δημόσιο το βρίσκει το δημόσιο, το φέρνει το δημόσιο και το μόνο που κάνετε στην αποκρατικοποίηση δεν είναι να δημιουργήσετε ανταγωνισμό, δεν είναι να φέρνετε καινούρια λεφτά, δεν είναι να φέρετε ένα στρατηγικό επενδυτή να φέρει και λεφτά και know how και να του δώσουμε ένα ποσοστό των μετοχών και να έχει και το μάνατζμεντ, απλούστατα εδώ φέρνετε μια αποκρατικοποίηση, ένα δικό σας μοντέλο το οποίο δεν μας δίνει τίποτα από τα στοιχεία της αποκρατικοποίησης. Το μόνο που μας δίνει είναι μερικά ψευτοδισεκατομμύρια πιθανόν. Ούτε μας λέτε συγκεκριμένα στο νομοσχέδιο ποιος θα πάρει, τις μετοχές, ποιος θα τα διαχειριστεί, τι λεφτά θα δώσει. 
Τελειώνοντας θέλω να πω ότι σας είχε γίνει, κύριε Υπουργέ, και μια άλλη πρόταση την οποία έπρεπε να δείτε. Δηλαδή ήταν η πρόταση και των Δήμων της Θεσσαλονίκης. Θέλετε να δώσετε μετοχές σε κάποιους άλλους. Θα μπορούσατε να συνεννοηθείτε γιατί υπάρχουν και παμψηφεί αποφάσεις από την Τοπική Αυτοδιοίκηση και από τους δήμους της περιοχής και τη Νομαρχιακή Αυτοδιοίκηση. Πιθανόν ήταν μια λύση να δοθεί σ' αυτούς η διαχείριση. Περί διαχείρισης. πρόκειται περί διαθέσεως, διανομής και εισπράξεως των λογαριασμών του νερού της Θεσσαλονίκης. Ούτε αυτό κάνετε. Κάνατε μια κακή απομίμηση αποκρατικοποιήσεων, μια ιμιτασιόν αποκρατικοποίηση με ελάχιστα στοιχεία της αποκρατικοποίησης κακή χωρίς να προσδίδει τίποτα θετικό στην υπόθεση που λέγεται νερό για τους Θεσσαλονικείς και ανταγωνισμός για την ελληνική οικονομία και είσπραξη για τα ταμεία του ελληνικού κράτους. 
Συνεπώς εμείς το καταψηφίζουμε.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Το νομοσχέδιο αυτό έρχεται να επιβεβαιώσει ουσιαστικά τις ευθύνες της Κυβέρνησης για την κατάσταση στην οποία βρίσκεται σήμερα η οικονομία της χώρας μας. Η αγορά πράγματι στενάζει από την οικονομική ύφεση που ενέργειες της Κυβέρνησης έχουν δημιουργήσει. Σήμερα έχουμε φθάσει στο σημείο ότι όλος ο εμπορικός κόσμος να βλέπει το τζίρο του να πέφτει δραματικά. Οι μικρομεσαίες επιχειρήσεις να έχουν πράγματι μηναία προθεσμία κήρυξης πτωχεύσεων. Η Κυβέρνηση δεν προωθεί τα προγράμματα τουλάχιστον της Ευρωπαϊκής Ένωσης, όπως τα προγράμματα βελτίωσης από το Υπουργείο Γεωργίας και έρχεται πάντα καθυστερημένα να ενσωματώσει στο δίκαιο όπως την οδηγία 9831/98 που φθάνουμε τώρα το 2001 να την ενσωματώνουμε στο δίκαιο, που δείχνει χαρακτηριστικά, ότι πάντοτε καθυστερημένα και πάντοτε με λανθασμένα βήματα λειτουργεί η Κυβέρνηση, ώστε να έχουμε αυτήν τη δραματική κατάσταση που σήμερα ζει ολόκληρη η ελληνική κοινωνία.
Φαίνεται πραγματικά ότι η Κυβέρνηση αυτή δεν παρακολουθεί την κοινωνία. Διαβάζουμε ότι η αύξηση των δανείων για καταναλωτικούς σκοπούς είναι 51,9% και η κοινωνία από την ανέχειά της σήμερα, σε σχέση με το πώς είχε μάθει πριν από το περίφημο κραχ και την απώλεια όλων των εισοδημάτων της αποταμίευσης των χαμηλών λαϊκών στρωμάτων, έχει φθάσει στην κατάσταση να προσπαθεί να συντηρήσει το επίπεδο διαβίωσης δανειζόμενη με τα ληστρικά επιτόκια που οι κάρτες, τα καταναλωτικά δάνεια έχουν. Η Κυβέρνηση και σ' αυτό το σημείο παραμένει παράλυτη. Φυσικά δεν έχει θεσμοθετήσει και δεν έχει θωρακίσει το χρηματιστήριο για να μπορέσει να λειτουργήσει με αξιοπιστία. Δεν έχει οργανώσει ένα μηχανισμό ελέγχου για να πει στον ελληνικό λαό η Κυβέρνηση, που έχει εγκληματικές ευθύνες σε σχέση με το χρηματιστήριο, αυτά τα χρήματα που ληστρικά υφαρπάχτηκαν κυριολεκτικά μέσω του χρηματιστηρίου από τις λαϊκές αποταμιεύσεις, που έχουν πάει, γιατί δεν έχουν πάει στο να δημιουργηθεί ανάπτυξη, γιατί δεν έχουν γίνει επενδύσεις. Και ένας τέτοιος ελεγκτικός μηχανισμός θα ξαναέδινε οπωσδήποτε την εμπιστοσύνη και την αξιοπιστία του χρηματιστηρίου που σε οποιεσδήποτε ευνομούμενες χώρες με σωστές κυβερνήσεις το χρηματιστήριο θα μπορεί να είναι ένας μοχλός για την ανάπτυξη που τόσο κρίσιμο ζητούμενο είναι για σήμερα στη χώρα μας. 
Όμως και με το δεύτερο μέρος του νομοσχεδίου με την υποτιθέμενη αποκρατικοποίηση της ΕΥΑΘ, δυστυχώς αυτή η μορφή που χρησιμοποιεί η Κυβέρνηση είναι δέσμια της νομενκλατούρας της και της διαπλοκής, ο τρόπος αυτός της μετοχοποίησης δεν είναι ούτε αποκρατικοποίηση ούτε ιδιωτικοποίηση. Είναι μια ιδιόμορφη σύλληψη μιας αντίληψης σοσιαλιστικής για το φιλελευθερισμό. Έτσι θα μπορούσε ενδεχόμενα να την ονομάσουμε. Γιατί τι ουσιαστικά κάνει με τις μέχρι τώρα μετοχοποιήσεις η Κυβέρνηση; Μετοχοποιεί ένα μικρό κομμάτι για καθαρά εισπρακτικούς λόγους. Εισπράττει χρήματα, καλύπτει κάπως τις μαύρες τρύπες. Ποιο όμως είναι το ζητούμενο στην αποκρατικοποίηση; Το ζητούμενο στην αποκρατικοποίηση είναι κυρίως δύο πράγματα. 
Πρώτον, το κράτος έχει αποδειχτεί ότι είναι κακός επιχειρηματίας. Επομένως πρέπει να απαλλαγεί από την υποχρέωση της επιχειρηματικής δραστηριότητας. Το έχουμε δει στην πράξη, το έχουμε δει από τα συστήματα εκείνα που εφαρμόστηκαν για δεκαετίες και οδήγησαν τον κόσμο σε εξαθλίωση ότι το κράτος σαν κακός επιχειρηματίας το μόνο που δημιουργεί είναι ελλείμματα και αυτά τα ελλείμματα οδηγούν σε πτώση του βιοτικού επιπέδου, γενικότερα του λαού. Επομένως πρέπει να φύγει από την επιχειρηματική δραστηριότητα το κράτος, να μην ασκεί επιχειρηματική δραστηριότητα. Αυτός είναι ο στόχος της αποκρατικοποίησης. Το αποτέλεσμα είναι να έχουμε ένα μικρότερο κράτος που θα είναι περισσότερο ευέλικτο και αποτελεσματικό για να ασχολείται με τα κύρια εκείνα που έχει υποχρέωση το κράτος όπως είναι η άμυνα, η ασφάλεια, η παιδεία, οι κοινωνικές υπηρεσίες και παροχές. Αυτό για να γίνει χρειάζεται να τονωθεί η οικονομία. Και για να τονωθεί η οικονομία χρειάζεται στην επιχειρηματική δραστηριότητα να μπει ο ιδιωτικός τομέας, αυτός που έχει αποδείξει στην πορεία των αιώνων ότι πράγματι μπορεί να μεγαλουργήσει και να δημιουργεί πλούτο για μια χώρα.
Τι κάνουμε όμως με τις μετοχοποιήσεις; Είπαμε ότι μπάζουμε μια επιχείρηση στο χρηματιστήριο, εισπράττουμε ορισμένα χρήματα, αφήνουμε την κομματική διοίκηση, αφήνουμε δε και όλες τις επιδράσεις της διαπλοκής και της δημιουργίας του πολιτικού χρήματος. Και εκείνος που έρχεται να πληρώσει το μάρμαρο είναι πάλι ο λαός, διότι πληρώνει πολύ ακριβότερα τις υπηρεσίες απ' ό,τι, εάν η επιχειρηματική δραστηριότητα λειτουργούσε σωστά, θα πλήρωνε. Γι' αυτό, λοιπόν, είπαμε αυτό να μην το προχωρήσετε. Αφήστε την ΕΥΑΘ όπως ήταν. 
Εάν πρόκειται όμως να την αλλάξετε, κάνετε μια ουσιαστική αποκρατικοποίηση. Δώστε το επιχειρηματικό μέρος να φύγει από το κράτος. Αναθέστε το στη τοπική κοινωνία, στη Νομαρχιακή Τοπική Αυτοδιοίκηση αφού αυτό σας το ζητάνε και ομοφώνως η τοπική κοινωνία, ομόφωνο το νομαρχιακό συμβούλιο, ομόφωνο το δημοτικό συμβούλιο, ομόφωνο το συντονιστικό όργανο, υπό την προεδρία του Εργατικού Κέντρου. Ομόφωνα οι εργαζόμενοι ανακοινώνουν, δώστε το για να φύγει από το κράτος, στη διοίκηση, στη διαχείριση, στη τοπική κοινωνία να κρατήσει το 51% . Επειδή όμως και η Τοπική Αυτοδιοίκηση δεν μπορεί ουσιαστικά να λειτουργήσει αποτελεσματικά, επιχειρηματικά, λειτουργεί όπως το κράτος, δώστε ένα πακέτο, μετά δώστε ένα εύλογο μάλλον χρονικό διάστημα για να στηθεί ένας σωστός διεθνής διαγωνισμός, να πωληθεί ένα πακέτο σ΄ έναν ιδιώτη επιχειρηματία που θα αναλάβει το μάνατζμεντ για να υπάρχει αποτελεσματική διαχείριση. Το υπόλοιπο οδηγείστε το στο χρηματιστήριο και αφήστε την Τοπική Αυτοδιοίκηση να κρατάει το 51% για να προσφέρει στους πολίτες της την εξασφάλιση ότι πράγματι η επιχείρηση αυτή θα λειτουργεί υπεύθυνα και υπόλογα απέναντι στο λαό, απέναντι στη Τοπική Αυτοδιοίκηση πρώτα αλλά και στο λαό που θα κρίνει την Τοπική Αυτοδιοίκηση. Μόνο μ΄ έναν τέτοιο τρόπο γίνεται αποτελεσματική, πρώτον η αποκρατικοποίηση και έχουμε λιγότερο ευέλικτο και αποτελεσματικό κράτος για να μπορεί να παρεμβαίνει σε αυτά τα ζητήματα και τα προβλήματα που έχει ανάγκη η κοινωνία, να απαλλαγεί από τα ελλείμματα που δημιουργούν όλες οι κρατικές επιχειρήσεις και ταυτόχρονα να δημιουργηθεί όπως είπαμε , υπηρεσίες πιο φθηνές για το λαό που θα βοηθήσουν την ανάπτυξη αλλά και θα βοηθήσουν στην άνοδο του βιοτικού επιπέδου.
Νομίζω ότι κάποια στιγμή θα πρέπει να σκεφθείτε όλο αυτό το σύστημα των αποκρατικοποιήσεων. Έχετε σαράντα τρεις ΔΕΚΟ. Δεν προχωρείτε αποτελεσματικά σε αυτό που έχει και τη μεγαλύτερη σημασία, όπως στην απελευθέρωση της αγοράς ενέργειας και επικοινωνιών που θα έπρεπε ήδη να έχουμε προχωρήσει με πολύ γρηγορότερα βήματα. Και όμως εμείς, αγκομαχώντας καθυστερημένα, για να μην θίξουμε το σύστημα της διαπλοκής, για να μην στενοχωρήσουμε την νομενκλατούρα μας που πρέπει οπωσδήποτε να φύγει από την διοίκηση αυτών των επιχειρήσεων κρατάμε και την ενέργεια δεσμευμένοι από το κράτος, με άμεσο αποτέλεσμα να την πληρώνει πολύ ακριβά ο λαός μας και με άμεσο αποτέλεσμα να είναι οι υψηλές τιμές, τροχοπέδη για την ανάπτυξη. Και κρατάμε τις τηλεπικοινωνίες σε μια εποχή στην οποία η παγκοσμιοποίηση και η απελευθέρωση όλων των αγορών, προϋπόθεση βάζουν την ανάπτυξη των τηλεπικοινωνιών. Εμείς είμαστε μια χώρα που είμαστε τελευταία στα μεγέθη, τελευταία στη χρήση των διαδικτύων , τελευταία στους ηλεκτρονικούς υπολογιστές, τελευταία στη σύγχρονη τεγνολογία και με άμεσο αποτέλεσμα ακριβώς να πάμε με ταχύτητα χελώνας. Έτσι τους λένε στην Αμερική, κύριε Μαγκριώτη, αυτούς που καθυστερούν αυτούς που σαν και εμάς δεν προσαρμόζονται στις νέες σήμερα πλέον αντιλήψεις και δεν ακολουθούν τους ρυθμούς αυτούς που απαιτεί η σημερινή κοινωνία της παγκοσμιοποίησης. Δυστυχώς η Ελλάδα δεν ξέρω πόσο ακόμα με αυτήν την Κυβέρνηση θα συνεχίσει να σέρνεται σαν χελώνα. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Ψωμιάδης έχει το λόγο.
ΠΑΝΑΓΙΩΤΗΣ ΨΩΜΙΑΔΗΣ : Κύριοι συνάδελφοι, γεγονός είναι ότι όχι μόνο τα σημερινά αποθέματα νερού, αλλά και η υπομονή των Θεσσαλονικέων έχουν εξαντληθεί. 
Οι μέχρι χθες κούφιες υποσχέσεις, οι εξαγγελίες έχουν αντικατασταθεί από τους Υπουργούς της Κυβέρνησης, αλλά και κυβερνητικούς συναδέλφους από το "μας συγχωρείτε, είναι γεγονός ότι καθυστερήσαμε". Αυτό είναι το σλόγκαν και αυτό το παρακολουθούμε και το ακούμε καθημερινά. Ποιος τελικά κυριες και κύριοι πληρωνει τις ζημιές, τις αυξήσεις, τα πρόστιμα τις διαρροές, τη δική σας αμέλεια, αδιαφορία, ανικανότητα, το σημερινό ξεπούλημα; Ο λαός. Ο λαός της Ελλάδος ο λαός της Θεσσαλονίκης.
Αυτός ο λαός που τον στεγνώσατε τα τελευταία χρόνια αφού πέσατε πάνω του σαν αρπακτικά. Ταφόπετρα βάλατε πάνω στην πόλη της Θεσσαλονίκης. 
Προχθές ο κύριος πρωθυπουργός, τον οποίον αμφισβήτησε ο μέχρι πρότινος Υπουργός του ΠΑΣΟΚ, ο κ. Κεδίκογλου, μας είπε ότι με έργα απαντά σ' αυτούς που του καταλογίζουν αδράνεια, σ' αυτούς που και μέσα στο ΠΑΣΟΚ τον αμφισβητούν. Εμείς του απαντούμε ότι κανένα έργο ανάγκης, κανένα έργο προοπτικής δεν έχει γίνει στη Θεσσαλονίκη. 
Και ερωτώ την Κυβέρνηση, ερωτώ τους συναδέλφους κυβερνητικούς Βουλευτές: Γι' αυτές τις πολιτικές απάτες των τελευταίων ετών, γι' αυτά τα πολιτικά εγκλήματα τα τελευταία είκοσι χρόνια, που παρακολουθούμε και που υπογράφετε με το σημερινό νομοσχέδιο μια ακόμη ληξιαρχική πράξη θανάτου, ποιος θα λογοδοτήσει; Υπάρχει κανένας υπεύθυνος; Θα παραιτηθεί τέλος πάντων κανείς; Δικαίως σας χαρακτηρίζει ο λαός, τη δική σας Κυβέρνηση, ως Κυβέρνηση με τα περισσότερα εγκλήματα, με αποκορύφωμα την απάτη του χρηματιστηρίου. 
ΒΑΣΙΛΗΣ ΚΕΔΙΚΟΓΛΟΥ: Δεν ήταν απάτη, ήταν πλιάτσικο. Άλλο απάτη, άλλο πλιάτσικο. 
ΠΑΝΑΓΙΩΤΗΣ ΨΩΜΙΑΔΗΣ: Κυρία και κύριοι συνάδελφοι, είναι τραγελαφικό: Η Κυβέρνηση σήμερα αντί να απολογείται στο λαό, απολογείται στο ΠΑΣΟΚ. Και απολογείται στο ΠΑΣΟΚ για τον εκσυγχρονιστικό της εκτροχιασμό. Αυτή είναι μια πραγματικότητα. 
Μας περιγράψατε χθες το οικονομικό μοντέλο βάσει του οποίου σχεδιάζετε να προχωρήσετε στη διαδικασία μετοχοποίησης -εμείς το λέμε ξεπουλήματος- της ΕΥΑΘ για την άντληση κεφαλαίων. Και άντε, με το ξεπούλημα αυτό κάνετε κάποιες εισπρακτικές προβλέψεις. Λάθος κατ' εμέ. Διότι πάτε να πουλήσετε ένα μονοπωλιακό αγαθό, το οποίο τις τελευταίες ημέρες παρακολουθούμε ότι απαγορεύετε την πώλησή του. Και θα καταθέσω ένα δημοσίευμα δηλώσεων του Προέδρου της ΕΥΑΘ. Πλαφόν, λέει, στο νερό ενώ καμία πρόβλεψη, αλλά και καμία εκτίμηση δεν υπάρχει για το νερό της Θεσσαλονίκης. 
Τα τελευταία χρόνια άλλα λέει η Κυβέρνηση, άλλα ο Πρόεδρος της ΕΥΑΘ, που μεταξύ άλλων λέει και πολλές αλήθειες. Επιτρέψτε μου να διαβάσω κάποιες πρόσφατες δηλώσεις του Προέδρου της ΕΥΑΘ, του κ. Τσόγκα: "Δεν έχουμε λόγο πουθενά. Είπαμε να γίνει με μία εργολαβία το έργο του Αλιάκμονα. Το έκαναν με έξι για να ενισχύσουν τις ελληνικές επιχειρήσεις. Και ορισμένες απ' αυτές δεν ανταποκρίθηκαν στις υποχρεώσεις τους. Είπαμε να κάνουμε ένα κεντρικό αγωγό που θα μπορεί να πάρει και τα εξακόσιες χιλιάδες κυβικά μέτρα νερού που προβλέπεται να έλθουν στην πόλη με την ολοκλήρωση του έργου και αυτός ο αγωγός περιμετρικά να αγκαλιάσει την πόλη. Προτίμησαν να περάσουν τους σωλήνες μέσα από την πόλη, να δημιουργήσουν μια άνευ προηγουμένου αναστάτωση που θα είναι μεγαλύτερη όταν το έργο θα μπει στο κέντρο και θα είναι ορατός ο κίνδυνος να σκοντάψει σε αρχαία. Είπαμε να είναι οι σωλήνες του κεντρικού αγωγού χυτοσίδηροι για να μην οξειδώνονται. Προτίμησαν τους χαλύβδινους, οι οποίοι είναι σίγουρο ότι σε πέντε χρόνια θα παρουσιάσουν προβλήματα". 
ΜΟΣΧΟΣ ΓΙΚΟΝΟΓΛΟΥ: Δεν πρόκειται να φτάσει. Δεν χρηματοδοτείται το έργο και δεν θα φτάσει. 
ΠΑΝΑΓΙΩΤΗΣ ΨΩΜΙΑΔΗΣ: Προσέξτε, κυρία και κύριοι συνάδελφοι: Ιούνιος του 1998: Η διοίκηση της ΕΥΑΘ εκτιμά ότι το νερό του Αλιάκμονα θα φτάσει στη Θεσσαλονίκη το 2001. Σεπτέμβριος του 1998: Ο κ. Σημίτης εξαγγέλλει ότι το έργο του Αλιάκμονα θα ολοκληρωθεί το 2002. Ιούνιος του 1999: Η διοίκηση λέει ότι υπάρχει περίπτωση να υδροδοτηθούμε από τον Αλιάκμονα το 2001. Ιούλιος του 1999: Την ώρα που ο κ. Λαλιώτης δηλώνει ότι το νερό θα φτάσει το 2000 ο Πρόεδρος της ΕΥΑΘ δηλώνει ότι κάποιοι προηγούμενοι έφαγαν το ψαχνό και άφησαν το κόκαλο. Σεπτέμβριος του 1999: Ο κ. Σημίτης επαναλαμβάνει ότι το νερό έρχεται στο τέλος του 2002. Ιούλιος του 2000: Δυστυχώς πολλοί δήμοι της Θεσσαλονίκης αντιμετωπίζουν προβλήματα ύδρευσης. 
Ένα είναι γεγονός: ότι με το ενδιαφέρον των τελευταίων ετών η κατάσταση στη Θεσσαλονίκη είναι τραγική και θα γίνει ακόμα πιο τραγική αφού ειδικοί καθηγητές τονίζουν ότι ούτε το 2005 δεν θα ολοκληρωθεί το έργο. 
Τα σημερινά υδάτινα αποθέματα εξαντλούνται. Πολλά έργα καθυστερούν και άλλα δεν βρίσκονται ούτε καν στη μελέτη. Αυξάνετε υπερβολικά την τιμή του νερού. Επιβάλλονται τσουχτερά πρόστιμα και από την άλλη οι εργαζόμενοι καταγγέλλουν τη διοίκηση για σπατάλη έξι δισεκατομμυρίων, σπατάλη χωρίς αντίκρισμα.
Αλήθεια, κύριε Υπουργέ, τι έγιναν τα χρήματα του ειδικού τέλους 3% που εισπράττει τα τελευταία χρόνια το Υπουργείο Οικονομικών βάσει φορολογικών δηλώσεων; Πόσα έχετε στείλει μέχρι σήμερα στον ΕΥΑΘ και που πήγαν τα υπόλοιπα; 
Το φετεινό έλλειμμα του νερού για την περιοχή μας υπολογίζεται ότι θα ξεπεράσει τα 60.000 κυβικά μέτρα και αυτό εξαιτίας της καθυστέρησης του έργου του Αλιάκμονα, της μεγάλης αυτής αμαρτίας, όπου σίγουρα υπήρχε τα τελευταία χρόνια ένα βρώμικο αλισβερίσι.
Ο κεντρικός υδρευτικός αγωγός παρουσίασε πριν από λίγα χρόνια τρεις φορές σοβαρό πρόβλημα. Σίγουρα με ασπιρίνες δεν λύνεται το πρόβλημα αυτό. Πρέπει να δοθεί ριζική λύση και όχι απλά να το επισκευάζουμε, διότι σε περίπτωση νέας θραύσης θα διακοπεί εντελώς η υδροδότηση από την περιοχή της Αραβύσσου. Και φυσικά δεν λύνεται με ασπιρίνες το θέμα των διαρροών. Σύμφωνα με επίσημα στοιχεία το 15%-20% του νερού χάνεται μέσα από το δίκτυο, ένα δίκτυο σκέτο σουρωτήρι, ένα δίκτυο πενήντα και εξήντα ετών.
Το 1990 ξεκίνησε η μελέτη master plan για την υδροδότηση της Θεσσαλονίκης. Το 1999 ο πρόεδρος της ΕΥΑΘ δηλώνει ότι ακόμα δεν έχουν ξεκινήσει οι μελέτες βασικών έργων. 
Κυρίες και κύριοι συνάδελφοι πρέπει να αντιληφθούμε όλοι μας ότι το νερό δεν έχει χρώμα, ότι είναι κοινωνικό αγαθό. Δεν πρέπει να βάζουμε κομματικές ταμπέλες και πρέπει να το διαφυλάξουμε ως κόρη οφθαλμού. Πρέπει τέλος πάντων σε αυτήν τη χώρα να αποκτήσουμε -και γι' αυτό ευθυνόμαστε όλοι- μια εθνική υδάτινη πολιτική. Ακόμα θα πρέπει να δούμε τι θα γίνει στο μέλλον με τις εκτιμήσεις των ειδικών, των καθηγητών, μήπως πρέπει να αρχίσουμε να κατασκευάζουμε περισσότερα φράγματα. 
Αλήθεια όμως το νερό της Θεσσαλονίκης είναι επικίνδυνο; Εγώ δεν θα απαντήσω αφού ο καθηγητής Θεοφάνης Παυλίδης ως ειδικότερος δήλωσε στις 26 Ιουνίου 2001, ότι οι ίνες του αμιάντου που περιέρχονται στο νερό του Αλιάκμονα δεν αποτελούν κίνδυνο για την υγεία, όταν όμως αυτές διασκορπίζονται στον αέρα του σπιτιού είναι εξαιρετικά καρκινογόνες και επικίνδυνες για την υγεία. 
Κύριε Υπουργέ, πείτε μας αλήθεια, γιατί ακούστηκε και από άλλους συναδέλφους, πως διασφαλίζονται τα δικαιώματα των εργαζομένων, αφού δεν θα ισχύσουν οι διατάξεις και οι κανονισμοί του άρθρου 8 του ν. 2651/98, τότε που ψηφίσαμε για τα συγχώνευση ΟΥΘ και ΟΑΘ ; Ποιος θα έχει την πλειοψηφία και το μάνατζμεντ στις δραστηριότητες της ΕΥΑΘ ΑΕ, η οποία θα μπορεί να συστήνει εταιρείες και να συνεργάζεται και με άλλες επιχειρήσεις γι' αυτό το μονοπωλιακό αγαθό; 
Είναι απαράδεκτο, ακόμα, οι απόψεις, οι προτάσεις των εργαζομένων να μην έχουν ληφθεί καθόλου υπόψη. Η δική μας η πρόταση ακούστηκε. Είμαστε υπέρ της ελεύθερης αγοράς, είμαστε υπέρ των ιδιωτικοποιήσεων. Εμείς πιστεύουμε ότι η ΕΥΑΘ πρέπει να περάσει στην αυτοδιοίκηση, στα χέρια δηλαδή του φυσικού φορέα. 
Σήμερα οι Βουλευτές της Νέας Δημοκρατίας της Θεσσαλονίκης και όχι μόνο της Νέας Δημοκρατίας, αγωνιούμε και καταγγέλλουμε την Κυβέρνηση του ΠΑΣΟΚ, την Κυβέρνηση της Αθήνας, αφού η Αθήνα δυστυχώς σχεδιάζει, προγραμματίζει εκτελεί. Και αυτό δεν το κατήγγειλα εγώ, το καταγγέλλουν ακόμα και οι δικοί σας συνάδελφοι.
Για όλα αυτά που ανέφερα και για όλα αυτά που στη δευτερολογία μου θα πω, καταψηφίζω το νομοσχέδιο. 
(Στο σημείο αυτό ο Βουλευτής κ. Παναγιώτης Ψωμιάδης καταθέτει για τα Πρακτικά τα προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Α' Αντιπρόεδρος της Βουλής κ. Κωνσταντίνος Γείτονας.
KΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριε Πρόεδρε, συζητάμε βασικά δύο κεφάλαια. Το ένα κεφάλαιο αφορά θέματα του ελληνικού χρηματοπιστωτικού συστήματος και της κεφαλαιαγοράς ιδιαίτερα με το άρθρο 13 και το άλλο κεφάλαιο για τη μετοχοποίηση της ΕΥΑΘ. Θα κάνω ορισμένες επισημάνσεις και στο πρώτο κεφάλαιο στα άρθρα 1 έως 12 και 13 και στο δεύτερο κεφάλαιο.
Κατ' αρχήν, θέλω να πω στους κυρίους συναδέλφους τους οποίους άκουσα με πολλή προσοχή και από το Προεδρείο, ότι δεν πρόκειται απλά περί μιας τυπικής προσαρμογής σε μία κοινοτική οδηγία, με τις ρυθμίσεις των άρθρων 1 έως 12. Υπάρχει αυτή η ενσωμάτωση της κοινοτικής οδηγίας ασφαλώς. Κύριε Τζέκη, ασφαλώς καταλάβατε ότι απευθύνομαι και σε σας. Υπάρχει μία ουσιαστικά παρέμβαση για την ανταγωνιστική ανάπτυξη του χρηματοπιστωτικού συστήματος και τη διαφάνεια των συναλλαγών. Ανεξάρτητα από δογματικές θέσεις ή άλλες γενικώτερες απόψεις που εκφράζουν την αντίθεση σας για τη θέση μας σε σχέση με την Ευρωπαϊκή Ένωση, τουλάχιστον αυτό -τη βελτίωση του πλαισίου των συναλλαγών- θα πρέπει να το επιζητάτε. Γιατί ουσιαστικά με αυτή την προσαρμογή θα έχουμε ορατά αποτελέσματα ή περιμένουμε να έχουμε ορατά αποτελέσματα, να αυξηθεί η ανταγωνιστικότητα σε σχέση με τους αντίστοιχους οργανισμούς που δραστηριοποιούνται στα πλαίσια της Ευρωπαϊκής 'Ενωσης και επομένως να ενισχυθεί η θέση της ελληνικής χρηματοοικονομικής αγοράς και αφ' ετέρου να διευκολύνεται το εποπτικό έργο των αρμόδιων αρχών. Αυτό δεν ζητούν εδώ όσοι μιλάνε εδώ για διαφάνεια από όλες τις πτέρυγες και καλώς το ζητούν; 
Έτσι, λοιπόν, θα υπάρχει μεγαλύτερη διαφάνεια στις συναλλαγές, θα υπάρξει μεγαλύτερη εμπιστοσύνη του κοινού και αυτό μπορεί να γίνει πραγματικά όπως προβλέπεται με τις ρυθμίσεις και με τη χρησιμοποίηση προηγμένων μοντέλων διαπίστωσης κεφαλαιακής επάρκειας. Αυτά για τα άρθρα 1 έως 12 για να έχουμε όλοι μία κοινή αντίληψη για το τι μπορούν να προσφέρουν στην ελληνική οικονομία και στο κοινό αυτές οι ρυθμίσεις. Δεν είναι τυπικές ρυθμίσεις, λοιπόν, είναι ουσιαστικές. 
Στο άρθρο 13 γίνονται βήματα στο πλαίσιο μιας συνολικής προσπάθειας αναδιάρθρωσης της λειτουργίας των φορέων της κεφαλαιαγοράς. 'Ακουσα προηγουμένως τον κ. Κωστόπουλο από τη Νέα Δημοκρατία. Δυστυχώς δεν είναι εδώ. Αυτό δεν ζητάτε; Ζητάτε συνεχώς και αυτό κάνει η Κυβέρνηση -αυτό ξέχασε ο κ. Κωστόπουλος να το πει- συνεχή θεσμική θωράκιση της κεφαλαιαγοράς και του χρηματιστηρίου. Αυτό που γίνεται είναι ένα ακόμα βήμα.
Ο κ. Κωστόπουλος αναφέρθηκε προηγουμένως στην πρόταση νόμου της Νέας Δημοκρατίας. Δεν είχα υπόψη μου να αναφερθώ σ' αυτή γιατί θα τα συζητήσουμε όταν έρθει στη Βουλή. Στην πρότασή της Ν.Δ. υπάρχει σχετικό άρθρο το οποίο είναι ατελές. Το άρθρο 13 είναι μία επιτυχής και πλήρης διατύπωση γιατί διευκολύνει τη σωστή άσκηση δημόσιας εξουσίας, όπως για παράδειγμα όταν αναφέρεται στις κανονιστικές αρμοδιότητες του χρηματιστηρίου Παραγώγων και από την άλλη μεριά εξασφαλίζει την προστασία των πολιτών από αυθαιρεσίες και καταχρήσεις. Άρα, αν θα κάνουμε τη σύγκριση με την πρόταση της Νέας Δημοκρατίας -δεν ήθελα να την κάνω- αλλά προκλήθηκα θα δούμε ότι η Κυβέρνηση και σ' αυτό το ζήτημα είναι πιο μπροστά μια πιο σωστή ρύθμιση. 
Ήθελα να πω τέλος στη Νέα Δημοκρατία και στον κ. Κωστόπουλο και σε όσους άκουσα να μιλούν σχετικά. Με αφορμή αυτές τις διατάξεις επανέφεραν πάλι τη συζήτηση περί χρηματιστηρίου. Έχω πει επανειλημμένα και δημόσια και σ' αυτήν την Αίθουσα ότι το θέμα του χρηματιστηρίου δεν προσφέρεται για πολιτική αντιπαράθεση.
ΠΡΟΚΟΠΗΣ ΠΑΥΛΟΠΟΥΛΟΣ: Αυτά να τα πείτε στον κ. Παπαντωνίου.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Είναι λάθος, που το επαναλαμβάνετε. Το επαναλάβατε και σήμερα. Εμείς στη Βουλή κύριε Κοινοβουλευτικέ Εκπρόσωπε της Νέας Δημοκρατίας, δύο πράγματα μπορούμε να κάνουμε. Πρώτον, να συμβάλουμε στην ηρεμία της κεφαλαιαγοράς να σταματήσει η νευρικότητα, να βελτιωθεί η ψυχολογία.
Δεύτερον, με προτάσεις με πιέσεις εσείς από την πλευρά σας αν θέλετε και με κριτική να ωθούμε προς τη συνεχή συμπλήρωση του νομοθετικού πλαισίου -πραγματικά τα δεδομένα αλλάζουν και χρειάζεται να βελτιώνονται- αλλά και στην αποτελεσματική άσκηση ελέγχου και εποπτείας. Προς αυτήν την κατεύθυνση η Κυβέρνηση έχει κινηθεί. Εδώ, λοιπόν, δεν χρειάζεται να δημιουργούμε νέα εμπόδια σε μία ομαλή εξέλιξη και στο κλίμα και στην ψυχολογία της αγοράς. 
Κύριε Πρόεδρε, πρέπει να αφήσουμε εμείς οι πολιτικοί να λειτουργήσει η χρηματαγορά με τα γνήσια αντανακλαστικά της οικονομίας και της κερδοφορίας των επιχειρήσεων. Αυτή θα είναι και η μεγάλη μας προσφορά προς τους εγκλωβισμένους. Τα άλλα είναι ρητορείες και λαϊκισμοί. Δεν υπάρχει κανένα κόμμα σ' αυτήν την Αίθουσα, κανένας σ' αυτήν την Αίθουσα που να μη νοιάζεται αυτούς τους ανθρώπους, οι οποίοι στην κακή πορεία της χρηματαγοράς με όλες τις γνωστές παρενέργειες εγκλωβίστηκαν. Δεν θα απεγκλωβιστούν όμως με λογικές τέτοιες, κομματικής αντιπαράθεσης, στείρας αντιπαράθεσης. Εν ονόματι δήθεν μη πολιτικής παρέμβασης στο χρηματιστήριο, ασκείτε πραγματικά βάναυση πολιτική παρέμβαση εδώ και πάρα πολύ καιρό. Αυτό θα πρέπει να το ακούσει ο κάθε επενδυτής. Αυτά ήθελα να αναφέρω για το πρώτο κεφάλαιο. 
ΠΡΟΚΟΠΗΣ ΠΑΥΛΟΠΟΥΛΟΣ: Συμβουλές στον κ. Παπαντωνίου δίνετε; 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Όταν δεν σας αρέσουν κάποιες απόψεις αναμένετε να εκφράσετε τον αντίλογο. Εγώ έχω την ψυχραιμία και την ηρεμία να εκφράζω το λόγο μου και να σας διευκολύνω όσο μπορώ και από τη θέση μου στο Προεδρείο και από τη θέση μου ως Βουλευτής, να εκφράσετε τον αντίλογο. Όμως ήρεμα. Υποκρισίες δεν χωράνε σ' αυτά τα ζητήματα. Και αν πραγματικά νοιαζόμαστε τους πολίτες θα πρέπει να δείχνουμε υψηλό αίσθημα ευθύνης. Τέρμα πλέον οι υποκρισίες, οι λαϊκισμοί σε τέτοια μεγάλα ζητήματα. 
Όσον αφορά τα θέματα της ΕΥΑΘ. Είχα την τιμή να εποπτεύω ως Υπουργός τους πρώην οργανισμούς ΟΥΘ και ΟΑΘ, που στη συνέχεια έγινε η ανώνυμη εταιρεία ΕΥΑΘ. Θέλω να αποτιμήσω ένα θετικό έργο που προσέφεραν αυτοί οι οργανισμοί καθώς και οι εργαζόμενοι σ' αυτούς τους οργανισμούς, τους οποίους εργαζόμενους και πρέπει να προσέξουμε ιδιαίτερα, κύριε Υπουργέ, σ' αυτήν τη μεταβολή γιατί πραγματικά έχουν προσφέρει. 
Όμως, κύριοι συνάδελφοι, άλλαξαν τα δεδομένα. Αυτοί οι δύο οργανισμοί εποπτευόντουσαν από το κέντρο. Περάσαμε στην "ΕΥΑΘ Α.Ε." η οποία εποπτευόταν από το Υπουργείο Μακεδονίας-Θράκης. Αυτό ήταν μια πρόοδος. Τώρα, με τις εξελίξεις στην οικονομία είμαστε υποχρεωμένοι να πάμε σε μία νέα ρύθμιση, όπως έγινε και στην ΕΥΔΑΠ. Είναι κάτι που έγινε στην Αθήνα. Και άκουσα περί Αθήνας και Θεσσαλονίκης πάλι κόντρες. Προηγήθηκε το βήμα στην ΕΥΔΑΠ, ούτως ώστε να δουλέψει αυτή η εταιρεία σ΄ ένα νέο ανταγωνιστικό πλαίσιο και να παράγει υπηρεσίες -και μιλάμε για το πολύτιμο αγαθό του νερού- με ποιότητα και επάρκεια για τους ανθρώπους, τους πολίτες της ευρύτερης περιοχής της Θεσσαλονίκης. 
Ειλικρινά δεν κατάλαβα τη θέση της Νέας Δημοκρατίας. Εδώ είναι πάλι η αποθέωση της διγλωσσίας. Για άλλη μια φορά έχουμε διπλή γλώσσα. Τι μας είπατε; "Αυτά είναι μεσοβέζικα πράγματα, δεν πιστεύουμε στις μετοχοποιήσεις του ΠΑΣΟΚ, θέλουμε πλήρη απελευθέρωση". Δηλαδή πλήρη αποκρατικοποίηση, δηλαδή πλήρη ιδιωτικοποίηση. Εδώ ασφαλώς δεν πρόκειται περί αυτού, γιατί το 51% μένει στο δημόσιο. Από την άλλη μεριά όμως μας λέτε "εν πάση περιπτώσει και αν δεν κάνετε ιδιωτικοποίηση, δείτε και την πρόταση να μείνει στο κράτος ή στην Τοπική Αυτοδιοίκηση". Τελικά τι λέτε; Με ποιον είστε; Θέλετε να δημιουργείτε πολλά ακροατήρια με διαφορετικό λόγο; Δεν πρέπει να το ξεκαθαρίσετε; Τι μας λέτε δηλαδή; "Επειδή δεν κάνετε πλήρη ιδιωτικοποίηση, μείνετε στην κρατικοποίηση". Τι θέλετε επιτέλους; 
Είναι ένα μοντέλο, το οποίο έχει εφαρμοστεί. Είναι λογικό να κάνετε κριτική. Ενδεχομένως πρέπει να βελτιωθούν κάποιες διατάξεις ή να διασφαλίσουμε ρην ορθή εφαρμογή τους με βάση κάποιους όρους που θα μπορούσε να πει η Βουλή. Ακούστηκαν θετικές απόψεις προς αυτήν την κατεύθυνση. 
Για παράδειγμα, κύριε Υπουργέ, και εγώ έχω αντίστοιχη άποψη με αυτή που άκουσα από την εισηγήτρια του Συνασπισμού. Όπως φαίνεται και η "ΕΥΑΘ Α.Ε." και η "ΕΥΑΘ Παγίων Α.Ε." θα κάνουν έργα. Δεν μπορεί κατ' αρχήν να έχουμε δύο διαφορετικά καθεστώτα στην εκτέλεση των έργων. Μοιράζονται τα έργα απ' ότι φαίνεται ανάλογα με τον προγραμματισμό. 
Άρα εκεί δεν έχουμε κανένα λόγο να λέμε, ότι δεν δεσμεύονται οι κανονισμοί από τις διαδικασίες, από τη νομοθεσία περί δημοσίων έργων, παρά μόνο συντάσσονται με την επιφύλαξη των κοινοτικών οδηγιών. Όχι! Να δεσμεύονται οι κανονισμοί από τις ισχύουσες διατάξεις περί εκτέλεσης έργων και προμηθειών. Ούτως ή άλλως οι διατάξεις περί εκτέλεσης έργων και προμηθειών είναι προσαρμοσμένες στο Κοινοτικό Δίκαιο και ισχύουν. Όμως, δεν μπορούμε να κάνουμε κανονισμούς "ΕΥΑΘ Α.Ε" και μάλιστα και σε θυγατρικές με εγκρίσεις, όπως προβλέπει η διάταξη του διοικητικού Συμβουλίου και μόνο με εγγύηση τη διατύπωση, η οποία όπως είναι μπορεί πραγματικά να μας δημιουργήσει μεγάλα θέματα διαφάνειας.
Κύριε Πρόεδρε, κλείνω με μια ακόμη επισήμανση, στο θέμα της ΕΥΑΘ. Εγώ βρίσκω τη ρύθμιση προς τη σωστή κατεύθυνση. Χρειάζεται να προσεχθούν ορισμένα ζητήματα. Πιστεύω ότι αναφέρθηκαν ορισμένα, και στην πράξη στην εφαρμογή του νόμου ορισμένες διευκρινίσεις και δηλώσεις του κυρίου Υπουργού θα είναι διευκολυντικές.
Κύριε Υπουργέ, θα ήθελα να πω κάτι για να το λάβετε υπόψη σας. Είναι για μένα σωστή η κατεύθυνση -έγινε στην ΕΥΔΑΠ, γίνεται τώρα στην ΕΥΑΘ, θα γίνει ίσως και σε άλλες εταιρείες μεγάλων πόλεων- να δουλέψουν και οι οργανισμοί ύδρευσης - αποχέτευσης με ένα σύγχρονο πλαίσιο. 
Μπαίνει, όμως, ένα ζήτημα. Αναδεικνύεται πολύ περισσότερο όσο μετοχοποιούνται και λειτουργούν το χώρο της αγοράς αυτές οι επιχειρήσεις το θέμα διαχείρισης σε εθνικό επίπεδο των υδάτων. Όπως ειπώθηκε πολύ εύστοχα από όλες τις πτέρυγες σε αυτήν την Αίθουσα το νερό είναι αγαθό εν ανεπαρκεία και θα γίνεται όλο και σπανιότερο. Επομένως, η διαχείρισή του θα οδηγεί από δω και πέρα ακόμη και σε συγκρούσεις. Άρα, θα χρειαζόμαστε ένα εθνικό πλαίσιο για τη ρύθμιση της διαχείρισης. 
Θα τολμούσα να πω -δεν έχω χρόνο να το τεκμηριώσω- ίσως χρειάζεται, κύριε Υπουργέ, να πάμε σε μια εθνική ρυθμιστική αρχή ύδατος -αντίστοιχη της ενέργειας- η οποία θα μπορεί να ρυθμίζει τη διαχείριση για να μπορούμε να έχουμε καλύτερη αξιοποίηση των υδάτων, αποφεύγοντας μάλιστα και τοπικές και περιφερειακές συγκρούσεις για το νερό που θα ενταθούν. Έτσι θα έχουμε το καλύτερο αποτέλεσμα σε σχέση με το σημαντικό αγαθό του νερού για τους πολίτες μας.
Αυτές τις παρατηρήσεις ήθελα να κάνω, και πιστεύω ότι συμβάλλουν στη συζήτηση. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Να φέρουμε τους αδελφούς μας τους Κυπρίους οι οποίοι έχουν το καλύτερο σύστημα αξιοποίησης του νερού στον κόσμο. Δεν χάνουν σταγόνα νερού. 
ΒΑΣΙΛΗΣ ΚΕΔΙΚΟΓΛΟΥ: Βεβαίως δεν χάνουν. Κάνουν έργα και το μαζεύουν. 
ΑΓΓΕΛΟΣ ΤΖΕΚΗΣ: Είναι δημόσιο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ιδιωτικός ή δημόσιος τομέας, έχει γίνει αφορισμός, πανάκεια. Εκείνο που ενδιαφέρει το λαό κυρίως είναι ότι αυτό το σχήμα που καλείται...
ΒΑΣΙΛΗΣ ΚΕΔΙΚΟΓΛΟΥ: Επί των άρθρων, κύριε Σπυριούνη. Άντε μπράβο.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
ΚΥΡΙΑΚΟΣ ΣΠΥΡΙΟΥΝΗΣ: Μην ανησυχείτε. Θα δείτε ότι είμαι μέσα στο πλαίσιο. 
ΒΑΣΙΛΗΣ ΚΕΔΙΚΟΓΛΟΥ: Οι αφορισμοί σας ενοχλούν.
ΚΥΡΙΑΚΟΣ ΣΠΥΡΙΟΥΝΗΣ: Η βολή εναντίον του Πρωθυπουργού με φράσεις που δεν είναι πολιτικές, αυτό είναι που με ενοχλεί. Να του κάνουμε κριτική, αλλά να κάνουμε πολιτική...
ΒΑΣΙΛΗΣ ΚΕΔΙΚΟΓΛΟΥ: Όταν δούμε τον Πρωθυπουργό.
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Προκαλεί, κύριε Πρόεδρε.
ΚΥΡΙΑΚΟΣ ΣΠΥΡΙΟΥΝΗΣ: Έλεγα, λοιπόν, ότι δημόσιος ή ιδιωτικός δεν λύνει το πρόβλημα και δεν απαντά στην αγωνία του λαού. Εκείνο που απαντά στην αγωνία του λαού και αποτιμάται αναλόγως είναι ότι εάν αυτό το σχήμα που θεσμοθετείται, παράγει έργο και απαντά στα προβλήματα.
Εδώ έρχεται η πολιτική με την ευκαμψία και την ευκινησία που πρέπει να τη διακρίνει, η οποία λέγεται προσαρμοστικότητα, εξειδίκευση εκάστης περίπτωσης, ώστε το αποτέλεσμα να είναι εγγυημένο.
Συζητούμε δύο κεφάλαια ή τουλάχιστον ένα και από το δεύτερο σημαντικά άρθρα.
Το πρώτο κεφάλαιο αφορά την προσαρμογή στην οδηγία 98/31 της Ευρωπαϊκής Ένωσης μέσα σ' ένα ευρύτερο πλαίσιο ενιαίας λειτουργίας της χρηματοπιστωτικής αγοράς. Στα άρθρα 1 έως και 17 θίγονται ακόμα και ορισμένα θέματα του χρηματιστηρίου. Δεν είμαι ειδικός και γι' αυτό θα περιοριστώ να πω ότι σαφώς είναι δύναμη όταν μια επιχείρηση, ένα πιστωτικό ίδρυμα ή μια επενδυτική εταιρεία έχουν τη δυνατότητα να παράγουν το δικό τους σχήμα με το οποίο θα αντιμετωπίζουν τους κινδύνους της αγοράς. Αυτή η δύναμη δίνει ευκινησία, προσαρμοστικότητα στις συνθήκες που μεταβάλλονται με ιλιγγιώδη ταχύτητα μέσα στην πραγματικότητα της παγκοσμιοποίησης.
Επιπλέον, έχουμε και το πλαίσιο των απαιτήσεων της Ευρωπαϊκής 'Ενωσης, προς το οποίο έχουμε χρέος να προσαρμοστούμε το ταχύτερο δυνατόν, γιατί εκεί μέσα θα αντιμετωπίσουμε τον "πέτρινο" ανταγωνισμό. Γι' αυτό χρειαζόμαστε υψηλή παραγωγή και παραγωγικότητα που θα εξασφαλίσουν ανταγωνιστικές δυνατότητες για την ελληνική οικονομία. Αλλιώς θα οδηγηθούμε στο "δυστυχώς επτωχεύσαμε" του 1893.
Συμφωνώντας με τον πριν από μένα ομιλήσαντα Α' Αντιπρόεδρο της Βουλής, θα ήθελα να προσθέσω ότι για να μην ζητάμε και το απόλυτο από την Αντιπολίτευση, πρέπει να πούμε ότι είναι μεγάλος ο πειρασμός από πλευράς κομματικής εκμετάλλευσης. Εν τίνι μέτρο είναι δικαιολογημένη η συνολική Αντιπολίτευση που κάνει, γιατί είχαμε μια αρνητική ψυχολογία για το χρηματιστήριο. Αυτή η ψυχολογία είναι ένας από τους τρεις λόγους των οικονομικών διακυμάνσεων. Υπέστη, λοιπόν, αυτή την αρνητική επίδραση και γι' αυτό είχε αυτή την αρνητική πορεία. Υπήρξε και ο εναγκαλισμός των ειδικών συμφερόντων δρώντων υπογείως εν πολλοίς. Αυτά τα συμφέροντα πάντα υπάρχουν στην οικονομία, ανεξαρτήτως του ποιος είναι κυβέρνηση.
Το δεύτερο κεφάλαιο αναφέρεται στην ΕΥΑΘ σαν ανώνυμη εταιρεία και της δίνει αυτά που αναφέρονται μέχρι το άρθρο 28. Δηλαδή, αναφέρεται στη σύσταση ενός νομικού προσώπου δημοσίου δικαίου στην ΕΥΑΘ Παγίων. Νομίζω ότι οι συνδυασμοί που γίνονται, εξασφαλίζουν τους καλύτερους όρους για μια αναπτυξιακή πορεία της ΕΥΑΘ με την αποκομισθείσα εμπειρία από την ΕΥΔΑΠ. Αυτή η εμπειρία θα αξιολογήσει ευρύτερα τις διαγραφόμενες δυνατότητες μέσα στο διευρυμένο ρόλο εκμετάλλευσης όλων των στοιχείων που είναι δυνατόν να προκύψουν από την επιχειρηματική δραστηριότητα, από την εκμετάλλευση των αγωγών, των επικοινωνιών κλπ. 
Πιστεύω -πρέπει όλοι να το εκτιμήσετε αναλόγως- ότι αυτή η εκμετάλλευση δεν θα δωρηθεί. Κανένας δεν δωρίζει τίποτα σε κανέναν. Πάντα θα υπάρχει το κέρδος. Δεν μπορούμε να μιλούμε περί οικονομίας δημόσιας ή ιδιωτικής χωρίς την ύπαρξη κέρδους. Είναι λάθος, λοιπόν, να κατηγορούμε το κέρδος. Να κατηγορούμε το παράνομο κέρδος. Το κέρδος στην οικονομία, αποτελεί κίνητρο είτε αυτή είναι διευθυνόμενη είτε ελεύθερης αγοράς. Έχουμε το παράδειγμα του υπαρκτού σοσιαλισμού. Και εκεί εδίωκαν το μέγιστο οικονομικό όφελος. 
Το θέμα που θα βάλεις, λοιπόν, στο ρυθμιστικό σου ρόλο σαν κράτος, είναι θέμα πολιτικής ευαισθησίας, διορατικότητας, οξυδέρκειας, αξιολόγησης και εκτίμησης της υφιστάμενης πραγματικότητας. Είναι ένα πελώριο θέμα, γιατί η εκτίμηση της οικονομικής πραγματικότητας οδηγεί στην επιλογή της καλύτερης απόφασης για τη ρύθμιση των οικονομικών τομέων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Δόθηκε ανοχή και στους προηγούμενους συναδέλφους, επομένως δίνεται και σε σας για να ολοκληρώσετε.
ΚΥΡΙΑΚΟΣ ΣΠΥΡΙΟΥΝΗΣ: Για την ΕΥΑΘ με ενδιαφέρει και άμεσα. Μεταξύ των άλλων, ρυθμίζονται και είναι βασικό και αξιολογήσατε σωστά, ότι μέγιστος παράγοντας της εικόνας της ΕΥΑΘ, που ανταποκρίθηκε στο λογικό αίτημα του λαού της Θεσσαλονίκης για ποιότητα και κόστος νερού οφείλεται στον ανθρώπινο παράγοντα. Οφείλεται στο προσωπικό της ΕΥΑΘ, που δεν άφησε το θέμα ούτε στιγμή μάλιστα τα δύο-τρία τελευταία χρόνια, και παρακαλώ συναδέλφους που ζουν στη Θεσσαλονίκη να το επιβεβαιώσουν. Έχουμε μια αναβαθμισμένη εικόνα και από πλευράς συνεχούς ροής και από πλευράς ποιότητας νερού. Αν σ' αυτό συνέτεινε και δεν έχω αμφιβολία, το νέο σχήμα, μας δίνει την ελπίδα ότι η συμπλήρωση του σχήματος θα έχει καλά αποτελέσματα. Προσωπικά δεν αμφιβάλλω. 
Το θέμα, λοιπόν, του ανθρώπινου παράγοντα έχει δύο όψεις στη συγκεκριμένη περίπτωση και γενικότερα. Μας ενδιαφέρει για την ικανότητά του να προσφέρει και μας ενδιαφέρει και η ανθρώπινη πλευρά του, κύριε Υπουργέ, όπως το αντιλαμβάνεστε καλύτερον εμού εσείς και όπως αποτελεί κεντρικό σημείο της ιδεολογίας του κόμματός μας. Η εγγύηση που παρέχουμε για την προοπτική και η ανθρώπινη πλευρά μας υποχρεώνουν, κύριε Πρόεδρε, να δούμε ανιχνεύοντας, διαισθανόμενοι αν υπάρχει κενό στο άρθρο 19. Για μένα δεν υπάρχει, διότι όταν στην παράγραφο 3 ξεκαθαρίζεται πως ισχύουν για το προσωπικό, για τις εργασιακές σχέσεις τα ισχύοντα, περιλαμβάνεται και ο 1651 στο άρθρο 8, που καθορίζει τις διαδικασίες. Αν όμως για τη δικαιολογημένη ίσως, γιατί έχει ο εργαζόμενος πολλά προβλήματα, μεταξύ των άλλων και την αγωνία για το τι γίνεται αύριο σ' αυτούς τους μετασχηματισμούς, αν νομίζετε προσθέστε στην τρίτη παράγραφο του άρθρου 19 "και λοιπές λεπτομέρειες ως 1651/98".
Νομίζω, λοιπόν, ότι με το νέο σχήμα, με την ευλυγισία που σχηματίζεται, το δυϊσμό που διαμορφώνεται θα ανταποκριθεί στην προοπτική και ο νόμος αυτός θα ευεργετήσει και την ποιότητα του νερού και το τιμολόγιο, όπως καθορίζεται η τιμολογιακή πολιτική. Πιστεύω ότι θα ευεργετήσει την προοπτική η εφαρμογή του νόμου και επιτρέψτε μου να τελειώσω, στρατιωτικός ων τέως, με ένα στρατιωτικό κανονισμό: Έχει περισσότερη αξία η εκτέλεση των διαταγών από τη μη εκτέλεση, έστω και της καλύτερης διαταγής. Η εκτέλεση των διαταγών είναι εκείνο το αξιολογικό στοιχείο της ιστορίας. Να εφαρμοστεί ο νόμος όπως πρέπει.
Ευχαριστώ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρακαλώ το λόγο μόνο για ένα λεπτό.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μετά την τοποθέτηση του κ. Σπυριούνη, θέλω να κάνω μία δήλωση στο Κοινοβούλιο, για να το γνωρίζουν όλοι οι ομιλητές. Αποδέχομαι την πρότασή του, για να διασφαλίσουμε ακόμη περισσότερο τα συμφέροντα των εργαζομένων στην "ΕΥΑΘ Α.Ε." και έδωσα ήδη εντολή να γίνει η σχετική προσθήκη, την οποία θα ανακοινώσω στο Κοινοβούλιο.
ΚΥΡΙΑΚΟΣ ΣΠΥΡΙΟΥΝΗΣ: Ευχαριστούμε.
ΠΡΟΕΔΡΕΥΩΝ (Κωνσταντίνος Γείτονας): Ωραία, κύριε Υφυπουργέ, αυτό είναι θετικό.
Ο κ. Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, όταν έρχεται ένα νομοσχέδιο εδώ και μιλάει, έστω και εμμέσως, για το χρηματιστήριο, δεν μπορεί κανείς να αποφύγει τον πειρασμό να μιλήσει για το χρηματιστήριο.
Αν αυτόν τον Κανονισμό της Ευρωπαϊκής Ένωσης, κύριε Υπουργέ, τον φέρνατε πριν από τρία χρόνια, θα ήταν ίδια η μοίρα του χρηματιστηρίου; Ή εν πάση περιπτώσει, αν θωρακίζατε το χρηματιστήριο, όπως είπε ο κ. Κωστόπουλος, όπως είπε και ο Κοινοβουλευτικός μας Εκπρόσωπος, με την ανεξάρτητη διοικητική αρχή, θα ήταν ίδια η μοίρα του χρηματιστηρίου σήμερα; Ασφαλώς, δεν θα ήταν η ίδια.
Το χρηματιστήριο, κύριε Πρόεδρε, ήταν ανέκαθεν ένας θεσμός εχθρικός προς τους σήμερα κυβερνώντες. Το έβλεπαν σαν ένα καπιταλιστικό εργαλείο το οποίο απομυζά τις οικονομίες του κοσμάκη, μέσω του οποίου τα οικονομούν ολίγοι και τα χάνουν οι πολλοί, που ζουν με την ελπίδα να γίνουν και αυτοί κάποτε πλούσιοι.
Μυρίστηκαν όμως, φαίνεται, την τριετία αυτή οι σοσιαλιστές "ψητό" και το έκαναν σημαία. Την περίοδο 1998-2000 κάθε πρωί, κύριε Πρόεδρε, λαλίστατοι στα παράθυρα βγαίνατε και εκθειάζατε το χρηματιστήριο. Ίσως όχι εσείς, προσωπικά, αλλά άλλοι σαν και σας έβγαιναν στα παράθυρα.
Την περίοδο 1998-2000 προεξάρχοντος του Πρωθυπουργού, του Υπουργού Εθνικής Οικονομίας του χαμογελαστού κ. Παπαντωνίου, του Διοικητή της Τραπέζης της Ελλάδος, προτρέπατε τον κόσμο να πάρει δάνεια. Βγήκαν μάλιστα και κανονισμοί που προέτρεπαν τις άλλες τράπεζες να δανείζουν για να γίνουν παίκτες -όχι επενδυτές- πολλοί αφελείς. Αλλά και ο λαλίστατος κ. Καραγκούνης, ο οποίος εξαφανίστηκε από τα παράθυρα τώρα τελευταία, ο πΠρόεδρος των μικρομετόχων χαμογελούσε μέχρι και τα αυτιά του και τον άκουγαν οι αφελείς συμπατριώτες μου στον Έβρο για να γίνουν πλούσιοι. Άλλος πούλαγε χωράφια, άλλος έδινε το εφάπαξ, ο δάσκαλος ή ο καθηγητής εγκατέλειπε το σχολείο. Όλοι επενδυτές! Το μεσημέρι στις 11.00' δεν υπήρχε κανένας ούτε στο σχολείο ούτε στο Γυμνάσιο ούτε στην υπηρεσία. Παρακολουθούσαν όλοι την οθόνη!
Βγήκε μάλιστα, εκείνη την τριετία και ο μεγάλος επιχειρηματίας κ. Κόκκαλης και έλεγε ότι θα φτάσει στις δέκα με δώδεκα χιλιάδες μονάδες το χρηματιστήριο. Άκουγε ο άλλος στον Έβρο και έλεγε ότι για να τα λέει ο Κόκκαλης έτσι θα είναι. Μέχρι και όταν ήρθε ο Κλίντον εδώ και είπε ότι η οικονομία μας πάει λαμπρά, γιατί το χρηματιστήριό μας πάει στα ύψη. Τώρα που το χρηματιστήριο έπαθε κατρακύλα, η οικονομία μας πού βρίσκεται; Η οικονομία ακολουθεί το χρηματιστήριο, κατρακυλάει και αυτή. Οι πάντες το ξέρουν, μόνον η Κυβέρνηση δεν το γνωρίζει αυτό το πράγμα.
Ο Πρωθυπουργός λέει "ας μην έπαιζαν". Αύριο θα μας πει "ας μην αυτοκτονούσαν"! Συζητείται όμως έντονα σε χρηματιστηριακούς κύκλους ότι και ο Πρωθυπουργός ήταν επενδυτής, προφανώς λόγω της οικονομικής του ευρωστίας. Έπαιζε -λένε- σε μία μικρομεσαία τεχνική εταιρεία "ΕΡΜΗΣ". Η εταιρεία αυτή μέσω του Μαξίμου και των παπαγάλων εκεί, έφτασε να έχει εκατόν εβδομήντα επτά χιλιάδες (177.000) δραχμές αξία μετοχής από δύο χιλιάδες (2.000) δραχμές το Σεπτέμβριο. Σήμερα κοιτάζοντας την εφημερίδα πριν έρθω εδώ, είδα ότι η μετοχή έχει χίλιες διακόσιες (1.200) δραχμές. Και ερωτώ και εγώ, ένας Βουλευτής, αν ο Πρωθυπουργός εξακολουθεί να έχει τις δέκα-δεκαπέντε χιλιάδες μετοχές, όσες είχε τότε; Πότε τις πούλησε, τότε που είχαν εκατόν εβδομήντα επτά χιλιάδες (177.000) δραχμές ή τώρα που έχουν χίλιες διακόσιες (1.200) δραχμές; Είναι εύλογο το ερώτημα.
Όταν "το ψάρι βρωμάει από το κεφάλι", τι ψάχνετε να βρείτε, κύριοι της Κυβέρνησης; Ο Πρωθυπουργός ήταν παίκτης, δεν ήταν επενδυτής. Η μετοχή του "ΕΡΜΗ" είχε φτάσει εκατόν εβδομήντα επτά χιλιάδες (177.000) δραχμές. Σήμερα ψάξτε να δείτε στις χρηματιστηριακές σελίδες ότι η μετοχή έχει χίλιες διακόσιες (1.200) δραχμές. Και ο Πρωθυπουργός λέει "ας μην έπαιζαν".
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Η Κυβέρνηση έχει τεράστιες ευθύνες. Άνοιξαν χρηματιστηριακά γραφεία και ΕΛΔΕ μέχρι τα πέρατα του κόσμου. Στα Δίκαια Ορεστιάδας, ένα χωριό των δύο χιλιάδων κατοίκων, υπήρχαν τρεις ΕΛΔΕ. Η ίδια η Ορεστιάδα είχε επτά. Η Αλεξανδρούπολη είχε δέκα επτά. Έπιανε ο κουμπάρος τον κουμπάρο, ο φίλος το φίλο, ο συνάδελφος το συνάδελφο. Μέχρι και η μάνα μου, που είναι αγράμματη γυναίκα, συμβουλευόταν τα εγγόνια της. Είχε πέντε οικονομίες με τον πατέρα μου και έλεγε "Πάρε παιδί μου τα λεφτά να παίξεις". Και εγώ της είπα "Μάνα, αν τα χάσω εγώ τα λεφτά δεν θα κλάψω, αν τα χάσεις εσύ θα πεθάνεις".
Εκεί παρασύραμε και τους πιο αφελείς της εγκαταλελειμμένης υπαίθρου. Σήμερα σταμάτησαν τα παράθυρα, όλα κλείδωσαν. Δεν βρίσκουμε λαλίστατους να βγαίνουν τα παράθυρα για να λένε για το χρηματιστήριο. Τα οικονομικά δε φύλλα πέρασαν και τα αθλητικά πέρασαν και τα πολιτικά φύλλα. Δεκαπέντε οικονομικά φύλλα βγήκαν και κάθε μέρα οι σοφοί έλεγαν, παίξτε αυτές τις μετοχές! Και δώστου, άλλος πήγαινε να πάρει προκαταβολή, άλλος πουλούσε το χωράφι του, άλλος τα ζώα του, ό,τι είχε και δεν είχε, για να παίξει στο χρηματιστήριο και να γίνει πλούσιος.
Βέβαια τα ακούει ο κύριος Υπουργός, ο οποίος δεν έχει καμία ευθύνη ο άνθρωπος και λόγω του ότι τα γαλόνια του είναι μικρά και λόγω του ότι είναι σοβαρός ο άνθρωπος. Σήμερα φθάνει ο Πρωθυπουργός μας να λέει, ας μην έπαιζαν.
Πάμε τώρα στο νερό της Θεσσαλονίκης. 
Κύριε Υπουργέ, η Θεσσαλονίκη εδώ και δεκαετίες έχει έλλειμμα νερού. Το νερό είναι ένα αγαθό που το πίνουν κατ' εξοχήν τα λαϊκά στρώματα. Όπως έλεγε η Μαρία Αντουανέτα, γιατί φωνάζουν αυτοί και της έλεγαν ότι φωνάζουν για ψωμί και τους έλεγε, ας φάνε παντεσπάνι. Ο φτωχός θα πιεί νεράκι. Εγώ όταν ήμουν στην Γερμανία τρία χρόνια οι άλλοι έπιναν χυμούς κι εγώ έπινα νεράκι, το νερό είχα συνηθίσει στο σπίτι μου. 
Το πρόβλημα για μας, ανεξαιρέτως του τι θα κάνετε εσείς, κύριε Υπουργέ, είναι το εξής:
Πρώτον, ο κόσμος εκεί πρέπει να έχει επάρκεια νερού, ποιότητα νερού. Δεύτερον, οι εργαζόμενοι να μην εγκαταλείψουν την εργασία τους. Αυτά τα δύο αν με την τροπολογία αυτή που κάνετε, με την νομοθετική ρύθμιση, μας τα λύσετε, εμείς δεν έχουμε κανένα πρόβλημα. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα ήταν παράληψη καθήκοντος εάν δεν έπαιρνα το λόγο σε αυτό ακριβώς το νομοσχέδιο. 
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει κανένα νομοσχέδιο που να μην έχετε πάρει το λόγο!
ΑΡΙΣΤΟΤΕΛΗΣ ΠΑΥΛΙΔΗΣ: Σε αυτό το νομοσχέδιο κατά μείζονα λόγο. Η βασική αιτία ποια είναι; Η ληστεία που έγινε, οργανωμένη, μεθοδευμένη. Κάθε μέρα αποκαλύπτεται και κάτι νέο. Σχεδόν όλα τα γνωρίζουμε βέβαια, αλλά και τα νεότερα κάτι προσθέτουν στα παλαιά. 
Κύριε Υπουργέ, είπε προηγουμένως ο κ. Δημοσχάκης ότι δεν σας θεωρεί υπεύθυνο. Μπορεί να σας στεναχωρήσω, αλλά να με συγχωρήσετε γι' αυτό που θα σας πω, έχετε κι εσείς το μερίδιο της ευθύνης σας και θα σας παρακαλούσα να με προσέξετε. 
Περιέγραψε ο κ. Δημοσχάκης τα συμβάντα στη Θράκη κατά την περίοδο της εξάρσεως στα περί το χρηματιστήριο. Κωμικές σκηνές έχουν εξελιχθεί στα νησάκια. 
Στη Νίσυρο επισκέφθηκα ένα μαγαζάκι. Δεν μου έδωσε ιδιαίτερη σημασία ο φίλος μου ο μαγαζάτορας. Διεπίστωσα ότι ήταν μπροστά σ΄ ένα κομπιούτερ. Του λέγω, Κωστή, χρηματιστήριο κι εσύ; Α, μου λέει, εγώ; Τον Μανωλιό να δεις, πάνω στο βουνό, τσοπάνης με το κινητό τηλέφωνο να δίνει εντολές, αγοράστε, πουλήστε.
Αυτά είναι συμπτώματα τα οποία έχουν και κοινωνικές προεκτάσεις και τα οποία πού οδήγησαν; Οδήγησαν, κύριε Δρυ -γι' αυτό ζήτησα την προσοχή σας- στην αυτοκτονία συμπατριώτη μας στον Πειραιά, από τον πέμπτο όροφο και έμειναν ορφανά τα δύο παιδιά του εξαιτίας του χρηματιστηρίου. 
Φημολογείται -και παρακαλώ προσέξτε το αυτό- ότι και ο φερόμενος ως το επίκεντρο του τραγικού ναυαγίου, "του ΣΑΜΙΝΑ", για παρόμοιο λόγο κατέληξε εκεί που κατέληξε. 
Θα πρέπει, κύριε Υπουργέ, να ερευνήσετε τις οικονομικές προεκτάσεις αυτής της υποθέσεως.
Τα του χρηματιστηρίου, δεν νομίζω ότι χρειάζεται να τα σχολιάσουμε ιδιαιτέρως. Αλλά πέραν της κινήσεως που κάνετε σήμερα, κύριε Υπουργέ, θα ήθελα να ρωτήσω: γιατί αυτή την κίνηση δεν την έκαματε εδώ και καιρό -και όχι μόνο αυτή αλλά και άλλες-. Στον πρόεδρο του χρηματιστηρίου έχει δοθεί σειρά προτάσεων για την κανονική λειτουργία του.
Εμείς που ταξιδεύουμε στο εξωτερικό, μετέχουμε σε αποστολές του Κοινοβουλίου μας, γινόμαστε κοινωνοί των σχολείων συναδέλφων μας. Δεν είμαστε οι μόνοι που παρακολουθούμε τα οικονομικά της Ελλάδος. 'Όχι μόνο εσείς ως Υφυπουργός Οικονομικών, αλλά και οι συνάδελφοί μας Βουλευτές άλλων Κοινοβουλίων παρακολουθούν τα της οικονομίας μας. Μας λένε "τι γίνεται κάτω σε σας; Δεν έχετε πάρει είδηση ότι γίνεται ξέπλυμα χρήματος; 'Εχετε "πόθεν έσχες" στο χρηματιστήριο; Δεν έχετε. Έχετε φορολογία; Δεν έχετε." Κύριε Υφυπουργέ, έχετε πληροφορηθεί πως δουλεύει το "stock exchange" στη Νέα Υόρκη και στο Λονδίνο -αναφέρομαι σε αυτά που θεωρούνται από τα σκληρά χρηματιστήρια- ή στη Φρανκφούρτη; Μπορούν να γίνουν αυτά τα παιχνίδια εκεί; Όχι βέβαια. Άλλωστε πέρασαν και εκείνοι τη φάση των ασθενειών. Τι δυσκολία είχε η Κυβέρνησή σας, με σοφούς οικονομολόγους, να αντιγράψει μερικώς τα όσα συνέβαιναν εκεί; Ο χρόνος ήταν αρκετός για επεμβάσεις. Εσείς όμως παρακολουθούσατε τα συμβαίνοντα απαθώς. 
Διαφάνεια ισχυρίσθηκε ο Αντιπρόεδρος της Βουλής κ. Γείτονας, ο οποίος έλαβε το λόγο πριν από λίγο. Καμία διαφάνεια. Σκότος και έρεβος, κύριε Πρόεδρε. Γνωστές εταιρείες -και σε μία χώρα τόση δα σαν τη δική μας, μπορεί να κρυφθεί κανείς, κύριε Υπουργέ; Κανένας δεν μπορεί! Ούτε εσείς ούτε εγώ ούτε οι περίφημοι "επιχειρηματίες"- πού τους βάλατε στο χρηματιστήριο χωρίς να ερευνήσετε, τι αντικείμενο και τι προοπτικές είχαν; Γι' αυτό υπάρχουν και οι επιτροπές που κρίνουν τους καταλλήλους για να μπουν στο χρηματιστήριο και να πάρουν το χρήμα του κοσμάκη. Τίποτα από όλα αυτά δεν εκάματε. Ένοχοι! Δεν κάνετε ελέγχους και γι΄αυτό είσθε πολλαπλώς ένοχοι.
Κύριε Πρόεδρε, μένω στη λέξη έλεγχος. Το νομοσχέδιο περιλαμβάνει ένα μεγάλο τμήμα που αναφέρεται στη διαχείριση του υδάτινου πλούτου -τον βαπτίζω πλούτο- της Θεσσαλονίκης. Έχετε, όμως, πάρει είδηση τι γίνεται στα νησιά; Λειψυδρία! Δισεκατομμύρια πληρώνει κάθε χρόνο το κράτος. Ελέγξατε εσείς, κύριε Υπουργέ των Οικονομικών, πως το Κρατικό Θεραπευτήριο Λέρου πληρώνει το νερό που του πηγαίνει υδροφόρος περίπου σε διπλάσια τιμή, από ό,τι το πληρώνει η νομαρχία στον ίδιο προμηθευτή; Σας το καταγγέλλω και ερευνήστε το. Εγώ στη θέση σας, όταν θα πήγαινα στο γραφείο μου, θα έπαιρνα τηλέφωνο το Νομάρχη κ. Σάββα Καραγιάννη, πρώην Βουλευτή μας, και θα ρωτούσα: "Νομάρχη μου, αυτά που λέει ο Παυλίδης, έχουν βάση; Γίνεται στη Λέρο αυτό το πράγμα;" Και έχετε ετοιμάσει μία τροπολογία για να ρυθμισθούν τα χρέη των νοσοκομείων. Μεταξύ αυτών είναι και το Κρατικό Θεραπευτήριο Λέρου για το νερό. Πού είναι οι έλεγχοί σας; 
Θέλω να σας κάμω μερικές πρακτικές παρατηρήσεις για τα υπόλοιπα, τα έχοντα σχέση με τις τράπεζες. Σας ελέγχουν, δεν τις ελέγχετε. 
Προχθές συζητήθηκε η πρόταση της Νέας Δημοκρατίας για τα περίφημα πανωτόκια. Ξέρετε τι εγκύκλιο έχει υπογράψει ο προϊστάμενός σας Υπουργός; Λέγει στους τραπεζίτες, κύριοι συνάδελφοι, για όσους δεν το γνωρίζετε, "θα δίνετε πληροφορίες, ως ο νόμος καθορίζει, στους δανειολήπτες εφόσον τηρούνται παραστατικά". Ακούστε Υπουργό Εθνικής Οικονομίας το 2001 που τους δίνει τη διέξοδο. "Αν ισχυρισθείτε ότι δεν έχετε παραστατικά, δεν πληροφορείτε τον δανειοδοτηθέντα για το ύψος οφειλής".
Αγροτική Τράπεζα. Ειδικό άρθρο περί αυτής, το 14. Είναι δυνατόν η Αγροτική Τράπεζα Υπουργέ μου, σήμερα που μιλάμε, να μην έχει εκδώσει την εγκύκλιο για την εφαρμογή του νόμου περί πανωτοκίων για τους υπερχρεωμένους αγρότες και μου φέρνετε τώρα διάφορες διατάξεις για το αν θα λειτουργήσει η ΑΤΕ ως ανώνυμος εταιρεία; Ανώνυμος Εταιρεία ούτως ή άλλως είναι. Και το όνομα του Διοικητή της κ. Λάμπρου μάγος περί τα λογιστικά, μάγος περί το χρηματιστήριο... μέγας μάγος είναι κάθε μέρα στις εφημερίδες. Τον έχετε ακόμη εκεί. Σκάνδαλο η παρουσία του. 
Εγκαταλείψατε τα νησιά. Δώσατε στις Τράπεζες κάμποσες χιλιάδες πελάτες, δηλαδή, αυτούς που παίρνουν σύνταξη. Μα, κεφθήκατε ποτέ πώς θα εισπραχθεί η σύνταξη σ' ένα νησάκι που δεν έχει τράπεζα; Φεύγει, για παράδειγμα, κάποιος από την Κάσο να πάει στην Κάρπαθο που έχει υποκατάστημα μία τράπεζα να εισπράξει τη σύνταξη. Πάει η μισή σύνταξη.
Η ΑΤΕ είναι ακόμη κρατική τράπεζα. Σας προτείνω να δώσετε εντολή ότι "θα κάνεις υποκατάστημα, σ΄ ένα από τα νησάκια που δεν υπάρχει υποκατάστημα, ενός ατόμου και θα έχεις ζημία, κυρία Κρατική Τράπεζα εκεί. Γιατί να μην έχεις ζημίες;" Η Αγροτική δεν έγινε για να κάνει κερδοφόρες μπίζνες. Και αν αυτοί δεν θέλουν, σας προτείνω κάτι άλλο που έχει σχέση με το άρθρο 15: Συνεταιριστικές τράπεζες. Δεν είναι κακό το σύστημα και έχει γίνει πλέον θεσμός. 'Εχουμε επιτυχημένες τέτοιες στον ελληνικό χώρο. Στα Δωδεκάνησα έχουμε τη Συνεταιριστική Τράπεζα "Δωδεκανησιακή", η οποία ξεκίνησε από τη Ρόδο δειλά-δειλά, έκανε υποκατάστημα στην Κω, στην Κάλυμνο, στην Κάρπαθο, επιχειρεί να πάει και στα άλλα νησάκια, να την ενθαρρύνουμε. Να δώσετε κίνητρα σ' αυτές που λειτουργούν στις νησιωτικές περιοχές. Λέγω στην τύχη ένα κίνητρο. Για τις αναπτυσσόμενες δραστηριότητες στα μικρά νησιά διά των υποκαταστημάτων αυτών των συνεταιριστικών τραπεζών, απαλλαγή φορολογίας. Φορολογούνται σαν ανώνυμες εταιρείες. Ποιες πράξεις θα κάνει στην Κάσο; 'Οσες πράξεις και να κάμει. Ποιες θα κάνει στη Χάλκη, στην Τήλο; 'Οσες και να κάνει ο ένας υπάλληλος. Τι έχει να κάνει; Δάνεια δίνει εκεί; Κάτι τσέκια αλλάζει, πληρώνει και άλλες απλές αλλά απαραίτητες υπηρεσίες προσφέρει στους λίγους νησιώτες. Να υπάρχει μία τράπεζα για να πάρει κανείς τη σύνταξή του, επιτέλους, χωρίς ταλαιπωρία. 
Να μην σας πω τα άλλα κατορθώματά σας για το Καστελόριζο, όπου, τελικώς, πείσθηκε μία τράπεζα να ανοίξει ένα υποκατάστημα με έναν υπάλληλο και εκάματε διά του ΑΣΕΠ διαγωνισμό. Ήρθε μία κοπέλα από τον Τίρναβο, αν αγαπάτε το Θεό σας, και βεβαίως μετά από τρείς μήνες χάθηκε. 
Αυτή είναι η καθημερινή μας ζωή, κύριε Υπουργέ. Και εδώ, με αυτά που φέρνετε στο νομοσχέδιο -καλά είναι, επιδιώκοντες έστω καθυστερημένα κάποια διαφάνεια στο χρηματιστήριο που μέχρι σήμερα δεν την επιτύγχανε- αλλά αντιμετωπίστε και την καθημερινότητα. Να μας φέρετε ένα νομοσχέδιο που να λύνει τα προβλήματά μας και να ζήσουμε καλύτερα. 
Επιμένω πάντως στους ελέγχους. Να ξεκινήσετε και από τους δήμους, κύριε Υπουργέ των Οικονομικών, και να εφαρμόζετε τα όσα εσεις δώσατε εντολή να γίνουν. Πήγε ελεγκτής σας στο Δήμο Λέρου, βρήκε άδεια την κάσα εκατόν πενήντα εκατομμυρία λείπουν και ο συνάδελφός σας, λένε -εγώ σας το μεταφέρω και εσείς διαπιστώστε το- στο Υπουργικό Συμβούλιο δεν έσπευσε να αποκαλύψει τις συνέπειες της διαπιστώσεως, από ελεγκτή δικό σας, αυτής της καταχρήσεως. Αναφέρομαι στο Δήμο της Λέρου. Η δική σας υπογραφή είναι αυτή που οδήγησε στον έλεγχο. Να γίνουν έλεγχοι και σ' άλλους δήμους όπως και στο χρηματιστήριο. Μη διστάσετε να στείλετε στο σκαμνί αυτούς που κατάκλεψαν τον κόσμο. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Το νομοσχέδιο, όπως είπαμε και χθες, έχει δύο σκέλη:
Το πρώτο σκέλος έχει άμεση σχέση με το χρηματιστήριο και εισάγει μία καινούρια οδηγία στο νομικό μας πλαίσιο, η οποία πράγματι είναι πολύ καλύτερη από τα προηγούμενα. 
'Εθεσε πολύ ορθά το πρόβλημα η κα Ξηροτύρη. Συμφωνούμε με την οδηγία, είναι σύμβαση της ΕΟΚ, είναι πράγματι λυσιτελέστερη, αλλά έχετε τις προϋποθέσεις να την υλοποιήσετε;
Στενοχωρούμαι, διότι απέναντι μας έχουμε τον κ. Δρυ, έναν επιτυχημένο στο πόστο του Υφυπουργό και ίσως είναι κρίμα που δεν είναι σε υψηλότερα κλιμάκια, για να έχει καθοριστικό ρόλο στις αποφάσεις. Στην εφαρμογή, δεν μπορεί κανείς να αρνηθεί πως κάνει ό,τι μπορεί και έχει επιτύχει σημαντικά, στο πλαίσιο που του δίδεται. 
ΠΡΟΕΔΡΕΥΩΝ (Κωνσταντίνος Βρεττός): Αναβάθμιση.
ΒΑΣΙΛΗΣ ΚΕΔΙΚΟΓΛΟΥ: Όταν υπάρχει, κύριε Πρόεδρε, αναξιοπιστία για το χρηματιστήριο -αυτή που αναπτύχθηκε και δεν προσέχθηκε πολύ ο λόγος του κ. Δημοσχάκη- είναι πολύ εύλογο το ερώτημα της κας Ξηροτύρη. 
Ξέρετε καμία άλλη χώρα στον κόσμο, κύριε Πρόεδρε, στην οποία ο Πρωθυπουργός δηλώνει ότι κατείχε μετοχές; Ξέρετε καμία άλλη χώρα στην οποία Βουλευτές και κορυφαίοι Υπουργοί κατέχουν μετοχές; Εδώ ο Πρωθυπουργός δήλωσε ότι κατείχε, όπως είπε ο κ. Δημοσχάκης, μετοχές της εταιρείας "ΕΡΜΗΣ", μια εταιρεία που μπήκε τελευταία στο χρηματιστήριο, η οποία ανέβηκε και κατρακύλησε και ορθώς ποιών ο Πρόεδρος της Βουλής δήλωσε κατ' επανάληψη "μετοχές δεν έχω, προσωπικώς ο ίδιος μετοχές δεν έχω". 
Ένας Βουλευτής και ένας Υπουργός μπορεί να έχει αμοιβαία κεφάλαια. Δεν μπορεί να έχει μετοχές. Αυτό και μόνο τον καταργεί από Πρωθυπουργό. Γι' αυτό είναι πολύ οι λόγοι για τους οποίους ομιλώ ότι διανύουμε την περίοδο του μη Πρωθυπουργού. 
Όταν λοιπόν υπάρχει τόση αναξιοπιστία από το χρηματιστήριο, εκτιμώ την προσπάθεια του Αντιπροέδρου της Βουλής κ. Γείτονα, αλλά ατύχησε πάρα πολύ. Δεν είναι μόνο το παράδειγμα του Πρωθυπουργού που ανέφερα, αλλά υπάρχουν τα ζητήματα του πώς εξελίχθηκε η όλη ιστορία του χρηματιστηρίου. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, νομίζω ότι...
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, δεν ήσασταν παρών. Δεν μπορεί να μας προκαλεί και να μας λέει ότι υπήρχε διαφάνεια...
ΠΡΟΕΔΡΕΥΩΝ (Κωνσταντίνος Βρεττός): Όποτε παίρνετε το λόγο, έχετε ένα προοίμιο για τον Πρωθυπουργό. 
ΒΑΣΙΛΗΣ ΚΕΔΙΚΟΓΛΟΥ: Δεν έκανα προοίμιο. Με συγχωρείτε, μπορεί να υλοποιηθεί ...
ΠΡΟΕΔΡΕΥΩΝ (Κωνσταντίνος Βρεττός): Είμαι υποχρεωμένος να σας επαναφέρω στη διαδικασία. 
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, μπορεί να υλοποιηθεί ένας νόμος χωρίς δυνατότητες από πλευράς κυβερνητικής; Δεν έχω προοίμιο, ούτε είναι προσωπικές θέσεις. 
Προ δύο ημερών, χθες ή προχθές, έγινε μία ημερίδα για τα Μέσα Μαζικής Ενημέρωσης, τη Ραδιοφωνία - Τηλεόραση, τις εργασίες της οποίας κήρυξε ο πολιτειακός παράγων, Πρόεδρος της Βουλής, ο αξιότιμος κ. Κακλαμάνης, ο οποίος έθεσε, ορθά, ζητήματα ενημέρωσης μέσω των ιδιωτικών καναλιών της τηλεόρασης. 
Και εκεί είπε, κύριε Πρόεδρε επειδή ενοχλείσθε, ότι η κρατική ραδιοτηλεόραση πρέπει να ασκήσει κάποιο ρόλο ενημέρωσης, ώστε να είναι ορθές οι κοινωνικές εξελίξεις και να μην οδηγείται ο κόσμος. Είπε ότι θα πρέπει η πολιτεία να λάβει μέτρα, ώστε η κρατική ραδιοτηλεόραση να ασκήσει αυτόν το ρόλο.
Προσέξτε, ο πολιτειακός παράγων γνωρίζει καλύτερα από τον καθένα ότι η πολιτεία διαμορφώνεται και εκφράζεται από τρεις εξουσίες, τη νομοθετική, την εκτελεστική και τη δικαστική. Και γνωρίζει πολύ καλά ότι αυτό το θέμα της ΕΡΤ είναι αντικείμενο της εκτελεστικής εξουσίας. Δεν μίλησε για την εκτελεστική εξουσία, αλλά για την πολιτεία. Εμμέσως πλην σαφώς αναγνώρισε πως δεν υπάρχει το γε νυν έχον, εκτελεστική εξουσία, στη χώρα. 
Κύριε Πρόεδρε, πώς να το κάνουμε; Επειδή κάνουμε διαπιστώσεις εις βάθος ενοχλείσθε; Μην ενοχλείσθε. Εδώ είναι πολιτικός λόγος. 
Αυτά, λοιπόν, σε ό,τι αφορά το πρώτο. Συμφωνούμε, αλλά η αναξιοπιστία ακολουθεί. 
Πάμε στο δεύτερο σκέλος, αγαπητέ κύριε Πρόεδρε, σχετικά με την Α.Τ.Ε. Εγώ δεν θέλω να σας πω, γιατί το κάνετε αυτό με την Α.Τ.Ε., γιατί ιδιωτικοποιείτε, για το άλφα ή το βήτα που είπαν άλλοι. Εκτιμώ απεριόριστα τον πρώην σύντροφο και φίλο, τον κ. Λάμπρου, ο οποίος κάνει μεγάλες προσπάθειες. Δεν είναι δυνατόν ο ίδιος να καθοδηγήσει το χρηματιστήριο, έστω κι αν σημειώνονται ζημιές ή οτιδήποτε άλλο. 
Αλλά εδώ υπάρχει ένα αντικειμενικό ζήτημα, κύριε Πρόεδρε και κύριε Υφυπουργέ, ότι το γεωργικό μας ισοζύγιο πάει από το κακό στο χειρότερο, ότι συνεχώς εισάγουμε γεωργικά προϊόντα, ότι στα καλύτερα σούπερ μάρκετ, τα πιο λαϊκά, τα γεωργικά προϊόντα είναι εισαγόμενα από χώρες που δεν είναι κατ' ανάγκη γεωργικές. Η Ολλανδία δεν είναι γεωργική χώρα. Είναι κατ' εξοχήν μεταποιητική, βιομηχανική χώρα και χώρα υπηρεσιών. 
Δεν πρέπει να δοθεί κάποιο κίνητρο σε κάποια τράπεζα ώστε να υπάρξει μία πρόοδος στο γεωργικό μας ισοζύγιο; Ερωτώ εγώ. Μ' αυτόν τον τρόπο που βάζετε την Αγροτική Τράπεζα, με όσα προβλήματα έχει, με όσα χρέη έχει, με όσες διευκολύνσεις έκανε, σε έναν αδήριτο και άτεγκτο ανταγωνισμό, νομίζετε ότι θα βοηθηθεί η αγροτική παραγωγή; 
Εκτός και αν πρεσβεύετε ότι ήρθε η ώρα της εγκατάλειψης της υπαίθρου, πράγμα το οποίο εκτελείται στην πράξη με τα έργα που γίνονται και όπως διαρθρώνονται και όποια είναι και με τους Ολυμπιακούς Αγώνες. Ξανατονίζω ότι με τους Ολυμπιακούς Αγώνες και τα έργα όπως διαρθρώνονται και κατανέμονται οι πιστώσεις συγκεντρώνεται η Ελλάδα στην Αττική. Σε λίγο από το Νομό Αττικής θα είναι στο Κοινοβούλιο εκατόν τριάντα Βουλευτές. Αυτά δε είναι αποτελέσματα κορυφαίων αποφάσεων της Κυβέρνησης από το 1995 και εντεύθεν. 
Πρέπει να τα λάβετε υπόψη σας. Εκτός κι αν επιδιώκετε αυτό. Διότι δεν εξηγείται αλλιώς αυτή η τεράστια ροή των πόρων. Πού; Στους Ολυμπιακούς Αγώνες. Ποια χώρα; Αυτή η χώρα; Έχετε υπόψη σας τι συνέβη με το Χαρίλαο Τρικούπη και τους πρώτους Ολυμπιακούς Αγώνες; Για ανοίξτε ιστορία για να δούμε γιατί έγιναν όσα έγιναν στους πρώτους Ολυμπιακούς Αγώνες και τι είπε στον Κουμπερντέν τότε. "Καλή η πρότασή σας, κύριε Ντε Κουμπερντέν -είπε- αλλά είμαι φτωχός για να τα βγάλω πέρα. Δεν μπορεί η χώρα μου". Εξαναγκάστηκε να τους δεχθεί υποστάσα η Ελλάς το κόστος. Ο Τρικούπης απέθανε το 1896 έτος τέλεσης των πρώτων αγώνων.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα μου δώσετε και μένα το χρόνο μου. 
Λοιπόν, φοβούμαι, ότι σε ό,τι αφορά την Αγροτική Τράπεζα πρέπει να ληφθεί ειδική μέριμνα. Το άλλο άρθρο το 15, σχετικά με τις συνεταιριστικές τράπεζες πράγματι είναι πολύ βελτιωμένο. Το άρθρο 16 το βρίσκω και εγώ πρόχειρο.
Τώρα πάμε στην ΕΥΑΘ για την οποία εισάγετε ένα καθεστώς, το οποίο πρώτον, έχει μία σύγχυση μεταξύ Παγίων και ΕΥΑΘ. Αυτό είναι ολοφάνερο οι δύο κάνουν έργα και οι δυο συναντιούνται. Και δεύτερον, έχετε μία εταιρεία Δ.Ε.Υ.ΑΘ. της οποίας σας έφερα τον ισολογισμό με μύρια όσα προβλήματα περί τη διαχείριση, περί την ικανότητα απορρόφησης κεφαλαίων, πιστώσεων κλπ. και προχωρείτε σε κάποιες πράξεις, οι οποίες προσωπικώς δεν μπορώ να δω πώς ακριβώς θα υλοποιηθούν. Όμως πρωτίστως μπήκε -και το έθεσε και ο Πρόεδρος της Βουλής- το ζήτημα της διαχείρισης των υδάτων στη χώρα. Αυτό είναι κορυφαίο ζήτημα. Για να προχωρήσει όμως ένα τέτοιο ζήτημα χρειάζεται κυβέρνηση, και προπαντός χρειάζεται πρωθυπουργός, κατευθυντήριος νους. Εδώ έχουμε μη "πρωθυπουργό" και μάλιστα "μη πρωθυπουργό", ο οποίος σπάει παγκόσμια ρεκόρ. Ποια ρεκόρ; Το πρώτο είναι ότι έχει μετοχές εταιρείας του χρηματιστηρίου, την πορεία της οποίας επηρεάζει, πράγμα που δεν συμβαίνει σε καμία χώρα του κόσμου. Το δεύτερο είναι ότι το κόμμα του οποίου ηγείται διά των υποψηφίων Βουλευτών εξέφρασε τις θέσεις του στο λαό και ο λαός έστειλε κάποιους Βουλευτές εδώ. Πετάει αυτούς στο δρόμο, πετάει τη γνώμη του λαού στο δρόμο και πάει στο κόμμα για να λάβει την εμπιστοσύνη να νομιμοποιηθεί. Αυτό πού ξανάγινε; Θέλετε περισσότερους μάρτυρες από όσα είπε ο Πρόεδρος της Βουλής στην ημερίδα για το γεγονός αυτό ότι δεν υπάρχει πρωθυπουργός στη χώρα, ότι το πολίτευμα δεν λειτουργεί ομαλά;
Δεν είναι μόνο αυτό. Θα σας πω και κάτι το οποίο είναι πολύ πιο γνωστό. Ο κόσμος όλος υπέφερε από το ναζισμό. Μετά τη λήξη του Β' Παγκοσμίου Πολέμου και λόγω της συγκρούσεως τότε Ανατολής-Δύσης και της Σοβιετικής Ένωσης και του ομίλου της Σοβιετικής Ένωσης -δεν μου αρέσουν τα επίθετα που τότε χρησιμοποιούσαμε- υπήρχαν συγκρούσεις Δεξιά, Αριστερά. Προσέξτε, αυτό που σ' όλο τον κόσμο όπου η Δεξιά επικράτησε ή δεν επικράτησε -υπήρξε η Δεξιά του Ντε Γκάσπερ, του Αντενάουερ, του Ντε Γκολ κλπ.- αυτό που ιδιαίτερα προσέχθηκε είναι μην τυχόν παρεισφρήσει στις κυβερνήσεις τις μεταπολεμικές κάποιος που είχε σχέση με το ναζισμό, που είχε υποψία σχέσεως. Αυτό το πρόσεξαν όλοι. Ο μόνος κατ' εξαίρεση που δεν το πρόσεξε είναι ο υιός του αντιστασιακού Γεωργίου Σημίτη, ο εντιμότατος καθηγητής κ. Κωνσταντίνος Σημίτης. Του γίνεται επίσημη καταγγελία με έγγραφα, με, με ... ότι ο Υπουργός του, ο θεματοφύλακας των θεσμών, είναι συνεργάτης των Γερμανών και ούτε καν ένιωσε την ανάγκη να στείλει το γράμμα στον εισαγγελέα του Αρείου Πάγου και να πει "εκκαθάρισε την κατάσταση", όπως έκανε ο Ζισκάρ Ντ' Εστέν με τον Παπόν. Μόλις πήρε το γράμμα το στέλνει αμέσως στον Πρόεδρο του Αρείου Πάγου και του λέει "κύριε, εκκαθάρισε την υπόθεση Παπόν", άσχετα αν ήταν από τους πρώτους Υπουργούς του Ντε Γκολ. Αυτός, λοιπόν, είναι ο μη πρωθυπουργός των εξαιρέσεων, του χρηματιστηρίου, που πετάει την εξουσία του λαού στο δρόμο και την Κοινοβουλευτική του Ομάδα -και απορώ πώς η Κοινοβουλευτική Ομάδα το δέχεται αυτό, δικό της θέμα βέβαια, αλλά από τους εκατόν πενήντα επτά Βουλευτές, ούτε πενήντα δεν θα υπάρχουν ως πρόσωπα στην επόμενη Βουλή, όποιο και αν είναι το αποτέλεσμα των εκλογών, θα το δείτε- και είναι ο μοναδικός μεταπολεμικός Πρωθυπουργός, που έλαβε επίσημη καταγγελία από τα δικά του αρχεία και τις δικές του υπηρεσίες ότι ένας κορυφαίος του Υπουργός ήταν συνεργάτης των Γερμανών και δεν ...
ΠΡΟΕΔΡΕΥΩΝ (Κωνσταντίνος Βρεττός): Τι σχέση έχουν τώρα αυτά με το θέμα;
ΒΑΣΙΛΗΣ ΚΕΔΙΚΟΓΛΟΥ: Έχουν σχέση με την έννοια της σημασίας του Πρωθυπουργού στο κοινοβουλευτικό καθεστώς και μάλιστα το πρωθυπουργοκεντρικό, πόσο μεγάλη είναι η σημασία του να έχει η χώρα Πρωθυπουργό. 
ΠΡΟΕΔΡΕΥΩΝ (Κωνσταντίνος Βρεττός): Όποτε παίρνετε το λόγο πάντα για τον Πρωθυπουργό μιλάτε.
ΒΑΣΙΛΗΣ ΚΕΔΙΚΟΓΛΟΥ: Λυπάμαι, αγαπητέ κύριε Πρόεδρε, γιατί συνέχεια τυχαίνει να προεδρεύετε εσείς οσάκις ομιλώ. Τι να κάνουμε, αυτό είναι ζήτημα εντυχίας. 
ΠΡΟΕΔΡΕΥΩΝ (Κωνσταντίνος Βρεττός): Μα, να μιλήσετε επί του θέματος, κύριε Κεδίκογλου. Μπορεί να έχετε με τον Πρωθυπουργό τις δικές σας αντιρρήσεις ή οτιδήποτε προηγούμενα, αλλά δεν είναι ανάγκη να ακούμε συνέχεια ...
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, κατεβείτε κάτω για να αντιλέξουμε. Κύριε Πρόεδρε, αν νομίζετε ότι έχετε λόγο πολιτικό -γιατί δεν βλέπω κανένα Βουλευτή να λαμβάνει το μέρος του Πρωθυπουργού-...
ΠΡΟΕΔΡΕΥΩΝ (Κωνσταντίνος Βρεττός): Όχι, δεν λαμβάνω το μέρος του Πρωθυπουργού ...
ΒΑΣΙΛΗΣ ΚΕΔΙΚΟΓΛΟΥ: Αν εσείς νομίζετε, ιδού η Ρόδος, ιδού και το πήδημα!
ΠΡΟΕΔΡΕΥΩΝ (Κωνσταντίνος Βρεττός): ...αλλά πρέπει να καταλάβουμε ότι πρέπει να μιλούμε...
ΒΑΣΙΛΗΣ ΚΕΔΙΚΟΓΛΟΥ: Κατεβείτε, λοιπόν, εκ του Βήματος και ανεβείτε στο Βήμα της Βουλής να σας απαντήσω. Εκεί που είστε σέβομαι το θεσμό, σέβομαι τον Πρόεδρο της Βουλής και δεν σας απαντώ, γιατί αλλιώς θα ήταν πολύ εις βάρος σας η απάντηση. 
Προχωρούμε, λοιπόν...
ΠΡΟΕΔΡΕΥΩΝ (Κωνσταντίνος Βρεττός): Βλέπετε ότι σας έχω αφήσει έντεκα λεπτά, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Πάμε λοιπόν, στην ΕΥΑΘ, κύριε Πρόεδρε.
Το πρώτο μεγάλο πρόβλημα είναι οι αλληλοεπικαλύψεις. Το δεύτερο πρόβλημα είναι σχετικά με τα έργα. Δεν έχει ξεκαθαριστεί. Θα γίνουν μετοχές. Δηλαδή θα δημιουργήσει πάγια και η ΕΥΑΘ, που φτιάχνετε και θα έχετε και εταιρεία των παγίων και δεν θα υποχρεώνεται η εταιρεία των παγίων; Και πώς θα γίνει; Θα αγοράσω εγώ μετοχές σε μία εταιρεία της οποίας το τιμολόγιο -άρα τα κέρδη- θα το καθορίζει μία υπουργική απόφαση;
Αυτές, κύριε Υφυπουργέ, είναι αντιφάσεις σημαντικές και στο πνεύμα εφαρμογής που έχετε και που γνωρίζετε σε βάθος τι σημαίνει -και γνωρίζετε και οικονομία και είναι προς τιμή σας ότι εδώ είπατε για τη χρήση των υδάτων στη χώρα, το είπατε στην επιτροπή και βέβαια είναι στα Πρακτικά και για μας είναι ειδοποιητήριο- ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε, μην ανησυχείτε. Μην κτυπάτε το κουδούνι. 
Αυτό που σας εξέθεσα είναι πολύ σημαντικό και θα πρέπει να το λάβετε υπόψη σας. Εγώ δεν έχω αντίρρηση να την ιδιωτικοποιήσετε. Η οικονομία της αγοράς είναι να λειτουργήσει όσο πιο πολύ μπορεί, αλλά προσέξτε η οικονομία της αγοράς είναι άλογο που τρέχει. Τρέχει όμως στον ιππόδρομο, δεν τρέχει ελεύθερο στο χωράφι, μόνο του. Τρέχει στον ιππόδρομο. Και το άλογο που τρέχει στον ιππόδρομο υπακούει στα ηνία. Εδώ δεν βλέπω ηνία. Βλέπω, αν θέλετε, ένα άλογο το οποίο δεν είναι και υγιές, είναι κουτσό και επιπλέον τρέχει χωρίς να έχει ηνία, χωρίς να έχει αναβάτη.
Αυτούς, λοιπόν, τους λόγους σας τους επισημαίνω και το περιεχόμενο των άρθρων αυτών και ιδιαιτέρως το ζήτημα διαχείρισης των υδάτων και ακόμα πιο ιδιαίτερα το ζήτημα του γεωργικού ισοζυγίου στη χώρα, δεν μου επιτρέπει να δώσω ψήφο θετική. Οδηγείται από το σημερινό μη πρωθυπουργό η χώρα σε μία αλλαγή κοινωνικού ιστού, την οποία θα πληρώσει σε λίγο με τη διάρθρωση των πιστώσεων, με τα έργα που γίνονται και με τους Ολυμπιακούς Αγώνες. Γιατί πρέπει να το πούμε και αυτό. Θα είναι μεγάλη συμφορά σε λίγο για τη χώρα και οι Ολυμπιακοί Αγώνες, όπως εξελίσσεται το θέμα. 
Η χώρα υπηρετεί τους αγώνες και όχι οι αγώνες τη χώρα. Προσέξτε: Η χώρα, όπως μεθοδεύεται και γίνεται, υπηρετεί τους Ολυμπιακούς Αγώνες, όλο τον κόσμο και όχι οι ολυμπιακοί αγώνες όλου του κόσμου τη χώρα μας, τον ελληνικό λαό. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, στο λίγο χρόνο που έχω στη διάθεσή μου δεν είχα σκοπό να αναφερθώ στα θέματα του χρηματιστηρίου. Όμως η παρατήρηση που κάνατε στον κ. Κεδίκογλου -ότι κακώς εμπλέκει τον Πρωθυπουργό στη συζήτηση- λίγο με εξέπληξε. 
Γιατί όταν μιλάει ο κ. Γείτονας και παινεύει τον Πρωθυπουργό και το κυβερνητικό έργο, καλώς πράττει και όταν κάποιος έχει αντιρρήσεις ή επικρίνει, κακώς πράττει και δέχεται τις παρατηρήσεις τις δικές σας; Ίσα ίσα. Για να θυμηθούμε τι έγινε στη γειτονική μας χώρα. Τι παραπάνω, δηλαδή, έφταιξε ο Μπερίσα, που έχασε την εξουσία στην Αλβανία; Ανέχθηκε τις πυραμίδες. Νομίζω ότι δεν τις παίνεψε καν ο Μπερίσα. Εδώ ο δικός μας Πρωθυπουργός όχι μόνο ανέχθηκε την κατάσταση στο χρηματιστήριο, συμμετείχε, παρακίνησε τους Έλληνες. 
Και νομίζω ότι ο συνάδελφος κ. Μαγκριώτης, ο οποίος χθες μας έκανε μαθήματα φυσικής, επανήλθε στην Αίθουσα και θα δεχτεί ότι ήταν πρωτοφανές το φαινόμενο ότι η Κυβέρνηση με τον Πρωθυπουργό επικεφαλής εισήγαγαν τη θεωρία του αεικινήτου. Δηλαδή, για πρώτη φορά θέλησαν να περάσουν εδώ στην Ελλάδα ότι υπάρχει μία μηχανή, η οποία προσφέρει και δεν ζητάει τίποτα. Ότι δηλαδή όλοι στο χρηματιστήριο θα κερδίζουν και κανένας δεν θα χάνει. Δεν είναι μεγάλη η ευθύνη αυτή της Κυβερνήσεως προπάντων όταν αποκαλύφθηκε η εξαπάτηση του ελληνικού λαού;
Όμως επειδή το θέμα της ΕΥΑΘ με πονάει πιο πολύ και αισθάνομαι ότι έχω μεγαλύτερη ευθύνη θα σταματήσω αυτά, τα οποία άλλωστε αναπτύσσονται διά πολλών από άλλους ειδικότερους και θα περιοριστώ στο θέμα της Εταιρείας Ύδρευσης-Αποχέτευσης Θεσσαλονίκης. 
Νομίζω ότι πριν καταλήξουμε στο αν ψηφίζουμε ή δεν ψηφίζουμε θα πρέπει να παρουσιάσουμε την κατάσταση, ποια ήταν, ποια είναι σήμερα και πού θα πάει αύριο με το υπό συζήτηση νομοσχέδιο, εφόσον γίνει νόμος. 
Είχαμε δύο οργανισμούς στη Θεσσαλονίκη, τον Οργανισμό Ύδρευσης και τον Οργανισμό Αποχέτευσης. Ήσαν οργανισμοί αυτοδύναμοι με αντιπροσωπευτικές διοικήσεις. Στις διοικήσεις των οργανισμών αυτών συμμετείχαν εκπρόσωποι της Κυβερνήσεως, εκπρόσωποι της Τοπικής Αυτοδιοίκησης, εκπρόσωποι του τεχνικού κόσμου, εκπρόσωποι των παραγωγικών τάξεων της πόλης. Έτσι διοικούνταν οι οργανισμοί αυτοί και έτσι προσέφεραν έργο. Εκτελούσαν έργα δι' ιδίων δυνάμεων και πόρων και όταν δεν επαρκούσαν τα χρήματα του ταμείου τους δανείζονταν και εξοφλούσαν τα χρέη τους. Αυτό γινόταν όλα τα χρόνια, μέχρι τότε που παρενέβη η παρούσα Κυβέρνηση και κατάργησε το σύστημα διοίκησης και το σύστημα λειτουργίας. 
Ποιο είναι το σύστημα διοίκησης μετά την ενοποίηση; Η νέα εταιρεία, η οποία προέκυψε διοικείται από ένα συμβούλιο που είναι 100% διορισμένο από την κεντρική διοίκηση, τα δε έργα εκτελούνται εξ ολοκλήρου από την Κυβέρνηση. Αφαίρεσε από τους Θεσσαλονικείς και τη διοίκηση τους αφαίρεσε και το δικαίωμα, έστω και διά των διορισμένων προέδρου και συμβουλίου, να εκτελούν τα έργα του οργανισμού. Επιπλέον τους αφαιρεί και τους πόρους, το ειδικό τέλος δηλαδή, το οποίο καταβάλλουν οι Θεσσαλονικείς για έργα ύδρευσης και αποχέτευσης. 
Οι Θεσσαλονικείς πληρώνουν 3% επί των εισοδημάτων από ακίνητα για εκτέλεση έργου αυτών των οργανισμών. Πουθενά αλλού στην Ελλάδα δεν υπάρχει αυτός ο πόρος.
Τι λέει το νομοσχέδιο; Λέει ότι ένα μέρος, ένα ποσοστό των μετοχών της εταιρείας αυτής θα πουληθεί στο χρηματιστήριο ή έξω από το χρηματιστήριο. Θα το δούμε αυτό. 
Ας πούμε ότι πουλιέται στο χρηματιστήριο. Τι θα γίνει; Κάποιοι αφελείς ή υπεραισιόδοξοι θα αγοράσουν απ' αυτές τις μετοχές για μια εταιρεία την οποία θα εξακολουθεί και θα διοικεί η Κυβέρνηση εξ Αθηνών με το διορισμένο συμβούλιο και τα έργα της οποίας θα εξακολουθεί να εκτελεί ο κ. Λαλιώτης ή άλλοι Υπουργοί.
Τι μπορούμε να περιμένουμε δηλαδή διαφορετικό σε ό,τι αφορά την παραγωγικότητα της εταιρείας αυτής και τις προσφερόμενες υπηρεσίες; Το ότι κάποιοι θα αγοράσουν μετοχές σημαίνει ότι θα καλυτερέψουν οι όροι λειτουργίας της εταιρείας αυτής; Εγώ δεν το καταλαβαίνω. Αφού θα εξακολουθήσουν να διοικούν την εταιρεία οι κομματικοί φίλοι της Κυβέρνησης, τα ίδια αποτελέσματα θα έχουμε. Το πολύ-πολύ κάποιοι απ' αυτούς θα διαπιστώσουν στο τέλος ότι έχασαν τα λεφτά τους και θα έχουν την τύχη άλλων επενδυτών ή ενδεχομένως κάποιοι αεριτζήδες, φίλοι της Κυβέρνησης, θα πάρουν τις μετοχές και θα κάνουν αυτοί κουμάντο στον Οργανισμό.
Το έργο όμως αυτό το είδαμε στη Θεσσαλονίκη με τη Διεθνή Έκθεση. Επεχείρησαν και εκεί να κάνουν το ίδιο και επί τρία χρόνια τώρα σχεδόν σέρνεται και απαξιώνεται ο θεσμός. Αυτό, λοιπόν, δεν συμβάλλει ούτε στην αποκέντρωση ούτε στη συμμετοχή ούτε στην ιδιωτικοποίηση, αν η Κυβέρνηση ισχυρίζεται ότι κάνει ιδιωτικοποίηση, αλλά επιτείνει τη σύγχυση και την αναποτελεσματικότητα. 
Ο κ. Λαλιώτης, ως επικεφαλής των ειδικών υπηρεσιών που εκτελούν έργα δήλωσε ότι άλλα χρήματα δεν έχει για το βασικό έργο της υδροδότησης της Θεσσαλονίκης, το οποίο άλλωστε σέρνεται επτά-οκτώ χρόνια, με συνέπεια και αν ακόμα αύριο έρθουν τα εκατόν πενήντα χιλιάδες κυβικά, τα οποία αναμένονται από δεκαετίας, δεν πρόκειται να λύσουν το πρόβλημα, διότι ήδη οι ανάγκες έχουν υπερκαλύψει αυτήν την ποσότητα.
Η επόμενη φάση που θα έπρεπε να είναι όχι υπό εκτέλεση, αλλά να έχει αποπερατωθεί σήμερα, δεν είναι καν στις μελέτες, δεν έχει ενταχθεί καν στο Γ' Κοινοτικό Πλαίσιο. Αυτή είναι η κατάσταση και η πραγματικότητα. Κατά τα άλλα οι Θεσσαλονικείς πληρώνουν 3%. Τα εισπράττει το Υπουργείο, αλλά δεν ξέρουμε τι τα κάνει. Προφανώς ό,τι κάνει και το σπατόσημο.
Είναι αυτό υπεξαίρεση, κύριε Πρόεδρε; Δεν ξέρω πώς λέγεται, θα μας το πει εδώ ο καθηγητής. Όμως ένα τέτοιο νομοσχέδιο το οποίο επιτείνει τον κυβερνητικό έλεγχο, το οποίο συνεχίζει το καθεστώς διοίκησης των έργων από τα Υπουργεία και συνεχίζει το καθεστώς της υπεξαίρεσης του 3% από τα εισοδήματα από τα ακίνητα που εφαρμόζεται μόνο στη Θεσσαλονίκη, αυτό το καθεστώς, που το νομοσχέδιο θέλει να εγκαθιδρύσει, εμάς δεν μας βρίσκει σύμφωνους και το καταψηφίζουμε.
Υπάρχουν προτάσεις από την Τοπική Αυτοδιοίκηση, από τους εν Θεσσαλονίκη αγωνιούντες, από εκείνους που διοίκησαν τους οργανισμούς αυτούς με επιτυχία και χωρίς να στοιχίζουν ούτε μια δραχμή στον κρατικό προϋπολογισμό. Το έργο της Αραβυσσού πορισμού μεταφοράς ύδατος, τα έργα των αγωγών των δεξαμενών έγιναν, όλα, στη Θεσσαλονίκη χωρίς να επιβαρυνθεί με μια δραχμή το ελληνικό δημόσιο και ο ελληνικός προϋπολογισμός. 
Σήμερα οι Θεσσαλονικείς επιβαρύνονται, ο προϋπολογισμός επιβαρύνεται και έργα δεν γίνονται. Ιδού λοιπόν πού μας οδηγεί και ιδού γιατί καταψηφίζουμε. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Οικονομικών κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, θα κάνω μια γενική παρατήρηση. Ενώ συζητούμε επί των άρθρων του νομοσχεδίου, η συζήτηση συνεχίζεται επί της αρχής με γενικόλογες τοποθετήσεις, η πλειοψηφία των οποίων είναι και άσχετη με τα άρθρα του νομοσχεδίου. 
Θέλω να πω ότι ιδιαίτερα η Νέα Δημοκρατία, με αφορμή την ενσωμάτωση της οδηγίας 88/31 του Ευρωπαϊκού Κοινοβουλίου στην ελληνική νομοθεσία, για την οποία όλες οι πτέρυγες πρέπει να συμφωνήσουν και η οποία αφορά την επάρκεια των ιδίων κεφαλαίων των εταιρειών επενδύσεων και των πιστωτικών ιδρυμάτων, ότι επεχείρησε και πάλι να παρέμβει στη λειτουργία του Χρηματιστηρίου Αξιών Αθηνών και να αποκομίσει μικροκομματικά οφέλη. 
Νομίζω ότι για άλλη μια φορά, οψίμως θυμήθηκε τα όσα διαδραματίστηκαν από το καλοκαίρι του 1999 μέχρι και το τέλος του 2000 για τις ευθύνες της Κυβέρνησης, στην αρνητική πορεία του δείκτη τιμών του χρηματιστηρίου.
Η απάντηση είναι: Γιατί δεν τα λέγατε αυτά που λέτε σήμερα, το χειμώνα του 1999 και την άνοιξη του 2000; Δεν χρειάζεται νομίζω τώρα, σε αυτήν την περασμένη ώρα, να σας δώσω εγώ την απάντηση. Σας την έχει δώσει ο αξιότιμος Πρόεδρος της Νέας Δημοκρατίας κ. Μητσοτάκης και πιστεύω να σας διδάξει η απάντηση αυτή.
Έτσι δεν θα κάνω καμία προσπάθεια να απαντήσω σε όλα αυτά, γιατί πιστεύω ότι όσο λιγότερο, παρεμβαίνουν τα κόμματα στη λειτουργία του χρηματιστηρίου τόσο πιο ομαλή θα είναι η πορεία του. Θα αφήσω την Αξιωματική Αντιπολίτευση να είναι εκείνη, η οποία μονίμως θα έχει μια και μοναδική επωδό για τις "ευθύνες" και τις "παρεμβάσεις" της Κυβέρνησης, στο θέμα του χρηματιστηρίου. Αυτό για το οποίο θα πρέπει να συμφωνήσουμε όλοι είναι ότι ευθύνη της Κυβέρνησης είναι ο εκσυγχρονισμός του θεσμικού πλαισίου του χρηματιστηρίου και η ένταση της λειτουργίας των εποπτικών οργάνων και αυτό ακριβώς κάνουμε. Αυτά όσον αφορά το μεγάλο θέμα το οποίο η Νέα Δημοκρατία θέλησε για άλλη μια φορά να εκμεταλλευτεί στη σημερινή συζήτηση των άρθρων του νομοσχεδίου.
Θα δώσω τώρα μερικές απαντήσεις σε όσους έθεσαν κάποια θέματα, κυρίως από τη μεριά του Κ.Κ.Ε. και του Συνασπισμού, σε επί μέρους άρθρα του νομοσχεδίου.
Η οδηγία, κύριοι συνάδελφοι, είναι μια καθαρά τεχνική οδηγία, το είπα και χθες στη συζήτηση επί της αρχής και η μεταφορά της στο εσωτερικό δίκαιο ήταν μια αρκετά χρονοβόρα διαδικασία.
Σημασία έχει η προσαρμογή αυτή να είναι συμβατή και λειτουργική με το υφιστάμενο θεσμικό πλαίσιο και να λύνει τα θέματα της επάρκειας των ιδίων κεφαλαίων. Η οδηγία δεν αφορά μόνο τις τράπεζες, αφορά, όπως ξέρετε, τις ΕΠΕΥ, τις Ε.Ε.Χ. και κατά συνέπεια η ολοκλήρωση της Οδηγίας και η ενσωμάτωσή της στο εσωτερικό δίκαιο απαιτούσε μία αρκετά -ξανατονίζω άλλη μία φορά- χρονοβόρα διαδικασία.
Θεωρώ, επίσης, ότι είναι άδικη και σε ορισμένα σημεία ατυχής η κριτική που έγινε από ορισμένους ομιλητές της Νέας Δημοκρατίας, όσον αφορά τις ρυθμίσεις του άρθρου 13 και την απόφαση για την ενιαιοποίηση του Χρηματιστηρίου Παραγώγων Αθηνών με το Χρηματιστήριο Αξιών Αθηνών. 
Κύριοι συνάδελφοι, από τη μέχρι σήμερα εμπειρία του Χρηματιστηρίου Αξιών Αθηνών και του Χρηματιστηρίου Παραγώγων, προκύπτει ότι η συγχώνευση θα δημιουργήσει οικονομίες κλίμακος, θα περιορίσει το λειτουργικό κόστος και θα μειώσει το κόστος των συναλλαγών τόσο στο Χρηματιστήριο Αξιών Αθηνών όσο κα στο Χρηματιστήριο Παραγώγων. Άλλωστε και στις περισσότερες χώρες της Ευρωπαϊκής Ένωσης τα δύο αυτά Χρηματιστήρια Αξιών και Παραγώγων έχουν ενιαιοποιηθεί. Τώρα απάντηση, γιατί η Κυβέρνηση έκρινε σκόπιμο να δημιουργήσει Χρηματιστήριο Παραγώγων, έδωσε νομίζω ο ίδιος ο Πρόεδρος της Κεφαλαιαγοράς και δεν χρειάζεται να επαναλάβω τα επιχειρήματά του. Σας παραπέμπω, λοιπόν, στις απαντήσεις που έδωσε στην επιτροπή μας ο πρόεδρος.
Όσον αφορά τώρα την κατάργηση ορισμένων διατάξεων του άρθρου 2 του νόμου 2324/95 αυτές σαν βασικό στόχο έχουν να καταστήσουν τις γενικές συνελεύσεις των εταιρειών αυτών πιο ευέλικτες, πιο αποτελεσματικές και πιο υπεύθυνες. Ουσιαστικά, δηλαδή, αυξάνουν το βαθμό ελευθερίας που έχουν τα καταστατικά όργανα των εταιρειών αυτών. Με τις ρυθμίσεις αυτές αναβαθμίζεται ο ρόλος των γενικών συνελεύσεων του Χρηματιστηρίου Αξιών Αθηνών και από την αναβάθμιση αυτή θα βελτιωθεί, όπως νομίζω να δέχεστε και σεις, και η αξία της μετοχής της ΕΛ.Χ. Α.Ε. 
Έρχομαι τώρα στη δεύτερη ενότητα που αναφέρεται στις παρατηρήσεις που κάνατε για την ΕΥΑΘ. Κύριοι συνάδελφοι, το διοικητικό συμβούλιο θα εκλέγεται και θα διορίζεται σύμφωνα με το νόμο 2414/96. Άκουσα πάλι άλλη μία περίεργη έτσι αντίληψη που αφορά την κομματική ταυτότητα των μελών του διοικητικού συμβουλίου. Οι πολίτες στην Ελλάδα είναι οργανωμένοι σε κόμματα. Θα ήθελα, λοιπόν, να ρωτήσω το εξής: Αυτό είναι κατά τη Νέα Δημοκρατία μία κακή επιλογή; 
Τονίζω και πάλι. Η Νέα Δημοκρατία όταν ήταν στην εξουσία -δε λέω στο απώτερο παρελθόν, αλλά κατά την περίοδο 1989 έως 1993- δε χρησιμοποίησε κομματικά στελέχη για να παράσχουν υπηρεσίες στο δημόσιο τομέα; Επομένως κύριοι συνάδελφοι, μην εξοβελίζετε κατ' αυτόν τον προκλητικό τρόπο την κομματική ιδιότητα οποιουδήποτε τεχνοκρατικού στελέχους, το οποίο αναλαμβάνει να διευθύνει μια δημόσια επιχείρηση. 
Τονίζω ότι η επιλογή των διευθυντικών στελεχών των ΔΕΚΟ, γίνεται με δημόσια προκήρυξη κατά αξιολόγηση από μια ειδικούς στον τομέα αυτό. Στα διοικητικά συμβούλια συμμετέχουν τόσο εκπρόσωποι της ΟΚΕ, όσο και εκπρόσωποι των φορέων και του διαρθρωμένου μαζικού κινήματος. 
Δεύτερη παρατήρηση που αφορά τις θυγατρικές της ΕΥΑΘ. Η Εταιρεία Ύδρευσης, Αποχέτευσης Θεσσαλονίκης δεν μπορεί να εκχωρήσει το δικαίωμα ύδρευσης και αποχέτευσης, αυτό ορίζετε ρητά στο σχέδιο νόμου. Οι θυγατρικές θα είναι είτε για δραστηριότητες στο εσωτερικό είτε για δραστηριότητες στο εξωτερικό. Και δεν κατανοώ, κύριοι συνάδελφοι, γιατί δεν πρέπει να δώσουμε τη δυνατότητα και στην Εταιρεία Ύδρευσης, Αποχέτευσης Θεσσαλονίκης να συμμετέχει σε μια κοινοπραξία για την ανάληψη ενός παρεμφερούς έργου, το οποίο γίνεται σε χώρες της Βαλκανικής ή σε χώρες του Ευξείνου Πόντου. Με τη ρύθμιση την οποία κάνουμε η Εταιρεία Ύδρευσης, Αποχέτευσης Θεσσαλονίκης διευρύνει τον ορίζοντα λειτουργίας της, όχι μόνο στον ελληνικό χώρο, αλλά και στο χώρο της Βαλκανικής και του Ευξείνου Πόντου. 
Γι' αυτό, λοιπόν, το λόγο, τονίζω και άλλη μια φορά ότι η διάταξη αυτή μόνο θετικά μπορεί να αποφέρει στην "ΕΥΑΘ Α.Ε. 
Είναι προφανές τώρα ότι στην περίπτωση των θυγατρικών δεν μπορεί να εξασφαλιστεί ότι θα έχει πάνω από 51%. Δεν είναι δυνατόν κανείς να γνωρίζει ποια θα είναι η κοινοπραξία των εταιρειών, η οποία θα συγκροτηθεί για την αναδοχή κάποιου έργου. Προφανώς δεν μπορεί να προβλέπει η διάταξη του νόμου ότι κάθε κοινοπραξία της "ΕΥΑΘ Α.Ε." με οποιαδήποτε άλλη εταιρεία θα πρέπει να έχει πάνω από το 51%.
Σχετικά τώρα με τα θέματα των εργαζομένων. Δηλώνω και πάλι, για άλλη μια φορά, ότι αποδέχομαι τις παρατηρήσεις τις οποίες έκανε τόσο ο ομιλητής μας ο κ. Αλαμπάνος όσο και ο Κοινοβουλευτικός Εκπρόσωπος ο κ. Μαγκριώτης, όπως και οι υπόλοιποι ομιλητές σχετικά με μια επιπλέον διασφάλιση των εργασιακών σχέσεων των εργαζομένων στην ΕΥΑΘ. Γι' αυτό το λόγο παρακαλώ, να περάσει σαν προσθήκη στο άρθρο 19 παράγραφος 4 ότι "Οι διατάξεις του άρθρου 8 του καταστατικού της "ΕΥΑΘ Α.Ε." όπως αυτό ισχύει, σύμφωνα με το άρθρο 20 παράγραφος Ζ του ν. 2651/98, εξακολουθούν να εφαρμόζονται στους εργαζόμενους της εταιρείας και μετά την ψήφιση του παρόντος νόμου". 
(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά την προαναφερθείσα προσθήκη, η οποία έχει ως εξής:
"Προσθήκη Άρθρου 19 παράγραφος 4
"Οι διατάξεις του άρθρου 8 του Καταστατικού της ΕΥΑΘ Α.Ε., όπως αυτό ισχεύει, σύμφωνα με το άρθρο 20 παρ. 2 του ν. 2651/98, εξακολουθούν να εφαρμόζονται στους εργαζόμενους της Εταιρείας και μετά την ψήφιση του παρόντος νόμου".")
ΓΕΩΡΓΙΟΣ ΔΡΥΣ (Υφυπουργός Οικονομικών): Όσον αφορά τη διάρκεια της Εταιρείας που με ρώτησε η εκπρόσωπος του Συνασπισμού ή ο κ. Τζέκης, η διάρκεια είναι εκατό χρόνια και προβλέπεται από το άρθρο 20 του νόμου 2651/98. Στο συζητούμενο νομοσχέδιο δεν αναφέρεται διότι είναι περιττό.
ΑΓΓΕΛΟΣ ΤΖΕΚΗΣ: Στην ΕΥΘΑΠ δεν ήταν περιττή, κύριε Υπουργέ;
ΓΕΩΡΓΙΟΣ ΔΡΥΣ (Υφυπουργός Οικονομικών): Λέω για άλλη μια φορά ότι αυτή είναι η άποψη των νομικών συμβούλων.
Προχωρούμε, κύριοι συνάδελφοι, στις παρατηρήσεις σας για το άρθρο 20 παράγραφος 6. Πρόκειται καθαρά για μια προληπτική διάταξη. Όταν δημόσιοι οργανισμοί γίνονται ανώνυμες εταιρείες ανακαλύπτονται δυστυχώς υποχρεώσεις ή προβλέψεις που δεν έχουν απεικονισθεί επαρκώς στους ισολογισμούς των οργανισμών αυτών. Από τον διενεργούμενο λοιπόν λογιστικό έλεγχο, θα διαπιστωθεί πριν εισαχθεί η "ΕΥΑΘ Α.Ε." στο χρηματιστήριο, η ακριβής απεικόνιση των οικονομικών μεγεθών της εταιρείας. 
Κύριοι συνάδελφοι νομίζω ότι με αυτές οι παρατηρήσεις απαντώ στις βασικότερες, αν θέλετε, αιτιάσεις τις οποίες είχε η Αντιπολίτευση, κατά τη συζήτηση των άρθρων 1 έως και 27 του συζητούμενου νομοσχεδίου.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριοι συνάδελφοι, θα μου επιτρέψετε να ασχοληθώ με δυο θέματα. Το ένα αφορά τα άρθρα 1 έως 17 δηλαδή τα θέματα της προσαρμογής της ελληνικής νομοθεσίας στην κοινοτική οδηγία. Το δεύτερο αφορά το ζήτημα της ΕΥΑΘ.
Ξεκινάω από το πρώτο. Το ζήτημα που σχετίζεται με την προσαρμογή. 'Η ο κύριος Υπουργός και τα μέλη της Κυβέρνησης και της κυβερνητικής Πλειοψηφίας που έλαβαν το λόγο μέχρι τώρα, δεν μπόρεσαν ή δεν θέλησαν να αντιληφθούν αυτό που λέμε και αυτό που αναδεικνύουμε με αφορμή τη συζήτηση των άρθρων 1 έως 17. Τι είπαμε; Τα άρθρα 1 έως 17 προσαρμόζουν μετά από τρία και πάνω χρόνια την ελληνική νομοθεσία σε κοινοτική οδηγία του 1998, η οποία σχετίζεται με το ζήτημα των ιδίων κεφαλαίων, των εταιρειών παροχής επενδυτικών υπηρεσιών καθώς και των πιστωτικών ιδρυμάτων. Και ρωτάμε κάτι απλό. Αφού οι διατάξεις αυτές είναι ιδιαιτέρως χρήσιμες όσο τεχνικές και αν είναι, αφού οι διατάξεις αυτές είναι χρήσιμες επιπλέον για την καλύτερη λειτουργία των εταιρειών στο χώρο του χρηματιστηρίου, τον πολύπαθο χώρο του χρηματιστηρίου, γιατί αυτή η καθυστέρηση; Απάντηση, "Μα ξέρετε ήταν πολύ τεχνικό το θέμα". Αν δεν μπορείτε γιατί είναι τόσο τεχνικά τα θέματα να προσαρμοστείτε μέσα σε τρία χρόνια τι κάνετε σαν Κυβέρνηση;
Δηλαδή πόσο χρόνο χρειάζεσθε; Σας επεσήμανε ο κ. Κωστόπουλος στην επιτροπή, και το ξέρετε, ότι φτάνουμε στην τροποποίηση της οδηγίας του '98 κι εσείς δεν έχετε προσαρμοστεί ακόμη. Δεν είναι το τεχνικό μέρος, που σας εμποδίζει. Είναι η ανικανότητα της Κυβέρνησης και αυτήν την ανικανότητα αναδεικνύουμε.
Μας λέτε: "Γιατί θέτετε θέμα χρηματιστηρίου αυτήν τη στιγμή;" Ποιος σας είπε ότι θέτουμε θέμα χρηματιστηρίου ως τέτοιο; Πρώτα-πρώτα, κύριε Υπουργέ, στην Κυβέρνησή σας έχετε μια παράξενη αντίληψη του τρόπου, με τον οποίο αντιδράτε κάθε φορά στο ζήτημα του χρηματιστηρίου. Είστε οι τελευταίοι που δικαιούστε να λέτε στους Βουλευτές του Κοινοβουλίου, ακόμα και στους δικούς σας, πολύ περισσότερο στην αντιπολίτευση, ότι ξέρετε, "με όσα λέτε παρεμβαίνετε στο χρηματιστήριο".
Ποιος παρενέβη στο χρηματιστήριο; Ποιος είναι εκείνος που ευθύνεται για την ευθεία παρέμβαση στο χρηματιστήριο προ των εκλογών; Ποιος είναι αυτός, ο οποίος έβγαλε ολόκληρη προεκλογική αφίσα, η οποία έλεγε προς τους Έλληνες: "Ένα εκατομμύριο επενδυτές ξέρουν ότι η μετοχή τους έχει αξία". Και από κάτω ένα μπλε "Όχι στη Νέα Δημοκρατία" και ένα πράσινο "Ναι στο ΠΑΣΟΚ". Ποιος τα έκανε αυτά; Ποιος έφτιαξε το "κόμμα του χρηματιστηρίου"; Ποιος είναι εκείνος, που διαβεβαίωνε ότι το χρηματιστήριο θα πάει στις επτά χιλιάδες μονάδες; Τότε μπορούσατε να παρεμβαίνετε, γιατί σας άρεσε. Τώρα που καταρρέουν τα πάντα εξαιτίας της πολιτικής σας αφροσύνης και της αδυναμίας να χειριστείτε τα οικονομικά μεγέθη της χώρας, τώρα πρέπει να καταδικαστούν όλοι στη σιωπή. 
Λέτε στην Αξιωματική Αντιπολίτευση: "Μα, γιατί δεν φωνάζατε τότε και φωνάζετε τώρα"; Πρώτα-πρώτα, μιλάμε τώρα για συγκεκριμένες παραλείψεις και επιχειρούμε και προσπαθούμε με αγωνία να σας πείσουμε ότι πρέπει να τις καλύψετε, μπας και γλιτώσουμε κάτι από την καταστροφή. Αλλά να σας πω και κάτι; Εμείς τότε που εσείς κραυγάζατε, τότε που ευθέως παρεμβαίνατε στο χρηματιστήριο, τότε που ευθέως οδηγούσατε στην καταστροφή ένα -και πάνω- εκατομμύριο μικροεπενδυτές, λειτουργήσαμε μέσα στην Επιτροπή Θεσμών και Διαφάνειας, θεσμικά. Πάρτε τα πρακτικά της Επιτροπής Θεσμών και Διαφάνειας, να δείτε τι σας λέγαμε ομόφωνα όλοι. Εμείς όμως λειτουργούσαμε θεσμικά. Μόνο που δεν θέλατε να ακούσετε τότε, γιατί πιστεύατε ότι όλα πήγαιναν καλά. Δηλαδή το γεγονός ότι δεν θέλαμε τότε να παρέμβουμε, το γεγονός ότι ό,τι προτάσεις σας κάναμε μέσω της Επιτροπής Θεσμών και Διαφάνειας, που ήταν ομόφωνες και με Βουλευτές του κόμματός σας και το γεγονός ότι τώρα προσπαθούμε να σας πείσουμε ότι υπάρχουν κενά, που πρέπει να τα καλύψετε, όλα αυτά συνιστούν παρεμβάσεις; Και δεν ήταν παρέμβαση αυτά που κάνατε πριν; Και είναι υπεύθυνη στάση αυτό που κάνετε τώρα, όπου επιχειρείτε να φιμώσετε τους πάντες, να μη μιλάει κανένας και να μη φαίνεται η τραγωδία του χρηματιστηρίου; Όπως επίσης είναι υπεύθυνη στάση η στάση του Πρωθυπουργού, όπου σε συνέντευξη γύρισε και είπε εκείνο το αμίμητο "ας πρόσεχαν"; Αν νοείτε έτσι την υπεύθυνη στάση απέναντι στο χρηματιστήριο, σας τη χαρίζουμε. 
Σε ό,τι αφορά εμάς ούτε παρεμβαίνουμε ούτε έχουμε καμιά διάθεση να δημιουργήσουμε προβλήματα στο χρηματιστήριο. Το αντίστροφο. Επιχειρούμε να σας πείσουμε ότι και μέσα από τις διατάξεις αυτού του νομοσχεδίου χάνεται μια χρυσή ευκαιρία για να παρθούν μέτρα, μήπως και το χρηματιστήριο ανακάμψει. Γιατί το ζήτημα του χρηματιστηρίου σήμερα είναι εν πολλοίς και θεσμικό ζήτημα.
Δεν πήρατε τα μέτρα τότε που έπρεπε. Και ό,τι μέτρα παίρνετε τώρα, τα παίρνετε αποσπασματικά. Και τούτα τα μέτρα που παίρνετε, πάλι στην ουσία είναι μέτρα για το χρηματιστήριο, αλλά τα παίρνετε με μεγάλη καθυστέρηση και αποσπασματικά. Σας προτείνει η Νέα Δημοκρατία ολόκληρη πρόταση νόμου. Δεν τη σκέφτεστε καθόλου. Φτάσατε μάλιστα να μας πείτε, "α, βάλατε μέσα κάτι, που κι εμείς το λέγαμε και είχε κατατεθεί η σχετική πρόταση στην επιτροπή". Σοβαρά το λέτε; Δηλαδή το γεγονός ότι στη συνολική πρόταση της Νέας Δημοκρατίας υπήρχε κάτι που το σκέφτεστε κι εσείς, είναι κακό, είναι προς ψόγον; Τη συνολική πρόταση της Νέας Δημοκρατίας γιατί δεν τη βλέπετε; 
Να σας πω και κάτι άλλο; Λέτε: Δεν πάει από μόνο του το χρηματιστήριο καλά, κύριε Υπουργέ. Όπως δεν πήγαινε καλά τον καιρό που παρεμβαίνατε, έτσι και τώρα που το έχετε αφήσει στην τύχη του, δεν πρόκειται να πάει καλά, αν δεν πάρετε τα μέτρα εκείνα -δεν μιλάω για πολιτικές παρεμβάσεις- τα θεσμικά εκείνα μέτρα, που θα διασφαλίσουν τη δυνατότητα το χρηματιστήριο να ανακάμψει. Αλλά όταν έχετε ένα θεσμικό πλαίσιο διάτρητο, ένα θεσμικό πλαίσιο, που δεν επιτρέπετε να υπάρχει αξιοπιστία, πώς θέλετε στην πραγματικότητα να πάει καλά το χρηματιστήριο; Και πώς ζητάτε από μας να ανεχόμαστε αυτό το πράγμα; Πρέπει να ανεχόμαστε την απραξία σας; Και αν πάει χειρότερα το χρηματιστήριο, τότε θα μας λέτε "μα, δεν μας τα είχατε πει". Αν δεν μιλάμε, μας λέτε δεν μιλάγατε τότε. Όταν μιλάμε, μας λέτε παρεμβαίνουμε. Είναι σοβαρά αυτά τα πράγματα; Σε ποιους απευθύνεσθε; Λέτε δηλαδή στον ελληνικό λαό και στους Έλληνες Βουλευτές: "Αφήστε να καταστρέψουμε τον τόπο και όταν ακριβώς έρθετε στα πράγματα, τότε να μας πείτε, τι ακριβώς μπορείτε να κάνετε εσείς". Όχι, θα σας τα πούμε από τώρα. 
Έχετε καίρια ευθύνη για την κατάσταση του χρηματιστηρίου και για το ότι οδηγήσατε τους επενδυτές εκεί που τους οδηγήσατε και γιατί τώρα δεν κάνετε τίποτε και γιατί επιχειρείτε να καταδικάσετε στη σιωπή όλες τις πολιτικές δυνάμεις εν ονόματι του "δεν πρέπει να παρεμβαίνουμε". Εμείς δεν παρεμβαίνουμε, αλλά θα σας πω τώρα, αφού ο Πρόεδρος κάνει την ανακοίνωση που θέλει, ποιο είναι το κομμάτι το οποίο αφήνετε εκτός. Και ότι φέρετε καίρια ευθύνη εξαιτίας του ότι αυτή η αβελτηρία σας δημιουργεί τεράστια προβλήματα στη λειτουργία του χρηματιστηρίου.
ΠΡΟΕΔΡΕΥΩΝ (Κωνσταντίνος Βρεττός): Κρατάω το χρόνο σας, κύριε Παυλόπουλε. 
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν ο κ. Σάμιος Δημήτριος Μιλτιάδης, Βουλευτής της Άνω Βουλής της Νέας Ουαλίας, ο κ. Χατζηστέργιος Γιάννης, Βουλευτής της Άνω Βουλής της Νέας Ουαλίας και ο κ. Στίβεν Μάρτιν, επιτετραμμένος της αυστραλιανής πρεσβείας.
Η Βουλή τους καλωσορίζει και τους ευχαριστεί για τη συνεισφορά τους στις ελληνικές μας υποθέσεις και μέσα στην Ελλάδα, αλλά και έξω απ' αυτήν. 
(Χειροκροτήματα από όλες τις πτέρυγες της Βουλής)
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΠΡΟΚΟΠΗΣ ΠΑΥΛΟΠΟΥΛΟΣ: Συνεχίζω.
Από το 1998, κύριε Υπουργέ, σας λέμε -όχι μόνο εμείς, αλλά και η Επιτροπή Θεσμών και Διαφάνειας ομόφωνα, της οποίας η πλειοψηφία ανήκει στο κυβερνών κόμμα- το εξής: Υπάρχει πρόβλημα με τη λειτουργία της Επιτροπής Κεφαλαιαγοράς. Υποτίθεται ότι αυτό συμβαίνει σε όλες τις οικονομικώς προηγμένες χώρες. Θέλαμε να πιστεύουμε ότι συμβαίνει και στην Ελλάδα. Ότι υπάρχει μία ανεξάρτητη διοικητική αρχή, η οποία ελέγχει το εάν και κατά πόσο νομοτύπως λειτουργεί το χρηματιστήριο και ιδίως εάν τηρούνται οι κανόνες διαφάνειας. Αυτήν την ευθύνη πρέπει να την έχει μια ανεξάρτητη διοικητική αρχή. Αυτό το έχουμε συμφωνήσει όλοι. 
Εσείς θεσμοθετείτε την Επιτροπή Κεφαλαιαγοράς στο πλαίσιο ακριβώς αυτών των αρχών. Αλλά επειδή ή δεν το γνωρίζατε ή δεν θέλατε να το κάνετε, -πάντως ό,τι και να συμβαίνει δείχνει πλήρη αδυναμία της Κυβέρνησης να χειριστεί υπεύθυνα τα οικονομικά του τόπου- δεν θεσμοθετείτε το όργανο αυτό, την Επιτροπή Κεφαλαιαγοράς ως ανεξάρτητη διοικητική αρχή, αλλά ως νομικό πρόσωπο δημοσίου δικαίου. Το ξαναλέω γιατί μας λέτε ότι δεν κάνουμε προτάσεις και ότι δεν σας εξηγούμε: Όταν θεσμοθετείς κάτι ως νομικό πρόσωπο δημοσίου δικαίου εξ ορισμού, εκ του Συντάγματος, υπάρχει κρατική εποπτεία επ' αυτού. Κρατική εποπτεία τουλάχιστον νομιμότητας.
Άρα όταν έχεις ένα νομικό πρόσωπο δημοσίου δικαίου αυτό εποπτεύεται από το κράτος. Άρα εξ ορισμού δεν είναι ανεξάρτητη διοικητική αρχή. Αυτό το πράγμα το λέμε από το 1998, ομόφωνα και η Επιτροπή Θεσμών και Διαφάνειας. Τίποτε εσείς. Το ξαναλέμε: Φτιάξτε την ως ανεξάρτητη διοικητική αρχή. Είναι η μόνη, κύριε Υπουργέ, ανεξάρτητη διοικητική αρχή που έχει χωριστή νομική προσωπικότητα στην Ελλάδα. Άλλες δώδεκα με δεκατέσσερις ανεξάρτητες διοικητικές αρχές λειτουργούν. Όλες είναι διοικητικά όργανα εντεταγμένα μεν στον κρατικό μηχανισμό, αλλά ανεξάρτητες διοικητικές αρχές που δεν υπόκεινται ούτε σε ιεραρχικό έλεγχο ούτε σε εποπτεία. Υπόκεινται ή σε κοινοβουλευτικό ή σε δικαστικό έλεγχο. Έτσι είναι η φύση των ανεξάρτητων διοικητικών αρχών. Σας το λέμε. Δεν το καταλαβαίνετε.
Ως τώρα θα μπορούσε να πει κανείς ότι δεν θέλετε να καταλάβετε και ότι είναι δικό σας ζήτημα. Μα, δεν είναι πια δικό σας το ζήτημα. Γιατί όπως ξέρετε μετά την Αναθεώρηση του Συντάγματος υπάρχει πλέον συγκεκριμένο συνταγματικό πλαίσιο για τις ανεξάρτητες διοικητικές αρχές με βάση το άρθρο 101Α' του Συντάγματος. Το άρθρο 101Α' καθιερώνει γενικό καθεστώς και για τις ανεξάρτητες διοικητικές αρχές που κατοχυρώνονται ρητώς από το Σύνταγμα -και αυτό αφορά στην παράγραφο 1- και για τις ανεξάρτητες διοικητικές αρχές, που μπορεί να μην κατοχυρώνονται ρητώς από το Σύνταγμα, αλλά οργανώνονται, με την πρόβλεψη και του συντακτικού νομοθέτη, από τον κοινό νομοθέτη.
Και σας λέει ποια είναι τα χαρακτηριστικά τους. Κι εκεί σας λέει ότι πλέον αυτές οι ανεξάρτητες διοικητικές αρχές δεν πρέπει να λειτουργούν με τη μορφή αρχών που έχουν χωριστή νομική προσωπικότητα. Τα δε όργανά τους πρέπει να επιλέγονται ως όργανα κρατικών αρχών, από τη Διάσκεψη των Προέδρων με αυξημένη πλειοψηφία. Εμείς τότε είχαμε πει ότι το καλύτερο μάλιστα θα ήταν να μην είναι καν η Διάσκεψη των Προέδρων. Να είναι η αρμόδια Διαρκής Επιτροπή ή η Επιτροπή Θεσμών και Διαφάνειας. Δεν το θέλησε τότε η κυβερνητική Πλειοψηφία. Με γεια της με χαρά της. Πάντως δέχθηκε ότι είναι η Βουλή, η οποία αποφασίζει. 
Ακούστε τώρα το οξύμωρο φαινόμενο. Διατηρείτε -και επιμένετε, σας το λέμε τόσο καιρό και δεν εννοείτε να το καταλάβετε ή δεν θέλετε να το καταλάβετε- ως ανεξάρτητη διοικητική αρχή ένα νομικό πρόσωπο δημοσίου δικαίου του οποίου μεθαύριο τη διοίκηση θα αναγκαστείτε να προσαρμόσετε στο 101. Τι θα κάνετε τότε; Θα έρθει η Διάσκεψη των Προέδρων να ορίσει τα μέλη νομικού προσώπου δημοσίου δικαίου;
Δε ρωτάτε κανέναν από τους νομικούς σας τι είδους συνταγματικός σολικισμός ή βαρβαρισμός είναι αυτό το πράγμα, αν επιχειρήσετε να το κάνετε. 
Σας λέμε, λοιπόν, ότι ούτως ή άλλως υπάρχει πρόβλημα από το 1998, ότι δεν υπάρχει ανεξάρτητη διοικητική αρχή στην Ελλάδα. Αφού η Επιτροπή Κεφαλαιαγοράς δεν είναι ανεξάρτητη διοικητική αρχή, άρα δεν υπάρχει έλεγχος ανεξάρτητης διοικητικής αρχής επί του χρηματιστηρίου. Αυτό ευθύνεται εν πολλοίς για την κακοδαιμονία. Δεν το αντιλαμβάνεσθε, αρνείσθε να το καταλάβετε τώρα. Σας θέτουμε ευθέως ζήτημα και συνταγματικό τώρα. Η Επιτροπή Κεφαλαιαγοράς οφείλει εδώ και τώρα να προσαρμοστεί στις διατάξεις του άρθρου 101 α' του Συντάγματος. Οφείλετε να την κάνετε ανεξάρτητη διοικητική αρχή, πραγματική ανεξάρτητη διοικητική αρχή. Και αν δεν το κάνετε, φέρετε ευθύνη για ό,τι συμβαίνει. 
ΠΡΟΕΔΡΕΥΩΝ (Παναγιώτης Σγουρίδης): Αν θέτετε συνταγματικό θέμα στη διάταξη αυτή, θα πρέπει να διακόψουμε εδώ και να γίνει αιτιολογία για θέμα συνταγματικότητας, σύμφωνα με το άρθρο 100. Δεν το θέλετε δηλαδή έτσι; 
ΠΡΟΚΟΠΗΣ ΠΑΥΛΟΠΟΥΛΟΣ: Ακούστε, κύριε Πρόεδρε. Θα σας παρακαλέσω πάρα πολύ -γιατί αυτό συνηθίζεται τελευταία εδώ- αν δεν με καταλαβαίνετε, μην παρεμβαίνετε. 
Είπα, λοιπόν, ότι υπάρχει ένα μείζον πρόβλημα. Η Κυβέρνηση έχει παραλείψει να προσαρμόσει την Επιτροπή Κεφαλαιαγοράς στο πλαίσιο των διατάξεων του Συντάγματος, το 101 α'. Δεν μίλησα για συγκεκριμένη διάταξη, μίλησα για συνολική παράλειψη. Αν εσείς το κρίνετε έτσι και το θεωρείτε έτσι, θα σας παρακαλέσω πολύ να μου κρατήσετε το χρόνο. Διατηρείστε τις δικές σας απόψεις και τις δικές σας θέσεις, αλλά αφήστε με να κάνω τη δουλειά μου, όπως εγώ καταλαβαίνω. 
ΙΩΑΝΝΗΣ ΜΑΓΚΡΙΩΤΗΣ: Μήπως ο κ. Κατσαρός...
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Μαγκριώτη, ο κ. Κατσαρός γνωρίζει και το νομοθετικό έργο και το Σύνταγμα. Άλλοι δεν το ξέρουν και ομιλούν επί παντός επιστητού χωρίς να γνωρίζουν τον τελευταίο καιρό τα των νομοσχεδίων. Επομένως απευθυνθείτε σ' αυτούς και μάλλον στον εαυτό σας. Τον κ. Κατσαρό αφήστε τον γιατί είναι μέλος της Επιτροπής Θεσμών και Διαφάνειας. Αν θέλετε να κάνετε σωστά τη δουλειά σας ως Κοινοβουλευτικός Εκπρόσωπος, διαβάστε τι σας έλεγε η Επιτροπή Θεσμών και Διαφάνειας από το 1998 ομόφωνα με πρόεδρο τον κ. Καψή και την πλειοψηφία δική σας. 
Λοιπόν, να τα κοιτάξετε τότε, να απευθυνθείτε στο ένα εκατομμύριο και πλέον Ελλήνων επενδυτών, που τους οδηγήσατε στην καταστροφή και μετά ελάτε να μιλάτε στη Βουλή με τον τρόπο που μιλάτε. 
IΩΑΝΝΗΣ ΜΑΓΚΡΙΩΤΗΣ: Θα ήθελα να ακούσω τον κ. Κατσαρό.
ΠΡΟΚΟΠΗΣ ΠΑΥΛΟΠΟΥΛΟΣ: Ο κ. Κατσαρός γνωρίζει και Σύνταγμα και νόμους. Άλλοι δεν γνωρίζουν. Και ιδίως δεν γνωρίζουν ούτε το κοινοβουλευτικό τους παρελθόν ούτε το πολιτικό τους παρόν. Και, φοβάμαι, ότι δεν γνωρίζουν ούτε και το πολιτικό τους μέλλον. 
ΙΩΑΝΝΗΣ ΜΑΓΚΡΙΩΤΗΣ: Ευτυχώς το ξέρει ο ελληνικός λαός.
ΠΡΟΚΟΠΗΣ ΠΑΥΛΟΠΟΥΛΟΣ: Αυτό θα το δούμε στις επόμενες εκλογές, κύριε Μαγκριώτη.
ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, σας παρακαλώ. Θα πάρετε το λόγο αμέσως μετά τον Κοινοβουλευτικό Εκπρόσωπο της Νέας Δημοκρατίας. 
ΠΡΟΚΟΠΗΣ ΠΑΥΛΟΠΟΥΛΟΣ: Το άγχος σας για τον επικείμενο ανασχηματισμό δεν μπορεί να απασχολεί ...
ΠΡΟΕΔΡΕΥΩΝ (Παναγιώτης Σγουρίδης): Θα πάρετε το λόγο και θα πείτε αυτά που θέλετε να πείτε. Σας παρακαλώ, λοιπόν. 
ΠΡΟΚΟΠΗΣ ΠΑΥΛΟΠΟΥΛΟΣ: Η Βουλή δεν ασχολείται με το άγχος σας...
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Παυλόπουλε, δεν θα δεχθώ άλλες διακοπές. 
ΠΡΟΚΟΠΗΣ ΠΑΥΛΟΠΟΥΛΟΣ: Επαναλαμβάνω, λοιπόν, για να μη νομίζει η Κυβέρνηση ότι μπορεί να λέει ό,τι θέλει εδώ μέσα; Την κατηγορούμε ότι με τα άρθρα 1 έως 17 που έρχονταν τόσο καθυστερημένα, αδυνατεί να προσαρμόσει την ελληνική πραγματικότητα στο ευρωπαϊκό κοινοτικό δίκαιο. Εξαιτίας αυτού υπάρχουν τεράστια προβλήματα στο χώρο του χρηματιστηρίου. Και καταγγέλλουμε ότι το συνολικό θεσμικό πλαίσιο, που αφορά το χρηματιστήριο είναι παρωχημένο και βρίσκεται σε ευθεία αντίθεση πλέον με το Σύνταγμα. Και η Κυβέρνηση οφείλει να πάρει θέση επ' αυτού του θέματος και να κοινοποιήσει την απόφασή της στη Βουλή. Πότε σκοπεύει να πάρει τα μέτρα εκείνα τα οποία θα προσαρμόσουν την Επιτροπή Κεφαλαιαγοράς ως ανεξάρτητη διοικητική αρχή, στα συνταγματικά δεδομένα του άρθρου 101 α', μετά την αναθεώρηση του Συντάγματος; 
Λίγα λόγια για το θέμα της ΕΥΑΘ. Τι είναι εκείνο το οποίο είπαμε εδώ; Είπαμε στη Κυβέρνηση, χρόνια πέρασαν και δεν ξέρετε ακόμα τι θα πει ιδιωτικοποίηση. Δεν νοείται ιδιωτικοποίηση με μετοχοποίηση, την οποία χειρίζονται αδιαφανώς, κομματικοί καρεκλοκένταυροι. Διότι δεν έχετε ούτε διατάξεις του πώς ακριβώς οι μετοχές αυτές με διαφάνεια θα διασπαρούν από εδώ και από εκεί, όπως πρέπει. Ούτε, βεβαίως, μας λέτε ποια είναι τα κριτήρια με τα οποία θα επιλεγεί η διοίκηση της ΕΥΑΘ στο μέτρο που αποτελεί ανώνυμη εταιρεία. Και σας λέμε, επειδή εμείς είμαστε κατ' εξοχήν φιλελεύθερο κόμμα: Ο φιλελευθερισμός, η οικονομία της αγοράς, ο ελεύθερος ανταγωνισμός έχει κανόνες. Λειτουργεί με την αρχή της νομιμότητος. Δεν είναι αναρχία ούτε πολύ περισσότερο βασίλειο του κομματικού νεποτισμού. Δεν το καταλαβαίνετε αυτό. Εσείς θεωρείτε ότι ιδιωτικοποίηση σημαίνει, κάνω μια μετοχοποίηση και την αφήνω να τη χειριστούν διάφοροι κομματικοί. 
Και μας είπατε μάλιστα, "κακό είναι να βάλουμε και κάποιους κομματικούς; Και εσείς τους χρησιμοποιήσατε". Για κοιτάξτε το 1990-1993 πόσους κομματικούς χρησιμοποιήσαμε εμείς; Αυτή είναι η διαφορά μας. Εμείς δεν κομματικοποιήσαμε ποτέ και τίποτα. Το πληρώνουμε όμως, γιατί έχουμε μείνει εκτός εξουσίας πολλά χρόνια εξαιτίας αυτού του λόγου. Αλλά όλοι θα το εκτιμήσουν αυτό το πράγμα.
Ο ελληνικός λαός θα εκτιμήσει την πορεία τη δική μας και την πορεία τη δική σας. Θα εκτιμήσει ποιος είναι εκείνος που θέλει την πρόοδο του τόπου και του λαού. Και ποιος είναι εκείνος που θέλει να αλώσει κομματικά το κράτος, ποιος είναι εκείνος που σκέφτεται ότι τα κόμματα υπηρετούν τη δημοκρατία και ποιοι είναι εκείνοι των οποίων η πολιτική πορεία υπήρξε μέχρι τώρα διττή. Σας έχω πει επανειλημμένα ότι προσπαθούσατε να κομματικοποιήσατε το κράτος και τώρα φθάσατε ακριβώς -και αυτό είναι το σημείο της παρακμής σας- να θέλετε να κρατικοποιήσετε το κόμμα. Και αυτό αποδεικνύει ακριβώς η διάταξη αυτή περί της δημόσιας επιχείρησης Ύδρευσης Θεσσαλονίκης.
Τονίζω λοιπόν, ότι δίνετε εξετάσεις με αυτό το νομοσχέδιο. Δίνετε εξετάσεις στο πώς εννοείτε τη διαφάνεια και το θεσμικό πλαίσιο του χρηματιστηρίου. Εξετάσεις ως προς το πώς εννοείτε τις ιδιωτικοποιήσεις. Και αποτυγχάνετε. Τι θέλετε να κάνουμε δηλαδή; Επειδή κάνετε κάποια βήματα, κατά τη γνώμη μας στραβά, πρέπει να τα υιοθετήσουμε; Είμαστε υποχρεωμένοι δηλαδή, επειδή λέτε ιδιωτικοποίηση κάνουμε, να πούμε ναι; Σας είπαμε ότι υπάρχουν κανόνες για τις ιδιωτικοποιήσεις. Επειδή λέτε ότι προσαρμόζετε στο κοινοτικό δίκαιο τη νομοθεσία μας, θα πρέπει να πούμε χωρίς όρους και προϋποθέσεις ναι; Σε ό,τι κι αν κάνετε, όσο καθυστερημένα το κάνετε ή στραβά το κάνετε, πρέπει να λέμε ναι, επειδή αντιλαμβάνεσθε, βλέπετε "το φως το αληθινό", μετά από τόσα χρόνια; 
Πάρτε παράδειγμα τι κάνατε με την Ολυμπιακή. Τα είδατε τα παραδείγματά σας. Πώς την ιδιωτικοποιείτε αυτήν τη στιγμή; Έπρεπε να σας έχουμε πει ναι για όλη αυτήν την πορεία μέχρι τώρα, για να καταντήσουμε να είμαστε συνυπεύθυνοι γι' αυτό που συμβαίνει σήμερα με την Ολυμπιακή; Για τον τρόπο με τον οποίον εκχωρείται, με τους όρους που εκχωρείται αυτό το τεράστιο περιουσιακό στοιχείο του ελληνικού λαού, ο εθνικός αερομεταφορέας, για να είμαστε όλοι συνυπεύθυνοι γι' αυτό που κάνετε; Όχι. Συνυπεύθυνους δεν θα βρείτε. 
Καθένας δίνει εξετάσεις εδώ. Την κριτική θα την ακούτε. Θα μάθετε την κριτική να την αντιλαμβάνεσθε. Θα μάθετε να αντιλαμβάνεσθε ότι, όταν κάνουμε προτάσεις, πρέπει να έχετε και σεις τις προτάσεις σας. Και να μας λέτε πού συμφωνείτε και πού διαφωνείτε και όχι να μας λέτε "αφήστε μας να κυβερνήσουμε όπως εμείς καταλαβαίνουμε". 
Γιατί, αν πραγματικά έχετε αυτήν τη νοοτροπία, πρώτα πρώτα εμείς δεν μπορούμε να διανοηθούμε ότι θα πρέπει στα πλαίσια της διακυβέρνησης του τόπου να ακολουθήσουμε τη λογική που ακολουθείτε εσείς του "μην ομιλείτε στον οδηγό". Και, πολύ περισσότερο, δεν είμαστε οπαδοί αυτού του οποίου είστε εσείς και το έχετε αποδείξει, της λογικής του Τζουζέπε και Στέφανο, σύμφωνα με την οποία δεν έχετε ανάγκη από συμβουλές για λάθη που μπορείτε να κάνετε μόνοι σας. Αυτό είναι δικό σας ζήτημα. 
Εμείς αλλιώς αντιλαμβανόμαστε την ευθύνη έναντι του ελληνικού λαού και του τόπου και εννοούμε να ασκήσουμε τα καθήκοντά μας, όπως αυτή η ευθύνη επιβάλλει.
Ευχαριστώ, κύριε Πρόεδρε.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, παρακαλώ το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε συνάδελφε, έχετε το λόγο να μας εξηγήσετε σε τι συνίσταται το προσωπικό σας θέμα.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, ακούστηκαν νομίζω ευκρινέστατα οι φράσεις τις οποίες είπε ο κ. Μαγκριώτης αναφερόμενος στο πρόσωπό μου και νομίζω ότι οπωσδήποτε περιέχουν ψόγο, αμφισβήτηση κάποιας θέσεως και ενδεχομένως υπαινιγμούς ότι υποστηρίχθηκαν από εμένα πράγματα διαφορετικά από εκείνα τα οποία είπε ο κ. Παυλόπουλος. 
Πιστεύω ότι αυτό συνιστά προσωπικό θέμα και θα ήθελα μόνο για μισό λεπτό να πω στον κ. Μαγκριώτη ότι τελευταία παρακολουθώ πάρα πολύ συχνά κάποιες τέτοιες παρεμβάσεις του, οι οποίες με έπεισαν ότι είναι πιστός εκφραστής της γραμμής των Δολιανών, την οποία μάλιστα κατεβάζει ακόμα και σε προσωπικά επίπεδα. Και δεν με εξέπληξε η τακτική του αυτή, γιατί έχει και κάτι να μου προσάψει ο κ. Μαγκριώτης. Μία μέρα, μιλώντας εδώ και ακολουθώντας τη γραμμή των Δολιανών, χωρίς να γνωρίζει λέξη από το συζητούμενο νομοσχέδιο, προσπαθούσε να μεταφέρει τη συζήτηση -όπως και σήμερα- ύστερα από την εντυπωσιακή αγόρευση του κ. Παυλόπουλου και πάλι σε άλλα θέματα, άσχετα με το νομοσχέδιο. Ζήτησα τότε το λόγο, επί του Κανονισμού για να τον προσγειώσω στη συζήτηση. Εχολεύθη γι' αυτό φαίνεται και γι' αυτό μου επιτίθεται.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κατσαρέ. Εδόθησαν οι εξηγήσεις. 
ΝΙΚΟΛΑΟΣ ΚΑΤΣΑΡΟΣ: Εάν εσείς πιστεύετε ότι δεν υπάρχει προσωπικό θέμα, εγώ πιστεύω ότι η γραμμή την οποία τηρεί θα δημιουργήσει τώρα προσωπικά θέματα.
ΠΡΟΕΔΡΕΥΩΝ (Παναγιώτης Σγουρίδης): Κύριε Κατσαρέ, σας έδωσα το χρόνο και είπατε αυτά που θέλατε. Αυτό, όμως, δημιουργεί προσωπικό θέμα στον κ. Μαγκριώτη. 
ΝΙΚΟΛΑΟΣ ΚΑΤΣΑΡΟΣ: Ενώ δεν είχα διάθεση να ακούσω τον κ. Μαγκριώτη, θα τον ακούσω γιατί ξέρω ότι θα επιβεβαιώσει αυτά που είπα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Να είσαστε βέβαιος, κύριε Κατσαρέ.
Κύριε Πρόεδρε, εγώ έκανα μία εκτίμηση και είπα ότι οι συνάδελφοι της Νέας Δημοκρατίας χρησιμοποιούν δύο μέτρα και δύο σταθμά. Γι' αυτό, αγαπητέ συνάδελφε, κύριε Κατσαρέ, σας παραπέμπω στα Πρακτικά της Βουλής στην αγόρευση του κ. Παυλόπουλου, στο οποίο εγείρατε διαδικαστικό θέμα απέναντί μου και θα δείτε ότι απήντησα κατά λέξη στην αγόρευση του κ. Παυλόπουλου. Εάν ήμουν εγώ εκτός ημερήσιας διάταξης και δεν γνώριζα το νομοσχέδιο, τότε ήταν και ο κ. Παυλόπουλος που προηγήθηκε εμού. Σας το ζήτησα και προχθές, δεν τα διαβάζετε.
Δεύτερον, σας παραπέμπω στα Πρακτικά της αγόρευσης του κ. Παυλόπουλου στο νομοσχέδιο του Υπουργείου Εθνικής Άμυνας για τους επαγγελματίες οπλίτες. Ήταν μία γενικευμένη επερώτηση όλη η πρωτολογία του και η δευτερολογία και τριτολογία του ήταν απαντήσεις στη δική μου πρωτολογία. Και πάλι σας παραπέμπω στα Πρακτικά της Βουλής. Αν βρείτε έστω μία φράση επί του συζητούμενου νομοσχεδίου εγώ θα κάνω δημοσίως την αυτοκριτική μου και θα σας αποδώσω όλο το δίκιο, το οποίο διεκδικείτε.
Τρίτον στην αγόρευση την οποία παρακολουθήσατε, την οποία χαρακτηρίσατε εντυπωσιακή, από τα δεκαεννιά λεπτά, καθ' υπέρβαση βεβαίως του Κανονισμού, που μίλησε ο Κοινοβουλευτικός Εκπρόσωπος, τα δεκαπέντε τουλάχιστον λεπτά ήταν εκτός ημερήσιας διάταξης. Σας υπενθυμίζω ότι συζητάμε τα είκοσι οκτώ πρώτα άρθρα του νομοσχεδίου. Στα πρώτα τρία λεπτά αναφέρθηκε στις δύο κοινοτικές οδηγίες και όλη η άλλη ομιλία του ήταν για την κατάσταση της οικονομίας, για τις ιδιωτικοποιήσεις, για την Ολυμπιακή, για την Επιτροπή Κεφαλαιαγοράς και για την κατάσταση του χρηματιστηρίου από το 1998 μέχρι σήμερα. Πείτε μου εσείς τι σχέση έχει με τις διατάξεις του συζητούμενου νομοσχεδίου. Για την ΕΥΑΘ, για το κρίσιμο και μείζον θέμα που έχετε καταθέσει ονομαστική ψηφοφορία, δεν είπε λέξη. Εάν αυτό είναι εντυπωσιακή ομιλία του Κοινοβουλευτικού σας Εκπρόσωπου, κύριε Κατσαρέ, τότε διατηρώ την άποψή μου ότι έχετε δύο μέτρα και δύο σταθμά. Αυτό ήταν εκτίμηση, δεν ήταν προσωπική αιχμή. 
Εάν ακόμα η πολιτική της Κυβέρνησης, την οποία ασφαλέστατα υπερασπίζομαι στην Αίθουσα του Κοινοβουλίου σας δημιουργεί προσωπικά προβλήματα, γιατί αυτό είπατε στην αγόρευσή σας, χαίρομαι πάρα πολύ. Πρωτίστως δημιουργεί πολιτικά προβλήματα στη Νέα Δημοκρατία. Είχε τις τρεις ήττες την προηγούμενη εβδομάδα, τα δυσμενέστερα δημοσιεύματα στον Τύπο για την τακτική της πόλωσης και της αντιπαράθεσης και των συνεχών ονομαστικών ψηφοφοριών που ακολουθήσατε, η οποία δεν σας έκανε να συνετισθείτε και ήρθατε και αυτήν την εβδομάδα με την ίδια τακτική.
Πήρατε μία απάντηση στην πρώτη ονομαστική ψηφοφορία σήμερα, με απόλυτη παρουσία όλων των Βουλευτών του ΠΑΣΟΚ. Θα πάρετε και σε αυτήν που καταθέτετε. Αν και δεν γνωρίζετε τι ζητάτε με την ονομαστική ψηφοφορία, θα σας το πω και παρακάτω. Αυτά όσον αφορά το προσωπικό θέμα του κ. Κατσαρού. 
Εγώ δεν θα θέσω προσωπικό θέμα για το σαφέστατο υπαινιγμό του ότι δεν γνώριζα το περιεχόμενο του νομοσχεδίου, γι' αυτό μίλησα επί άλλων γενικών πολιτικών θεμάτων. Εκτιμώ ότι έτσι κατάλαβε ο κ. Κατσαρός την αγόρευσή μου και έτσι την εκτίμησε. Εγώ θέλω η συζήτηση να είναι πολιτική και όχι να την κατεβάσω στο προσωπικό επίπεδο. Συμπαθώ ιδιαιτέρως τον κ. Κατσαρό και για την πολιτική και για την κοινοβουλευτική του θητεία και τον σέβομαι απολύτως. Έχουμε, όμως, τεράστιες πολιτικές διαφορές και η προσπάθειά σας να υπηρετήσετε τη νέα επιθετική θερινή στρατηγική του κόμματός σας, σας αναγκάζει, κύριε Κατσαρέ, να κατεβάζετε σε προσωπικό επίπεδο την αντιπαράθεση. 
Εγώ απλώς σας ζήτησα προηγουμένως, κακώς παρεμβαίνοντας από το έδρανό μου -κακώς, το τονίζω και πάλι- να αξιολογήσετε με βάση την προχθεσινή σας ευαισθησία, την οποία αποδέχθηκα και απάντησα στον Κοινοβουλευτικό σας Εκπρόσωπο, την ομιλία του κ. Παυλόπουλου και τη χαρακτηρίσατε εντυπωσιακή. Οι συνάδελφοι που είναι στην Αίθουσα του Κοινοβουλίου, οι εκπρόσωποι του Τύπου που μας παρακολουθούν, που μας άκουσαν όλους και τον κ. Παυλόπουλο, εάν έκριναν ότι είναι εντυπωσιακή η ομιλία του κ. Παυλόπουλου και αν αφορούσε το συζητούμενο νομοσχέδιο, είμαι βέβαιος πως θα το διαβάσουν αύριο.
Έρχομαι τώρα επί του θέματος.
ΝΙΚΟΛΑΟΣ ΚΑΤΣΑΡΟΣ: Επί τέσσερα λεπτά εσείς ήσασταν εντός θέματος!
ΙΩΑΝΝΗΣ ΜΑΓΚΡΙΩΤΗΣ: Έρχομαι τώρα στο θέμα. 
Πρώτα-πρώτα θα ήθελα να σας πω, αγαπητοί συνάδελφοι της Νέας Δημοκρατίας, ότι η τακτική που ακολουθεί ο κ. Παυλόπουλος να έρχεται στην Αίθουσα μόνο όταν είναι η σειρά του να μιλήσει, να ομιλεί και στη συνέχεια να αποχωρεί, δεν τιμά το κόμμα σας. Την ακολουθεί εξ συστήματος τις δύο εβδομάδες που λειτουργεί το Θερινό Τμήμα Διακοπής της Βουλής.
ΣΩΤΗΡΙΟΣ ΚΟΥΒΕΛΑΣ: Εσείς λείπατε προηγουμένως.
ΙΩΑΝΝΗΣ ΜΑΓΚΡΙΩΤΗΣ: Κύριε Κούβελα, είναι μία συστηματική πρακτική. Βεβαίως όλοι κάποια στιγμή έχουν κάποια δουλειά έξω και βγαίνουν. Δεν θα είναι είκοσι τέσσερις ώρες το εικοσιτετράωρο μέσα στην Αίθουσα.
ΣΩΤΗΡΙΟΣ ΚΟΥΒΕΛΑΣ: Τα λέγατε και χθες που είχαμε Κοινοβουλευτική Ομάδα κατά τρόπο απαράδεκτο.
ΙΩΑΝΝΗΣ ΜΑΓΚΡΙΩΤΗΣ: Μιλάω και για τη χθεσινή και για τη σημερινή στάση του. Είναι μία συστηματική στάση. 
ΣΩΤΗΡΙΟΣ ΚΟΥΒΕΛΑΣ: Πού είναι οι δικοί σας;
ΙΩΑΝΝΗΣ ΜΑΓΚΡΙΩΤΗΣ: Κύριε Κούβελα, για τον Κοινοβουλευτικό σας Εκπρόσωπο μιλώ.
ΣΩΤΗΡΙΟΣ ΚΟΥΒΕΛΑΣ: Ανοίξτε τα μάτια σας. Σταματήστε αυτές τις κουβέντες, είναι απαράδεκτες.
ΙΩΑΝΝΗΣ ΜΑΓΚΡΙΩΤΗΣ: Το ίδιο κάνει και ο Αρχηγός σας. Παρευρίσκεται μόνο κατά την ομιλία του Πρωθυπουργού και όταν μιλούν οι Υπουργοί αποχωρεί.
ΝΙΚΟΛΑΟΣ ΚΑΤΣΑΡΟΣ: Ενώ ο Πρωθυπουργός είναι εδώ κάθε μέρα!!
ΙΩΑΝΝΗΣ ΜΑΓΚΡΙΩΤΗΣ: Ο Πρωθυπουργός παρακολουθεί όλους τους Αρχηγούς των κομμάτων, κύριε Κατσαρέ. Είναι μια τακτική, την οποία ελπίζω να τη διορθώσετε. Δεν τιμά το κόμμα σας, γιατί εκπροσωπεί το κόμμα ως Κοινοβουλευτικός Εκπρόσωπος.
ΝΙΚΟΛΑΟΣ ΚΑΤΣΑΡΟΣ: Ενώ οι δικοί σας με την απουσία τους τιμούν το κόμμα!!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Έκανε κάποιες πολιτικές κρίσεις. Προηγουμένως ο κύριος Παυλόπουλος έκανε κάποιες άλλες.
ΝΙΚΟΛΑΟΣ ΚΑΤΣΑΡΟΣ: Υβρίζει τη μισή Βουλή.
ΠΡΟΕΔΡΕΥΩΝ (Παναγιώτης Σγουρίδης): Θα σας παρακαλούσα πολύ όλους σας να συνεχίσουμε να εκφέρουμε τις απόψεις μας επί του νομοσχεδίου και ας βγάλει ο καθένας τα συμπεράσματά του.
ΝΙΚΟΛΑΟΣ ΚΑΤΣΑΡΟΣ: Του κακοφαινόταν όταν μιλούσαμε για τα Δολιανά τότε.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, μπορώ να συνεχίσω;
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ.
Πρώτα-πρώτα θα αναφερθώ στην ΕΥΑΘ και στη συνέχεια στις άλλες διατάξεις, γιατί το κρίσιμο θέμα είναι η ΕΥΑΘ. Στις συζητούμενες διατάξεις η Κυβέρνηση διασφαλίζει απόλυτα αυτό που είναι αίτημα όλων των πτερύγων της Βουλής: Το νερό ως δημόσιο και κοινωνικό αγαθό. Αυτό το διασφαλίζει με τη δημιουργία της ΕΥΑΘ-Παγίων, στην οποία ανατίθεται η άντληση και η αξιοποίηση του νερού. Σε αυτήν βεβαίως εκχωρείται όλος ο εξοπλισμός ο σημερινός και ο αυριανός της Εταιρείας Ύδρευσης και Αποχέτευσης.
Μάλιστα στην παρέμβασή του ο Κοινοβουλευτικός Εκπρόσωπος της Νέας Δημοκρατίας είπε: "Γιατί κάνετε την ΕΥΑΘ-Παγίων νομικό πρόσωπο δημοσίου δικαίου και δεν την κάνετε νομικό πρόσωπο ιδιωτικού δικαίου ή Α.Ε. για να είναι πιο ευέλικτη;" Το νομικό πρόσωπο δημοσίου δικαίου διασφαλίζει καθόσον γνωρίζετε ακόμα πιο απόλυτα τον έλεγχο του δημοσίου, αυτό δηλαδή που ζητούν όλες οι πτέρυγες της Βουλής, να είναι δημόσιο και κοινωνικό αγαθό το νερό. Άρα, λοιπόν, δεν κατανοώ προς τι ο ψόγος.
Το δεύτερο: Αυτό που ανατίθεται στην ΕΥΑΘ Α.Ε. είναι η διαχείριση των υπηρεσιών της Εταιρείας Ύδρευσης και Αποχέτευσης. Εδώ κρατείται ο απόλυτος έλεγχος του δημοσίου στο 75% της σύνθεσης του μετοχικού κεφαλαίου. Το άλλο 25% θα διατεθεί δημόσια στο Χρηματιστήριο Αξιών Αθηνών.
Έτσι, λοιπόν, και στην Εταιρεία Διαχείρισης υπάρχει ο απόλυτος έλεγχος του δημοσίου. Επομένως δεν κατανοώ προς τι η εκτίμηση ότι ξεπουλιέται ο Οργανισμός -δεν υπάρχει κάποιος διαγωνισμός για τον οποίο να πείτε, όπως συνηθίζετε, ότι στήθηκε, αν και τίποτα δεν τεκμηριώνετε και δεν αποδεικνύετε στη συνέχεια, απλά την καταγγελία διατυπώνετε- όταν μέσα από το ίδιο το χρηματιστήριο θα διατεθεί σε μεγάλη διασπορά το 25%.
Δεν κατάλαβα. Δηλαδή ο κάθε επενδυτής και μικροεπενδυτής που θα πάει να αγοράσει το μισό ή το 00,1% , το 5%, το 10%, το 20%, χίλιες μετοχές, όλοι αυτοί είναι οι πιθανοί κλέφτες της ΕΥΑΘ;
ΣΩΤΗΡΙΟΣ ΚΟΥΒΕΛΑΣ: Όχι, το αντίστροφο. Θα χάσουν τα λεφτά τους.
ΙΩΑΝΝΗΣ ΜΑΓΚΡΙΩΤΗΣ: Πρέπει κάποια στιγμή να κατανοήσετε -το έχω πει πολλές φορές- ότι η υπερβολή έχει τα όριά της. Μας ακούνε και νομίζω ότι ο κόσμος έχει γνώμη, κρίση και καταλαβαίνει όλα αυτά που λέμε. Μπορείτε να κάνετε κριτική για άλλα θέματα, αλλά φτάνει αυτή η επωδός του ξεπουλήματος, όταν τουλάχιστον δεν υπάρχει καμία ένδειξη ότι μπορεί να συμβεί κάτι τέτοιο, εκτός και αν η διαδικασία του χρηματιστηρίου είναι ξεπούλημα.
Πάντως θα σας πω κάτι. Η ΕΥΑΘ, το δημόσιο δηλαδή, όταν θα εισπράξει τα χρήματα, εάν μεν η μετοχή είναι πολύ ψηλά και εισπράξει πολλά, σημαίνει ότι κερδίζει πέραν της αξίας της -αυτό το επιχείρημα αντιστρατεύεται την άποψή σας-κάτι βεβαίως που δεν θα συμβεί, αλλά και έτσι να είναι στο δημόσιο θα έλθουν τα χρήματα των επενδυτών, μικρών ή μεγάλων. 
Συνεπώς και από αυτήν την άποψη, κύριε Κούβελα, δεν υπάρχει εκδοχή ξεπουλήματος. 
Δεύτερον, όσον αφορά τις διατάξεις για την ΕΥΑΘ παρ' ότι η διαχείριση περνά στην Εταιρεία Ύδρευσης και Αποχέτευσης η τιμολογιακή πολιτική ακριβώς επειδή έχουμε υψηλότατη ευαισθησία απέναντι στους καταναλωτές και ιδιαίτερα απέναντι στους μικροκαταναλωτές, παραμένει στην ευχέρεια του δημοσίου που θα την καθορίζει. ΄Ετσι είναι διασφαλισμένος ο καταναλωτής ότι δεν θα είναι αυτός που θα υποστεί τις αυξήσεις, αν κάποιος ιδιώτης πάρει την εταιρεία διαχείρισης και θέλει κερδοφορία για να αποσβέσει τις επενδύσεις του. 
Μιλήσατε για τη συμμετοχή των εργαζομένων και για τη συμμετοχή των φορέων της πόλης. Και στη σημερινή διοίκηση τα τέσσερα από τα εννέα μέλη της διοίκησης είναι εκπρόσωποι της Αυτοδιοίκησης, της Νομαρχιακής Αυτοδιοίκησης. Μπορώ να σας πω ότι ονομαστικά ποιος συμμετέχει από το Δήμο Θεσσαλονίκης. Ο κ. Σταμάτης Καραμανλής είναι στη διοίκηση. Από τη Νομαρχιακή Αυτοδιοίκηση είναι ο κ. Κοντόπουλος Πρόεδρος του Νομαρχιακού Συμβουλίου. Ακόμη συμμετέχουν δύο εκπρόσωποι των εργαζομένων. Τέσσερις ορίζει το δημόσιο. Ο Πρόεδρος και ο διευθύνων σύμβουλος διορίζονται με τη διαδικασία που ισχύει για τις ΔΕΚΟ, δηλαδή προτείνονται από τον Υπουργό και εγκρίνονται από τη Βουλή. Συνεπώς θέλετε να παραποιείτε την αλήθεια και την πραγματικότητα. 
Δεν φοβάται η Κυβέρνηση τη συμμετοχή των φορέων της πόλης. Γι' αυτό, λοιπόν, προσκαλεί και πέρα από τη συμμετοχή στη διοίκηση τους φορείς της πόλης και όλους τους Θεσσαλονικείς μέσα από το 25% που θα δοθεί στο χρηματιστήριο, να πάρουν μετοχές με τον πιο διαφανή τρόπο για να ενισχύσουν και κεφαλαιακά και επιχειρησιακά την Εταιρεία Ύδρευσης και Αποχέτευσης. Η πρότασή μας είναι πεντακάθαρη. Όλα τα άλλα είναι δημιουργήματα της δικής σας αντιπολιτευτικής τακτικής και φαντασίωσης. 
'Οσον αφορά τους εργαζόμενους όπως έχει διαμορφωθεί το νομοσχέδιο με τις τροποποιήσεις και τις τροπολογίες του κυρίου Υπουργού και με τη νέα διάταξη, που προσέθεσε σήμερα διασφαλίζονται απολύτως και τα εργασιακά τους δικαιώματα και τα ασφαλιστικά τους δικαιώματα, αλλά και τα μισθολογικά τους. Χαίρομαι γιατί η Κυβέρνηση έδειξε αυτήν την ευαισθησία στις προτάσεις των συναδέλφων του ΠΑΣΟΚ, αλλά και των άλλων πτερύγων της Βουλής. Αυτό καταδεικνύει ότι η Κυβέρνηση και ανοιχτή στο διάλογο είναι και έτοιμη κάθε φορά να δεχθεί κάθε εποικοδομητική πρόταση ιδιαίτερα για θέματα που αφορούν τους εργαζόμενους οι οποίοι έχουν βοηθήσει πάρα πολύ για να έχουμε τα θετικά αποτελέσματα των προηγούμενων χρόνων της ενιαίας εταιρείας, αποτελέσματα που όλοι τα γνωρίζουμε στη Θεσσαλονίκη.
Ακόμη δεν έχω καταλάβει ποια είναι η άποψη της Νέας Δημοκρατίας για την ΕΥΑΘ. Ο εισηγητής της Νέας Δημοκρατίας και στη συζήτηση επί της αρχής και σήμερα επανέλαβε ότι είναι υπέρ της απόλυτης ιδιωτικοποίησης. Δηλαδή να δοθεί στον ιδιωτικό τομέα όλη η ΕΥΑΘ και να μην πάμε στην τριτοκοσμική μερική μετοχοποίηση ή στη εισαγωγή του 25% στο χρηματιστήριο. Να συζητήσουμε με τους φορείς της πόλης και να αποδεχθούμε τις προτάσεις.
Αγαπητέ συνάδελφε της Νέας Δημοκρατίας, πρέπει κάποια στιγμή να καταλήξετε. 
ΣΤΑΥΡΟΣ ΔΑΙΛΑΚΗΣ: Είπαμε αν θέλετε ειδικό μοντέλο συζητήστε το.
ΙΩΑΝΝΗΣ ΜΑΓΚΡΙΩΤΗΣ: Ακριβώς. Οι φορείς της πόλης, λοιπόν, προτείνουν ή να μείνει ως έχει η ΕΥΑΘ ή να περιέλθει στην Τοπική Αυτοδιοίκηση.
ΣΩΤΗΡΙΟΣ ΚΟΥΒΕΛΑΣ: Ως έχει αποκλείεται.
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ. 
Ως κρατική, ως ελεγχόμενη από το δημόσιο ή να δοθεί στην Τοπική Αυτοδιοίκηση. Όμως, η Τοπική Αυτοδιοίκηση, είναι νομικό πρόσωπο δημοσίου δικαίου για να έρθουμε και στα λόγια του συνταγματολόγου κ. Παυλόπουλου. Ως νομικό πρόσωπο δημοσίου δικαίου είναι τμήμα του δημοσίου. Δηλαδή επί της ουσίας τίποτα δεν θα αλλάξει αν δεχθούμε την πρόταση του Δήμου Θεσσαλονίκης. Θα παραμείνει κρατική και συνεπώς θα έχετε απόλυτο δίκιο να μας καταγγείλετε ότι δεν τολμούμε να προχωρήσουμε στις ιδιωτικοποιήσεις.
Διαλέξτε όμως. Δεν μπορεί να είστε αρεστοί και στη διοίκηση του Δήμου Θεσσαλονίκης, να τους λέτε ότι εμείς υιοθετήσαμε το αίτημά σας να παραμείνει στο δημόσιο με τη μία ή την άλλη μορφή η Εταιρεία Ύδρευσης και Αποχέτευσης και από την άλλη μεριά να λέτε σε εκείνη την πλευρά του επιχειρηματικού κόσμου, που θέλει γρήγορες και απόλυτες ιδιωτικοποιήσεις για τον άλφα ή βήτα τους δικούς τους λόγους, να τους λέτε ότι εμείς προκαλούμε την Κυβέρνηση να προχωρήσει στην απόλυτη ιδιωτικοποίηση. Σας το έχουμε πει πολλές φορές. 
ΣΤΑΥΡΟΣ ΔΑΙΛΑΚΗΣ: Συζητήστε το όμως.
ΙΩΑΝΝΗΣ ΜΑΓΚΡΙΩΤΗΣ: Δεν είναι θέμα συζήτησης. Είναι θέμα για τη Νέα Δημοκρατία ουσιαστικής αντίληψης. Μας λέτε συνεχώς ότι μία είναι η ιδιωτικοποίηση και την κάνει η αγορά με τη φιλοσοφία του φιλελευθερισμού και με τους νόμους και τους κανόνες της αγοράς. Έτσι, λοιπόν, δεν μπορείτε να συνεχίζετε αυτήν τη διπρόσωπη τακτική. Την υιοθετήσατε με την ηγεσία του κ. Έβερτ, τη συνεχίζετε με την ηγεσία του κ. Καραμανλή. Γι' αυτό και ο κόσμος σας καταψηφίζει κάθε φορά. Γιατί ξέρει ότι δεν έχετε πρόγραμμα, δεν έχετε καθαρές προτάσεις. Απλώς λέτε στον καθένα αυτά που του αρέσει να ακούει. Γιατί όταν γνώρισε την εφαρμογή του φιλελεύθερου προγράμματός σας την περίοδο 1990-1993 κάνατε ακριβώς τα αντίθετα. 
Θα σας πω για το παράδειγμα της "COSMOTE" που αναφέρθηκε ο κ. Κωστόπουλος. Είπε ότι εμείς τη στρατηγική των ιδιωτικοποιήσεων την εφαρμόσαμε απόλυτα στην αποκρατικοποίηση, της κινητής τηλεφωνίας -βεβαίως, θέλω να τον διορθώσω και να πω ότι δεν έγινε αποκρατικοποίηση διότι δεν ήταν κρατική η κινητή τηλεφωνία- στην εκχώρηση των αδειών μόνο σε ιδιωτικές εταιρείες της κινητής τηλεφωνίας. Πραγματικά να παρακολουθήσουμε λίγο αυτήν τη δική σας πολιτική και τη στρατηγική. Αποκλείσατε με νόμο τον ΟΤΕ, τη δημόσια επιχείρηση να μπει στον ανταγωνισμό. Αυτή είναι η αντίληψή σας, οι δημόσιες επιχειρήσεις, ο δημόσιος πλούτος που λέτε καθημερινά ότι τον ξεπουλάμε, τον αποκλείσατε με νομοθέτημα να συμμετέχει μέσα από τους νόμους της αγοράς στον ανταγωνισμό της κινητής τηλεφωνίας. Δώσατε μόνο σε δύο ιδιωτικές εταιρείες και ο λαός πλήρωσε στην πρώτη περίοδο τα υψηλά τέλη και σύνδεσης και τα πάγια, αλλά και το υψηλό κόστος των μονάδων. Αυτή ήταν η πολιτική σας. Και βεβαίως ετοιμάσατε την ιδιωτικοποίηση του ΟΤΕ χωρίς να έχει στην προίκα του τη συμμετοχή στην κινητή τηλεφωνία, δηλαδή στο μέλλον της τηλεφωνίας για να τον πουλήσετε για τριακόσια πενήντα δισεκατομμύρια (350.000.000.000) στον ξένο επενδυτή. Αυτή είναι η φιλοσοφία των ιδιωτικοποιήσεων της Νέας Δημοκρατίας. 
Τι κάναμε εμείς; Εμείς τροποποιήσαμε το νόμο, δώσαμε τη δυνατότητα στον ΟΤΕ να συμμετέχει στην κινητή τηλεφωνία. Αυτήν τη στιγμή η COSMOTE είναι ο leader του χώρου και όχι μόνο είναι μια επικερδής επιχείρηση, όχι μόνο πίεσε τα τιμολόγια υπέρ των καταναλωτών, όχι μόνο δημιούργησε νέες θέσεις απασχόλησης, αλλά και επεκτείνεται στην ευρύτερη Νοτιοανατολική Ευρώπη. Και βεβαίως ο ΟΤΕ με τη δική μας πολιτική της μερικής μετοχοποίησης και της εισαγωγής στο χρηματιστήριο έχει αποκομίσει οφέλη πάνω από δύο τρισεκατομμύρια (2.000.000.000.000) δραχμές έναντι των τριακοσίων πενήντα δισεκατομμυρίων (350.000.000.000) που θα πουλούσατε εσείς και η πλειοψηφία συνεχίζει να υπάρχει στο δημόσιο. Ο ΟΤΕ όλη αυτήν την περίοδο έχει κάνει επενδύσεις στη νοτιοανατολική Ευρώπη και είναι μια ισχυρή πλέον επιχείρηση τηλεπικοινωνιών μαζί με την COSMOTE στην ευρύτερη περιοχή έτοιμος να αναλάβει μεγάλες διεθνείς πρωτοβουλίες και συμμαχίες. Αυτή είναι η διαφορά μας. Εσείς πράγματι ξεπουλούσατε το δημόσιο πλούτο και με νομοθετικές διατάξεις τον αποκλείατε από τον ανταγωνισμό της κινητής τηλεφωνίας. Αυτή, λοιπόν, όπως την είπε ο κ. Κωστόπουλος και την εφαρμόζετε είναι η αντίληψή σας. Αυτήν την καταψήφισε ο ελληνικός λαός το 1993 και συνεχίζει να την καταψηφίζει. Απλώς, όμως, προσπαθείτε τώρα να δημιουργήσετε σύγχυση και θολούρα ότι πιθανόν θα κάνετε κάτι άλλο. Ακριβώς τα ίδια θα κάνετε γι' αυτό και δεν πρόκειται να σας ψηφίσει ποτέ.
Τελειώνοντας, κύριε Πρόεδρε, θα ήθελα να πω πως κάθε κοινοτική οδηγία δεν υιοθετείται αυτόματα από το εθνικό δίκαιο κάθε κράτους. Κάθε κοινοτική οδηγία όταν ψηφίζεται από το Ευρωπαϊκό Κοινοβούλιο και δίνεται από τα αρμόδια όργανα της Ευρωπαϊκής Ένωσης ακολουθεί κάποιος χρόνος, όπου κάθε κράτος, ανάλογα με τις προτεραιότητές του και την ετοιμότητά του, την υιοθετεί. Τα δύο με τρία χρόνια κατά μέσο όρο είναι ο χρόνος που όλα τα κράτη-μέλη υιοθετούν τις κοινοτικές οδηγίες. Έτσι, λοιπόν, συνέβη και στη συγκεκριμένη περίπτωση. Δεν ήταν αδυναμία του ελληνικού Κοινοβουλίου, της κυβερνητικής Πλειοψηφίας να φέρει αυτές τις κοινοτικές οδηγίες με νομοθέτημα και να έρθουν στη Βουλή και να προσαρμόσει το δικό μας εθνικό δίκαιο. 
Αυτές οι οδηγίες αναφέρονται στις ιδιωτικές εταιρείες, αναφέρονται στον τρόπο με τον οποίο θα ελέγχουν πιο ευέλικτα τα αποθεματικά τους, για να μπορεί το χρηματιστήριο να έχει μεγαλύτερη ευελιξία. Το μέχρι τώρα ισχύον σύστημα ελέγχου των αποθεματικών τους είναι πολύ πιο ασφαλές, απλώς είναι βραδύτερο.
ΣΤΑΥΡΟΣ ΔΑΙΛΑΚΗΣ: Μόνο για τις ιδιωτικές;
ΙΩΑΝΝΗΣ ΜΑΓΚΡΙΩΤΗΣ: Για όλες, αλλά κυρίως για τις ιδιωτικές. Γι' αυτό καθίστανται πιο ευέλικτες.
Άρα δεν έχει καμία σχέση με αυτό που επί δέκα λεπτά μας έλεγε ο κ. Παυλόπουλος, τη διαφάνεια και τη διασφάλιση των επενδυτών. Έχει να κάνει με την ευελιξία των ίδιων των επιχειρήσεων και όχι τη διασφάλιση των επενδυτών.
Με αυτή, λοιπόν, την έννοια έχει θέση μια κριτική για καθυστέρηση, αλλά δεν μπορεί να εγείρει ονομαστικές ψηφοφορίες και όλη αυτήν τη συζήτηση για την ιστορία του χρηματιστηρίου. Στο χρηματιστήριό μας έγιναν λάθη. Έγιναν πολιτικά λάθη. Και εμείς κάναμε ως Κυβέρνηση και εσείς ως Αξιωματική Αντιπολίτευση. Έγιναν λάθη στο χρηματιστήριο την προηγούμενη περίοδο και πράγματι υπάρχουν οι πάρα πολλοί εγκλωβισμένοι, αυτοί που έχασαν τα χρήματά τους. Ευχή όλων μας είναι το χρηματιστήριο να πάρει μια ανοδική πορεία και είναι βέβαιο πως μεσοπρόθεσμα θα την πάρει.
ΣΤΑΥΡΟΣ ΔΑΙΛΑΚΗΣ: Με τις ευχές δεν γίνεται.
ΙΩΑΝΝΗΣ ΜΑΓΚΡΙΩΤΗΣ: Ακριβώς γι' αυτό δουλεύουμε, για να μπορέσουν οι άνθρωποι να κλείσουν αυτά τα μεγάλα ανοίγματά τους και να βοηθηθεί η οικονομία.
Το χρηματιστήριό μας όμως είναι στις ώριμες αγορές, έχει ένα θεσμικό πλαίσιο που το διασφαλίζει απόλυτα και γι' αυτό οι διεθνείς χρηματοοικονομικοί οργανισμοί το έχουν πλέον κατατάξει στις ώριμες αγορές.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Από τον κύριο Υπουργό περιμέναμε να απαντήσει και σε άλλες θέσεις και άλλα ερωτήματα, επισημάνσεις και παρατηρήσεις που κάναμε. Έχουμε πει ότι εμείς δεν θα ψηφίσουμε το νομοσχέδιο. Ζητήσαμε βέβαια να αποσυρθεί και το ζήτημα της Ε.Υ.Α.Θ. για τη μετατροπή της, κάτι όμως που δεν γίνεται.
Δεν μας είπε για την τιμολογιακή πολιτική. Δεν είναι αυτά που είπε ο εκπρόσωπος του ΠΑ.ΣΟ.Κ.. Υπάρχουν συγκεκριμένα κριτήρια βάσει των οποίων μετά από το 2006 θα κινηθεί η τιμολογιακή πολιτική. Εκεί ακριβώς παίρνει υπόψη τα συμφέροντα της νέας εταιρείας.
Δεν μας απαντήθηκε για το μηχανισμό κινήτρων, που θα δώσει στην Ε.Υ.Α.Θ. Α.Ε. προκειμένου να μην υπάρχουν απώλειες ύδατος από το δίκτυο. Δεν μας απάντησε γιατί τακτοποιούνται και ποιες είναι αυτές οι οικονομικές εκκρεμότητες της Ε.Υ.Α.Θ.. Πρέπει να μας πει την αιτία τους, το συνολικό ποσό, ποιες είναι αυτές οι συσσωρευμένες υποχρεώσεις που τακτοποιούνται.
Δεν μας απάντησε επίσης γιατί θα πρέπει να μεταβιβαστούν κατά κυριότητα τα ακίνητα που κατασκευάζει το Υ.ΠΕ.ΧΩ.Δ.Ε., η περιφέρεια της κεντρικής Μακεδονίας στην Ε.Υ.Α.Θ. Α.Ε. Γιατί να μη γίνει συμφωνία; Το νομοσχέδιο λέει "αν δεν υπάρξει συμφωνία". Εμείς λέμε να υπάρξει συμφωνία που να λέει ότι αυτά είναι κάτω από το δημόσιο έλεγχο, να υπάρχει δηλαδή καθ' ολοκληρία έλεγχος και κυριότητα του δημοσίου. Είναι ορισμένα ζητήματα, τα οποία θα πρέπει ίσως να απαντηθούν.
Επίσης πρέπει να μας απαντήσετε ποια είναι τα υπόλοιπα περιουσιακά στοιχεία, να μας τα κατονομάσετε, να μας τα καταθέσετε, για να δούμε αυτά που μεταβιβάζονται στην Ε.Υ.Α.Θ. Α.Ε., που δεν μεταβιβάζονται βέβαια στην Ε.Υ.Α.Θ. Παγίων. Πιστεύουμε ότι και από το άρθρο 24 και από τον προϋπολογισμό, αλλά και από διάφορα προγράμματα της Ευρωπαϊκής Ένωσης, το δημόσιο αναλαμβάνει τη διαδικασία να είναι πάντοτε σωστά για να εκπληρώσει τις υποχρεώσεις της. Αναλαμβάνει ακόμη και την αποχέτευση των ομβρίων υδάτων και την αντιπλημμυρική προστασία. Αναλαμβάνει τα πάντα. Τελικά τι αναλαμβάνει αυτή η Ε.Υ.Α.Θ.;
Γι' αυτό λέμε ότι σε αυτό το σημείο, ενώ το μεγαλύτερο έργο θα γίνεται από την Ε.Υ.Α.Θ. Παγίων και από το δημόσιο, δίνεται η εμπορία και η διαχείριση ενός κοινωνικού αγαθού, που είναι το νερό, σε αυτήν την ιδιωτική πλέον, κατ' εμάς, εταιρεία. Δεν μας πείθει η διαβεβαίωση της Κυβέρνησης ούτε του κυρίου εκπροσώπου του ΠΑ.ΣΟ.Κ. ότι θα ελέγχεται από το δημόσιο. Επαναλαμβάνω για μια ακόμα φορά ότι είναι γνωστή η εμπειρία από τις προηγούμενες ιδιωτικοποιήσεις.
Για τους Ο.Τ.Α. μάλιστα θα πρέπει να διευκρινιστεί εδώ γιατί η Ε.Υ.Α.Θ. ξεκινάει επιτέλους να συγκεντρώσει αυτά τα οποία οφείλουν οι Οργανισμοί Τοπικής Αυτοδιοίκησης. Αυτό θα πρέπει να αποτελέσει έργο του Υπουργείου Εσωτερικών, Δημόσιας Διοίκησης και Αποκέντρωσης σε συνεργασία με τα συλλογικά όργανα των δήμων και κοινοτήτων. Δεν μπορεί να επέμβει μια ιδιωτική εταιρεία για να συγκεντρώσει τα χρήματα, τα οποία οφείλουν οι Οργανισμοί Τοπικής Αυτοδιοίκησης, τη στιγμή μάλιστα που υπάρχει το ενδεχόμενο να χρωστάει η Κυβέρνηση από τους κεντρικούς αυτοτελείς πόρους στους Οργανισμούς Τοπικής Αυτοδιοίκησης, στους δήμους και στις κοινότητες γενικότερα.
Άρα πρέπει με ιδιαίτερη προσοχή να γίνει αυτό, να υπάρξει η συμφωνία των συναρμόδιων Υπουργείων, να φύγει από τη μέση η Ε.Υ.Α.Θ. Παγίων και να βρεθεί ο τρόπος που θα αποδοθούν τα χρωστούμενα από τους Οργανισμούς Τοπικής Αυτοδιοίκησης. Δεν έχει καμία δουλειά η νέα εταιρεία να μπει ανάμεσα στα αρμόδια Υπουργεία και στην Τοπική Αυτοδιοίκηση.
Για το άρθρο 26, που μιλάει για την περιοχή δραστηριότητας της Ε.Υ.Α.Θ. Α.Ε. και την επέκτασή της, επισημαίνουμε ότι υπάρχει μια μεγάλη οικιστική ανάπτυξη στη Θεσσαλονίκη. Ο πληθυσμός της κατά υπολογισμούς και από διεθνείς οργανισμούς θα τριπλασιαστεί μέσα στην επόμενη δεκαετία. Αυτό σημαίνει ότι αυτή η ιδιωτική πλέον εταιρεία θα έχει πάρα πολλούς πελάτες. Και οι πελάτες αυτοί, με αυξημένο -επιμένουμε για μια ακόμη φορά- το τιμολόγιο παροχής υπηρεσιών, θα της δίνουν πολλά δισεκατομμύρια κέρδη. Αυτό ακριβώς είναι το ζήτημα.
Η γαλλική πολυεθνική ονομάζεται "Βιβέντι" και είναι ένας κολοσσός ο οποίος διαπραγματεύεται τη διαχείριση κατανάλωσης του ύδατος όχι μόνο στη δική μας περιοχή αλλά και παγκόσμια. Επειδή ακριβώς έχει επισκεφθεί την Ε.Υ.Α.Θ., έχει δείξει το ενδιαφέρον της, έχει τα μεγέθη στα χέρια της, γνωρίζει πολύ καλά ότι υπάρχει και η πολιτική διεύρυνσης προς τις χώρες της Βαλκανικής και τις Παρευξείνιες περιοχές. Άρα δεν είναι τυχαίο το ενδιαφέρον της συγκεκριμένης πολυεθνικής εταιρείας.
Όσον αφορά τους εργαζόμενους, κύριε Πρόεδρε, στην αρμόδια κοινοβουλευτική επιτροπή το Κομμουνιστικό Κόμμα Ελλάδας, σε αντίθεση και με τον εισηγητή της Πλειοψηφίας, αλλά και Βουλευτών της Πλειοψηφίας, όπως του κ. Σπυριούνη, ήταν αντίθετοι στο να διασφαλιστούν οι εργαζόμενοι. Τώρα βλέπουμε εδώ ότι ο κύριος Υπουργός κάνει αποδεκτή τη συγκεκριμένη ρύθμιση. Αυτό είναι ευχάριστο, αλλά ας πει τουλάχιστον ότι οι εισηγητές της Αντιπολίτευσης ήταν εκείνοι που το απαιτούσαν, βάσει του αιτήματος των εργαζομένων.
Πιστεύω ότι ο ενιαίος δημόσιος φορέας για τη διαχείριση των υδάτινων πόρων είναι πλέον αναγκαίο να δημιουργηθεί. Αναγκαίο είναι επίσης να παραμείνει κάτω από ένα δημόσιο φορέα η ύδρευση και αποχέτευση του Νομού Θεσσαλονίκης. Παράλληλα είναι αναγκαίο να γίνουν όλα εκείνα τα έργα, τα οποία δεν έχουν γίνει, για να μη διψάει αυτός ο νομός, αλλά και άλλες περιοχές της χώρας.
Γιατί πιστεύουμε ότι το έργο του Αλιάκμονα δεν πρόκειται να τελειώσει. Γιατί υπάρχει και τέτοια καταγγελία, ακόμη και από συναδέλφους δικούς σας σε ευρεία σύσκεψη Κυβέρνησης και στελεχών του ΠΑ.ΣΟ.Κ. στο Νομό Θεσσαλονίκης, όπου τέθηκε το ζήτημα ότι μπορεί και να σταματήσει το έργο του Αλιάκμονα. Αν γίνει κάτι τέτοιο, θα είναι πραγματικά ένα σοβαρό πρόβλημα για ολόκληρο το Νομό Θεσσαλονίκης.
Επειδή μιλάμε και για τη Θεσσαλονίκη και επειδή υπάρχει στην Ε.Υ.Α.Θ. Α.Ε. και η αποχέτευση, θα πρέπει επιτέλους να πάρει σάρκα και οστά και ο βιολογικός καθαρισμός, γιατί ο Θερμαϊκός δεν είναι μόνο μια εικόνα, αλλά μέσα από αυτόν ζουν οικογένειες. Είναι γνωστό το δράμα που ζουν, κύριε Πρόεδρε, οι μυδοκαλλιεργητές τόσο της Θεσσαλονίκης, αλλά και της ευρύτερης περιοχής της Κατερίνης.
Κλείνω με το εξής: Πράγματι η Νέα Δημοκρατία πρέπει να ξεκαθαρίσει εάν θέλει την ιδιωτικοποίηση της Ε.Υ.Α.Θ. Α.Ε. ή όχι. Δεν μπορεί να λέει ότι είναι υπέρ των αποκρατικοποιήσεων και των ιδιωτικοποιήσεων, αφού όμως το ζητάνε ορισμένοι φορείς, αν τους κάνουμε το χατίρι. Μπορεί όμως να γίνει τώρα το χατίρι, αλλά αύριο ερχόμενη η δική σας παράταξη στην κυβέρνηση με μια τροποποίηση να την περάσει στα χέρια του ιδιωτικού κεφαλαίου. Εδώ πρέπει να έχουμε καθαρές πολιτικές θέσεις και όχι θέσεις, οι οποίες μπορεί να μας οδηγήσουν σ' ένα πρόσκαιρο πολιτικό - εκλογικό ποσοστό, ευκαιριακό όμως κατά τη δική μου αντίληψη. Πρέπει, λοιπόν, να έχουμε ξεκαθαρισμένες θέσεις. Επειδή ο κ. Κωστόπουλος αναφέρθηκε στην αγωνία του μήπως το Χρηματιστήριο Αθηνών περάσει στα χέρια ξένων επενδυτών, θα πρέπει να μας πείτε. Ο κ. Καραμανλής προχθές ήταν αναλυτικός. Μίλησε για ομοσπονδιοποίηση της Ευρωπαϊκής Ένωσης.
Ομοσπονδιοποίηση σημαίνει ενιαία αγορά σε όλα. Άρα, λοιπόν, και αυτό είναι μέσα στο παιχνίδι της εξαγοράς, της συγχώνευσης χρηματιστηρίων, επιχειρήσεων κλπ. Δεν πρέπει να έχετε αγωνία ως θιασώτες του ελεύθερου ανταγωνισμού.
Κλείνω, κύριε Πρόεδρε, με το εξής, ότι η οικονομία της ελεύθερης αγοράς, όπως θεοποιείται από πολλές πλευρές, θα πρέπει να σταματήσει. Δεν υπάρχει ελεύθερη αγορά. Υπάρχει κατευθυνόμενη αγορά. Είναι γνωστό πλέον ότι υπάρχει μία ευρύτατη κοινωνικοποίηση των μέσων παραγωγής. Δεν υπάρχει όμως κοινωνικοποίηση στον πλούτο που παράγει ο εργαζόμενος λαός και οι εργαζόμενοι λαοί γενικότερα. 
Πιστεύουμε και αυτό αποδεικνύεται με την πορεία της ίδιας της πράξης, ότι ο πλούτος συγκεντρώνεται σε όλο και λιγότερα χέρια. Άρα, λοιπόν, αυτή η ελεύθερη αγορά, ο ανταγωνισμός κλπ. θα πρέπει να σταματήσει. Εξάλλου οι φόβοι σας για τη συγχώνευση αλλεπάλληλων χρηματιστηριακών αγορών θα επιφέρει και το παγκόσμιο χρηματιστήριο, που εκεί βέβαια ακόμη σε χειρότερη μορφή θα γίνει η συγκέντρωση κεφαλαίων σε πολύ λιγότερα χέρια. 
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Δημόσιας Τάξης για την αντιμετώπιση της παράνομης κατοχής, χρήσης και εμπορίας πυροβόλων όπλων και συναφών μηχανισμών και αντικειμένων.
Η κα Ξηροτύρη έχει το λόγο για επτά λεπτά.
Κυρία Ξηροτύρη, θα σας φτάσουν τα επτά λεπτά;
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα μου φτάσουν. Άλλωστε ο κύριος Υπουργός είναι υπομονετικός και μας ακούει, αλλά οι υπόλοιποι εδώ που κατανάλωσαν το χρόνο τους γι΄ αυτά τα πράγματα, για το ποιος ακούει, ποιος δεν ακούει, ποιος παρίσταται στην Αίθουσα...
ΠΡΟΕΔΡΕΥΩΝ (Παναγιώτης Σγουρίδης): Υπομονετικός είναι, αλλά είναι και τσιγκούνης. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν είναι κανένας από αυτούς εδώ. Δηλαδή έχουμε ώρα τώρα, που συζητάμε θέματα άνευ ουσίας. Εν πάση περιπτώσει, ίσως και αυτό να διευκολύνει κάποιους.
Πραγματικά, εμείς που μείναμε στα άρθρα με περισσότερη λεπτομέρεια, πέρα από το ότι επί της αρχής δεν δεχόμαστε το νομοσχέδιο αυτό, κυρίως για τα θέματα της ΕΥΑΘ, δεν είχαμε κάποιες απαντήσεις ή τουλάχιστον κάποια πρόθεση διορθώσεως κάποιων πραγμάτων από τον κύριο Υπουργό, εκτός βέβαια από τη ρύθμιση που δέχθηκε, που την είχαμε από την αρχή επισημάνει, για τα θέματα των εργαζομένων.
Σε αυτό το θέμα, κύριε Υπουργέ, θα ήθελα να προσθέσω -και σας έχω δώσει και μία πρόταση τροπολογίας, που την έδωσα στους συναδέλφους μου- ότι θα πρέπει να καλυφθεί και το θέμα των αποδοχών των μηχανικών της ΕΥΑΘ, όπως έχει γίνει τέτοια ρύθμιση και σε άλλους αντίστοιχους οργανισμούς, που έγιναν ανώνυμες εταιρίες. 
Πρόκειται γι' αυτόν τον πόρο του 6%ο που κατατίθεται και στις μελέτες και στα έργα για τους μηχανικούς. Δεν επιβαρύνει τον κρατικό προϋπολογισμό, δεν θα προκύψει δηλαδή κάποια οφειλή, κάποια πρόσθετη δαπάνη, που είναι πόροι, οι οποίοι κατατίθενται γι' αυτόν το λόγο και ανήκουν και στους εργαζόμενους μηχανικούς της ΕΥΑΘ. Θα ήθελα να το δείτε αυτό το θέμα.
Όσον αφορά τώρα το πολύ ουσιαστικό θέμα που υπάρχει ότι και η ΕΥΑΘ Α.Ε. και η ΕΥΑΘ Παγίων εκτελούν έργα άντλησης, μεταφοράς, κατασκευής, μελέτης έργων, που αφορούν όλο το φάσμα της ύδρευσης, θα ήθελα να πω ότι με τις τροποποιήσεις που κάνετε, προστέθηκαν και στην ΕΥΑΘ δυνατότητες για την εκτέλεση όλου του φάσματος αυτών των έργων. 
Δεν μας απαντήσατε στο θέμα αυτό, για το οποίο επιμείναμε, ότι δεν μπορεί με άλλη νομοθεσία η μία υπηρεσία να εκτελεί τα έργα και με άλλη η άλλη, εκτός και αν έχετε στο νου σας ότι πριν δημιουργηθούν τα προβλήματα, θα φτάσει να έχει πάνω από 51% ο ιδιωτικός τομέας και έτσι θα εκλείψει ο λόγος για να κάνετε μία τέτοια αναφορά. 
Εγώ έχω αυτό στο μυαλό μου. Εκεί το πάτε και εν πάση περιπτώσει διορθώστε το τώρα εδώ, γιατί εξακολουθεί και η ΕΥΑΘ Α.Ε. να είναι στο δημόσιο, αφού έχει το 51%. Εκτελεί μάλιστα ταυτόσημα έργα. Μερικές φορές μπορεί μέχρι κάποιο χιλιόμετρο να εκτελείται από το έναν και μέχρι κάποιο άλλο χιλιόμετρο από κάποιον άλλον. Πάντως δεν είναι δυνατόν να έχετε διαφορετική νομοθεσία.
Αυτά έχουν άλλες παρενέργειες, που είναι πολύ ουσιαστικές. Το πρόβλημα εδώ δεν είναι μόνο τεχνικό ή να επιμένω εγώ να γίνει αυτό που νομίζω ότι είναι σωστό, είναι βαθιά θεσμικό. Η εκτέλεση των έργων, από τον προγραμματισμό τους μέχρι τον έλεγχο της ποιότητάς τους, έχει πολύ μεγάλη σημασία και έχει υποστεί πάρα πολλά δεινά και ακούγονται πάρα πολλά για όλη αυτή τη διαχείριση των έργων. Να μην προσθέσουμε τώρα και κάποιες συμβάσεις και κάποιους κανονισμούς, που θα κάνει ένα διοικητικό συμβούλιο για το πώς θα εκτελέσει έργα, πολλά από τα οποία χρηματοδοτούνται από τις πιστώσεις του ελληνικού δημοσίου και από το πρόγραμμα δημοσίων επενδύσεων και από τα κοινοτικά προγράμματα κ.ο.κ. 
Η σύμβαση. Όσον αφορά τη σύμβαση, κύριε Υπουργέ, την οποία θα επισυνάψει το δημόσιο μέσω της ΕΥΑΘ Παγίων, την οποία εποπτεύουν οι Υπουργοί με την ΕΥΑΘ Α.Ε, δεν μας μιλήσατε καθόλου. Αυτό είναι το κορυφαίο σημείο όλης αυτής της διαδικασίας. Έπρεπε η σύμβαση να είναι ενσωματωμένη ή τουλάχιστον να είχατε την ευαισθησία να μας πείτε ουσιαστικά της σημεία, δηλαδή, πόσο θα πουλιέται αυτό το ακατέργαστο νερό, πόσα θα είναι τα κέρδη αυτής της επιχείρησης, ποιες θα είναι οι υποχρεώσεις; Είχαμε συζητήσει μια παρόμοια σύμβαση με τον ΟΑΣΘ. Έχει τριτοκοσμικό στυλ η σύμβαση, αν και δεν μας φταίνε οι τρίτες χώρες. Τουλάχιστον εκεί υπήρχαν κάποια στοιχεία για την ποιότητα των παρεχόμενων υπηρεσιών της εταιρείας, για το πότε θα ανανεώνει τον εξοπλισμό της, πώς θα συντηρεί το δίκτυό της, τι σημαίνει έλεγχος της ποιότητας του ύδατος, τι σημαίνει το ένα, τι σημαίνει το άλλο, τι ποινές θα επιβάλλονται, ποιες είναι οι υποχρεώσεις, πότε θα αναπροσαρμόζονται αυτά. Δεν θα γίνεται μια αναπροσαρμογή των υποχρεώσεων κλπ.; Οι υποχρεώσεις, η τεχνολογία, τα πάντα προχωρούν. Δεν έχουμε κανένα στοιχείο γι' αυτήν τη σύμβαση, που είναι και το κύριο στοιχείο. Πώς θα διασφαλιστεί δηλαδή αυτή η μεγάλη υποχρέωση της ΕΥΑΘ Α.Ε. να προσφέρει τις σωστές υπηρεσίες, να εξασφαλίζει επάρκεια, ποιότητα και κανονική τιμή στο νερό που θα δίνει στην περιοχή; Γι' αυτό το θέμα δεν μας είπατε τίποτα και νομίζω τουλάχιστον πέντε στοιχεία πρέπει να μας τα πείτε στη Βουλή, ούτως ώστε να δεσμευθείτε και γι' αυτήν την απόφαση την οποία θα πάρετε στο μέλλον. Δεν μπορείτε να μας καλείτε εδώ να ψηφίσουμε το νομοσχέδιο εν λευκώ.
Όσον αφορά τα θέματα της ΕΥΑΘ Παγίων, τα οποία έθεσα, θα μπορούσατε τουλάχιστον να προσθέσετε και την εποπτεία από το ΥΠΕΧΩΔΕ, ακριβώς για να μη χαλάσετε αυτήν τη δομή, που υπάρχει σήμερα για τον προγραμματισμό, το σχεδιασμό και την εκτέλεση των έργων ύδρευσης και αποχέτευσης της Θεσσαλονίκης. Είπε ο συνάδελφός μου κ. Κούβελας ότι αυτή δεν ήταν ό,τι το καλύτερο. Είχε πολλά στοιχεία εξάρτησης από το κέντρο και από το σχεδιασμό του κέντρου. Παρ΄ όλα αυτά λειτούργησε τόσα χρόνια και έφθασαν στο σημείο οι υπηρεσίες του ΥΠΕΧΩΔΕ ύδρευσης και αποχέτευσης και οι υπηρεσίες της ΕΥΑΘ Α.Ε. να απολογούνται σήμερα και πάρα πολλές φορές να μη μας δίνουν και τα πλήρη στοιχεία για το έργο που θα κάνουν.
Εγώ πιστεύω ότι από αύριο δεν θα είναι κανείς να μας πει ούτε αν θα τελειώσει η υδροδότηση από τον Αλιάκμονα το 2002 ή το 2006 ούτε τι θα γίνει με τους αγωγούς ούτε τι θα γίνει με τα αντλιοστάσια ούτε τι θα γίνει με τη συντήρηση των κτιρίων. Ουδείς πλέον θα είναι υπεύθυνος να απαντήσει γι' αυτό το θέμα. 
Νομίζω ότι θα πρέπει να ξαναδείτε αυτήν την εποπτεία και τη συμμετοχή.
Στο άρθρο 24 υπάρχει μια διάταξη ότι το δημόσιο, μέσω της ΕΥΑΘ Παγίων, διαθέτει ακατέργαστο νερό, ώστε να εξασφαλίζεται η εύλογη κατανάλωση ύδατος. Επειδή τίποτε άλλο δεν λέγεται περί αυτού, αυτή η φράση είναι ανησυχητική. Με ποια κριτήρια καθορίζεται η εύλογη κατανάλωση ύδατος; Και γι' αυτό δεν έχουμε κάποια απάντηση. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Δαϊλάκης έχει το λόγο.
Σας φθάνουν τα πέντε λεπτά;
ΣΤΑΥΡΟΣ ΔΑΙΛΑΚΗΣ: Σύντομος είμαι πάντα, όπως ήμουν και στην πρωτολογία. Στη δευτερολογία όμως θα ήθελα λίγο να τοποθετηθώ σε μερικά θέματα για να τα ξεκαθαρίζουμε.
Ο Κοινοβουλευτικός Eκπρόσωπος της Πλειοψηφίας, ο οποίος αναμένεται πάντα -όταν είναι να μιλήσει βρίσκεται εδώ και τις υπόλοιπες ώρες απουσιάζει, αλλά ξέρει να κατηγορεί τους συναδέλφους του- μίλησε χθες για μια επιτυχημένη πορεία της οικονομίας. Η απάντηση έρχεται από τον ΟΟΣΑ, που λέει ότι είμαστε πρώτοι στην ανεργία και πρώτοι στη φτώχεια. Αυτό ήταν το ένα συμβάν.
Το δεύτερο είναι ότι άρχισαν οι ανακριτές να πηγαίνουν για έρευνες δύο δύο πλέον, δεν προλαβαίνουν.
ΑΓΓΕΛΟΣ ΤΖΕΚΗΣ: Τρεις ήταν.
ΣΤΑΥΡΟΣ ΔΑΙΛΑΚΗΣ: Τρεις;
Και το επόμενο ήταν να έχουμε στον κατάλογο των θυμάτων από το χρηματιστήριο ακόμα ένα θύμα και μάλιστα από τη Θράκη.
Θεωρώ, κύριε Υπουργέ, ότι τα πράγματα δεν πάνε καλά για σας, γι' αυτό είπα και χθες ότι δεν θα ήθελα να είμαι στη θέση σας. Και η θέση σας δεν θα έχει διάρκεια. Ο κ. Κεδίκογλου παραλλήλισε χθες την έλλειψη νερού με την έλλειψη Πρωθυπουργού. Θα έλεγα ότι έχουμε αυτήν τη στιγμή έναν "εμφιαλωμένο" Πρωθυπουργό και όταν κάτι είναι εμφιαλωμένο έχει ημερομηνία λήξης και πλησιάζει αυτή η ημερομηνία λήξης. Τελειώνετε και είναι ανάγκη να το καταλάβετε και εσείς ότι είναι και καλό για σας. Έχετε κουραστεί, δεν μπορείτε να προσφέρετε άλλο. 
Το Χρηματιστήριο, λοιπόν, το έχουμε αναλύσει. Είναι ένα θέμα που καίει για σας. Εσείς το αναπτύξατε κατά τέτοιο τρόπο. Πρωθυπουργός, Υπουργός Εθνικής Οικονομίας πιστεύω ότι είναι οι δύο βασικοί υπεύθυνοι. Από κει και πέρα παρουσιάσαμε στην πρωτολογία τα στοιχεία που επηρέασαν αρνητικά την πορεία του χρηματιστηρίου και είχαμε το τέλος. Όπως και η σημερινή διαδικασία έδειξε πάλι ότι δεν πάει άλλο. 
Και να απαντήσω λίγο για τις ώριμες αγορές στον Κοινοβουλευτικό Εκπρόσωπο. Τις ώριμες αγορές τις επέλεξε -και μάλλον ήταν πολύ λάθος το timing- ο κ. Παπαντωνίου για να δείξει ότι κάτι γίνεται στην οικονομία. Από εκεί που ήμασταν άρχοντες του παιχνιδιού και οι υποδείξεις ήταν περίπου της τάξης του 15% του χαρτοφυλακίου τους να παίζεται στο ελληνικό χρηματιστήριο, αυτήν τη στιγμή φθάσαμε η εντολή τους να είναι το 0,5%. Αυτή είναι η πραγματικότητα σήμερα. Δηλαδή ήταν ατυχές ακόμα και το timing.
H Νέα Δημοκρατία στο θέμα της ΕΥΑΘ -για να το ξακαθαρίσουμε, γιατί βάλατε κάποια ερωτήματα- είναι ξεκάθαρη. Είναι υπέρ των αποκρατικοποιήσεων. Αυτό να γίνει κατανοητό μια και καλή. Δεν μας ενδιαφέρει ο τρόπος και το μοντέλο που καταθέτει σήμερα το ΠΑΣΟΚ, γι' αυτό και δεν πήραμε θέση. Είπαμε ένα, ένα άρθρο. Σεβαστείτε τουλάχιστον τους εργαζόμενους. Εκτιμώ, όμως, ότι υπάρχει μια βιασύνη. Ακόμα δεν έχουμε τον τρίτο ισολογισμό. Γιατί βιάζεσθε; Η Νέα Δημοκρατία όμως, λόγω του ειδικού αντικειμένου, που είναι το νερό, που το χαρακτηρίσαμε φύσει και θέση κοινωνικό αγαθό εν ανεπαρκεία είπε σαν εναλλακτική λύση -γιατί όταν έχεις να κάνεις με το ΠΑΣΟΚ, τα οικονομικά του μοντέλα μεταβάλλονται από βδομάδα σε βδομάδα- ότι "στο επόμενο οικονομικό μοντέλο δείτε και την Τοπική Αυτοδιοίκηση". Αυτό είπαμε. Να συζητηθεί από πλευράς Κυβέρνησης με την Τοπική Αυτοδιοίκηση. Δεν είναι δικό μας, αλλά είπαμε: δείτε το και αυτό. 
Η δική μας αρχή είναι μια και ξεκάθαρη. Και αυτό είναι και απάντηση προς τον Κοινοβουλευτικό Εκπρόσωπο. 
Ως προς τον συνάδελφο, τον εισηγητή του Κομμουνιστικού Κόμματος, θέλω να τονίσω κάτι: Ότι η FESKO, που είναι η Ομοσπονδία Ευρωπαϊκών Κεφαλαιαγορών, θα συνεδριάσει στις αρχές Σεπτεμβρίου για να επικυρώσει το καταστατικό της.
Σε αυτήν την περίπτωση βάλαμε ένα ερώτημα και στην επιτροπή. Τι έκανε η χώρα μας; Ήταν έτοιμη; Γιατί σας είπα και την άλλη φορά ότι μας ενδιαφέρει η εποπτεία. Για μας εποπτεία σημαίνει ευθύνη, σημαίνει πρόληψη. Για σας μάλλον σημαίνει δύναμη και αστυνόμευση. 
Δείτε τα λίγο, γιατί πάλι θα είμαστε καθυστερημένοι κατά τρία χρόνια. Ο κ. Βίτι που προεδρεύει, νομίζω ότι άφησε κάποιες αιχμές ότι δεν είχαμε εκπροσώπους. Κατ' αρχάς, δεν έχουμε εκπροσώπους, γιατί δεν έχουμε ακόμη έτοιμο το αρμόδιο όργανο εποπτικών αρχών. Ο Σεπτέμβρης είναι κοντά και νομίζω ότι πάλι θα είμαστε στη δεύτερη σειρά.
Όλα αυτά δείχνουν, αγαπητοί συνάδελφοι, ότι το νομοσχέδιο αυτό που περιέχει θέματα υγείας, οικονομίας κλπ. -και ο εισηγητής πρέπει να είναι πολλών γνώσεων, καταλαβαίνετε ότι ...
ΔΗΜΗΤΡΙΟΣ ΑΛΑΜΠΑΝΟΣ: Μην υποτιμάτε τον εαυτό σας. Kαι εσείς γνώσεις έχετε!
ΣΤΑΥΡΟΣ ΔΑΙΛΑΚΗΣ: Έχουμε γνώσεις, αλλά το θέμα ποιο είναι; Δεν μπορεί να γίνει μία σοβαρή συζήτηση έτσι. Το νερό είναι αρμοδιότητας του ΥΠΕΧΩΔΕ. Έπρεπε, όπως είπε και ο συνάδελφος, να είναι εδώ ο Υπουργός. Ζητήσαμε στην αρμόδια επιτροπή να είναι ο Υπουργός Υγείας. Η τροπολογία που μπήκε μέσα για τα χρέη ύψους τριακοσίων πενήντα πέντε δισεκατομμυρίων (355.000.000.000) δραχμών, πιστεύω ότι είναι πιο επικίνδυνη. Θα πρέπει να είναι ο Υπουργός εδώ. Δεν μπορείτε να σηκώνετε όλα τα βάρη εσείς, γιατί εκεί κρύβονται πολλοί υψηλοί κίνδυνοι. Όπως και το χρηματιστήριο είναι υψηλού κινδύνου.
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά όμως, κύριε Δαϊλάκη, "αλλήλων τα βάρη βαστάζετε". Ο Υπουργός εκτός του οικονομικού βάρους έχει και το νομοθετικό βάρος των υπολοίπων. 
ΠΡΟΚΟΠΗΣ ΠΑΥΛΟΠΟΥΛΟΣ: Αλλήλων τα βάρη βαστάζετε, αλλά εδώ ισχύει το "0 αίρων τις αμαρτίες του κόσμου"!
ΣΤΑΥΡΟΣ ΔΑΙΛΑΚΗΣ: Λοιπόν, κλείνοντας κάνω μία έκκληση. Να αποσυρθεί το θέμα της Ε.Υ.Α.Θ. Δεν είναι εποχές για βιαστικές μετοχοποιήσεις. Δείτε το. Ή κάντε το σε πλήρη ιδιωτικοποίηση ...
ΔΗΜΗΤΡΙΟΣ ΑΛΑΜΠΑΝΟΣ: Πέστε το στον κ. Καραμανλή αυτό που όλα τα σφάζει, όλα τα πουλάει... 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αλαμπάνο!
ΣΤΑΥΡΟΣ ΔΑΙΛΑΚΗΣ: Κύριε Πρόεδρε, ο κ. Καραμανλής -για να απαντήσω στον κύριο συνάδελφο- δεν θα προλάβει να ιδιωτικοποιήσει τίποτε, εκτός από τη Βουλή. Μόνο η Βουλή έμεινε. Δηλαδή φτάσαμε σ' ένα σημείο, που τα έχετε πουλήσει όλα και το μόνο που θα έχει μείνει είναι η Βουλή. Δεν θα μπορέσουμε να εκφράσουμε τη φιλοσοφία μας για το πώς γίνεται η σωστή αποκρατικοποίηση.
ΠΡΟΚΟΠΗΣ ΠΑΥΛΟΠΟΥΛΟΣ: Δεν έχετε καταλάβει ακόμη τι θα πει φιλελεύθερη αγορά. Είστε ανεπίδεκτοι μαθήσεως.
ΣΤΑΥΡΟΣ ΔΑΙΛΑΚΗΣ: Λοιπόν, αυτό δείτε το και από εκεί και πέρα, κύριε Πρόεδρε, την Τρίτη θα είναι τα δύσκολα και δεν θέλω να είστε εσείς, που θα φέρετε το βάρος. Να έρθει ο Υπουργός Εθνικής Οικονομίας.
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, θέλετε το λόγο;
ΓΕΩΡΓΙΟΣ ΔΡΥΣ (Υφυπουργός Οικονομικών): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς που θέλει να πάρει το λόγο;
Θέλετε το λόγο εσείς, κύριε Μαγκριώτη;
ΙΩΑΝΝΗΣ ΜΑΓΚΡΙΩΤΗΣ: Μάλιστα, κύριε Πρόεδρε. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν αρνείται τις προκλήσεις ποτέ.
ΠΡΟΚΟΠΗΣ ΠΑΥΛΟΠΟΥΛΟΣ: Τότε θέλω και εγώ το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Δεν τιμούν κανένα να ομιλούν περί εμφιαλωμένου πρωθυπουργού ή περί γυάλινου πρωθυπουργού, όπως σε άλλες αγορεύσεις τους οι αγαπητοί συνάδελφοι της Νέας Δημοκρατίας. 
Τον Πρωθυπουργό τον εξέλεξε ο ελληνικός λαός και εξέλεξε τον Κώστα Σημίτη. Δεν τιμά κανένα, λοιπόν, σε κάθε ευκαιρία να χρησιμοποιεί τέτοιους τίτλους. Δεν είναι ανάλογοι του πολιτικού πολιτισμού της χώρας μας του 2001 και δεν είναι ανάλογοι όλων αυτών που διακηρύσσει η Νέα Δημοκρατία περί των νέων ηθών και εθίμων, που θέλει να φέρει στην πολιτική ζωή.
Δεύτερον, θέλω να πω στον κ. Δαϊλάκη ότι δεν είναι ο κ. Παπαντωνίου που έβαλε το ελληνικό χρηματιστήριο στις ώριμες αγορές.
Οι διεθνείς χρηματοοικονομικοί οργανισμοί εκτίμησαν ότι τον Μάϊο του 2001, με όλα όσα έχουν γίνει στην οικονομία, στις αλλαγές και στο χρηματιστήριο, μπορεί πλέον να αναβαθμισθεί στις αναδυόμενες, τις ώριμες αγορές. Δεν είναι δηλαδή διοικητική απόφαση του κ. Παπαντωνίου. Άμα δεν το ξέρετε σας το λέμε. 
ΣΤΑΥΡΟΣ ΔΑΙΛΑΚΗΣ: Ποιος πίεζε όμως; 
ΙΩΑΝΝΗΣ ΜΑΓΚΡΙΩΤΗΣ: Δεν πίεσε κανείς. Κάνετε μεγάλο λάθος. Πρέπει μερικά πράγματα να τα μάθετε. Σας έχουμε πει πολλές φορές ότι δεν τα γνωρίζετε, αλλά τουλάχιστον μην τα λέτε.
Οι διεθνείς οργανισμοί, λοιπόν, αξιολόγησαν ότι η ελληνική οικονομία, η δυναμική των ελληνικών επιχειρήσεων και το θεσμικό πλαίσιο του χρηματιστηρίου είναι σε τέτοιο επίπεδο που μπορεί πλέον να αναβαθμισθεί το ελληνικό χρηματιστήριο και η ελληνική χρηματαγορά στις ώριμες αγορές. 
Αυτή είναι η μια και μοναδική αλήθεια. Είσθε κόμμα της Αξιωματικής Αντιπολίτευσης και μπορεί κάποιοι που σας ακούν να παρασυρθούν και να πιστέψουν ότι έτσι είναι και να κάνουν λάθος επιλογές. Γι' αυτό ακριβώς το λόγο ήθελα να κάνω αυτήν τη διευκρίνιση. 
Τέλος, κύριε Πρόεδρε, θα ήθελα να πω, τελικά η Νέα Δημοκρατία τι θέλει; Να προχωρήσουμε με πιο γρήγορο ρυθμό τις διαρθρωτικές αλλαγές ή να μην κάνουμε; Γιατί είπε τώρα ο κ. Δαϊλάκης "αποσύρετε το νομοσχέδιο, δεν είναι καιρός για αποκρατικοποιήσεις". Τουλάχιστον κάποια πράγματα πολιτικής στρατηγικής ας τα ξεκαθαρίσει. Εκτός αν είναι μόνιμο στοιχείο, όπως έχουμε πει, άλλα να λέει ο Αρχηγός τους, άλλα να λένε στα γενικά βήματα και άλλα να κάνουν κάθε φορά.
Πάρα πολύ εύγλωττα ο κ. Τζέκης, όταν του είπε "είμαστε υπέρ των αποκρατικοποιήσεων", τον ρώτησε "είσθε υπέρ της αποκρατικοποίησης της ΕΥΑΘ";
Κύριε Πρόεδρε, είναι υπέρ των αποκρατικοποιήσεων, αλλά δεν είναι υπέρ καμιάς αποκρατικοποίησης. Αυτά είναι τα δύο πρόσωπα της Νέας Δημοκρατίας. Πρέπει να συγκεράσουν τα πράγματα για να είναι αρεστοί και στη διοίκηση του Δήμου Θεσσαλονίκης και σ' αυτούς που δεν θέλουν την είσοδο της εταιρείας διαχείρισης των υπηρεσιών της ΕΥΑΘ στο χρηματιστήριο κατά 25% και θέλουν να μείνει απόλυτα δημόσιος οργανισμός- παρ' ότι ο έλεγχος παραμένει στο δημόσιο και η τιμολογιακή πολιτική και το νερό και τα πάγια και τα πάντα και από την άλλη μεριά πρέπει να ικανοποιούν και το ακροατήριο, που θέλει να ακούει τη Νέα Δημοκρατία να λέει "πρέπει να τα ιδιωτικοποιήσουμε όλα, γιατί αυτό προστάζει η φιλελεύθερη οικονομία".
Κλείνοντας, εγώ ερωτώ το εξής: Η ονομαστική ψηφοφορία τι στόχο έχει, όταν όλα τα αιτήματα των εργαζομένων έχουν απολύτως καλυφθεί και μάλιστα με πρωτοβουλίες και με προτάσεις Βουλευτών της κυβερνητικής Πλειοψηφίας και όλων των κομμάτων, ιδιαίτερα των κομμάτων της Αριστεράς; Γιατί η Νέα Δημοκρατία δεν μας έχει διευκρινίσει τι θέλει. Την ιδιωτικοποίηση κατά 100% της ΕΥΑΘ ή τη διατήρηση του δημόσιου χαρακτήρα της ως έχει σήμερα ή τη μεταβίβασή της στο Δήμο Θεσσαλονίκης; Να μας πει, λοιπόν, τι θέλει, διότι συνεχώς χτυπά στα τυφλά. Και πάλι κάνει μια ονομαστική ψηφοφορία, χτυπώντας στα τυφλά. 
Την απάντησή της βέβαια στην προηγούμενη ονομαστική ψηφοφορία την πήρε. Θα πάρει και σ΄ αυτήν την ονομαστική ψηφοφορία την απάντηση από την κοινοβουλευτική Πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, απλώς και μόνο θέλω να επισημάνω τα εξής: 
Νομίζω πως η συζήτηση μέσα σ' αυτήν τη Βουλή γίνεται επί νομοσχεδίων και των θεμάτων που προκύπτουν από τα νομοσχέδια. Όταν μετατρέπεται η συζήτηση σε μια προσπάθεια συνηγορίας επι συγκεκριμένων προσώπων, υπέρ συγκεκριμένων πολιτικών, χωρίς να έχει καμία αναφορά η οποιαδήποτε ομιλία σε αυτά που λέμε εδώ και, πολύ περισσότερο, όταν δεν υπάρχουν απαντήσεις στις συγκεκριμένες προτάσεις που κάνουμε, δεν νομίζω ότι αξίζει τον κόπο να μιλάμε.
Όσον αφορά το τι ζητάει η Νέα Δημοκρατία από την Κυβέρνηση σε παρόμοια νομοσχέδια και σε παρόμοιες πολιτικές, που αφορούν παραδείγματος χάρη ιδιωτικοποιήσεις, έχω να πω τα εξής:
Πρώτον, σε ό,τι αφορά τα νομοσχέδια ζητά από την Κυβέρνηση να μάθει να συντάσσει νομοσχέδια και να μάθει, μετά από τόσα χρόνια, ότι τα νομοσχέδια έχουν μια αρχή και ένα τέλος. 
Δεύτερον, όσον αφορά τις ιδιωτικοποιήσεις, θα περίμενε κανείς ότι αυτές οι κυβερνήσεις, κυβερνώντας από το 1993 ως σήμερα, θα είχαν μάθει τι σημαίνει ιδιωτικοποίηση. Αφού ρωτά σήμερα η Κυβέρνηση ποια είναι η πρόταση της Νέας Δημοκρατίας, της απαντούμε. Να διαβάσει το πρόγραμμα της Νέας Δημοκρατίας, να καταλάβει τι εστί ιδιωτικοποίηση και ύστερα να έρχεται ακριβώς να κάνει νομοσχέδια. Πάντως δεν μπορεί να πληρώνει την ανυπαρξία και την άγνοια της Κυβέρνησης, πάνω σε τόσο βασικά θέματα, η εθνική οικονομία. 
Το πώς εννοούμε εμείς την ιδιωτικοποίηση και πώς την εννοούν αυτοί που κυβερνούν αυτήν τη στιγμή τη χώρα, φαίνεται από το τι συμβαίνει τούτη την ώρα στην Ολυμπιακή Αεροπορία. Να κοιτάξουν το παρελθόν τους, πού οδήγησαν τον εθνικό αερομεταφορέα, τι συμβαίνει αυτήν τη στιγμή για να αντιληφθούν που φθάσαμε.
Tα ίδια πάνε να κάνουν τώρα και σε άλλες επιχειρήσεις και μας καλούν να συμμεριστούμε την ίδια ευθύνη. Λέμε όχι. Εμείς συνεπώς, θα λέμε ναι, όπου πρέπει να πούμε ναι, στα μέτρα εκείνα που είναι θετικά. Αλλά θα λέμε όχι εκεί που πιστεύουμε ότι καταβαραθρώνουν την εθνική οικονομία. Όταν θα έρθει η ώρα για τις υπόλοιπες διατάξεις που είναι κρίσιμες, την ερχόμενη Τρίτη, θα το πούμε αυτό το πράγμα. Όσον αφορά την ονομαστική ψηφοφορία, εξήγησα. Οι ονομαστικές ψηφοφορίες σημαίνουν και ανάληψη ευθύνης, γι' αυτό ψηφίζει και καθένας. Όποιος δεν το αντιλαμβάνεται, μάλλον δεν ξέρει τη λειτουργία του Κοινοβουλίου. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Δεν μπορούμε να λέμε ότι είναι αναβαθμισμένη η αγορά και να υπερηφανευόμαστε ότι εδώ λύνει τα προβλήματα, ή ότι επειδή οι διεθνείς οργανισμοί αναβάθμισαν το ελληνικό χρηματιστήριο άλλαξε και η οικονομία. Γνωρίζουμε όλοι για ποιους λόγους οι διεθνείς οργανισμοί έκαναν την αναβάθμιση. Γνωρίζουμε όμως όλοι -γιατί ζούμε σε αυτήν τη χώρα- ότι ο δείκτης έχει πέσει κατά πολύ. Όχι όμως οι δείκτες των διαφόρων επιχειρήσεων, γιατί η κερδοσκοπία και πάλι γίνεται με αυτήν τη μεγάλη μείωση.
Πρέπει να πω όμως ότι το πρόβλημα του ελληνικού χρηματιστηρίου δεν είναι μόνο ελληνικό. Είναι και παγκόσμιο. Θέλω να αναφέρω την πιο ώριμη, αν θέλετε, αγορά, που είναι των Ηνωμένων Πολιτειών, του δείκτη NASDAC της νέας τεχνολογίας. Ξέρετε ότι κι εκεί επενέβη ο εισαγγελέας γιατί, μετά τη μεγάλη άνοδο, έσκασαν ως "φούσκες" πολλές επιχειρήσεις και ότι εκατοντάδες χιλιάδες επενδυτές έχασαν κι εκεί τα χρήματά τους; Άρα, λοιπόν, η κρίση που αντιμετωπίζουν τα διάφορα χρηματιστήρια δεν είναι τοπικού γεγονότος. Μια οικονομική κρίση που περνάνε οι μεγάλες οικονομίες της παγκόσμιας αγοράς είναι παγκόσμιο γεγονός που τείνει να γίνει -και αυτό θα το δούμε και από τους ισολογισμούς του επόμενου τετραμήνου- μια ύφεση. Άρα, λοιπόν, όταν υπάρχει μια τέτοια κρίση στην παγκόσμια αγορά είναι επόμενο σε μια μικρή χρηματιστηριακή αγορά σαν της χώρας μας να υπάρχουν τρομερές συνέπειες στους μικρούς επενδυτές. Θα πρέπει επιτέλους το ΠΑΣΟΚ να ξεκαθαρίσει αρκετά ζητήματα, τα οποία ίσως να θέλει και να προσανατολίσει. Είναι πραγματικά γεγονός ότι το ΠΑΣΟΚ προσπαθεί να βρει σημεία, που να διαφωνεί με τη συνεπή, αν θέλετε, πολιτική στάση της Νέας Δημοκρατίας. Γιατί δεν το έκρυψε ποτέ η Νέα Δημοκρατία ότι έχει αυτήν τη συγκεκριμένη πολιτική. 'Ομως άλλοι Βουλευτές έτρεχαν προεκλογικά στον Οργανισμό Ύδρευσης και Αποχέτευσης και έλεγαν στους εργαζομένους που αγωνιούσαν, μήπως τυχόν προχωρήσει σε ιδιωτικοποίηση η Ε.Υ.Α.Θ. -δεν θέλω να τους κατονομάσω, μπορεί να γίνει και αυτό όμως- ότι εμείς ως ΠΑΣΟΚ δεν πρόκειται να πουλήσουμε την Ε.Υ.Α.Θ. Α.Ε. Ε, λοιπόν "αμ τα έργα, αμ οι μέρες, αμ τα λόγια" που λέει και η παροιμία.
ΠΡΟΕΔΡΕΥΩΝ (Παναγιώτης Σγουρίδης): Η κα. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, σε μία εποχή που πραγματικά αποδεικνύεται ότι η παγκοσμιοποίηση με τους όρους αγοράς και οι ανταγωνισμοί, οι οποίοι γίνονται, δημιουργούν τεράστια προβλήματα στην ανθρωπότητα, στην Ευρώπη και στη χώρα μας, νομίζω, τα κόμματα έχουν αρχίσει να συνέρχονται απ' αυτές τις πολύ έτσι δογματικές, θα έλεγα κι επιτρέψτε μου, γιατί εγώ έχω πολλά χρόνια που είμαι ανανεωτική και όχι δογματική...
ΑΓΓΕΛΟΣ ΤΖΕΚΗΣ: Δηλαδή, επειδή είστε...
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σας παρακαλώ, κύριε Τζέκη.
Εδώ διακρίνω πράγματι ένα δογματισμό και από τη Νέα Δημοκρατία και από το ΠΑΣΟΚ με το θέμα των ιδιωτικοποιήσεων. Εγώ θα ήθελα η Νέα Δημοκρατία για το θέμα της Ε.Υ.Α.Θ., -κι έτσι όπως συζήτησαν και οι Βουλευτές της επάνω στο Εργατικό Κέντρο κλπ.- να πει γι' αυτό το πολύτιμο αγαθό και τις συνθήκες, έτσι όπως είναι στη Θεσσαλονίκη κλπ., ότι εδώ δεν ισχύει η γενική μας αρχή της ιδιωτικοποίησης, όπως θα περίμενα και το ΠΑΣΟΚ, που οδηγείται στο Συνέδριο ακριβώς γιατί έχει αυτόν τον προσανατολισμό. 
Ο κ. Τσοχατζόπουλος λέει ότι οδηγούμαστε στο συνέδριο για να αλλάξουμε πολιτική. Εγώ φαντάζομαι ότι θέλουν να αλλάξουν την πολιτική την οποία εφαρμόζουν σήμερα, αυτών των άκριτων -κατά εμένα- ιδιωτικοποιήσεων που δεν οδηγούν πουθενά. Και δεν είναι δυνατόν να με πείσει ο κ. Μαγκριώτης ότι εδώ δεν ιδιωτικοποιείται η ΕΥΑΘ. Είναι εύλογο και δεν είναι τεχνικό το επιχείρημα, το οποίο είχα πριν πει ότι αφήνετε αυτήν την υπηρεσία, γιατί θα είναι ιδιωτική πλέον και όχι του δημοσίου, να εκτελεί τα δημόσια έργα εκτός διαδιακασίας του δημοσίου. Εσείς, λοιπόν, τι κάνετε; Τα κάνετε ακόμα χειρότερα απ' ό,τι, εν πάση περιπτώσει, στο παρελθόν λειτουργούσαν οι οργανισμοί. Δεν είναι έτσι τα πράγματα. Να σταθούμε και να δείξουμε μία σύνεση όλοι. Υπάρχουν κάποια πολύτιμα αγαθά, υπάρχουν κάποιες πολύτιμες αρχές, οι οποίες από κανέναν μας δεν θέλουν να καταστρατηγηθούν. 
Οι αρχές της νέας τάξης πραγμάτων οδήγησαν τον Μιλόσεβιτς με τον τρόπο που τον οδήγησαν. Και βέβαια σύσσωμος ο ελληνικός λαός...
ΠΡΟΕΔΡΕΥΩΝ (Παναγιώτης Σγουρίδης): Μη βάζετε άλλο θέμα τώρα. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όχι, θα βάλω τα άλλα θέματα. Μα, εδώ βάζουμε συνέχεια θέματα ...
ΠΡΟΕΔΡΕΥΩΝ (Παναγιώτης Σγουρίδης): Μην βάζετε τον Μιλόσεβιτς μέσα στη συζήτηση για το νομοσχέδιο για την ΕΥΑΘ και για τα χρηματιστήρια. Προς Θεού! 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, βεβαίως είναι για το νομοσχέδιο αυτά τα θέματα, διότι εδώ μιλάμε συνέχεια..
ΠΡΟΕΔΡΕΥΩΝ (Παναγιώτης Σγουρίδης): Αν βάλουμε και τον Μιλόσεβιτς στη συζήτηση, δεν θα τελειώσουμε ούτε στις πέντε. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ε, όχι κύριε Πρόεδρε! Εδώ λέγαμε τι θα κάνει ο καθένας προσωπικά και δεν θα θέσουμε αυτά τα θέματα; 
ΠΡΟΕΔΡΕΥΩΝ (Παναγιώτης Σγουρίδης): Μα, ο Μιλόσεβιτς στο νομοσχέδιο; 
ΙΩΑΝΝΗΣ ΜΑΓΚΡΙΩΤΗΣ: Μπορεί οι πηγές του Αλιάκμονα...
ΠΡΟΕΔΡΕΥΩΝ (Παναγιώτης Σγουρίδης): Ξέρω ότι θα απαντήσει ο κ. Μαγκριώτης, μετά θα απαντήσει ο κ. Παυλόπουλος και μετά θα ξαναπαντήσει ο κ. Μαγκριώτης επί του θέματος αυτού και θα πάμε στην εξωτερική πολιτική. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Γιατί σας ενοχλεί, κύριε Πρόεδρε, και ενοχλεί και τον κ. Μαγκριώτη, που μας ταλαιπωρεί εδώ επί δύο ώρες, εκτός νομοσχεδίου, για να μας πει ότι ο ελληνικός λαός ψήφισε έτσι, η Νέα Δημοκρατία να μας λέει ότι τώρα στα γκάλοπ ψηφίζει διαφορετικά κλπ, και μιλάμε επί του νομοσχεδίου; 
ΠΡΟΕΔΡΕΥΩΝ (Παναγιώτης Σγουρίδης): Δεν σας είπα αυτό. Αδικείτε το Προεδρείο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ χρησιμοποίησα το παράδειγμα αυτό για να σας πω ότι αυτά τα οποία επιβάλλονται...
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο, παρεκάλεσε να μη βάλουμε άλλα θέματα, γιατί εάν βάλουμε άλλα θέματα θα απαντηθούν. Αυτό ζήτησε το Προεδρείο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αποσύρω, λοιπόν, το σκεπτικό μου σε αυτό για να κερδίσω χρόνο σε κάτι άλλο. 
Θα αναφερθώ στη διατροφική αλυσίδα και στο τελευταίο επεισόδιο με τις τρελές αγελάδες στη χώρα μας. Ο φαύλος κύκλος που δημιουργήθηκε ακριβώς από τον ανταγωνισμό και από τα εύλογο κέρδος, όπου τέτοια στοιχεία έχει και αυτό το νομοσχέδιο, δεν συνετίζει κανέναν; Δηλαδή για κάποια πράγματα δεν μπορούν τα κόμματα στην ελληνική Βουλή να συζητούν και με κάποιους άλλους όρους; Να διαφοροποιούν το πρόγραμμά τους γιατί είναι μεγαλύτερο το δημόσιο αγαθό και συμφέρον αν αποφασίσουμε κάτι διαφορετικό; 
Αυτό ήθελα να πω, κύριε Πρόεδρε, ότι με λύπη μου άκουσα αυτόν το διάλογο με τον τρόπο που έγινε, για ένα θέμα για το οποίο όλοι μας αγωνιούμε, το νερό. Δεν κάναμε διάλογο, δεν απολογήθηκε η Κυβέρνηση ούτε η εκπρόσωπος. Γιατί δεν γίνεται ο ενιαίος φορέας προστασίας διαχείρισης του ύδατος; Γιατί δεν προχωράει η εφαρμογή αυτής της κοινοτικής οδηγίας; Γιατί δεν εξασφαλίζεται η ποιότητα του νερού; Γιατί δεν εξασφαλίζονται οι έλεγχοι; Γιατί δεν δόθηκαν αυτές οι απαντήσεις; 
Εν πάση περιπτώσει, δεν φταίει η παγκοσμιοποίηση για το ότι δεν δίνονται αυτές οι απαντήσεις. Φταίει η Κυβέρνηση. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Ο Κοινοβουλευτικός Εκπρόσωπος της Πλειοψηφίας έχει υποχρέωση και καθήκον να απαντά σε κάθε θέμα που θέτουν οι αγορητές των κομμάτων της Αντιπολίτευσης. Βεβαίως δεν θα απαντήσω, κύριε Πρόεδρε, για τον Μιλόσεβιτς διότι δεν έχει καμία σχέση με το θέμα, εκτός και αν υπάρχει καμία νεότερη πληροφορία ότι οι πηγές του Αλιάκμονα από όπου θα υδρεύεται η Θεσσαλονίκη ξεκινούν από τη Γιουγκοσλαβία, οπότε πιθανόν να έχει κάποια σχέση. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τώρα, εάν έχετε κάποια πολιτική κρίση...
ΙΩΑΝΝΗΣ ΜΑΓΚΡΙΩΤΗΣ: Κυρία Ξηροτύρη, εσείς προηγουμένως είπατε, με τη δική σας πολιτική κρίση ότι εμείς εδώ και η Νέα Δημοκρατία ταλαιπωρούμε τη Βουλή. Ε, λοιπόν, εάν αυτή είναι η δική σας πολιτική κρίση και δεν καταλάβατε το δικό μου χιούμορ, τότε λυπάμαι πάρα πολύ. Δικό σας θέμα. 
ΑΓΓΕΛΟΣ ΤΖΕΚΗΣ: Είναι σοβαρό θέμα. Ας μην το αντιμετωπίζει έτσι ο κ. Μαγκριώτης. Τα εβδομήντα δισεκατομμύρια (70.000.000.000) που έδωσε η ελληνική Κυβέρνηση δεν είναι για χιούμορ. 
ΙΑΩΝΝΗΣ ΜΑΓΚΡΙΩΤΗΣ: Ο κ. Τζέκης πράγματι έκανε μια πολύ σωστή τοποθέτηση για το θέμα του χρηματιστηρίου και της χρηματαγοράς ότι όλες περνούν μια ύφεση, όλες είναι σε συνεχή πτώση και έχει να κάνει με τη γενικότερη οικονομική ύφεση. Βεβαίως η αναφορά του στον NASDAC είναι πολύ χαρακτηριστική. Ήταν πέντε χιλιάδες μονάδες πέρυσι το καλοκαίρι, πριν από δύο μήνες ήταν χίλιες επτακόσιες μονάδες και τώρα είναι δύο χιλιάδες μονάδες και κάτι. Αυτό έγινε στην πιο ώριμη χρηματαγορά των Ηνωμένων Πολιτειών της Αμερικής, με τις πιο υψηλές διασφαλίσεις.
Βεβαίως η Νέα Δημοκρατία θέλει να χαρακτηρίζει και να περιορίζει το πρόβλημα του χρηματιστηρίου ως τοπικό, εσωτερικό πρόβλημα της χώρας μας. Δεν την ενδιαφέρει τι γίνεται στις Ηνωμένες Πολιτείες, τι γίνεται στην Ευρώπη όπου είναι αντίστοιχη η πορεία των χρηματιστηρίων. Αυτά τα λέω χωρίς να απεκδύομαι των ευθυνών, που έχει και ο πολιτικός κόσμος και εμείς ως Κυβέρνηση στο θέμα του χρηματιστηρίου για να είμαι σαφής και χωρίς να σταματήσω να τονίζω ούτε μια στιγμή ότι πρέπει να σταθούμε κοντά στο χρηματιστήριο, κοντά στους επενδυτές και όχι να τους πυροβολούμε.
Τώρα όσον αφορά το θέμα της ονομαστικής ψηφοφορίας, κύριε Πρόεδρε. Τα Πρακτικά της Βουλής υπάρχουν και ο καθένας μπορεί εύκολα να ανατρέξει εκεί και όλοι εδώ γνωριζόμαστε και ξέρουμε ο καθένας τι έχει πει. Πριν από μια εβδομάδα ο αγαπητός Κοινοβουλευτικός Εκπρόσωπος της Νέας Δημοκρατίας, ο οποίος πάλι λείπει από την Αίθουσα -και το τονίζω- είπε ότι αν δεν είμαστε εμείς να ψηφίζουμε τα νομοσχέδια η Κυβέρνηση δεν έχει πλειοψηφία να νομοθετήσει. Μας έλεγε, λοιπόν, ότι δεν υπάρχει ...
ΑΓΓΕΛΟΣ ΤΖΕΚΗΣ : Στον τρομονόμο αποδείχτηκε αυτό.
ΙΩΑΝΝΗΣ ΜΑΓΚΡΙΩΤΗΣ : Του είπα ότι μόνο σε εκείνο το νόμο, κύριε Τζέκη, ψήφισαν και άρχισε να μου απαριθμεί δεκάδες νομοσχέδια, που έχουν ψηφίσει και δεν θα νομοθετούσαμε αν δεν ήταν αυτοί.
ΑΓΓΕΛΟΣ ΤΖΕΚΗΣ : Για τον τρομονόμο είπα.
ΙΩΑΝΝΗΣ ΜΑΓΚΡΙΩΤΗΣ : Σας παρακαλώ. Τότε ακριβώς μας είπαν ότι αυτή η πολιτική είναι για να αποδείξουν ότι δεν υπάρχει κοινοβουλευτική Πλειοψηφία για να στηρίξει το νομοθετικό έργο της Κυβέρνησης. Ε, λοιπόν, όταν πήρε τις πρώτες του απαντήσεις την πρώτη εβδομάδα αναγκάστηκε να αλλάξει τη θεωρία και την εκδοχή των ονομαστικών ψηφοφοριών. Και επ΄αυτής της εκδοχής όμως πάλι παίρνει απαντήσεις.
Εγώ όμως θέλω να ρωτήσω: Υπάρχει κανένα άρθρο στο νομοσχέδιο με το οποίο η Κυβέρνηση ψάχνει να ονοματίσει τον Πρωθυπουργό; Επειδή σε όλες τις αγορεύσεις σας και τελευταία από τον εισηγητή σας πάλι ονομασία στον Πρωθυπουργό θέλατε να δώσετε και καθόλου τιμητική γι' αυτόν που την αναφέρει. Αυτό το ερώτημα έθεσα, αν υπάρχει κανένα άρθρο στο νομοσχέδιο, που συζητούμε επ΄αυτού του θέματος. Μονίμως συζητούν περί άλλων και όχι επί του νομοσχεδίου και εμείς είμαστε υποχρεωμένοι να τους απαντούμε σε ό,τι θέμα πολιτικό ή μη θέτουν στο Κοινοβούλιο. Τίποτα δεν θα μένει αναπάντητο.
Και τέλος επειδή το πρόγραμμα της Νέας Δημοκρατίας το 1992 δεν περιελάμβανε την ΕΥΑΘ -δεν υπήρχε τότε η ΕΥΑΘ, υπήρχαν δύο ξεχωριστές εταιρείες- και επειδή κανείς δεν έχει καταλάβει ποια είναι η θέση της Νέας Δημοκρατίας για την ΕΥΑΘ εγώ ξαναρωτώ και έχουν μια ευκαιρία...
ΠΡΟΚΟΠΗΣ ΠΑΥΛΟΠΟΥΛΟΣ : Εσείς δεν καταλάβατε. Οι άλλοι κατάλαβαν.
ΙΩΑΝΝΗΣ ΜΑΓΚΡΙΩΤΗΣ : Σας παρακαλώ.
Είσαστε υπέρ των αποκρατικοποιήσεων. Σας ρώτησε ο κ. Τζέκης: Είσαστε υπέρ της αποκρατικοποίησης; Και ερωτώ συγκεκριμένα .
ΠΡΟΚΟΠΗΣ ΠΑΥΛΟΠΟΥΛΟΣ : Ο κ. Τζέκης ξέρει τι λέμε. Εσείς δεν καταλάβατε. 
ΙΩΑΝΝΗΣ ΜΑΓΚΡΙΩΤΗΣ : Ο κ. Τζέκης επειδή σας κατάλαβε και αυτός γι' αυτό σας ρωτά!
ΠΡΟΚΟΠΗΣ ΠΑΥΛΟΠΟΥΛΟΣ : Θα απαντήσω. 
ΙΩΑΝΝΗΣ ΜΑΓΚΡΙΩΤΗΣ : ΄Εχετε την ευκαιρία, κύριε Παυλόπουλε. Μπορείτε σε δεκαπέντε δευτερόλεπτα να απαντήσετε. Είσαστε υπέρ της αποκρατικοποίησης της ΕΥΑΘ ναι ή όχι ; Είναι πολύ εύκολη η απάντηση. Δεν θέλετε να τη δώσετε γιατί από τη μια μεριά...
ΠΡΟΚΟΠΗΣ ΠΑΥΛΟΠΟΥΛΟΣ : Ο κύριος συνάδελφος δεν ξέρει τη διάκριση της αποκρατικοποίησης από την ιδιωτικοποίηση. Πού φθάσαμε;
ΙΩΑΝΝΗΣ ΜΑΓΚΡΙΩΤΗΣ : ...μιλάτε γενικά για αποκρατικοποιήσεις και από την άλλη λέτε να μείνει η ΕΥΑΘ κρατική ή να πάει στο Δήμο. Απαντήστε. Είστε υπέρ της αποκρατικοποίησης...
ΠΡΟΚΟΠΗΣ ΠΑΥΛΟΠΟΥΛΟΣ : Ο κύριος συνάδελφος δεν ξέρει τη διάκριση μεταξύ αποκρατικοποίησης και ιδιωτικοποίησης. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
ΙΩΑΝΝΗΣ ΜΑΓΚΡΙΩΤΗΣ : Το ερώτημά μου είναι καθαρό, απλό και άδολο και απαντάτε με πέντε λέξεις ή αν θέλετε μια μία με ένα ναι ή όχι ; Είστε υπέρ της αποκρατικοποίησης της ΕΥΑΘ ναι ή όχι; Όλα τα άλλα εκ του πονηρού.
ΠΡΟΚΟΠΗΣ ΠΑΥΛΟΠΟΥΛΟΣ : Όταν μάθει για την αποκρατικοποίηση και την ιδιωτικοποίηση τότε να έλθει να κουβεντιάσουμε!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ : Θα ήθελα μόνο να πω ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριε συνάδελφε. Το Προεδρείο θα κάνει χρήση του άρθρου 106. Έχουν μιλήσει πάνω από δώδεκα ομιλητές και έχει ολοκληρωθεί το θέμα.
ΠΡΟΚΟΠΗΣ ΠΑΥΛΟΠΟΥΛΟΣ : Αφού ο κύριος συνάδελφος, δεν έχει προσλαμβάνουσες παραστάσεις τι να απαντήσω; 
ΙΩΑΝΝΗΣ ΜΑΓΚΡΙΩΤΗΣ : Να μας απαντήσει ο κύριος συνάδελφος, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Θα κάνω χρήση του άρθρου 106. Αυτό δεν έχει τελειωμό.
ΠΡΟΚΟΠΗΣ ΠΑΥΛΟΠΟΥΛΟΣ : Στον Κοινοβουλευτικό Εκπρόσωπο του κυβερνώνοντος κόμματος να τα πείτε αυτά. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι κηρύσσεται περαιωμένη η συζήτηση επί της ενότητας των άρθρων 1 έως και 27 και εισερχόμαστε στην ψήφισή τους. 
Ερωτάται το Τμήμα : Γίνεται δεκτό το άρθρο 1, ως έχει ;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό ως έχει, κατά πλειοψηφία.
Ερωτάται το Τμήμα : Γίνεται δεκτό το άρθρο 2, ως έχει ;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό ως έχει, κατά πλειοψηφία.
Ερωτάται το Τμήμα : Γίνεται δεκτό το άρθρο 3, ως έχει;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 4 ;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία.
Ερωτάται το Τμήμα : Γίνεται δεκτό το άρθρο 5, ως έχει;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 6, ως έχει ;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 7 ως έχει ;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό, ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 8, ως έχει ;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό, ως έχει, κατά πλειοψηφία.
Ερωτάται το Τμήμα : Γίνεται δεκτό το άρθρο 9, ως έχει ;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό, ως έχει, κατά πλειοψηφία.
Ερωτάται το Τμήμα : Γίνεται δεκτό το άρθρο 10, ως έχει ;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό ως έχει κατά πλειοψηφία.
Ερωτάται το Τμήμα : Γίνεται δεκτό το άρθρο 11 ως έχει ;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό, ως έχει, κατά πλειοψηφία.
Ερωτάται το Τμήμα : Γίνεται δεκτό το άρθρο 12, ως έχει;
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΑΓΓΕΛΟΣ ΤΖΕΚΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό, ως έχει, κατά πλειοψηφία.
Ερωτάται το Τμήμα : Γίνεται δεκτό το άρθρο 13, ως έχει ;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό. ως έχει, κατά πλειοψηφία.
Κύριοι συνάδελφοι έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί των άρθρων 14 και 18 του νομοσχεδίου, της οποίας το κείμενο έχει ως εξής: 
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ 
Οι υπογράφοντες Βουλευτές ζητούμε τη διεξαγωγή ονομαστικής ψηφοφορίας επί των άρθρων 14 και 18 του υπό συζήτηση σχεδίου νόμου "τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ.Α.Ε. και άλλες διατάξεις"
Αθήνα, 5 Ιουνίου 2001
Οι αιτούντες Βουλευτές
Ο κ. Προκόπης Παυλόπουλος .
Ο κ. Σταύρος Δαϊλάκης .
Η κα Ελισάβετ Παπαδημητρίου.
Ο κ. Γεώργιος Σαλαγκούδης.
Ο κ. Σωτήριος Κούβελας.". 
Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας για να διαπιστωθεί αν υπάρχει ο απαιτούμενος από τον Κανονισμό αριθμός Βουλευτών για την υποβολή της.
Ο κ. Προκόπης Παυλόπουλος . Παρών.
Ο κ. Σταύρος Δαϊλάκης . Παρών.
Η κα Ελισάβετ Παπαδημητρίου. Παρούσα.
Ο κ. Γεώργιος Σαλαγκούδης. Παρών.
Ο κ. Σωτήριος Κούβελας. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό. 
(Δ Ι Α Κ Ο Π Η )
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3) θα λύσει τη συνεδρίαση για την προσεχή Τρίτη 10 Ιουλίου 2001 και ώρα 18.30' με αντικείμενο εργασιών του Τμήματος νομοθετική εργασία. Στην αρχή θα διεξαχθεί ονομαστική ψηφοφορία επί των άρθρων 14 και 18 καθώς και ψήφιση των υπολοίπων άρθρων της ενότητας και στη συνέχεια συνέχιση της συζήτησης επί των άρθρων και του συνόλου του σχεδίου νόμου αρμοδιότητος Υπουργείου Εθνικής Οικονομίας: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις". Επίσης θα γίνει και η ψήφιση στο σύνολο του νομοσχεδίου του Υπουργείου Εθνικής Άμυνας "Επαγγελματίες Οπλίτες και άλλες διατάξεις".
Λύεται η συνεδρίαση.
Ώρα λήξης 15.35' 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



