ΣΥΝΕΔΡΙΑΣΗ ΙΘ'
Τετάρτη 3 Νοεμβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας των Βουλευτών Χρ. Σμυρλή-Λιακατά, Π. Τσερτικίδη, Ι. Τζωάννου και Π. Κουρουμπλή, 
3. Ανακοινώνεται ότι τη συνεδρίαση παρακολουθούν μαθητές, από το εσπερινό γυμνάσιο Περάματος, 
4. Αίτηση Εισαγγελικής Αρχής για άρση της ασυλίας του Βουλευτή Δ. Κουτσόγιωργα, 
5. Ο Υπουργός Δικαιοσύνης διαβίβασε στον Πρόεδρο της Βουλής έγγραφο του Εισαγγελέα Πρωτοδικών Πειραιά με το οποίο διαβιβάζεται μήνυση κατά του Υπουργού Περιβάλλοντος, Χωροταξίας και Δημοσίων 'Εργων Κ. Λαλιώτη για παράβαση καθήκοντος, 
6. Ο Εισαγγελέας Πρωτοδικών Αθηνών διεβίβασε στον Πρόεδρο της Βουλής δικογραφία κατά του πρώην Υπουργού Γεωργίας Στ. Τζουμάκα για πράξη που αναφέρεται ότι τελέστηκε κατά την ενάσκηση των καθηκόντων του, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Πέμπτης 4 Νοεμβρίου 1999, 
4. Συζήτηση επικαίρων ερωτήσεων: α) Προς τον Πρωθυπουργό: i) σχετικά με τις επισημάνσεις του πρώην Υπουργού Εξωτερικών κ. Πάγκαλου κατά την πρόσφατη συζήτηση στη Βουλή για την υπόθεση του FALCON κλπ., ii) σχετικά με τις προθέσεις της Κυβέρνησης να λάβει μέτρα για τον εκσυγχρονισμό και την ανάπτυξη του αγροτικού τομέα, β) Προς τον Υπουργό Μεταφορών και Επικοινωνιών σχετικά με την καθυστέρηση εγκατάστασης και λειτουργίας του εν όργανου Συστήματος Προσγείωσης (Ι.L.S.2) στο αεροδρόμιο "Μακεδονία" της θεσσαλονίκης, γ) Προς τον Υπουργό Εθνικής 'Αμυνας, σχετικά με την εγκατάσταση πυρηνικών στον 'Αραξο τη δεκαετία του 1960, δ. Προς τον Υπουργό Υγείας και Πρόνοιας, σχετικά με δημοσιεύματα του Τύπου, αναφερόμενα στη λειτουργία του Ιδρύματος Ανιάτων, Αγιάσου Λέσβου "Η ΘΕΟΜΗΤΩΡ", ε) Προς τον Υπουργό Εθνικής Παιδείας και Θρησκευμάτων, σχετικά με τις προϋποθέσεις εισαγωγής στην τριτοβάθμια εκπαίδευση μαθητών που φοιτούν στα σχολεία του εξωτερικού, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση σχεδίων νόμων: Ο Υπουργός Εθνικής Οικονομίας και Οικονομικών καταθέτει σχέδια νόμων: α) Για την κύρωση του Απολογισμού του Κράτους Οικονομικού έτους 1998, β) Περί κυρώσεως του Ισολογισμού του Κράτους του οικονομικού έτους 1998, γ) Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2000, 
2. Συζήτηση επί των άρθρων του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού Τ.Α.Π.-Ο.Τ.Ε. Α.Ε. (ΕΔΕΝΕΤ Τ.Α.Π. - Ο.Τ.Ε. Α.Ε.) και άλλες διατάξεις", 
3. Κατάθεση πρότασης νόμου: Είκοσι δύο Βουλευτές της Νέας Δημοκρατίας κατέθεσαν πρόταση νόμου: "Σύσταση και λειτουργία Εθνικής Επιτροπής Ενέργειας", 
4. Κατάθεση Εκθέσεων Διαρκών Επιτροπών: α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις άδειας δίωξης των Βουλευτών κυρίων Χρήστου Θεοδώρου και Φραγκλίνου Παπαδέλλη., β. Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Κύρωση της από 24 Σεπτεμβρίου 1999 Πράξης Νομοθετικού Περιεχομένου" αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων γυμνασίου, ενιαίου λυκείου, τεχνικών επαγγελματικών σχολών και λυκείων Μέσης Τεχνικής Επαγγελματικής Εκπαίδευσης", γ. Η Διαρκής Επιτροπή Οικονομικών Υποθέσεων καταθέτει τις εκθέσεις της: i) Στο σχέδιο νόμου του Υπουργείου Οικονομικών: "Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας για τη συνεργασία και αμοιβαία συνδρομή μεταξύ των τελωνειακών τους διοικήσεων", ii) Στην πρόταση νόμου αρμοδιότητας του Υπουργείου Οικονομικών: "Φορολογικά κίνητρα για τις μικρομεσαίες επιχειρήσεις και άλλες διατάξεις", 
ΟΜΙΛΗΤΕΣ 
Α. Επί των επικαίρων ερωτήσεων: 
Ι. Προς τον Πρωθυπουργό 
ΣΗΜΙΤΗΣ Κ., 
ΣΙΟΥΦΑΣ Δ., 
ΤΣΟΒΟΛΑΣ Δ., 
ΙΙ. Προς τους Υπουργούς: 
ΑΚΡΙΤΙΔΗΣ Ν., 
ΑΝΘΟΠΟΥΛΟΣ Ι., 
ΔΑΜΑΝΑΚΗ Μ., 
ΚΟΛΟΖΩΦ Ο., 
ΚΟΤΣΩΝΗΣ Θ., 
ΜΑΝΤΕΛΗΣ Α., 
ΜΠΕΝΑΚΗ-ΨΑΡΟΥΔΑ Α., 
ΠΑΠΑΔΕΛΛΗΣ Φ., 
ΤΣΟΧΑΤΖΟΠΟΥΛΟΣ Α., 
Β. Επί του σχεδίου νόμου του Υπουργείου Οικονομικών: ΑΠΟΣΤΟΛΟΥ Ε., 
ΒΕΖΔΡΕΒΑΝΗΣ Η., 
ΙΝΤΖΕΣ Α., 
ΚΑΨΗΣ Ι., 
ΜΗΤΣΟΤΑΚΗΣ Κ., 
ΜΠΟΣΚΟΥ Μ., 
ΠΑΠΑΓΕΩΡΓΟΠΟΥΛΟΣ Ε., 
ΠΑΠΑΔΗΜΟΠΟΥΛΟΣ Ι., 
ΠΙΠΕΡΓΙΑΣ Δ., 
ΡΕΓΚΟΥΖΑΣ Α., 
ΣΙΟΥΦΑΣ Δ., 
ΣΠΥΡΙΟΥΝΗΣ Κ., 
ΣΠΥΡΟΠΟΥΛΟΣ Ρ., 
ΣΦΥΡΙΟΥ Κ., 
ΧΡΙΣΤΟΔΟΥΛΑΚΗΣ Ν.
 
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΙΘ'
Τετάρτη 3 Νοεμβρίου 1999
------------------
Αθήνα, σήμερα στις 3 Νοεμβρίου 1999, ημέρα Τετάρτη και ώρα 18.25' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2.11.1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΙΗ' συνεδριάσεώς του, της 2ας Νοεμβρίου 1999 σε ό,τι αφορά την ψήφιση στο σύνολο των σχεδίων νόμων: 1. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Δημοκρατίας της Κροατίας για συνεργασία στον τομέα τουρισμού".
2. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για συνεργασία στον τομέα τουρισμού".
3. "Κύρωση της Σύμβασης του Μέτρου".
4. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την προώθηση και αμοιβαία προστασία των επενδύσεων και του προσαρτημένου σε αυτήν Πρωτοκόλλου".
5. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για οικονομική και τεχνολογική συνεργασία".
6. Κύρωση του Πρωτοκόλλου της Συμφωνίας συνεργασίας και τελωνειακής ένωσης μεταξύ της Ευρωπαϊκής Οικονομικής Κοινότητας και της Δημοκρατίας του Αγίου Μαρίνου μετά την προσχώρηση της Δημοκρατίας της Αυστρίας, της Δημοκρατίας της Φιλανδίας και του Βασιλείου της Σουηδίας στην Ευρωπαϊκή 'Ενωση και της Τελικής Πράξης".
7. "Απλοποιήσεις και ελαφρύνσεις στη φορολογία εισοδήματος και άλλες διατάξεις".
8. "Αναμόρφωση του νομικού καθεστώτος των Προγραμμάτων Σπουδών Επιλογής στα ΑΕΙ και ΤΕΙ".) Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. Δημήτριο Κατσικόπουλο, Βουλευτή Αχαϊας, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 4 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 1. Η με αριθμό 133/1-11-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με τη λήψη μέτρων αξιοποίησης του αιολικού δυναμικού και την ανάπτυξη του τομέα της αιολικής ενέργειας.
2. Η με αριθμό 122/21-10-99 επίκαιρη ερώτηση του Βουλευτή της Νέας Δημοκρατίας κ. Θεόδωρου Κασσίμη προς τους Υπουργούς Οικονομικών, Δημόσιας Τάξης, σχετικά με την παράνομη λειτουργία των τυχερών ηλεκτρονικών μηχανημάτων.
3. Η με αριθμό 141/1-11-99 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τους Υπουργούς Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων, Οικονομικών, σχετικά με τις προθέσεις της Κυβέρνησης μετά την απόφαση του Ευρωπαϊκού Δικαστηρίου για τα οικογενειακά επιδόματα κλπ.
4. Η με αριθμό 137/1-11-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Γεωργίας, σχετικά με τη λήψη μέτρων διάσωσης της γενετικής βάσης δεδομένων ποικιλιών φυτών και ζώων που υπάρχουν στην Ελλάδα.
5. Η με αριθμό 126/22-10-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, Ανάπτυξης, σχετικά με την τροποποίηση της μελέτης του έργου παράκαμψης του Δήμου Μακρύ Γιαλού Σητείας Κρήτης.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν.Βουλής) 1. Η με αριθμό 119/21-10-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καλαμακίδη προς τον Υπουργό Εθνικής 'Αμυνας, σχετικά με τη μετεγκατάσταση στρατιωτικών μονάδων από την πόλη της Χαλκίδας.
2. Η με αριθμό 129/22-10-99 επίκαιρη ερώτηση του Βουλευτή της Νέας Δημοκρατίας κ. Αθανάσιου Γιαννόπουλου προς τον Υπουργό Εθνικής Παιδείας και Θρησκευμάτων, σχετικά με τη διενέργεια των εξετάσεων για την αναγνώριση των πτυχίων Ιατρικών Σχολών του εξωτερικού.
3. Η με αριθμό 140/1-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Δημόσιας Τάξης, Δικαιοσύνης, σχετικά με την παρουσία αστυνομικών και τη βιντεοσκόπηση από αυτούς στις κινητοποιήσεις των εργαζομένων κλπ.
4. Η με αριθμό 136/1-11-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Ανάπτυξης, Γεωργίας, σχετικά με τη λήψη μέτρων εξυγίανσης του κυκλώματος εμπορίας των αγροτικών προϊόντων κλπ.
5. Η με αριθμό 127/22-10-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος Χωροταξίας και Δημοσίων 'Εργων, σχετικά με την επιλογή χώρου Υγειονομικής Ταφής Απορριμμάτων στην περιοχή Αγίου Θωμά Μεσολογγίου.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επικαίρες ερωτήσεις πρώτου κύκλου: Πρώτη είναι η με αριθμό 134/1-11-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ακριτίδη προς τον Υπουργό Μεταφορών και Επικοινωνιών, σχετικά με την καθυστέρηση εγκατάστασης και λειτουργίας του Ενόργανου Συστήματος Προσγείωσης (Ι.L.S.2) στο αεροδρόμιο "Μακεδονία" της Θεσσαλονίκης.
Η επίκαιρη ερώτηση του κ. Ακριτίδη έχει ως εξής: "'Εχουμε εισέλθει για μια ακόμη χρονιά στην περίοδο που δοκιμάζεται σοβαρά από την ομίχλη το αεροδρόμιο "Μακεδονία" της Θεσσαλονίκης. Το σύστημα προσγείωσης I.L.S.2 με το οποίο αναμένεται να περιοριστεί η ταλαιπωρία των επιβατών φαίνεται ότι καθυστερεί να εγκατασταθεί και να λειτουργήσει. 'Ομως, όσοι χρησιμοποιούν το αεροδρόμιο το περιμένουν με πραγματική αγωνία.
Και το ερώτημα είναι: Πότε συγκεκριμένα πρόκειται να λειτουργήσει αυτό το σύστημα και πόσο θα περιορίσει τότε το πρόβλημα που θέτει εκτός λειτουργίας το αεροδρόμιο "Μακεδονία";" Ο Υπουργός Μεταφορών και Επικοινωνιών κ. Αναστάσιος Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, είναι γνωστό το πρόβλημα του αεροδρομίου της Θεσσαλονίκης. 'Εχει εγκατεστημένο ένα σύστημα που διευκολύνει την προσγείωση, που λέγεται I.L.S. κατηγορίας 1, το οποίο όμως, όταν υπάρχουν φαινόμενα ομίχλης, δεν είναι επαρκές για να διευκολύνει το αεροπλάνο να προσγειωθεί.
Η Υπηρεσία Πολιτικής Αεροπορίας έχει μελετήσει την αντιμετώπιση του προβλήματος και παρέδωσε από το Δεκέμβριο του 1997 στο Υπουργείο Περιβάλλοντος, Χωροταξίας και Δημοσίων 'Εργων τη μελέτη και για την κατασκευή ενός άλλου συστήματος, το οποίο ονομάζεται I.L.S. κατηγορίας 2, και δίνει τη δυνατότητα στο αεροπλάνο να κατέβει πολύ χαμηλότερα και, επομένως, φτάνοντας σε ένα ύψος που είναι γύρω στα τριάντα μέτρα, να μπορεί να προσγειωθεί με ομίχλη.
Η αναβάθμιση αυτού του συστήματος από τη μία κατηγορία στην άλλη συνοδεύεται και από αλλαγή του φωτισμού του αεροδρομίου πάλι από την κατηγορία 1 στην κατηγορία 2. Και γι' αυτό επίσης, η μελέτη έχει δοθεί από εκείνη την εποχή στο Υ.ΠΕ.ΧΩ.Δ.Ε. και το Υ.ΠΕ.ΧΩ.Δ.Ε., το οποίο είναι ο φορέας εκτέλεσης του έργου, έχει αναθέσει το έργο, έχει εγκατασταθεί ο εργολάβος -νομίζω ότι δουλεύει ήδη από τις αρχές του καλοκαιριού- και, βέβαια το έργο είναι στο στάδιο της εκτέλεσης. Πιστεύουμε ότι θα ολοκληρωθεί μέσα στο χρονοδιάγραμμα, το οποίο έχει ταχθεί στον εργολάβο. Πέραν από αυτά, θα ήθελα να σας πληροφορήσω επίσης ότι όλα τα έργα γίνονται στον ένα διάδρομο, που έχει τον αριθμό 16. Υπάρχει -όπως ξέρετεκαι ο δεύτερος διάδρομος με τον αριθμό 10, στον οποίο δεν είναι εγκατεστημένο σύστημα I.L.S., ακριβώς για να διευκολύνει και την κίνηση των αεροπλάνων, αλλά και για να διευκολύνει επίσης και την προσγείωση και προχωρά και σ' αυτό το σύστημα του διαδρόμου, για να εγκαταστήσει I.L.S. κατηγορίας 2, ώστε και οι δύο διάδρομοι με την περάτωση των έργων να έχουν αυτό το σύγχρονο σύστημα διευκόλυνσης της προσγείωσης. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Το θέμα είναι ότι εμείς δεν πετάμε.
Είμαστε καθηλωμένοι στη Θεσσαλονίκη. 'Ολα τα άλλα είναι παραμύθια. 
ΠΡΟΕΔΡΟΣ (Απόστολος Κακλαμάνης): Ο κ. Ακριτίδης έχει το λόγο. 
ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, το πρόβλημα που αντιμετωπίζει το αεροδρόμιο της Θεσσαλονίκης με τις ομίχλες είναι σοβαρό και βέβαια παρατείνεται περισσότερο, τουλάχιστον, από τις προσδοκίες που είχαμε όλοι εμείς που το χρησιμοποιούμε συστηματικά.
Είναι ένα μεγάλο πρόβλημα, κύριε Υπουργέ και πιστέψτε ότι γίνεται εφιαλτικό για όσους έχουν την ανάγκη αυτού του αεροδρομίου, είτε μετακινούνται συστηματικά, είτε έχουν πίεση χρόνου.
Βέβαια, πρέπει να δούμε και μία άλλη πλευρά του. Το γεγονός ότι για πολλές ημέρες το χρόνο βρίσκεται εκτός λειτουργίας αυτό το αεροδρόμιο, έχει και μία γενικότερη συνέπεια, ότι υποβαθμίζεται -θα έλεγα- ο ρόλος του από την άποψη της χρήσης του γενικότερα στο διεθνή περίγυρο. Συνεπώς, θα περίμενε κανείς ότι το πρόβλημα θα είχε αντιμετωπιστεί πολύ πιο έγκαιρα.
Νομίζω ότι υπάρχει μία αντίληψη, ότι το αεροδρόμιο της Θεσσαλονίκης με την υπάρχουσα δομή του μπορεί να καλύπτει τις ανάγκες του. Αυτό δεν είναι σωστό. Οι ρυθμοί αύξησης της κίνησης και σε επιβάτες και σε εμπορευματικές μεταφορές είναι πολύ μεγαλύτεροι από τους ρυθμούς με τους οποίους βελτιώνουμε τις υποδομές του αεροδρομίου.
Βέβαια, θα είναι λάθος να πιστεύει κάποιος ότι το αεροδρόμιο της Αθήνας είναι σε θέση να ικανοποιήσει τις ανάγκες εκείνες ώστε η χώρα μας να γίνει ένας σημαντικός κόμβος αερομεταφορών. Αυτό δεν είναι σωστό. Η Θεσσαλονίκη θα συμβάλει σε αυτήν την κατεύθυνση και επομένως, πρέπει το γρηγορότερο να ολοκληρωθεί η ανάπτυξή του.
Κλείνοντας, θέλω να σας διαβεβαιώσω ότι οι συμπολίτες μου δύσκολα μπορούν να καταλάβουν και να εξηγήσουν τους λόγους για τους οποίους υπάρχει αυτή η καθυστέρηση και βεβαίως αυτή η εικόνα της μη λειτουργίας, του αεροδρομίου.
ΠΡΟΕΔΡΟΣ (Απόστολος Κακλαμάνης): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, όσον αφορά το ζήτημα της καθυστέρησης, επαναλαμβάνω και πάλι ότι είναι εγκατεστημένος ο εργολάβος, εκτελεί το έργο και, επομένως, είμαστε σε εξέλιξη. Δεν μπορώ να πω ακριβώς για το χρόνο που θα τελειώσει το έργο. Πρόκειται για ένα έργο εν εξελίξει και εκτελείται αυτή τη στιγμή.
Από την Υπηρεσία Πολιτικής Αεροπορίας έχει παραδοθεί η μελέτη από τον Δεκέμβριο του 1997, έχουν γίνει οι διαγωνισμοί που χρειάζεται να γίνουν, έχουν υπογραφεί οι συμβάσεις με τις αναγκαίες χρονικές περιόδους που προβλέπεται να περατωθεί το έργο, έχει εγκατασταθεί ο εργολάβος και δουλεύει.
'Ομως, πέραν απ' αυτά, κύριε συνάδελφε, θέλω να τονίσω ότι δεν υπάρχει κάποια σχέση ανταγωνισμού μεταξύ του αεροδρομίου των Αθηνών και της Θεσσαλονίκης.
Στο αεροδρόμιο της Θεσσαλονίκης, όπως ξέρετε, έχουν γίνει οι αίθουσες υποδοχής κοινού, που είναι πολύ σημαντικό έργο, η διεύρυνση του χώρου στάθμευσης των αεροσκαφών και η προετοιμασία των μεγάλων έργων για την επέκταση του αεροδιαδρόμου 10 προς τη θάλασσα, που είναι σε εξέλιξη, μελετάται και πρόκειται για ένα τεράστιο και δύσκολο έργο. 'Ολα αυτά δείχνουν την αποστολή αυτού του αεροδρομίου που είναι γνωστή. Μελετάται ο τρόπος με τον οποίο θα ανταποκριθεί σ' αυτήν και υπάρχουν έργα σε πλήρη εξέλιξη.
Το συνολικό κόστος αυτών των έργων, όπως ξέρερε, φτάνει τα εκατόν είκοσι έξι δισεκατομμύρια (126.000.000.000) δραχμές και μάλιστα ακριβώς για να μην συναντήσει καμία δυσκολία η χρηματοδότησή του, είναι από τα έργα τα οποία έχουμε εντάξει στο τρίτο Κοινοτικό Πλαίσιο Στήριξης, έχοντας ιδιαίτερο υποπρόγραμμα που λέγεται "Αεροδρόμια" και του οποίου βασικός πυρήνας είναι ακριβώς τα έργα της Θεσσαλονίκης.
ΠΡΟΕΔΡΟΣ (Απόστολος Κακλαμάνης): Αγαπητοί συνάδελφοι, θα συζητηθεί η τρίτη με αριθμό 139/1.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Εθνικής 'Αμυνας, Εξωτερικών, σχετικά με την αποθήκευση πυρηνικών όπλων στη χώρα μας κλπ.
Η επίκαιρη ερώτηση του κ. Κολοζώφ έχει ως εξής: "Από μελέτη επιστημόνων και έγγραφα του Αμερικάνικου Πενταγώνου, που δημοσιεύθηκαν πρόσφατα στην "Επιθεώρηση των Ατομικών Επιστημόνων", προκύπτει ότι μεταξύ των δεκαοκτώ χωρών όπου οι Η.Π.Α. είχαν αποθηκεύσει πυρηνικά όπλα, ήταν και η Ελλάδα. Οι επτά από τις χώρες αυτές εξακολουθούν να τα έχουν μέχρι σήμερα αποθηκευμένα.
Πρόκειται προφανώς για πυρηνικά όπλα που βρίσκονται αποθηκευμένα στη βάση του 'Αραξου, πράγμα που η σημερινή Κυβέρνηση, καθώς και όλες οι προηγούμενες, αρνούνται να επιβεβαιώσουν, παρά τις συνεχείς διαμαρτυρίες, καταγγελίες και διαδηλώσεις του φιλειρηνικού κινήματος της χώρας. Σύμφωνα με δημοσιεύματα, οι συμφωνίες που έχουν υπογράψει οι Η.Π.Α. με κάθε μία από τις επτά χώρες-μέλη του ΝΑΤΟ, που φιλοξενούν στο έδαφός τους τα πυρηνικά, απαγορεύουν στις αρχές να αποκαλύψουν και την πιο μικρή πληροφορία γύρω από αυτά τα θέματα.
Πρόσφατα μάλιστα ήλθε στο φως της δημοσιότητας παρ' ολίγον ατύχημα στο χώρο φύλαξής τους, πράγμα που ενισχύει τους γενικότερους λόγους που επιβάλλουν την απόσυρσή τους μακριά από τη χώρα μας.
Ερωτώνται για μία ακόμη φορά οι αρμόδιοι Υπουργοί και η Κυβέρνηση, πόσα πυρηνικά όπλα και πού βρίσκονται στη χώρα μας; Βάσει ποιας συμφωνίας έχει επιτραπεί η αποθήκευσή τους; Σε ποιες ενέργειες θα προβούν για να φύγουν τα πυρηνικά όπλα από την Ελλάδα, που αποτελούν πηγή κινδύνων κατά της χώρας και υπονομεύουν την ασφάλεια και την κυριαρχία της;" 
ΜΑΡΙΑ ΔΑΜΑΝΑΚΗ: Κύριε Πρόεδρε, με συγχωρείτε. Η δική μου ερώτηση είναι περίπου ίδια. Μπορούν να συζητηθούν από κοινού; 
ΠΡΟΕΔΡΟΣ (Απόστολος Κακλαμάνης): Μπορούν να συζητηθούν μαζί, κατά το άρθρο 132, με διαφύλαξη των δικαιωμάτων εκατέρωθεν, αλλά βλέπω ότι στην περίληψη δεν αναφέρονται ακριβώς τα ίδια πράγματα.
'Ομως ας επανέλθουμε στη σειρά των ερωτήσεων εφ' όσον προσήλθε ο Πρωθυπουργός και εν συνεχεία θα συζητηθούν οι δυο ερωτήσεις, διότι θα πάρουν και περισσότερο χρόνο.
Συμφωνείτε, κύριοι συνάδελφοι; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 138/4/1.11.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικά με τις επισημάνσεις του πρώην Υπουργού Εξωτερικών κ. Πάγκαλου, κατά την πρόσφατη συζήτηση στη Βουλή για την υπόθεση του "ΦΑΛΚΟΝ" κλπ.
Η επίκαιρη ερώτηση του κ. Σιούφα έχει ως εξής: "Κατά την πρόσφατη συζήτηση στη Βουλή της πρότασης της Νέας Δημοκρατίας για τη Σύσταση Εξεταστικής των Πραγμάτων Επιτροπής, με σκοπό τη διερεύνηση της τραγικής υπόθεσης του "ΦΑΛΚΟΝ" ο πρώην Υπουργός Εξωτερικών κ. Πάγκαλος διατύπωσε μείζονος σημασίας επισημάνσεις. Αφού υπογράμμισε ότι "Ο Γιάννος Κρανιδιώτης δεν ήταν ένας τυχαίος Υπουργός" μίλησε ευθέως για "εξαφάνιση του Γιάννου" σε μια χρονική στιγμή που "βρισκόταν σε φάση λεπτών διαπραγματεύσεων για το Κυπριακό και εξασφάλισε ισορροπίες". 'Εκανε λόγο για "σκοτεινές πτυχές που δεν πρέπει να υπάρξουν" και πρόσθεσε ότι ο ίδιος θα ήταν έτοιμος να καταθέσει στην επιτροπή, αντί να λέει δεξιά και αριστερά όσα γνωρίζει. Δεδομένου ότι για "δολοφονία", μίλησε πρώτος ο αρμόδιος Υπουργός κ. Μαντέλης, επιτιθέμενος, μάλιστα, εναντίον στελέχους της Ολυμπιακής,υπολόγου κατά την άποψή του. Δεδομένου ότι και ο αρμόδιος Υπουργός και ο θεωρούμενος από τον Υπουργό ως ένοχος παραμένουν στις θέσεις τους. Δεδομένου, ακόμη, ότι η επίθεση αυτή του Υπουργού εκδηλώθηκε πριν καν γίνουν γνωστές οι συνθήκες της τραγωδίας, γεγονός που οδηγεί στην εκτίμηση ότι κάτι γνώριζε ο Υπουργός Ερωτάται ο κύριος Πρωθυπουργός: α) Αν κάλεσε τον κ. Πάγκαλο προκειμένου να του ζητήσει διευκρινίσεις και λεπτομέρειες για όσα γνωρίζει και προτίθεται να καταθέσει αφού οι επισημάνσεις του πρώην Υπουργού, πέρα από τις ευθύνες για την τραγωδία την ηθική και πολιτική διάσταση της υπόθεσης, αφορούν και τα μείζονα εθνικά ζητήματά μας, που -αυτήν τη στιγμή- βρίσκονται σε κρίσιμη φάση.
β) Αν μετά τις επισημάνσεις Παγκάλου, κάλεσε εκ νέου τον αρμόδιο Υπουργό για να διακριβώσει ποια σχέση μπορεί να έχει η δική του αναφορά σε δολοφονία με όσα ανέφερε ο πρώην Υπουργός στη Βουλή.
γ) Αν ζήτησε να πληροφορηθεί για την πορεία της σχετικής έρευνας και το χρόνο κατάθεσης του πορίσματος".
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, από την πρώτη στιγμή έδωσα εντολή στον Υπουργό Μεταφορών κ. Μαντέλη και σε όλες τις υπηρεσίες να διερευνήσουμε πλήρως τα αίτια της πτώσης του "ΦΑΛΚΟΝ", να εξετάσουν ποιοί έχουν ευθύνες και να προκύψουν οι ευθύνες για όποιους έχουν, όποια θέση και αν έχουν.
Επέμενα και αυτή ήταν η θέληση η προσωπική μου, αλλά και η θέληση της Κυβέρνησης να υπάρχει πλήρης διαλεύκανση αυτής της υπόθεσης, πλήρης πληροφόρηση, σαφήνεια ως προς τα συμπεράσματα, να μην υπάρχει καμιά αμφιβολία γιατί συνέβη αυτό το τραγικό δυστύχημα. Και για να επιτευχθεί αυτό και να είμαστε βέβαιοι, έδωσα επίσης εντολή να υπάρξουν πρόσθετα εχέγγυα για την όλη διερεύνηση της υπόθεσης. Γι' αυτό και ζητήσαμε από την ρουμανική επιτροπή πραγματογνωμώνων, η οποία είναι αρμόδια κατά το διεθνές αεροπορικό δίκαιο, για τη διερεύνηση του ατυχήματος, να στείλει το μαύρο κουτί στην υπηρεσία πολιτικής αεροπορίας της Ομοσπονδιακής Δημοκρατίας της Γερμανίας στο σχετικό ινστιτούτο.
Ζητήσαμε επίσης να υπάρχουν αμερικάνοι πραγματογνώμονες, οι οποίοι να εκφέρουν γνώμη πάνω στα πορίσματα, για να υπάρχει άποψη ενός τρίτου, όπως και στη διάρκεια αυτής της έρευνας συμφωνήσαμε με τους Ρουμάνους σε όποια πρωτοβουλία πήραν για να εξετάσουν τρίτοι, είτε από τις Ηνωμένες Πολιτείες είτε από τη Γαλλία, το τι συνέβη ακριβώς με το αεροπλάνο. Πιστεύω ότι έχουμε χρέος γι' αυτό απέναντι στους νεκρούς. Νεκροί οι οποίοι εκτελούσαν το καθήκον τους εκείνη τη στιγμή. Και έχω χρέος προσωπικό απέναντι στο Γιάννο Κρανιδιώτη, ο οποίος υπήρξε συνεργάτης, φίλος και θα έλεγα ιδιαίτερα αγαπητός φίλος.
Πρέπει να εντοπίσουμε οποιεσδήποτε αιτίες και να υπάρχει το πόρισμα για να κρίνουμε όλοι. Και αυτό το πόρισμα όπως το είχαμε δηλώσει θα το δώσουμε στη δημοσιότητα, θα το δώσουμε στα κόμματα και θα εξετάσουμε μετά ποια θα είναι η συνέχεια.
'Οπως όμως σε κάθε αεροπορικό ατύχημα, πρέπει πρώτα να γίνει τεχνική έρευνα για να διαπιστωθεί τι ακριβώς συνέβη. Και με βάση τα δεδομένα της τεχνικής έρευνας, μπορούν να υπάρξουν μετά πολιτικά συμπεράσματα ή συμπεράσματα όσον αφορά την οργάνωση και τη λειτουργία των υπηρεσιών κλπ. Χρειάζεται, λοιπόν, το πόρισμα και γι' αυτό και οι εισαγγελείς οι οποίοι επελήφθησαν της υπόθεσης, δεν έχουν προχωρήσει, επειδή περιμένουν και αυτοί το πόρισμα των Ρουμάνων.
'Οσον αφορά το χρόνο ολοκλήρωσης αυτών των διαδικασιών, οι Ρουμάνοι έχουν αναφέρει ότι πρόκειται μέσα στους επόμενους μήνες, στο τέλος του έτους περίπου, να ολοκληρώσουν αυτές τις διαδικασίες.
Σε όλα αυτά συμφωνεί και ο κ. Πάγκαλος, ο οποίος ζήτησε πλήρη πληροφόροση. Τι διευκρινίσεις να ζητήσω από τον κ. Πάγκαλο; Συμφωνεί και αυτός και εμείς, και πιστεύω όλοι, ότι δεν πρέπει να υπάρχει η ελάχιστη αμφιβολία. Από εκεί και πέρα, πιστεύω ότι η ερώτηση του κ. Σιούφα, μετά τη συζήτηση που έγινε στη Βουλή, σκοπεύει μόνο και μόνο σε κομματική εκμετάλλευση και τίποτε άλλο.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, από την απάντηση, την οποία έδωσε ο κύριος Πρωθυπουργός, διαπιστώνουμε όλοι ότι είναι ο Πρωθυπουργός που φοβάται την αναζήτηση της αλήθειας, τρέμει να την αντικρύσει και τρέμει να την αποκαλύψει.
Ο Πρωθυπουργός που ζητάει από τον ελληνικό λαό και ζητούσε καθαρές λύσεις, αποδεικνύεται ότι ζητάει κλειστά στόματα.
Εγώ, κύριε Πρωθυπουργέ, δεν γνωρίζω αν δολοφονήθηκε ο Γιάννος Κρανιδιώτης. Εκείνο όμως που διαπιστώνω και από τη συζήτηση, που έγινε για τη σύσταση της εξεταστικής επιτροπής, αλλά και σήμερα από την απάντηση που δίνετε, είναι ότι δολοφονείται η διαδικασία για την αποκάλυψη της αλήθειας. Αλλά η τραγική όψη του θέματος είναι ότι εσείς πρώτος θα έπρεπε να είσθε εκείνος, ο οποίος θα έπρεπε να αναζητείτε την αλήθεια και όχι να καταφεύγετε στο πόρισμα, γιατί θα μπορούσε πολύ εύκολα να ήσασταν εσείς θύμα αυτής της υπόθεσης.
Επίσης, κύριε Πρωθυπουργέ, πρέπει να σας επισημάνω ότι ο κ. Πάγκαλος ζήτησε να γίνει εξεταστική επιτροπή, για να μη λέει τα πράγματα, τα οποία ξέρει εδώ κι εκεί. Και επίσης είπε ότι δεν πρόκειται για ατύχημα, αλλά είπε τη λέξη "εξαφάνιση" και συνέδεσε την εξαφάνιση με την τύχη των εθνικών θεμάτων.
Κύριε Πρόεδρε, είναι σαν να λέμε αυτό το οποίο συζητείται και στην Αίθουσα, ότι ο κ. Πάγκαλος ομιλεί μή ακουόμενος, ο κύριος Πρωθυπουργός θεάται τα πράγματα και εμείς και ο ελληνικός λαός δεν αντιλαμβανόμαστε γιατί να γίνεται προσπάθεια να αποκρυβεί η αλήθεια.
Κύριε Πρόεδρε, οι πρώτοι που μίλησαν ότι δεν πρόκειται για ατύχημα, αλλά για δολοφονία, ήταν η ίδια η Κυβέρνηση και ο αρμόδιος Υπουργός. Και παραμένει και ο ίδιος στη θέση του και εκείνος, τον οποίο ο Υπουργός κατήγγειλε ως δολοφόνο.
Γιατί λοιπόν δεν τους καλείτε, κύριε Πρωθυπουργέ, να σας ενημερώσουν; Τους περιφρονείτε; Και αν τους περιφρονείτε -εννοώ τον Υπουργό Μεταφορών και Επικοινωνιών- γιατί τους κρατάτε στη θέση τους; Και αυτά είναι πολιτικά ερωτήματα, τα οποία καμιά έρευνα δεν πρόκειται να αποκαλύψει, ούτε όσα ο κ. Πάγκαλος είπε ότι δεν θέλει να τα λέει δεξιά και αριστερά ούτε οι κατηγορίες τις οποίες ο Υπουργός Μεταφορών απηύθυνε σε συγκεκριμένο στέλεχος της Ολυμπιακής Αεροπορίας.
Αυτά όλα είναι ευθύνη πολιτικής διερεύνησης και εσείς δεν αναζητείτε εξηγήσεις, ούτε από τον έναν ούτε από τον άλλον.
Συνεπώς, αυτό το οποίο μένει ως απάντηση για μας, διότι απουσιάσατε και από τη σχετική συζήτηση και η σημερινή τοποθέτησή σας δεν δίνει απάντηση στα θέματα, είναι ότι είσθε μεγάλος απών από ένα μεγάλο θέμα, που πρώτος έπρεπε να έχετε την ευαισθησία για το συνεργάτη και φίλο σας και για τους υπόλοιπους νεκρούς, μαζί με το γιό του, που χάθηκαν απ' αυτό το τραγικό ατύχημα.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η φαντασία του κ. Σιούφα καλπάζει και καλπάζει πολύ πρόωρα. Διότι δεν υπάρχει παράδειγμα στον κόσμο, της διαδικασίας την οποία επικαλείται. Χωρίς να διαπιστωθεί τι συνέβη, χωρίς να γίνει διερεύνηση των πραγματικών αιτίων, χωρίς να αποφανθούν οι εμπειρογνώμονες, οι έχοντες γνώση, θα πρέπει να υπάρξουν διαδικασίες, οι οποίες θα κάνουν τι; Θα κάνουν έρευνες, χωρίς να ξέρουν τα πραγματικά γεγονότα; Θα αποδώσουν ευθύνες, χωρίς να ξέρουν ποιος είναι ο υπαίτιος του πράγματος; Η απλή λογική, θα έλεγα, και η ευπρέπεια απέναντι στους νεκρούς και η τιμή που οφείλουμε στους νεκρούς, είναι να είμαστε πιο συγκρατημένοι.
Να ζητάμε να διαπιστώσουμε τι έγινε, μετά να συζητήσουμε και να είμαστε σκληροί. Και εμείς αυτό θα κάνουμε. Θα διαπιστώσουμε τι έγινε, θα δώσουμε το πόρισμα στη δημοσιότητα και σε όλα τα κόμματα στη Βουλή, θα συζητήσουμε και θα είμαστε σκληρότατοι απέναντι στους υπεύθυνους. Αλλά θα είμαστε υπεύθυνοι πολίτες και υπεύθυνοι πολιτικοί. Δεν θα είμεθα ανεύθυνοι εκμεταλλευτές κάθε μικροκομματικής προσπάθειας για δημιουργία εντυπώσεων.
(Χειροκροτήματα από την πτέρυγα του ΠΑΣΟΚ) ΠΡΟΕΔΡΟΣ(Aπόστολος Κακλαμάνης):Κύριοι συνάδελφοι, συμφωνεί το Σώμα να συζητήσουμε στη συνέχεια την με αριθμό 143/5/1.11.99 επίκαιρη ερώτηση πρώτου κύκλου του Προέδρου του Δημοκρατικού Κοινωνικού Κινήματος κ. Τσοβόλα προς τον Πρωθυπουργό; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ(Απόστολος Κακλαμάνης): Η Βουλή απεδέχθη.
Συνεπώς θα συζητηθεί η με αριθμό 143/5/1.11.99 επίκαιρη ερώτηση πρώτου κύκλου του Προέδρου του Δημοκρατικού Κοινωνικού Κινήματος κ. Τσοβόλα προς τον κύριο Πρωθυπουργό, σχετικά με τις προθέσεις της Κυβέρνησης να λάβει μέτρα για τον εκσυγχρονισμό και την ανάπτυξη του αγροτικού τομέα κλπ.
Η επίκαιρη ερώτηση του κ. Τσοβόλα έχει ως εξής: "Σε κατάσταση απόγνωσης βρίσκονται οι αγρότες ολόκληρης της χώρας βλέποντας το ήδη πενιχρό εισόδημά τους να συρρικνώνεται ολοένα και περισσότερο.
Η φετινή χρονιά ήταν ιδιαίτερα απελπιστική για τους αγρότες, που η παραγωγή τους υπέστη μεγάλες καταστροφές, από τις χαλαζοπτώσεις, αλλά και λόγω των μειωμένων τιμών πώλησης των προϊόντων τους.
Οι μεσάζοντες αγοράζουν σε εξευτελιστικές τιμές, που δεν καλύπτουν ούτε το κόστος παραγωγής, το οποίο τα τελευταία χρόνια έχει αυξηθεί δραματικά, το δε τίμημα είτε το καταβάλλουν όποτε αυτοί θέλουν,είτε και καθόλου.
Ενδεικτικά αναφέρονται οι τιμές των ροδακίνων, του ελαιολάδου, των εσπεριδοειδών, των σιτηρών, του βαμβακιού κλπ.
Παράλληλα, οι υπέρμετροι συμβατικοί τόκοι, αλλά και οι τόκοι υπερημερίας (πανωτόκια), έχουν κυριολεκτικά λυγίσει τους αγρότες. Τα πρόσφατα εξαγγελθέντα μέτρα για ρύθμιση των αγροτικών χρεών, ήταν ανούσια και δεν συνέβαλαν ούτε στην προσωρινή έστω ανακούφιση των πραγματικών παραγωγών.
Ερωτάται ο κύριος Πρωθυπουργός Αν πρόκειται η Κυβέρνηση να πάρει ουσιαστικά μέτρα για τον εκσυγχρονισμό και την ανάπτυξη του αγροτικού τομέα, καθώς και για τη διασφάλιση ενός ελαχίστου ορίου ανεκτής διαβίωσης στους αγρότες, ώστε να σταματήσει η επικίνδυνη, για την εθνική οικονομία και την περιφέρεια, συρρίκνωση του αγροτικού πληθυσμού της χώρας μας".
Ο Πρόεδρος της Κυβερνήσεως κ. Κωνσταντίνος Σημίτης έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, στόχος των πολιτικών μας είναι να βελτιώσουμε συνεχώς τις βιοτικές συνθήκες του αγροτικού πληθυσμού. Πρέπει να έχουμε υπόψη μας ότι το κατά κεφαλήν αγροτικό εισόδημα είναι ένα μακροοικονομικό μέγεθος. Και δεν μπορούμε να το μετράμε από περίοδο σε περίοδο, γιατί οι διακυμάνσεις εξαρτώνται και από το μέγεθος της παραγωγής και από τη συγκυρία.
Γεγονός είναι ότι από το 1981 μέχρι σήμερα το αγροτικό εισόδημα στη χώρα μας έχει αυξηθεί κατά 20%. Αυτό είναι μια πάρα πολύ σημαντική αύξηση η οποία δεν υπήρχε σε άλλες χώρες της Ευρωπαϊκής 'Ενωσης. Αν δε δούμε την τελευταία δεκαετία, θα διαπιστώσουμε ότι στη χώρα μας εμείς έχουμε διατηρήσει το αγροτικό εισόδημα σε σταθερά επίπεδα, ενώ σε άλλες χώρες της Ευρωπαϊκής 'Ενωσης υπάρχει θεαματική πτώση. Αναφέρω ενδεικτικά ότι στη Δανία η μείωση του αγροτικού εισοδήματος ήταν γύρω στο 18,5% και στη Μεγάλη Βρετανία γύρω στο 16,5%. Αυτό το αγροτικό εισόδημα εξαρτάται σε μεγάλο βαθμό κατά 45% από τις κοινοτικές ενισχύσεις.
Για τα επόμενα έξι χρόνια, όπως ξέρετε, έχουμε εξασφαλίσει κοινοτικές ενισχύσεις οι οποίες φθάνουν στο ύψος των επτά τρισεκατομμυρίων (7.000.000.000.000) δραχμών. 'Εχουμε λοιπόν εξασφαλίσει τη βάση του αγροτικού εισοδήματος και θα υπάρξει το επι πλέον εισόδημα από την διάθεση και την εμπορία των προϊόντων.
Δεν υπάρχει επομένως πρόβλημα για τη θετική εξέλιξη του αγροτικού εισοδήματος τα χρόνια μέχρι το 2006.'Εχουμε πάρει όμως και μια σειρά από άλλα μέτρα σε σχέση με το αγροτικό εισόδημα. Αναφέρω ενδεικτικά.
Η μείωση των επιτοκίων χορηγήσεων από το 23% το 1993, στο 12% σήμερα και σε μονοψήφιο αριθμό αρχές του 2000.
Η αύξηση της επιστροφής του Φόρου Προστιθέμενης Αξίας.
Η μείωση του επιτοκίου στο 7,5% για το νέο αγρότη.
Η κατά 40% απαλλαγή του Ειδικού Φόρου Κατανάλωσης πετρελαίου κίνησης σε όλους τους αγρότες.
Το κατά 38% φθηνότερο, ακόμα και από το κόστος της Δ.Ε.Η., ηλεκτρικό ρεύμα.
Οι ρυθμίσεις αγροτικών χρεών ύψους 1,6 τρισεκατομμυρίων δραχμών.
Η αύξηση των συντάξεων του Ο.Γ.Α. κατά δέκα χιλιάδες (10.000) δραχμές από 1η Ιανουαρίου του επομένου έτους. Αυτό κοστίζει εκατόν δώδεκα δισεκατομμύρια (112.000.000.000) δραχμές και θα έχει ένα ζευγάρι συνταξιούχων αυξημένο εισόδημα κατά διακόσιες ογδόντα χιλιάδες (280.000) δραχμές ετησίως.
Η μείωση του Ειδικού Φόρου Κατανάλωσης στο πετρέλαιο θέρμανσης. 'Ηταν σαράντα δύο χιλιάδες (42.000) δραχμές το 1995 ο φόρος στον τόνο και είναι έξι χιλιάδες εκατό (6.100) δραχμές τώρα.
Το ειδικό φορολογικό καθεστώς που εφαρμόζουμε χάρη στο οποίο από οκτακόσιες χιλιάδες αγρότες πληρώνουν φόρο εισοδήματος μόνο τρεις χιλιάδες εκατό.
Ειδικές απαλλαγές στη φορολογία περιουσίας.
Η αύξηση της πρώϊμης σύνταξης.
Αυτά είναι μια σειρά από μέτρα τα οποία πήραμε το τελευταίο διάστημα και δείχνουν ότι μόνιμο μέλημά μας είναι ο αγρότης και η βελτίωση του εισοδήματός του.
ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο. ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σημασία, κύριε Πρωθυπουργέ, δεν έχουν οι αριθμοί και τα μακροοικονομικά μεγέθη, αλλά οι άνθρωποι και στην προκειμένη περίπτωση οι αγρότες.
Είναι γνωστό σε όλους εδώ στην Αίθουσα, ότι τα τελευταία δέκα χρόνια με κυβέρνηση και Νέας Δημοκρατίας και του νέου ΠΑ.ΣΟ.Κ. η συντριπτική πλειοψηφία των αγροτών και κυρίως οι μικρομεσαίοι αγρότες πένονται κυριολεκτικά, δυστυχούν κυριολεκτικά. Και όση προσπάθεια και αν κάνετε συγκρίνοντας ανόμοια πράγματα αναφερόμενος στην περίοδο 1981-1999, ενώ για την Ευρώπη τελευταία δεκαετία, αποτελούν αλχημείες και δεν καλύπτουν το κορυφαίο αυτό οικονομικό και κοινωνικό πρόβλημα και κυρίως το πρόβλημα που αντιμετωπίζει η πλειοψηφία των αγροτών.
Φέτος δε, οι τιμές των περισσοτέρων αγροτικών προϊόντων είναι κυριολεκτικά εξευτελιστικές.
Αναφέρω ενδεικτικά: Λάδι, εξακόσιες (600) με εξακόσιες πενήντα (650) δραχμές το κιλό. Τα εσπεριδοειδή, τα σιτηρά, το βαμβάκι, τα σταφύλια, τα ροδάκινα και μια σειρά άλλα αγροτικά προϊόντα φέτος είχαν πολύ μειωμένη τιμή σε σχέση ακόμη και με τη μειωμένη τιμή των προηγούμενων ετών. Ενώ, από την άλλη μεριά, το κόστος παραγωγής των αγροτικών προϊόντων, σε συνδυασμό με τα υψηλά πραγματικά -και όχι ονομαστικά- επιτόκια, έχουν δημιουργήσει τεράστιο πρόβλημα και στον αγροτικό πληθυσμό, αλλά και στον αγροτικό τομέα της ελληνικής οικονομίας.
Kαι επειδή μιλήσατε για την αύξηση των δέκα χιλιάδων (10.000) δραχμών στις συντάξεις των αγροτών, νομίζω ότι δεν θα έπρεπε να το επικαλεσθείτε, κύριε Πρωθυπουργέ, γιατί και εδώ κάνετε διάκριση μεταξύ των συνταξιούχων αγροτών και των άλλων συνταξιούχων. Θα έπρεπε και στους συνταξιούχους αγρότες να δώσετε τουλάχιστον σε πρώτη φάση το ΕΚΑΣ που δώσατε και στους άλλους συνταξιούχους.
(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΔΗ.Κ.ΚΙ. κ. Δημήτριου Τσοβόλα) Τέλος, κύριε Πρωθυπουργέ, σημασία δεν έχουν μόνο οι διεθνείς τιμές για τα αγροτικά προϊόντα, ούτε σημασία έχουν μόνο το τι χρήματα παίρνονται και εισπράττονται τελικά όχι από τους αγρότες, αλλά από τους μεσάζοντες, τους εξαγωγείς, από τα κοινοτικά προγράμματα. Σημασία έχει το τι πάει στην τσέπη του αγρότη.
(Στο σημείο αυτό κτυπάει ξανά το κουδούνι λήξεως του χρόνου ομιλίας του Προέδρου του ΔΗ.Κ.ΚΙ. κ. Δημήτριου Τσοβόλα) Και δεύτερον, εάν έχετε -που δεν έχετε- μηχανισμούς ώστε να μην πολλαπλασιάζεται η τιμή στον καταναλωτή των αγροτικών προϊόντων και να εισπράττει ελάχιστο τίμημα πώλησης ο παραγωγός, ενώ τα ενδιάμεσα στάδια των μεγαλομεσαζόντων να εκμεταλλεύονται και τους παραγωγούς, αλλά και τους καταναλωτές.
Νομίζω ότι τέτοιες απαντήσεις δεν δίνουν λύσεις στο κορυφαίο αγροτικό πρόβλημα και στο πρόβλημα του αγροτικού πληθυσμού...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ... ούτε δίνουν λύσεις οι υποσχέσεις οι προεκλογικές ή τα ψίχουλα τα οποία υπόσχεσθε ότι θα δώσετε τώρα την τελευταία χρονιά, την τέταρτη χρονιά της θητείας σας. Γι'αυτό θα πρέπει να καθίσετε να σκύψετε πάνω στα προβλήματα του αγροτικού τομέα και του αγροτικού πληθυσμού, πριν είναι ακόμη πάρα πολύ αργά, γιατί ερημώνεται η ύπαιθρος και οι νέοι αγρότες φεύγουν μαζικά αλλά και... 
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, έχετε υπερβεί κατά πολύ το χρόνο. Παρακαλώ να τηρείται ο χρόνος.
Και επίσης, παρακαλώ θερμά όλους τους ομιλητές να αναφέρονται στους τίτλους των κομμάτων χωρίς προσωνύμια ή άλλους επιθετικούς προσδιορισμούς, γιατί έτσι προκαλείται η δικαιολογημένη δυσφορία των κομμάτων στα οποία αναφέρονται. Να μη γυρίσουμε στο 1974 που άκουγα εδώ πέρα το "Κ.Κ.Ε.-Εξ." και "Κ.Κ.Ε.-Εσ.". Δεν είναι νομίζω σοβαρό και άξιο αυτής της Αιθούσης το "νέο", το "παλαιό" κλπ. Κάθε κόμμα έχει τον τίτλο του. Και οφείλουμε, για στοιχειώδη κοινοβουλευτική επικοινωνία, να αναφερόμεθα στον τίτλο αυτόν.
Ορίστε, κύριε Πρωθυπουργέ, έχετε το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, το ΠΑ.ΣΟ.Κ. είναι ένα κόμμα το οποίο στάθηκε πάντα κοντά στους αγρότες και στέκεται κοντά στους αγρότες. Και το ότι στάθηκε κοντά στους αγρότες, φαίνεται από τη θεαματική εξέλιξη του αγροτικού τομέα από το 1981 και μετά. Γιατί κανένας δεν μπορεί να αρνηθεί, ότι επί των ημερών του ΠΑ.ΣΟ.Κ. βελτιώθηκε θεαματικά και το εισόδημα του αγρότη και οι συνθήκες ζωής του.
Βεβαίως και έχουν σημασία οι άνθρωποι. Γιατί πρέπει να έχουμε ανθρωπιά. Πρέπει να βλέπουμε τα προβλήματά τους. Πρέπει να είμαστε κοντά τους.
'Ομως, έχουν σημασία και οι αριθμοί, που μας δείχνουν πώς πηγαίνει μία οικονομία.
Και η οικονομία αυτή της Ελλάδας, ακριβώς με την πολιτική που ακολουθήσαμε, βελτίωσε κατά πολύ την εισοδηματική θέση ολόκληρου του ελληνικού πληθυσμού. Και σε μια εποχή διεθνών πιέσεων, όσον αφορά τις τιμές, κατάφερε να κρατήσει το εισόδημα του αγρότη. Ενώ σε πολλές άλλες χώρες -θα έλεγα σε όλες τις χώρες της Ευρωπαϊκής 'Ενωσης- μειώθηκε θεαματικά. Η πολιτική μας είναι εκείνη, η οποία μπόρεσε, μέσα σε ένα δυσμενές διεθνές περιβάλλον, να κρατήσει το εισόδημα του αγρότη και να μην υπάρχουν οι μειώσεις εκείνες, οι οποίες υπήρξαν αλλού.
Και όσον αφορά αυτά που δίνουμε, δεν είναι καθόλου ψίχουλα.
Σήμερα το πρωί αποφασίσαμε τον προϋπολογισμό και πρόκειται να τον καταθέσουμε. Και είναι ένας προϋπολογισμός, αυτός τον οποίο καταθέσαμε, ο οποίος δίνει το πλεόνασμα το οποίο εδημιούργησαν οι 'Ελληνες τα τελευταία χρόνια με διάφορα μέτρα, πίσω στους 'Ελληνες και στους αγρότες φυσικά, για να βελτιώσουν την εισοδηματική τους θέση.
Και όλα αυτά που ανέφερα είναι η απόδειξη ότι η πολιτική μας και οι θυσίες του ελληνικού λαού απέφεραν. Και αυτήν την πολιτική θα συνεχίσουμε. 'Οχι ωραία λόγια, όχι εκφράσεις συμπάθειας, αλλά πράξεις και έργα που αποδίδουν στην τσέπη του αγρότη και στην τσέπη του πολίτη. Πράξεις και έργα, που βελτιώνουν καθημερινά το επίπεδο διαβίωσής του. (Χειροκροτήματα από την πτέρυγα του ΠΑ.ΣΟ.Κ.) ΠΡΟΕΔΡΟΣ (Απόστολος Κακλαμάνης): Επειδή στην επίκαιρη ερώτηση της κ. Δαμανάκη αναφέρονται σχεδόν τα ίδια με όσα αναφέρονται στην επίκαιρη ερώτηση του κ. Κολοζώφ, κατά το άρθρο 132, όπως προανέφερα, θα συζητηθούν από κοινού, επιφυλασσομένων των δικαιωμάτων των ομιλητών και του Υπουργού όσον αφορά το χρόνο.
Η τέταρτη, λοιπόν, επίκαιρη ερώτηση 120/21.10.1999 είναι της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Εθνικής 'Αμυνας, Εξωτερικών, σχετικά με την εγκατάσταση πυρηνικών στον 'Αραξο τη δεκαετία του 1960.
Η επίκαιρη ερώτηση της κυρίας συναδέλφου σε περίληψη έχει ως εξής: "Αιφνιδίως, χθες ήρθαν στο φως της δημοσιότητας στοιχεία Αμερικανών επιστημόνων, που βεβαιώνουν την εγκατάσταση πυρηνικών των ΗΠΑ την εποχή του ψυχρού πολέμου σε δεκαοκτώ χώρες του κόσμου, μεταξύ των οποίων και η Ελλάδα. Σύμφωνα με τα σχετικά δημοσιεύματα στην Ελλάδα εγκαταστάθηκαν πυρηνικά στον 'Αραξο τη δεκαετία του 1960, παρέμειναν τουλάχιστον ως το 1974 και ουδείς βεβαιώνει για το τι συμβαίνει σήμερα.
Ερωτώνται οι κύριοι Υπουργοί: 1. Εάν η εγκατάσταση των πυρηνικών στην Ελλάδα ήταν σε γνώση των ελληνικών κυβερνήσεων.
2. Εάν και πότε απεσύρθησαν.
3. Ποια είναι η δυνατότητα ελέγχου της ελληνικής πολιτείας για όσα μπορεί να συμβαίνουν στις Αμερικανικές Βάσεις στη χώρα μας; Πώς εξασφαλίζεται; 4. Πώς προτίθεται η Κυβέρνηση να αντιμετωπίσει τις αποκαλύψεις;" Ο κύριος Υπουργός Εθνικής 'Αμυνας έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, η δική μου δεν θα διαβαστεί; ΠΡΟΕΔΡΟΣ (Απόστολος Κακλαμάνης): Τη διάβασα κύριε Κολοζώφ. Διάβασα τη δική σας ερώτηση...
ΟΡΕΣΤΗΣ ΚΟΛΟΖΩΦ: Πριν έρθει ο κύριος Πρωθυπουργός; 
ΠΡΟΕΔΡΟΣ (Απόστολος Κακλαμάνης): 'Εχω την εντύπωση ότι ήσαστε στην Αίθουσα. Αλλά ο κ. Νεράντζης -έχει φύγει τώρα- σήμερα ήταν πολύ άτακτος. Γινόταν συζήτηση στην Αίθουσα πολλή. Διάβασα πάντως την ερώτησή σας.
ΟΡΕΣΤΗΣ ΚΟΛΟΖΩΦ: 'Ηταν πραγματικά...
ΠΡΟΕΔΡΟΣ (Απόστολος Κακλαμάνης): 'Ηταν και περισσότερο εκτεταμένη.
Και έχω την εντύπωση ότι ο κύριος Υπουργός θα απαντήσει έχοντας υπόψη και τα ερωτήματα του κ. Κολοζώφ.
Ορίστε, κύριε Υπουργέ.
ΑΠΟΣΤΟΛΟΣ - ΑΘΑΝΑΣΙΟΣ-ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, στα μεταπολεμικά χρόνια και ιδιαίτερα στην περίοδο του ψυχρού πολέμου είναι σε όλους μας γνωστό, ότι υπήρξε μία μέγιστη συσσώρευση πυρηνικών όπλων τόσο από τη μεριά των χωρών που ανήκαν στο αμυντικό σύμφωνο του ΝΑΤΟ όσο βέβαια και στις χώρες που ανήκαν στο Σύμφωνο της Βαρσοβίας. Είναι γνωστό ότι μέχρι και τη δεκαετία του 1990, με μέγιστη έξαρση τη δεκαετία του 1980, ο ανταγωνισμός στους εξοπλισμούς και στα πυρηνικά όπλα επέβαλε την ισορροπία του τρόμου. Μία ισορροπία με την οποία αποφύγαμε τελικά...
(Θόρυβος στην Αίθουσα - κωδονοκρουσίες) ΠΡΟΕΔΡΟΣ (Απόστολος Κακλαμάνης): Οι Κρήτες είναι ζωηροί, γνωστό αυτό. Αλλά εδώ στην Αίθουσα συγκρατηθείτε λιγάκι! ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Απέφυγε τελικά η διεθνής κοινότητα σύγκρουση λόγω του ανταγωνισμού των πυρηνικών όπλων.
Την περίοδο αυτή, όπως σε όλες τις χώρες και στην Ελλάδα από το 1959 και μετά υπήρξε αποθήκευση ατομικών όπλων και μέσων. Αυτό είναι γνωστό τοις πάσι και νομίζω ότι δεν μπορεί να το αμφισβητεί κανένας. Είναι επίσης γνωστό ότι κατά τη διάρκεια της δεκαετίας του 1980 οι κυβερνήσεις ΠΑΣΟΚ προώθησαν μία πολιτική κατοχύρωσης της ειρήνης και της ασφάλειας και της συνεργασίας στην περιοχή και ιδιαίτερα στα Βαλκάνια, με την πολιτική για απύραυλα Βαλκάνια, όπως επίσης τη μάχη υποστήριξης για μείωση στους εξοπλισμούς, τη μεγάλη πρωτοβουλία των 'Εξι για μείωση των εξοπλισμών και βέβαια την προσπάθεια για να μην εγκατασταθούν οι πύραυλοι Πέρσιγκ-Κρουζ στην Ευρώπη τη δεκαετία του 1980.
Στο πλαίσιο αυτής της ειρηνικής πολιτικής επήλθε ήδη στη δεκαετία του 1980 μία σημαντικότατη μείωση με την απομάκρυνση από την Ελλάδα του μέγιστου αριθμού των πυρηνικών όπλων, τα οποία ήταν εγκατεστημένα εκείνη την εποχή στην Ελλάδα. Από το τέλος μάλιστα της δεκαετίας του 1980, αρχές δεκαετίας του 1990 και μετά η Ελλάδα δεν διαθέτει πλέον ούτε μέσα κατάλληλα για τη μεταφορά πυρηνικών όπλων.
Βέβαια πρέπει να πω ότι ουδέποτε από τη μεριά της Ελληνικής Κυβερνήσεως ούτε στη δεκαετία του 1980, όταν είχαμε τη μεγάλη διαμάχη με την Αμερικανική Κυβέρνηση για το κλείσιμο των αμερικανικών βάσεων, τέθηκε θέμα απομάκρυνσης και των τελευταίων αν θέλετε πυρηνικών όπλων τα οποία υπήρχαν στην Ελλάδα. Διότι αυτό θεωρήθηκε στο πλαίσιο της πολιτικής άμυνας και ασφάλειας της πυρηνικής αποτροπής του ΝΑΤΟ, ως ξεχωριστό θέμα, το οποίο που δεν εντάσσεται στο επίπεδο των ελληνοαμερικανικών σχέσεων και στις διαπραγματεύσεις για τις βάσεις.
Μετά τη δεκαετία του 1980, στη δεκαετία του 1990 μετά αν θέλετε τη μεγάλη αλλαγή και το τέλος του διπολισμού και το τέλος του ψυχρού πολέμου και μετά την κατάρρευση του σοβιετικού καθεστώτος και του Συμφώνου της Βαρσοβίας, επακολούθησαν μεγάλες συμφωνίες-Συνθήκες ΣΑΛΤ-1 και ΣΑΛΤ-2 με συνέπεια την τεράστια απομείωση των πυρηνικών όπλων και από τις δύο πλευρές ελεγχόμενα και βέβαια αυτό έχει ως συνέπεια την ολοσχερή σχεδόν απομάκρυνση και από την Ελλάδα των τελευταίων υπολοίπων πυρηνικών όπλων. Κυρίες και κύριοι συνάδελφοι, σήμερα δεν βλέπω επομένως με βάση αυτήν την εξέλιξη, γιατί και πώς θα έπρεπε να υπάρχει έστω και μια κουκίδα μεγαλύτερης ανησυχίας σε οποιονδήποτε 'Ελληνα πολίτη, για τη συμμετοχή της Ελλάδας στο "Σύμφωνο του ΝΑΤΟ με τη δυνατότητα του να εξασφαλίσει και σήμερα την έσχατη αποτρεπτική του ισχύ.
Στο νέο ΝΑΤΟ, όπως προσφάτως διαμορφώθηκε στην Ουάσιγκτον όπου πλέον το αμυντικό σκέλος του μετεξελίσσεται σε έναν ευρωατλαντικής εμβέλειας οργανισμό συλλογικής ασφάλειας, σταθερότητας και συνεργασίας με σκοπό τη διασφάλιση της ειρήνης, με δεδομένο ότι δεν υπάρχει πλέον κανένας συγκεκριμένος εχθρός παρά μόνο κρίσεις για τις οποίες προβλέπεται η κινητοποίηση του ΝΑΤΟ ως οργανισμό συλλογικής άμυνας και ασφάλειας διατηρείται στο στρατηγικό concept για όλες τις χώρες η δυνατότητα της πυρηνικής αποτρεπτικής προοπτικής και ισχύος, στον ελάχιστο α βαθμό που είναι επιτρεπτός στο πλαίσιο των διεθνών συμβάσεων και συνθηκών.
Στην Ελλάδα δεν διαθέτουμε σήμερα μέσα για οιανδήποτε μεταφορά ή χρήση πυρηνικών. Στην Ελλάδα ουδείς μπορεί να σκεφτεί χρήση τέτοιων μέσων χωρίς την έγκριση της Ελληνικής Κυβέρνησης, όπως σαφώς προβλέπεται και από τη συμμετοχή μας στις λειτουργίες του ΝΑΤΟ. Στην Ελλάδα δεν υπάρχουν αμερικάνικες βάσεις που να έχουν πυρηνικά όπλα, όπως τίθεται στο ερώτημα. Στην Ελλάδα σήμερα έχουμε διακριθεί για μια πολιτική ειρήνης, ασφάλειας, σταθερότητας, την οποία επιβάλαμε στην περιοχή ως βασική στρατηγική κατεύθυνση αναδεικνύοντας τη χώρα μας ως κέντρο και παράγοντα αυτής της πολιτικής ειρήνης, ασφάλειας και συνεργασίας.
Επομένως, μ'αυτά τα δεδομένα νομίζω ότι η Κυβέρνηση παίρνει ξεκάθαρη θέση, σε σχέση με τα ερωτήματα, τα οποία έθεσαν οι δύο συνάδελφοι, απαντώντας πλήρως στην ουσία των ερωτημάτων, χωρίς να προχωρώ σε τεχνικές λεπτομέρειες, οι οποίες έχουν σχέση με τους όρους συμμετοχής της Ελλάδας σε μία συνολική αμυντική πολιτική της Συμμαχίας.
ΠΡΟΕΔΡΟΣ (Απόστολος Κακλαμάνης): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, έχει γίνει συνήθεια σ'αυτό το Κοινοβούλιο οι Υπουργοί να μην απαντάνε στα ερωτήματα των κομμάτων. Εμάς δεν μας ενδιαφέρει η ιστορική διαδρομή του θέματος. Εμάς, μας ενδιαφέρουν συγκεκριμένα πράγματα που ρωτήσαμε και δεν πήραμε απάντηση.
Εν πάση περιπτώσει, πρέπει να μας σέβεται η Κυβέρνηση. Δεν είναι η πρώτη φορά που συμβαίνει αυτό το πράγμα.
Κύριε Υπουργέ, ξέρουμε και εμείς για τον ψυχρό πόλεμο και τη διαδρομή που είχαμε. Εμείς σας ρωτάμε: Πόσα πυρηνικά υπάρχουν στη χώρα μας; Πού είναι εγκατεστημένα; Βάσει ποιας συμφωνίας έχουν εγκατασταθεί, αποθηκευτεί; Ποιες ενέργειες θα κάνετε για να φύγουν; Η απάντηση που μας δίνετε, μας ανησυχεί ακόμα περισσότερο, γιατί απαντάτε σε ένα ερώτημα που κανένας από μας δεν έχει θέσει. Ούτε από τον Τύπο έχει τεθεί ακόμη κατά πόσο έχουμε πλήρη ικανότητα, έχουν την ικανότητα τα αεροπλάνα μας να φέρουν πυρηνικά όπλα. Μας ανησυχεί το ότι σπεύδετε να δώσετε απάντηση σ'αυτό το ζήτημα.
Τι κρύβεται πίσω απ'αυτό, κύριε Υπουργέ; Είναι αλήθεια ότι ετοιμάζετε τέτοια Μοίρα στο ΝΑΤΟ; Μας μιλήσατε για διεθνείς συνθήκες χωρίς να μας λέτε βάσει ποιας συμφωνίας έχουν εγκατασταθεί αυτά τα πυρηνικά εδώ. Μας λέτε ότι δεν είναι αμερικάνικα, είναι του ΝΑΤΟ. Μα εσείς δεν έχετε κανέναν έλεγχο εκεί. Ποιος έχει τον έλεγχο; Και μη με κοιτάτε έτσι. Ξέρω καλά ότι δεν έχετε έλεγχο. Το ξέρω καλά γιατί από την Κυβέρνησή σας μας έχει γίνει τέτοια ενημέρωση. Μη με κοιτάτε έτσι. Προηγούμενοι συνάδελφοί σας μας έχουν κάνει τέτοια ενημέρωση.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Δεν το ξέρω.
ΟΡΕΣΤΗΣ ΚΟΛΟΖΩΦ: Δεν το ξέρετε! Να μας το πείτε και να μας πείτε και ποια μέτρα έχετε πάρει για να ελέγχετε το πότε μπαίνουν και το πότε βγαίνουν και αν έχετε οπτική επαφή με το τι γίνεται εκεί πέρα.
ΠΡΟΕΔΡΟΣ (Απόστολος Κακλαμάνης): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, ο κύριος Υπουργός μας μίλησε έξι λεπτά, για να πει μία λέξη: "σχεδόν". Τα πυρηνικά όπλα σχεδόν έχουν εξαφανιστεί από την Ελλάδα.
Νομίζω λοιπόν ότι είναι ανάγκη να ενημερωθεί το Ελληνικό Κοινοβούλιο. Είναι περίπου δεδομένο ότι στον 'Αραξο υπάρχουν πυρηνικά όπλα. Υπήρξαν συγκεκριμένα δημοσιεύματα για έντεκα πυρηνικές κεφαλές. Το αμερικανικό Πεντάγωνο επιβεβαίωσε τα δημοσιεύματα.
Στην Ιταλία όπου έγινε παρόμοια συζήτηση το Υπουργείο Εθνικής 'Αμυνας σε συνεργασία με το Κοινοβούλιο συνέστησε μία επιτροπή για τον έλεγχο των αντίστοιχων τριάντα πυρηνικών κεφαλών οι οποίες υπάρχουν στην Ιταλία. Κατά συνέπεια, δεν έχει νόημα αυτή η άχαρη συζήτηση η οποία επιτρέψτε μου να πω υποτιμά το Κοινοβούλιο. Το αν έντεκα πυρηνικές κεφαλές στον 'Αραξο αποτελούν λόγο ανησυχίας αφήστε να το κρίνουμε εμείς και ο ελληνικός λαός. Κατά την άποψή μας αποτελούν.
Το ότι δεν εντάσσονται στον αμυντικό σχεδιασμό της χώρας είναι βέβαιο. Είναι βέβαιο και το ότι δεν έχουμε αεροπλάνα ικανά να μεταφέρουν αυτές τις πυρηνικές κεφαλές διότι αυτές μεταφέρονται από F-16 τα οποία διαθέτουν συγκεκριμένες χώρες. 'Εχω όμως μία πληροφορία ότι εμείς ζητάμε να πάρουμε αεροπλάνα και να συμμετέχουμε σε ανάπτυξη παρόμοιων επιχειρήσεων.
Αντιλαμβάνομαι ότι το θέμα είναι σοβαρό και ότι ο κύριος Υπουργός δεν μπορεί να είναι πλήρης στην ενημέρωσή του. 'Ομως, δεν είναι δυνατόν να εμφανίζεται σαν να προέρχεται από άλλη χώρα. Θέλουμε συγκεκριμένες απαντήσεις, υπάρχουν ή δεν υπάρχουν, πόσα είναι και ποιος τα ελέγχει. ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Σέβομαι απόλυτα την ανησυχία κάθε 'Ελληνα πολίτη ο οποίος έχει το δικαίωμα να γνωρίζει. Γι'αυτό ακριβώς είπα όσα είπα προηγουμένως, με τα οποία απάντησα σε όλα τα ερωτήματα τα οποία έθεσαν οι συνάδελφοι. 'Ομως, δε δέχομαι στον αντίλογο ο οποίος γίνεται από συναδέλφους οι οποίοι μετέχουν στην αντίστοιχη διαρκή επιτροπή να λένε τα όσα λένε, ενώ γνωρίζουν ότι έχουμε συζητήσει γι'αυτό το θέμα εντός της Επιτροπής. Κυρία Δαμανάκη, εάν δεν βρισκόσασταν σε αυτήν τη συζήτηση, εγώ λυπάμαι. Υπήρξε ξεκάθαρη θέση και ενημέρωση.
ΟΡΕΣΤΗΣ ΚΟΛΟΖΩΦ: Για τα πυρηνικά; Φέρτε τα Πρακτικά. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Μιλήσαμε για συγκεκριμένα θέματα, κύριε Κολοζώφ. Εάν εσείς δεν συμμετέχετε, λυπάμαι.
Εδώ ήρθαμε για να απαντήσουμε σε συγκεκριμένα ερωτήματα για να ενημερωθούν οι συνάδελφοι και ο ελληνικός λαός. Τα πράγματα είναι ξεκάθαρα. Η Ελλάδα δεν διαθέτει τα μέσα ούτε πρόκειται να δημιουργήσει προθέσεις. Ποιος σας τα είπε αυτά; ΟΡΕΣΤΗΣ ΚΟΛΟΖΩΦ: Δεν διαβάσατε τον Τύπο; ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Είπατε ότι συνάδελφοι σας ενημέρωσαν. Δεν υπάρχει τέτοια πολιτική της ελληνικής Κυβέρνησης.
ΟΡΕΣΤΗΣ ΚΟΛΟΖΩΦ: Μας ενημέρωσαν ότι δεν έχετε τον έλεγχο. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Η πολιτική μας είναι πολιτική ειρήνης και ασφάλειας ενάντια στη χρήση των πυρηνικών όπλων. Υπογράψαμε και τη συνθήκη ενάντια στην εξάπλωση των πυρηνικών όπλων. Παλεύουμε και ενάντια στην εγκατάσταση πυρηνικού εργοστασίου στην Τουρκία απέναντι από την Κύπρο. Γι'αυτό ακριβώς έχουμε και το πολιτικό και το ηθικό βάρος για να ζητάμε κάτι τέτοιο.
Επομένως, δεν πρέπει να δημιουργείτε εντυπώσεις. Πάτε να δημιουργήσετε θέμα εκεί που δεν υπάρχει. Χρεώνεσθε την ευθύνη να δημιουργείτε εντυπώσεις σε ένα θέμα στο οποίο ούτε καν υπήρξε ποτέ ατύχημα επειδή γράφτηκε και κάτι τέτοιο. Ρητώς διαψεύδω αυτήν την πληροφορία.
Η ελληνική Κυβέρνηση έχει τον πλήρη και αποκλειστικό έλεγχο σε οποιοδήποτε σημείο της αμυντικής στρατηγικής υποδομής μας. Βάσει των συνθηκών που προβλέπονται μέσα στη συμμαχία του ΝΑΤΟ αυτό ισχύει και για οποιουσδήποτε χώρους λειτουργίας του ΝΑΤΟ. 'Οπου δώσαμε σε ΝΑΤΟϊκά μέσα τη χρήση βάσεων όπως της Σούδας ή του Πεδίου Βολής Κρήτης ή του Ακτίου, αυτό γινόταν πάντοτε υπό τον έλεγχο και την ευθύνη της ελληνικής Κυβέρνησης.
Και επιπλέον, κυρίες και κύριοι συνάδελφοι, η ελληνική Κυβέρνηση δεν έχει ανάγκη δεσμεύσεων και ρυθμίσεων στα καταστατικά πρωτόκολλα των συμφωνιών, για να δείξει ότι ελέγχει και εκτελεί, σύμφωνα με το συμφέρον του ελληνικού λαού πάντοτε τις όποιες υποθέσεις της. Το έδειξε στη Βοσνία όμως, όπου όλα τα κράτη-μέλη του ΝΑΤΟ συμφώνησαν και συμμετείχαν στις επιθετικές ενέργειες και τον αεροπορικό πόλεμο κατά της Γιουγκοσλαβίας, η Ελλάδα διεφώνησε, διότι άσκησε ακριβώς την πολιτική, η οποία ασκείται με βάση το δικό της συμφέρον.
ΟΡΕΣΤΗΣ ΚΟΛΟΖΩΦ: Απαντήστε στα συγκεκριμένα και αφήστε τα άλλα. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Είτε σας αρέσει είτε όχι, κύριε Κολοζώφ, έτσι είναι. Βέβαια, εσείς εκστρατεύατε εκείνον τον καιρό ενάντια στα ΝΑΤΟϊκά στρατεύματα που περνούσαν από τη Θεσσαλονίκη, τα οποία όμως για δική σας απογοήτευση δεν πήγαιναν στο Κόσοβο, πήγαιναν στα Σκόπια με αίτημα της Σκοπιανής κυβέρνησης.
Επομένως, κύριε Πρόεδρε, αυτή είναι η αλήθεια και ξεκαθαρίζει μια και καλή αυτό το θέμα, για να μη δημιουργούνται εντυπώσεις εκεί που δεν πρέπει να δημιουργούνται.
ΠΡΟΕΔΡΟΣ (Απόστολος Κακλαμάνης): Επίκαιρες ερωτήσεις δευτέρου κύκλου: Πρώτη είναι η με αριθμό 128/22.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Υγείας και Πρόνοιας, σχετικά με δημοσιεύματα του Τύπου, αναφερόμενα στη λειτουργία του Ιδρύματος Ανιάτων, Αγιάσου Λέσβου "Η ΘΕΟΜΗΤΩΡ".
Η επίκαιρη ερώτηση του κ. Παπαδέλλη σε περίληψη έχει ως εξής: "Από αφορμή δημοσίευμα σε κυριακάτικη εφημερίδα του Λονδίνου, οι ελληνικές εφημερίδες και ραδιοτηλεοπτικοί σταθμοί να μεταδίδουν και περιγράφουν ζοφερή εικόνα, που αφορά την κατάσταση που δήθεν "επικρατεί" στο 'Ιδρυμα Ανιάτων Αγιάσου Λέσβου "Η ΘΕΟΜΗΤΩΡ". Είναι προφανές ότι επιχειρείται από ορισμένες πλευρές το "στήσιμο" εκ νέου σκηνικού Λέρου της προηγούμενης δεκαετίας για τη χώρα μας. Λυπούμαι, δεν θα πω πως αφ' ενός μεν καταβάλλεται προσπάθεια να συγκαλυφθούν ή και να επικαλυφθούν τραγικά αντίστοιχα γεγονότα, που είδαν το φως της δημοσιότητας προ μηνών και αφορούν τη Μεγάλη Βρετανία, αφ' ετέρου δε βρήκαν την ευκαιρία πάλι κάποιοι "'Ελληνες" να διασύρουν τη χώρα μας διεθνώς.
Η κατάσταση που επικρατεί στο εν λόγω ίδρυμα από άποψη συνθηκών διαβίωσης των πραγματικά δυστυχισμένων υπάρξεων, που περιθάλπονται είναι βέβαια δραματική, λόγω όμως της ίδιας της φύσεως των βαρυτάτων σωματικών αλλά και ψυχοπνευματικών προβλημάτων, που αντιμετωπίζουν οι τρόφιμοι του ιδρύματος. Και δυστυχώς, δεν μπορεί να γίνει αλλιώς, όσο και αν αυτό πληγώνει πραγματικά ανθρώπινες ψυχές ή προσφέρει την ευκαιρία σε κάποιους να αναζητούν και να προβάλλουν τα κοινωνικά τους άλλοθι. 'Ομως οι συνθήκες των δύστυχων αυτών ατόμων, η προστασία του περιβάλλοντος χώρου, στον οποίο διαβιούν και η προσφορά εν γένει κάθε μορφής υπηρεσίας προς αυτούς χάρη στις πραγματικά ηρωϊκές προσπάθειες του προσωπικού, κάθε μορφής και κατηγορίας, αλλά και ουσιαστικά το ενδιαφέρον της διοίκησης θα το χαρακτήριζα ως ιδιαιτέρως ικανοποιητικό. Διότι οφείλει κανείς όταν ασκεί κριτική, να τοποθετείται στο χώρο, στο χρόνο και σε αντικειμενικές συνθήκες, κάτω από τις οποίες προσφέρονται οι εν λόγω υπηρεσίες. Γνωρίζω δε από πρώτο χέρι το μέγεθος των προσπαθειών, αλλά και τις σημαντικά μεγάλες βελτιώσεις, που έχουν επιτευχθεί κατά την τελευταία ιδίως πενταετία. Για τους λόγους αυτούς: Ερωτάται ο Υπουργός Υγείας και Πρόνοιας: 1. Σε ποιες ενέργειες πρόκειται να προβεί, προκειμένου να ενημερωθεί η κοινή γνώμη της χώρας μας, για το ποια ακριβώς είναι η εικόνα που επικρατεί σήμερα στο 'Ιδρυμα Ανιάτων Αγιάσου "Η ΘΕΟΜΗΤΩΡ" από πλευράς τόσο γενικότερων συνθηκών διαβίωσης και περίθαλψης των τροφίμων, όσο και αριθμού και ποιότητας προσφερόμενων υπηρεσιών του προσωπικού που υπηρετεί.
2. Σε ποιες ενέργειες επίσης πρόκειται να προβεί, προκειμένου να αντιμετωπίσει και να αποτρέψει αποφασιστικά τις αήθεις προσπάθειες, που καταβάλλονται τόσο από ξένους, όσο και από ντόπιους -φοβούμαικαλοθελητές, προκειμένου να δυσφημιστεί η χώρα μας σε έναν τομέα υψίστης κοινωνικής ευαισθησίας".
O Υφυπουργός Υγείας και Πρόνοιας κ. Θεόδωρος Κοτσώνης έχει το λόγο. 
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, η εικόνα συνανθρώπων μας, οι οποίοι πάσχουν από βαριά νοητική υστέρηση και πολλές φορές με συνεπακόλουθες δυσμορφίες, τερατομορφίες κλπ., είναι τραγική.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Επομένως, είναι ένα θέμα με ειδικό ενδιαφέρον για κάποιους ασυνείδητους δημοσιογράφους, οι οποίοι επιδιώκουν να φτιάξουν κάποιο ντοκιμαντέρ και να το πουλήσουν στα δίκτυα των καναλιών στο εξωτερικό. Ακόμα και το γέλιο σε ένα τέτοιο άτομο δημιουργεί μια τραγική εικόνα, η οποία σοκάρει.
Αυτό προφανώς εκμεταλλεύτηκε η δημοσιογράφος των εγκύρων TIMES του Λονδίνου, η οποία δεν ενεφανίσθη στη διοίκηση του ιδρύματος ως δημοσιογράφος, αλλά ως ανθρωπολόγος ερευνήτρια και αφέθη ελεύθερη να κυκλοφορεί, να φωτογραφίζει τους ασθενείς και να δώσει αυτές τις εικόνες, στην δημοσιότητα.
Αλλά προσκαλώ όλα τα μέλη της Βουλής, με όποιο δημοσιογράφο θέλουν, να επισκεφθούμε ένα από αυτά τα ιδρύματα, να δουν την τραγικότητα της καταστάσεως, παρά τα σοβαρά μέτρα, τα οποία ελάμβανε και εξακολουθεί να λαμβάνει η πολιτεία.
Ειδικά για το ίδρυμα αυτό, ο σκοπός του είναι η περίθαλψη μέχρι εκατόν εβδομήνα ατόμων και των δύο φύλων πασχόντων εκ χρονίων και ανιάτων νόσων, κατάκοιτων ή επί αναπηρικού αμαξιδίου κυκλοφορούντων, οι οποίοι δεν δύνανται να αυτοεξυπηρετηθούν, ως και βαρειών και μη υποκείμενων σε εκπαίδευση διανοητικών υστερήσεων, που δεν επιδέχονται βελτίωση και μάλιστα πρόκειται για νέα άτομα, ενώ εξαιρούμε άτομα που πάσχουν από παθήσεις, οι οποίες προκαλούν διεγέρσεις και εμποδίζουν την ομαλή συμβίωση των περιθαλπομένων.
Το 'Ιδρυμα παρέχει στους περιθαλπόμενους στέγη, τροφή, ιματισμό, πλήρη ιατρική περίθαλψη, καθώς και κοινωνική και ψυχολογική υποστήριξη. Ορισμένοι περιθαλπόμενοι με ιστορικό ψυχιατρικών παθήσεων που εξήλθαν από ψυχιατρικά νοσοκομεία, παρά τις αυστηρές οδηγίες που έχουν δοθεί από το Υπουργείο, εξακολουθούν μετά την αποθεραπεία τους να φιλοξενούνται στο ίδρυμα λόγω ελλείψεως οικογενειακού περιβάλλοντος, προέρχονται δε από το νησί. Καταλαβαίνετε ότι σε εκείνα που μας επιτάσσει η επιστήμη, αναγκαζόμαστε σε ορισμένες περιπτώσεις να υποχωρούμε για λόγους καθαρά ανθρωπιστικούς και κοινωνικών ισορροπιών.
Σήμερα στο ίδρυμα περιθάλπονται εκατόν τριάντα τρία άτομα και υπηρετούν ογδόντα ένα άτομα προσωπικό, ενώ ολοκληρώνεται η πρόσληψη δέκα ακόμα ατόμων προσωπικού διαφόρων ειδικοτήτων. Καταλαβαίνετε, ότι κοντεύει να έχουμε ένα άτομο προσωπικό κατά ασθενή. Νομίζω, ότι είναι μία αναλογία αποδεκτή σε διεθνές επίπεδο.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδέλλης έχει το λόγο. 
ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Υπουργέ, κατ'αρχήν έχω το δυσμενές προνόμιο και ως Βουλευτής του νησιού και του νομού, αλλά και ως γιατρός με συγκεκριμένη ιδιότητα, να έχω πλήρη και απόλυτη προσωπική γνώση των όσων συμβαίνουν στα ιδρύματα αυτά και ειδικότερα στο 'Ιδρυμα Ανιάτων της Αγιάσου.
'Εχω τη βεβαιότητα, ότι η δημοσιογράφος των "Sunday Times" επιχείρησε να δημιουργήσει την εντύπωση στην κοινή γνώμη μίας νέας "φωλιάς του κούκου" κι αυτό δεν είναι τυχαίο. Διότι σας γνωρίζω ότι πριν από μερικούς μήνες ο ευρωπαϊκός τύπος και ιδιαίτερα ο αγγλικός είχε κυριολεκτικά σε πρωτοσέλιδα διαμαρτυρηθεί έντονα για μία κατάσταση πραγματική που υπήρχε στην Αγγλία στα ιδρύματα αυτά. Προφανώς, λοιπόν, επιχειρείται η κίνηση αντιπερισπασμού με εύκολο θύμα την Ελλάδα και ειδικότερα το ακριτικό νησί της Λέσβου.
Το κακό δεν είναι ότι αυτή η Αγγλίδα κυρία, η οποία εισήλθε λάθρα στο ίδρυμα και με εντελώς ψευδή στοιχεία, χρησιμοποιώντας την ιδιότητα του ανθρωπολόγου πήρε τις εικόνες που πήρε. Το κακό συνίσταται στους 'Ελληνες -μερικούς βέβαια- δημοσιογράφους, οι οποίοι αναπαρήγαγαν το γεγονός και το πρόβαλαν και στις ελληνικές τηλεοράσεις και σε ελληνικές εφημερίδες. Μάλιστα, τολμώ να πω -και λυπούμαι γι'αυτό-ότι μερικές εικόνες που έδειξαν δεν αφορούσαν το ίδρυμα της Αγιάσου, αλλά το 'Ιδρυμα της Λέρου πριν από πολλά χρόνια. Μιλούμε, δηλαδή, για απάτη η οποία έγινε.
Το ακόμα χειρότερο είναι, ότι ορισμένοι εργαζόμενοι αλλά και παράγοντες του νησιού της Λέσβου υπερθεμάτισαν γεγονότων που δεν ήταν αληθή.
Ξέρω ότι κανείς ασφαλώς δεν φιλοδοξεί τη διαμονή του σε τέτοια ιδρύματα, αν και κάποιο δημοσιογράφο, που παρίστανε τον εισαγγελέα, τον ρώτησα αν θα δεχόταν με ένα ή δύο εκατομμύρια (1.000.000-2.000.000) δραχμές το μήνα να εργάζεται εκεί μέσα ή να φιλοξενεί σπίτι του έναν τρόφιμο του ιδρύματος, για να καταλάβει το μέγεθος του προβλήματος.
Για να μη μακρηγορώ λοιπόν, κύριε Υπουργέ, τα ερωτήματά μου είναι δύο συγκεκριμένα και παρακαλώ να έχω απάντηση: Πρώτον, η Κυβέρνηση αν και πώς θα απαντήσει στο θέμα αυτό στη δημόσια κοινή γνώμη και δεύτερον, ποια μέτρα επιτέλους θα ληφθούν για τους εργαζόμενους στο ίδρυμα αυτό ώστε να μη δικαιούνται να προσβάλουν μ' αυτόν τον τρόπο το ίδρυμα, τους εργαζόμενους, τους διοικούντες και πάνω απ' όλα τους περιθαλπτόμενους ασθενείς.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, ο κ. Παπαδέλλης σαν γιατρός γνωρίζει πάρα πολύ καλά ότι άλλο η νοητική υστέρηση και άλλο η ψυχασθένεια. Οι ψυχασθενείς είναι ευφυείς. Εκείνοι που έχουν νοητική υστέρηση όπως το λέει και ο όρος υστερούν νοητικά και μάλιστα όταν έχουν βαριά νοητική υστέρηση δεν μπορούν και να εκπαιδευτούν κατ' αντίθεση με τους ψυχασθενείς, οι οποίοι είναι εκπαιδεύσιμοι, διότι όπως είπαμε έχουν διαφόρου βαθμού ευφυία, από κανονική, μέτρια μέχρι υψηλή.
'Ετσι, λοιπόν, η κατηγορία της Αγγλίδας δημοσιογράφου ότι εκεί τρώμε τα λεφτά της Ευρωπαϊκής 'Ενωσης χωρίς να εκπαιδεύουμε τον κόσμο είναι ψευδέστατη και συκοφαντική διότι εκεί δεν εφαρμόζονται προγράμματα εκπαίδευσης από την Ευρωπαϊκή 'Ενωση γιατί δεν είναι εκπαιδεύσιμος ο πληθυσμός των περιθαλπομένων στο ίδρυμα.
'Οσον αφορά τα μέτρα τα οποία προτιθέμεθα να λάβουμε: Κύριε Παπαδέλλη ξέρετε πάρα πολύ καλά ότι πριν από ενάμισι περίπου χρόνο επισκέφθηκα το ίδρυμα είδα τα προβλήματα τα οποία υπήρχαν και ακολουθήσαμε μια πολιτική βελτιώσεως των συνθηκών μέσα στο ίδρυμα, αλλά και βελτιώσεως της θέσεως των εργαζομένων και πήραμε την απόφαση για πρόσληψη επιπλέον αριθμού εργαζομένων πράγμα το οποίο και πραγματοποιείται.
Επίσης, γνωρίζετε ότι το Σάββατο το πρωί μαζί θα επισκεφθούμε και πάλι το ίδρυμα για να έχουμε και την τελική εικόνα, όσον αφορά τη λειτουργία του και αν τυχόν υπάρχει κάτι το οποίο, είτε εσείς με την εμπειρία που έχετε, την ιατρική κατ' αρχάς, αλλά και του Μυτιληνιού Βουλευτή, είτε ο κύριος νομάρχης είτε ο σεβασμιότατος Μητροπολίτης, ο οποίος είναι και Πρόεδρος του ιδρύματος, θα μας υποδείξετε, αυτό βέβαια αφού συνεννοηθούμε θα φροντίσουμε να το εφαρμόσουμε για να διορθώσουμε, αν τυχόν υπάρχει κατι το οποίο πρέπει άμεσα να διορθωθεί. 'Ομως, όλες μου οι πληροφορίες, γιατί στείλαμε άμεσα ελεγκτές υψηλόβαθμους υπαλλήλους του Υπουργείου μας, είναι ότι το ίδρυμα λειτουργεί με πλήρως αποδεκτό τρόπο. 
ΠΡΟΕΔΡΕΥΩΝ (Παναγιώτης Ν. Κρητικός): Τελευταία είναι η υπ' αριθμ. 135/1.11.99 επίκαιρη ερώτηση της Βουλευτού της Νέας Δημοκρατίας κ. 'Αννας Ψαρούδα - Μπενάκη προς τον Υπουργό Εθνικής Παιδείας και Θρησκευμάτων, σχετικά με τις προϋποθέσεις εισαγωγής στη τριτοβάθμια εκπαίδευση μαθητών, που φοιτούν στα σχολεία του εξωτερικού.
Η επίκαιρη ερώτηση της κυρίας συναδέλφου έχει ως εξής: "Αιφνιδίασε για άλλη μια φορά το Υπουργείο Παιδείας, αυτήν τη φορά τους 'Ελληνες γονείς και μαθητές που φοιτούν σε σχολεία του εξωτερικού. Με "δελτίο τύπου" (!) τους πληροφόρησε για τις νέες προϋποθέσεις πρόσβασης στην τριτοβάθμια εκπαίδευση μετά την εφαρμογή της "μεταρρύθμισης" του Ενιαίου Λυκείου. Σύμφωνα με αυτές θα δικαιούνται πλέον του ειδικού ποσοστού και των ειδικών εξετάσεων εισαγωγής σε ΑΕΙ-ΤΕΙ μόνον όσοι μαθητές φοίτησαν πλήρως στην Γ' τάξη Ενιαίου Λυκείου του εξωτερικού. 'Ετσι τα παιδιά που φοίτησαν στο εξωτερικό ακόμη και σε όλες τις τάξεις της δευτεροβάθμιας εκπαίδευσης, πλην της τελευταίας, δεν θα δικαιούνται αυτής της μεταχείρισης, ενώ όσων οι γονείς κατόρθωσαν να εξασφαλίσουν μια τοποθέτηση στο εξωτερικό μόνο για την τρίτη λυκείου μπορούν να έχουν τα σχετικά προνόμοια.
Επειδή η αντιεκπαιδευτική και άδικη αυτή ρύθμιση δημιουργεί σοβαρά προβλήματα σε παιδιά που ούτως ή άλλως φοιτούν υπό πολύ δύσκολες και άνισες συνθήκες στο εξωτερικό, ερωτάται ο Υπουργός Παιδείας εάν το "δελτίο τύπου" αποτελεί ειλημμένη απόφαση για το θέμα αυτό ή εάν θα επανεξετάσει όπως πρέπει το ζήτημα, ώστε να μη γίνουν "πειραματόζωα" και τα παιδιά που φοιτούν στο εξωτερικό όπως οι συνομίληκοί τους στην Ελλάδα".
Ο Υφυπουργός Εθνικής Παιδείας και Θρησκευμάτων έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι γεγονός ότι το Υπουργείο Παιδείας εξήγγειλε μέτρα και ειδικές ρυθμίσεις για τους μαθητές λυκείου του εξωτερικού, των Ελληνοπαίδων που σπουδάζουν στο εξωτερικό.
Δεν αιφνιδίασε κανέναν, γιατί πραγματικά έπρεπε να ασχοληθούμε με τις ειδικές συνθήκες που επικρατούν στις χώρες του εξωτερικού και ειδικά για τους μαθητές που φοιτούν στα αμιγή ελληνικά σχολεία. Δεν υπάρχει πρόβλημα για τη συντριπτική πλειονότητα των Eλληνοπαίδων εξωτερικού, που φοιτούν στις ενταγμένες τάξεις, δηλαδή στα σχολεία της χώρας υποδοχής. Γι' αυτά τα παιδιά και στο παρελθόν, με το σύστημα των γενικών εξετάσεων, ίσχυαν ειδικές ρυθμίσεις, που προέβλεπαν ποσοστά εισαγωγής στην τριτοβάθμια εκπαίδευση και ειδικές εξετάσεις.
Πράγματι διαπιστώσαμε ότι ήταν ανέτοιμα τα αμιγή σχολεία του εξωτερικού, να ανταποκριθούν στις απαιτήσεις του νέου αξιολογικού συστήματος της εκπαιδευτικής μεταρρύθμισης στη Β' και Γ' λυκείου. Γι' αυτό ακριβώς, προκειμένου να αντιμετωπισθούν οι διάφορες τεχνικές δυσκολίες για να ισχύσει ακριβώς το ίδιο σύστημα εκεί, δώσαμε μία τριετή μεταβατική περίοδο προσαρμογής. Στη διάρκεια αυτής της μεταβατικής περιόδου σχεδόν ισχύει ό,τι ίσχυε και στο παρελθόν. Δηλαδή αυτά τα παιδιά για τις προαγωγικές τους εξετάσεις αλλά και για τη λήψη του απολυτηρίου θα κάνουν εξετάσεις με τον παραδοσιακό πρότερο τρόπο με θέματα που θα δίνονται από τους εκπαιδευτικούς και θα βαθμολογούνται με εσωτερικές εξετάσεις.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Το απολυτήριο λυκείου που θα παίρνουν θα είναι μεν ισοδύναμο με το απολυτήριο ενιαίου λυκείου εσωτερικού, δεν θα έχει όμως την ίδια δυναμική όσον αφορά την εγγραφή των παιδιών στην τριτοβάθμια εκπαίδευση. Θα είναι δηλαδή ένας ισοδύναμος μεν, αλλά διαφοροποιημένος τίτλος, όσον αφορά την εισαγωγή αυτών των παιδιών στην τριτοβάθμια εκπαίδευση της χώρας μας. Επομένως θα δίνουν αυτά τα παιδιά με το απολυτήριο του ενιαίου λυκείου εξωτερικού ειδικές εξετάσεις, προκειμένου να αξιοποιήσουν και το ίδιο ποσοστό που διατηρούμε σε ισχύ. Δεν μπορεί όμως ένα παιδί, το οποίο έχει κάνει την Γ' τάξη ενιαίου λυκείου εδώ στην Ελλάδα, να δώσει με το σύστημα που θα ισχύει στο εξωτερικό. Θα έχει και συνταγματικές δυσκολίες. Εξάλλου δεν είναι σωστό αυτό και δίκαιο, γιατί πρόκειται κυρίως για παιδιά υπαλλήλων, που ξέρουμε ότι τυγχάνουν διαφορετικής μεταχειρίσεως, έχουν διαφορετική παρακολούθηση στα μαθήματά τους και θα ήταν πράγματι άδικο να είχε γίνει διαφορετικά η ρύθμιση. Νομίζω ότι η ρύθμιση κινείται μέσα στα πλαίσια και των δυνατοτήτων των μαθητών και της διαφοράς του συστήματος. ΠΡΟΕΔΡΟΣ (Απόστολος Κακλαμάνης): Η κ. Μπενάκη έχει το λόγο.
ΑΝΝΑ ΜΠΕΝΑΚΗ - ΨΑΡΟΥΔΑ: Κύριε Πρόεδρε, κατ' αρχήν αποτελεί παγκόσμια πρωτοτυπία το να επικοινωνεί το Υπουργείο Εθνικής Παιδείας και Θρησκευμάτων με τον εκπαιδευτικό κόσμο της αλλοδαπής μέσω δελτίων Τύπου. Σε δελτίο Τύπου διατυπώθηκαν οι αποφάσεις και με δελτίο Τύπου διαβιβάστηκαν. Ερωτώ: πώς θα πραγματωθεί αυτό το δελτίο Τύπου; Πρόκειται να εκδοθεί κάποια υπουργική απόφαση, να ψηφισθεί κάποιος νόμος; Το δεύτερο είναι ότι είναι ανακριβές πως δεν αιφνιδιάστηκαν. Το δελτίο Τύπου εστάλη με ημερομηνία 12.10.99. Το σχολικό έτος αρχίζει το Σεπτέμβριο, ως γνωστόν, επομένως πρόκειται για πραγματικό αιφνιδιασμό. Εμένα, κύριε Πρόεδρε, δεν με ενδιαφέρει ο τύπος, αλλά η ουσία του πράγματος. Αναφέρεσθε σωστά στα αμιγή σχολεία, όπου φοιτούν πάρα πολλά παιδιά. Τα περισσότερα, νομίζω -αν είναι σωστές οι πληροφορίες μουφοιτούν στα αμιγή ελληνικά σχολεία. Εκείνο που ενδιαφέρει αυτά τα παιδιά είναι να έχουν ένα ισότιμο πραγματικά απολυτήριο ως προς όλες τις συνέπειες και ιδιαίτερα ως προς την κύρια συνέπεια του απολυτηρίου που είναι η πρόσβαστη στην τριτοβάθμια εκπαίδευση.
Εδώ τι κάνετε: Αλλάζετε αυτά που ίσχυαν μέχρι τώρα, δηλαδή τα ορισμένα χρόνια φοίτησης και τις ειδικές εξετάσεις με το ειδικό ποσοστό, και δίνετε αυτές τις ευχέρειες του ειδικού ποσοστού και των εξετάσεων μόνο στα παιδιά που φοίτησαν στη Γ' λυκείου.
Σας ερωτώ: ένα παιδί που φοίτησε όλο το γυμνάσιο σε αμιγές σχολείο του εξωτερικού, που φοίτησε την Α' και Β' λυκείου στο εξωτερικό και έρχεται και κάνει την Γ' λυκείου στην Ελλάδα, αυτό το παιδί δεν έχει πλέον αυτήν την εύνοια; Η εκπαίδευση την οποία πήρε στη Γερμανία -η Γερμανία είναι που κυρίως ενδιαφέρεται και διαμαρτύρεται- εδόθη υπό πολύ πιο δύσκολες, συνθήκες από αυτές που ισχύουν στην Ελλάδα και έζησε αυτό το παιδί υπό ειδικό καθεστώς. Αυτή είναι η μία όψη.
Η άλλη όψη είναι εκείνου που κατορθώνει με κάποιον τρόπο να βρεθεί μόνο στη Γ' λυκείου στο εξωτερικό και να αποκτήσει αυτό το προνόμιο. Αυτό δείχνει μια άνιση μεταχείριση και μια πραγματικά, θα έλεγα, σκληρή αντιμετώπιση των παιδιών αυτών που σπουδάζουν με τόσες δυσκολίες, και οι οικογένειές τους μαζί στο εξωτερικό.
Αφήνω το γεγονός ότι δεν έχετε κάνει τίποτε για τα σχολεία του εξωτερικού και ιδίως της Γερμανίας και έρχεσθε τώρα με το δελτίο Τύπου και του καταφέρετε και μια χαριστική βολή.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, οφείλω να επαναλάβω ότι η εξαγγελία των μέτρων έγινε με συνέντευξη Τύπου και με γραπτό δελτίο Τύπου και ακολουθεί η σύνταξη της σχετικής υπουργικής απόφασης, όπου θα αποτυπωθούν όλα αυτά τα μέτρα και οι ρυθμίσεις. Δεν ξέρω γιατί η κ. Μπενάκη ασκεί έλεγχο αυτού του τύπου, τη στιγμή κατά την οποία ξέρει ότι μέχρι στιγμής δεν εφαρμόστηκε κανένα μέτρο με δελτίο Τύπου, αλλά πάντοτε με τον νόμιμο τυπικά τρόπο. Δεύτερον, δεν έχει αντιληφθεί κάτι πολύ ουσιαστικό, ότι εδώ δεν υπάρχει εύνοια ή αδικία. Εφαρμόζεται το ίδιο πρόγραμμα σπουδών και στα λύκεια του εσωτερικού και στα λύκεια του εξωτερικού. Επομένως ένα παιδί, είτε εργαζομένου είτε υπαλλήλου, που έρχεται από το εξωτερικό στην Ελλάδα, παρακολουθεί το ίδιο πρόγραμμα και δεν έχει να αντιμετωπίσει τίποτε το διαφορετικό όταν φοιτά στην τρίτη τάξη του ενιαίου λυκείου.
Επίσης αυτό το παιδί δεν αδικείται, επειδή αποκλείεται των ειδικών εξετάσεων που ισχύουν για τα παιδιά που μένουν στο εξωτερικό. Αντίθετα ευνοείται, διότι λαμβάνει ένα απολυτήριο λυκείου με τους ειδικούς και εύκολους τρόπους που είναι γνωστοί σε όλους και με αυτό το απολυτήριο εγγράφεται στην τριτοβάθμια εκπαίδευση. Δεν θα ξαναδώσει, δηλαδή, ειδικές εξετάσεις.
Επομένως δεν υπάρχει εύνοια και αδικία σε σχέση με το παιδί που παραμένει στο εξωτερικό. Υπάρχει δίκαιη μεταχείριση στα πλαίσια ενός προγράμματος σπουδών, που είναι ενιαίο τόσο στο εξωτερικό όσο και στο εσωτερικό.
Υπάρχει, όπως σας είπα, ένας ισοδύναμος τίτλος, αλλά διαφοροποιημένος όσον αφορά την εισαγωγή στην τριτοβάθμια εκπαίδευση. Τα παιδιά που έχουν απολυτήριο ενιαίου λυκείου εξωτερικού διατηρούν τα ποσοστά τους για μια μεταβατική τριετία και δίνουν εξετάσεις σε ορισμένα μαθήματα όπως και πριν και αυτό ακριβώς, αυτή η μεταβατική ρύθμιση, προκάλεσε όχι τα ευμενή σχόλια αλλά την ανακούφιση αυτών των παιδιών, που αντιμετωπίζουν ιδιαίτερα προβλήματα, κυρίως της γλώσσας, που είναι γνωστά σε όλους.
Σας ευχαριστώ.
ΠΡΟΕΔΡΟΣ(Απόστολος Κακλαμάνης): Ολοκληρώθηκε η συζήτηση των επίκαιρων ερωτήσεων.
ΠΡΟΕΔΡΟΣ(Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Εθνικής Οικονομίας και Οικονομικών θα καταθέσει στο Σώμα τον Απολογισμό και τον Ισολογισμό του Κράτους του οικονομικού έτους 1998 καθώς και το Γενικό Προϋπολογισμό του Κράτους οικονομικού έτους 2000.
Ο Υπουργός Εθνικής Οικονομίας και Οικονομικών κ. Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα το Γενικό Προϋπολογισμό του Κράτους οικονομικού έτους 2000 καθώς και τον Απολογισμό και Ισολογισμό του οικονομικού έτους 1998 και να παρακαλέσω, κύριε Πρόεδρε, να ορίσετε ημερομηνίες για τη συζήτηση του Προϋπολογισμού τόσο στη Διαρκή Επιτροπή όσο και στην Ολομέλεια του Σώματος.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κατά τα καθιερωμένα, η συζήτηση του Προϋπολογισμού στην Ολομέλεια της Βουλής θα αρχίσει στις 17 Δεκεμβρίου, ημέρα Παρασκευή, σύμφωνα με το άρθρο 123 παράγραφος 1 του Κανονισμού της Βουλής και θα ολοκληρωθεί σε πέντε συνεχείς συνεδριάσεις.
Φέτος ο Προϋπολογισμός κατατίθεται αρκετά νωρίς και γι'αυτό πρέπει να συγχαρούμε και τον κύριο Υπουργό. Νομίζω ότι μπορούμε στη Διαρκή Επιτροπή να αρχίσουμε νωρίτερα τη συζήτηση, στις 16 του μηνός είναι καλά. Να υπάρξουν δύο εβδομάδες για να μελετηθεί ο Προϋπολογισμός και την Τρίτη, 16 Νοεμβρίου, το πρωί, να αρχίσει η συζήτηση στη Διαρκή Επιτροπή.
Για τον αριθμό των συνεδριάσεων που θα χρειαστούν, πέραν του αριθμού που ορίζεται από τον Κανονισμό, νομίζω ότι εφόσον υπάρχει χρόνος, θα πρέπει να δοθεί η δυνατότητα στην επιτροπή να συζητήσει σε περισσότερες συνεδριάσεις και όχι αναγκαία συνεχείς, ώστε να υπάρξει πληρέστερη επεξεργασία κατά το δυνατόν. Θα το συζητήσουμε στη Διάσκεψη των Προέδρων και ο πρόεδρος της Διαρκούς Επιτροπής θα το ανακοινώσει στην επιτροπή και θα προχωρήσει κανονικά η διαδικασία.
Εγκρίνει το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε.
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ Α.Ε) και άλλες διατάξεις".
Παρακαλώ τους κυρίους εισηγητές να μας πουν την άποψή τους σχετικά με το ότι έχουμε τρεις συνεδριάσεις για να συζητηθούν τα άρθρα του νομοσχεδίου. Noμίζω ότι οι τροπολογίες, που έχουν κατατεθεί, θα χρειαστούν μάλλον μια συνεδρίαση. Αυτό θα το δούμε προς το τέλος της συζητήσεως.
Θα σας πρότεινα να συζητήσουμε αυτοτελώς σε μια ενότητα τις συνταξιοδοτικές διατάξεις, τα πρώτα πέντε άρθρα, δηλαδή το πρώτο κεφάλαιο και σε άλλη ενότητα το δεύτερο κεφάλαιο. Αν συμφωνείτε, μπορούμε να συζητήσουμε απόψε τις δύο πρώτες ενότητες ή την πρώτη ενότητα, γιατί τα συνταξιοδοτικά θέματα θέλουν περισσότερη συζήτηση και τις άλλες ενότητες κατά κεφάλαιο στις επόμενες συνεδριάσεις.
Ορίστε, κύριε Σιούφα, έχετε το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν έχουμε δει την έκταση της τροπολογίας για την εισοδηματική πολιτική που ανακοίνωσε χθες ο κύριος Υπουργός.
ΠΡΟΕΔΡΟΣ (Απόστολος Κακλαμάνης): Θα είναι η γνωστή τροπολογία, που κάθε χρόνο μας έρχεται, για την εισοδηματική πολιτική, για τις αυξήσεις που δίνονται...
ΔΗΜΗΤΡΙΟΣ ΣΙΟΥΦΑΣ: Αν πρόκειται να έχει ιδιαίτερη έκταση, αντιλαμβάνεσθε ότι θα απαιτήσει ικανό χρόνο για συζήτηση, αλλά και οι υπόλοιπες, περίπου έξι, κυβερνητικές τροπολογίες που υπάρχουν, σχεδόν θα απαιτήσουν μια ολόκληρη συνεδρίαση.
ΠΡΟΕΔΡΟΣ (Απόστολος Κακλαμάνης): Θα τα δούμε, κύριε Σιούφα, μην ανησυχείτε. Εγώ θα σας προτείνω, ώστε με άνεση να συζητηθούν και οι τροπολογίες.
ΔΗΜΗΤΡΙΟΣ ΣΙΟΥΦΑΣ: Για την οικονομία της συζήτησης των είκοσι άρθρων συμφωνώ να συζητηθούν απόψε τα πέντε πρώτα άρθρα που αποτελούν τη συνταξιοδοτική ενότητα και για τα υπόλοιπα να δούμε από τη συζήτηση αύριο αν θα αρκέσουν δύο μέρες ή θα χρειαστεί και άλλη συνεδρίαση για τις τροπολογίες.
ΠΡΟΕΔΡΟΣ (Απόστολος Κακλαμάνης): Ο κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, έχουμε -κατά την άποψή μου- τη δυνατότητα σήμερα να εξαντλήσουμε τα δύο πρώτα κεφάλαια συζητούμενα ως σύνολο, ως ενιαία ενότητα, δηλαδή το πρώτο και το δεύτερο κεφάλαιο. Και κατά τη συζήτηση στη Διαρκή Επιτροπή διεφάνη ότι μπορεί να είναι διαφορετικά, ωστόσο όμως ιδιαίτερα για το δεύτερο κεφάλαιο, που δεν υπάρχουν και πολλές παρατηρήσεις, μπορούμε να ενοποιήσουμε και να συντομεύσουμε το χρόνο και να τον αξιοποιήσουμε καλύτερα συζητώντας μαζί τα δύο πρώτα κεφάλαια.
ΠΡΟΕΔΡΟΣ (Απόστολος Κακλαμάνης): Ναι, έχουμε πράγματι τέσσερις ώρες μέχρι το βράδυ να συζητήσουμε, αλλά δεν ξέρω μήπως θέλουν πολύ χρόνο τα συνταξιοδοτικά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο, παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν είναι δυνατόν να συζητήσουμε τα δύο πρώτα κεφάλαια μαζί. Είναι κεχωρισμένα θέματα και νομίζω ότι πρέπει στο συνταξιοδοτικό να δώσουμε την άνεση να εκφραστούν οι απόψεις της Βουλής. Πρέπει να το θέλει και η Κυβέρνηση.
Θέλω, όμως, να κάνω και μια πιο γενική παρατήρηση. Αυτό το νομοσχέδιο είναι ένα νομοσχέδιο το οποίο τα χωρούσε όλα, διότι τα έχει όλα μέσα. Δεν έχει κανένα συγκεκριμένο αντικείμενο. Γιατί υπό αυτές τις προϋποθέσεις δεν συμπεριέλαβε εξαρχής τις προσθήκες τις οποίες εκ των υστέρων παρουσιάζει η Κυβέρνηση; Δεν είναι η πρώτη φορά που συμβαίνει αυτό. Το επισημαίνω. Είναι, κύριοι συνάδελφοι του ΠΑ.ΣΟ.Κ., μια τραγική αδυναμία της Κυβερνήσεώς σας. Δείχνει πόσο στο πόδι γίνονται τα νομοσχέδια. 
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, για να μην αρχίσουμε τώρα συζήτηση, γνωρίζετε τι συμβαίνει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα ξέρω, κύριε Πρόεδρε, δεν έχουν γίνει ποτέ αυτά.
ΠΡΟΕΔΡΟΣ (Απόστολος Κακλαμάνης): Μα, να ξέρει και ο ελληνικός λαός. 'Οταν οι διάφοροι μανδαρίνοι των Υπουργείων πληροφορούνται ότι συζητείται ένα νομοσχέδιο, σε όλες τις κυβερνήσεις τρέχουν στον Υπουργό και λένε, έχουμε εκείνη την εκκρεμότητα και εκείνη και την άλλη. 'Εχω, λοιπόν, την εντύπωση ότι αυτά τα χρόνια κάπου έχει περιοριστεί ... ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι, κύριε Πρόεδρε, με συγχωρείτε.
ΠΡΟΕΔΡΟΣ (Απόστολος Κακλαμάνης): Μα, κύριε Πρόεδρε, όταν σε ένα νομοσχέδιο του Υπουργείου Οικονομικών, που όπως πολύ σωστά λέτε καλύπτει όλο το φάσμα, από συνταξιοδοτικά μέχρι φορολογικά -και τι δεν έχει μέσαέρχονται μόνο έξι τροπολογίες, να είμαστε ευχαριστημένοι, με βάση το τι συνέβαινε μέχρι πριν λίγα χρόνια. Σαράντα τροπολογίες θα είχαμε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, επειδή μιλάτε συνεχώς για το τι συνέβαινε στο παρελθόν, θέλω να πληροφορήσω τους κυρίους συναδέλφους και προκαλώ τον καθένα ...
ΠΡΟΕΔΡΟΣ (Απόστολος Κακλαμάνης): Μα, εδώ το παρελθόν ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν γινόταν ποτέ στο παρελθόν. Η Βουλή ολισθαίνει διαρκώς και περισσότερο και γι'αυτό θλίβομαι.
ΠΡΟΕΔΡΟΣ (Απόστολος Κακλαμάνης): 'Οχι, κύριε Πρόεδρε, με συγχωρείτε, επειδή με αφορά αυτό, γι'αυτό εγώ σας απαντώ.
Είναι πράγματα τα οποία ζήσαμε όλοι και για τα οποία είμαστε όλοι υπεύθυνοι. Και εγώ ως Υπουργός από εκεί έφερνα τροπολογίες. Τι να κάνουμε; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποτέ δεν γινόντουσαν.
ΠΡΟΕΔΡΟΣ (Απόστολος Κακλαμάνης): Το ότι έχει βελτιωθεί η κατάσταση, νομίζω ότι είναι ενθαρρυντικό. 'Οχι ότι πρέπει να είμαστε ικανοποιημένοι 100%, αλλά το να κάνουμε τη μέρα νύχτα δεν νομίζω ότι βοηθάει.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, επιτρέπετε; 
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το αν επιμένουμε να γίνει η συζήτηση κατά αντικείμενο και όχι πολλά θέματα μαζί, προέρχεται και από έναν άλλο λόγο, που πρέπει πρώτον εσάς να ανησυχεί.
Παρατηρείτε το ρυθμό με τον οποίον τροποποιούνται διατάξεις που ψηφίστηκαν εβδομάδες και μήνες πριν.
ΠΡΟΕΔΡΟΣ (Απόστολος Κακλαμάνης): Γνωστά είναι αυτά τα θέματα. 
ΔΗΜΗΤΡΙΟΣ ΣΙΟΥΦΑΣ: Και αυτό οφείλεται, κύριε Πρόεδρε, στο ότι δεν υπάρχει άνεση χρόνου για σωστή νομοθετική επεξεργασία των διατάξεων. Είναι προς όφελος της Κυβέρνησης, όχι η επίσπευση της συζήτησης αλλά η διάθεση ικανού χρόνου, ώστε να βγαίνουν διατάξεις σωστές, που να αντέχουν σε μάκρος χρόνου και όχι να τροποποιούνται μέσα σε εβδομάδες και σε μήνες, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, στην Ολομέλεια η συζήτηση δεν είναι νομοτεχνικού χαρακτήρα, είναι πολιτική η συζήτηση που γίνεται εδώ. Είκοσι πέντε χρόνια που θητεύω σε αυτήν την Αίθουσα -ο κ. Μητσοτάκης διπλάσια χρόνια- ξέρουμε ότι δεν έγινε ποτέ μέσα στην Αίθουσα νομοτεχνική επεξεργασία, το πολύ να γίνει στις επιτροπές. Αλλά και εκεί ως γνωστόν -και εδώ είναι η κακή λειτουργία των επιτροπών- για την οποία πρέπει οι πρόεδροι να λάβουν κάποια πρόνοια και οι συνάδελφοι που συμμετέχουν σε κάθε μια και εκεί, ενώ θα έπρεπε να γίνεται πιο πολύ νομοτεχνική επεξεργασία, ιδιαίτερα όταν γίνεται η συζήτηση των άρθρων και εκεί πολιτική συζήτηση γίνεται. Αυτή είναι η πραγματικότητα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η δημοσιότης των επιτροπών.
ΠΡΟΕΔΡΟΣ (Απόστολος Κακλαμάνης): Υπάρχει δημοσιότητα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ακριβώς, γι'αυτό γίνεται αυτό που λέτε.
ΠΡΟΕΔΡΟΣ (Απόστολος Κακλαμάνης): Να την καταργήσουμε; Κύριε Πρόεδρε, η δημοσιότητα υπάρχει όταν συζητείται η αρχή του νομοσχεδίου στις επιτροπές. 'Οταν συζητούνται τα άρθρα, δεν υπάρχει δημοσιότητα. 'Ομως δεν γίνεται νομοτεχνική επεξεργασία. Λοιπόν, τα προβλήματα δυστυχώς έχουν να κάνουν κατά βάση με το πώς λειτουργεί η διοίκηση κατά την επεξεργασία και προετοιμασία των νομοσχεδίων. Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατ'αρχήν έχουμε ένα αποδεδειγμένο συμπέρασμα και δίδαγμα από τη συζήτηση που έγινε στη Διαρκή Επιτροπή, όπου φάνηκε ότι μπορέσαμε άνετα να κουβεντιάσουμε το νομοσχέδιο σε δύο ενότητες και να το καλύψουμε και από τεχνικής και νομοτεχνικής απόψεως, όπως είπατε και εσείς, κύριε Πρόεδρε.
Διότι το πρώτο και δεύτερο κεφάλαιο έχουν πολύ μεγάλη συνάφεια, είναι άκρως παρεμφερείς πολλές διατάξεις και καλύπτουν τα άρθρα από 1 έως 11. Τα δε υπόλοιπα άρθρα από 12 έως 20 σε μια δεύτερη ενότητα, η οποία, νομίζω, μπορεί να συζητηθεί αύριο και να μείνει η επόμενη Τρίτη στη διάθεση των τροπολογιών, για να έχουμε πλήρη άνεση συζήτησης αυτών. ΠΡΟΕΔΡΟΣ (Απόστολος Κακλαμάνης): 'Οχι, δεν μπορεί να γίνει αυτό το πράγμα, διότι είναι τεράστιο νομοσχέδιο.
Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Και εγώ είχα κατ'αρχήν την άποψη να συζητηθούν τα δύο πρώτα κεφάλαια μαζί, αλλά βλέποντας όλο αυτό το εργόχειρο ουσιαστικά, που αποτελεί το πρώτο κεφάλαιο, με όλες αυτές τις διατάξεις, που η κάθε μία θέλει ξεχωριστή συζήτηση, νομίζω ότι θα πρέπει να αναλώσουμε τη σημερινή συζήτηση σε ένα-ένα άρθρο. 'Οσον αφορά τα κεφάλαια Β' και Γ', δεν θα μπούμε στις λεπτομέρειες του καταστατικού του ΤΑΠ-ΟΤΕ. Πολιτικές παρατηρήσεις θα κάνουμε και θα τα διεξέλθουμε με πιο μεγάλη ευχέρεια.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, να αρχίσουμε τώρα με μία ενότητα, τις συνταξιοδοτικές διατάξεις, και αν απόψε προλάβουμε και έχουμε χρόνο, να συζητήσουμε το δεύτερο κεφάλαιο -μετά από τα συνταξιοδοτικά- και αύριο να πάμε στον ΟΤΕ, αν προφθάσουμε και τα μισθολογικά, και την Τρίτη τα διοικητικά. Και θα δούμε τις τροπολογίες τότε. Μια συνεδρίαση, όμως, θα πρέπει να προστεθεί οπωσδήποτε.
Σας παρακαλώ, λοιπόν, να πάμε έτσι. Τα συνταξιοδοτικά μια ενότητα, εφόσον τελειώσουμε νωρίς το κεφάλαιο αυτό, να μπούμε στο δεύτερο κεφάλαιο, ενώ διαφορετικά θα πάμε στο δεύτερο και τρίτο κεφάλαιο και θα αφήσουμε για την Τρίτη τα άλλα δύο κεφάλαια και για μια άλλη συνεδρίαση τις τροπολογίες.
Ο κ. Σπυρόπουλος έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν θα τα συζητήσουμε άρθρο προς άρθρο; 
ΠΡΟΕΔΡΟΣ (Απόστολος Κακλαμάνης): 'Οχι, όπως είπαμε, σε μια ενότητα. 
ΔΗΜΗΤΡΙΟΣ ΣΙΟΥΦΑΣ: Δεν είναι δυνατόν να συζητήσουμε όλα μαζί τα άρθρα. Τουλάχιστον να τα συζητήσουμε σε δυο ενότητες.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) ΠΡΟΕΔΡΕΥΩΝ (Παναγιώτης Ν. Κρητικός): 'Εχετε εντοπίσει κανένα άρθρο με ιδιαίτερο ενδιαφέρον, οπότε να το απομονώσουμε; 'Οχι, όμως, να τα συζητήσουμε σε δύο ενότητες.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να πάμε στο ΕΚΑΣ τώρα; Το ΕΚΑΣ είναι το πρώτο και δεύτερο άρθρο, που είναι οι αυξήσεις.
ΠΡΟΕΔΡΕΥΩΝ (Παναγιώτης Ν. Κρητικός): Να συζητήσουμε όλα τα άρθρα του πρώτου κεφαλαίου και μετά το ΕΚΑΣ.
Επί των άρθρων, λοιπόν, του πρώτου κεφαλαίου ο κ. Σπυρόπουλος έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συγγνώμη, κύριε Σπυρόπουλε, αλλά θα ήθελα, πριν πάρετε το λόγο, να καταθέσω στα Πρακτικά ορισμένες διορθώσεις, φραστικού κυρίως χαρακτήρα, τις οποίες ήδη είχαμε συζητήσει στη Διαρκή Επιτροπή.
(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: "Σχέδιο Νόμου "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (ΟΠΑΔ)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ Α.Ε.) και άλλες διατάξεις" Ι. Στον τίτλο του νομοσχεδίου η φράση: "σύσταση Ανώνυμης Εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ ΑΕ) να αντικατασταθεί με τη φράση: "σύσταση Ανώνυμης Εταιρείας με την επωνυμία "Ανώνυμη Εταιρεία Διαχείρισης Ειδικού Κεφαλαίου ΤΑΠ-ΟΤΕ (ΕΔΕΚΤ-ΟΤΕ Α.Ε.). ΙΙ. Διορθώσεις στα άρθρα του Νομοσχεδίου.
'Αρθρο 5 Στον τίτλο του να προστεθούν οι λέξεις: ".... Ειδικά θέματα" 'Αρθρο 9 α) Η παρ. 3 αντικαθίσταται ως ακολούθως: "Η επιλογή του Γενικού Διευθυντή γίνεται από το Ειδικό Υπηρεσιακό Συμβούλιοι του άρθρου 159 του ν. 2683/1999 (ΦΕΚ 19/Α). β) Η φράση "ύστερα από γνωμοδότηση της επιτροπής της παρ. 3 του άρθρου αυτού" στα εδάφια δεύτερο και τρίτο της παραγρ. 5 του ανωτέρω άρθρου αντικαθίσταται με τη φράση "ύστερα από γνώμη του Ειδικού Υπηρεσιακού Συμβουλίου".
'Αρθρο 12 1. Να διορθωθεί η επικεφαλίδα του Κεφαλαίου Γ στο ορθό: Ανώνυμη Εταιρεία Διαχείρισης Ειδικού Κεφαλαίου ΤΑΠ-ΟΤΕ.
2. Στην παράγραφο 1 του άρθρου 12 να διορθωθεί η επωνυμία της Εταιρείας στο ορθό "Ανώνυμη Εταιρεία Διαχείρισης Ειδικού Κεφαλαίου ΤΑΠ'-ΟΤΕ (ΕΔΕΚΤ-ΟΤΕ Α.Ε.).
3. Να διορθωθεί η επικεφαλίδα του Καταστατικού της Εταιρείας στο ορθό "ΚΑΤΑΣΤΑΤΙΚΟ ΤΗΣ ΕΤΑΙΡΕΙΑΣ ΔΙΑΧΕΙΡΙΣΗΣ ΕΙΔΙΚΟΥ ΚΕΦΑΛΑΙΟΥ ΤΑΠ- ΟΤΕ Α.Ε. (ΕΔΕΚΤ-ΟΤΕ Α.Ε.)".
4. Στην παράγραφο 1 του άρθρου πρώτου του Καταστατικού να διορθωθεί: α) η επωνυμία της Ανώνυμης Εταιρείας στο ορθό "ΕΤΑΙΡΕΙΑ ΔΙΑΧΕΙΡΙΣΗΣ ΕΙΔΙΚΟΥ ΚΕΦΑΛΑΙΟΥ ΤΑΠ- ΟΤΕ Α.Ε.".
β) ο διακριτικός της τίτλος στα ελληνικά στο ορθό (ΕΔΕΚΤ-ΟΤΕ Α.Ε.) και γ) ο ίδιος τίτλος σε πιστή μετάφραση στην οικεία ξένη γλώσσα (EDEKT-OTE S.A.) 5. Στη διάταξη της παραγράφου 4 του άρθρου πρώτου του Καταστατικού η φράση "Ειδικού Ενεργητικού" η οποία αναφέρεται τρεις φορές να αντικατασταθεί με τη φράση "Ειδικού Κεφαλαίου".
6. Στην παράγραφο 7 του άρθρου Τρίτου του Καταστατικού η τελεία του πρώτου εδαφίου να γίνει κόμμα (,) και η φράση "Διευκρινίζεται ότι" να αντικατασταθεί με τη φράση "στις οποίες". 7. Στη διάταξη της περίπτωσης γγ του εδαφίου γ της παραγράφου 8 του άρθρου τρίτου (Γενική Συνέλευση) του Καταστατικού θα πρέπει να αντικαθίσταται η λέξη "Εμπορίου" με τη λέξη "Ανάπτυξης".
8. Στη διάταξη της πρώτης παραγράφου του άρθρου τετάρτου (Διοικητικό Συμβούλιο) του Καταστατικού η φράση ΟΜΕΟΤΕ να διαχωριστεί με παύλα (-) και να γίνει ΟΜΕ-ΟΤΕ.
9. Στη διάταξη της παραγράφου 5 του άρθρου Τέταρτου του Καταστατικού η φράση "Ειδικού Ενεργητικού" να αντικατασταθεί με τη φράση "Ειδικού Κεφαλαίου".
10. Στις διατάξεις των παραγράφων 2γ και 4 του άρθρου πέμπτου του Καταστατικού η φράση "Ειδικού Ενεργητικού" να αντικατασταθεί με τη φράση "Ειδικού Κεφαλαίου".
11. Στη διάταξη της περιπτώσεως α' της παραγράφου 2 του άρθρου 12 η φράση "Ειδικό Ενεργητικό" να αντικατασταθεί με τη φράση "Ειδικό Κεφάλαιο".
12. Η διάταξη του πρώτου εδαφίου της περιπτώσεως β' της παραγράφου 2 του άρθρου 12 που αναφέρεται στη ΔΕΚΑ να διορθωθεί στο ορθό "....Δημόσια Επιχείρηση Κινητών Αξιών Ανώνυμη Εταιρεία (ΔΕΚΑ Α.Ε.)...." Επίσης στο δεύτερο εδάφιο της ίδιας περίπτωσης β' η επωνυμία της Εταιρείας να διορθωθεί στο ορθό "Ανώνυμη Εταιρεία Διαχείρησης Ειδικού Κεφαλαίου ΤΑΠ-ΟΤΕ (ΕΚΕΚΤ-ΟΤΕ Α.Ε.)." 13. Στη διάταξη της περιπτώσεως δ' της παραγράφου 2 του άρθρου 12 μεταξύ των λέξεων Εθνικής Οικονομίας και Εργασίας να τεθεί η λέξη Οικονομικών.
14. Στη διάταξη του τρίτου εδαφίου της περιπτώσεως δ' της παραγράφου 2 του άρθρου 12 μεταξύ των λέξεων μέση και απόδοση να τεθεί η λέξη ετήσια.
15. Στη διάταξη της περιπτώσεως ε' της παραγράφου 2 του άρθρου 12 θα πρέπει η ονομασία της Εταιρείας να διορθωθεί στο ορθό "ΕΤΑΙΡΕΙΑ ΔΙΑΧΕΙΡΙΣΗΣ ΕΙΔΙΚΟΥ ΚΕΦΑΛΑΙΟΥ ΤΑΠ-ΟΤΕ Α.Ε. (ΕΔΕΚΤ-ΟΤΕ Α.Ε.)".
16. Στις διατάξεις των περιπτώσεων στ', ζ' και η' της παραγράφου 2 του άρθρου 12 η φράση "Ειδικού Ενεργητικού" θα πρέπει να αντικατασταθεί με τη φράση "Ειδικού Κεφαλαίου".
'Αρθρο 18 Στην παράγραφο 3 μετά τη λέξη "οικογένειες" διαγράφονται οι λέξεις "που έχουν θύματα" και στη θέση τους τίθενται οι λέξεις: "όσων έχασαν τη ζωή τους".") 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, ξέρετε πόσο καλόπιστος είμαι στο να προχωρήσει η συζήτηση. Αλλά διατυπώνω την αδυναμία μου να συζητήσω ως ενότητα όλα αυτά τα ιερογλυφικά που έχουν προστεθεί σε παραγράφους και υποπαραγράφους. Παρακαλώ, να συζητηθεί άρθρο προς άρθρο. ΠΡΟΕΔΡΕΥΩΝ (Παναγιώτης Ν. Κρητικός): Αποφασίσαμε να τα συζητήσουμε σε μία ενότητα. Θα υπάρξει άλλωστε άνεση χρόνου. Δεν μπορούμε να πάμε άρθρο προς άρθρο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Παρακαλώ, κύριε Πρόεδρε, αφήστε μας να κάνουμε τη δουλειά μας, χωρίς να εκτεθούμε. Αυτή η ενότητα να συζητηθεί άρθρο προς άρθρο.
ΠΡΟΕΔΡΕΥΩΝ (Παναγιώτης Ν. Κρητικός): Αποφασίσαμε να πάμε σε μία ενότητα το συνταξιοδοτικό.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν συμφωνήσαμε. Να συζητήσουμε άρθρο προς άρθρο την πρώτη ενότητα. Δεν μπορούμε να δουλέψουμε αλλιώς.
ΠΡΟΕΔΡΕΥΩΝ (Παναγιώτης Ν. Κρητικός): Θα τα συζητήσουμε σε μία ενότητα, όπως τα συζητούμε συνεχώς, με εξαίρεση το ΕΚΑΣ που θα το συζητήσουμε μετά.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εγώ θέλω άρθρο προς άρθρο. Δεν μπορούμε διαφορετικά να κάνουμε τη δουλειά μας.
ΠΡΟΕΔΡΕΥΩΝ (Παναγιώτης Ν. Κρητικός): Μα τόση ώρα συζητούσαμε και πήραμε μια απόφαση. Προήδρευε ο κύριος Πρόεδρος και αποφασίσαμε για την ενότητα. Τώρα προέκυψε το θέμα άρθρο προς άρθρο. Σας παρακαλώ πολύ. Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Δεν θα κάνω κανένα σχολιασμό. Θέλω να επαναφέρω τους συναδέλφους που συμμετείχαν στην επιτροπή σε εκείνη τη συνεδρίαση, όπου διαπιστώθηκε, τουλάχιστον γι αυτό το νομοσχέδιο, ότι προχωρήσαμε πάρα πολύ γρήγορα και σταθήκαμε ουσιαστικά στη συζήτηση επί της αρχής και επί των άρθρων δεν είχαμε προβλήματα.
Θεωρώ ότι το πρώτο κεφάλαιο, πέρα από το πρώτο άρθρο, τα υπόλοιπα άρθρα του, σαφώς είναι άρθρα απόλυτα εξειδικευμένα, είναι σαφής η πρόθεση του νομοθέτη, η πολιτική πρόθεση, η εξειδίκευση βέβαια και η αξιοπιστία του νομοθέτη διαπιστώθηκε στην επιτροπή, σαφώς όμως προσδιορίζεται από την ικανότητα των στελεχών που συνέταξαν το νομοσχέδιο, γιατί πράγματι υπάρχει πολυπλοκότητα, όμως επί της πολιτικής ουσίας, δεδομένου ότι στη Βουλή και μάλιστα στην Ολομέλεια, τέτοια συζήτηση κάνουμε. Δεν θεωρώ ότι υπάρχουν πράγματα που μπορούμε να κουβεντιάσουμε σε έκταση και σε ένταση πολιτική.
Εγώ λοιπόν τοποθετούμαι συνολικά για το πρώτο κεφάλαιο και ως εισηγητής θέλω το λόγο. Πιστεύω ότι το πρώτο άρθρο, είναι φανερό, αφορά την παροχή του ΕΚΑΣ στους χαμηλοσυνταξιούχους του δημοσίου με εφαρμογές ανάλογων διατάξεων, που αφορά για τους υπόλοιπους συνταξιούχους. 'Ηταν μια δέσμευση της Κυβέρνησης ειδικότερα για τους συνταξιούχους του δημοσίου. Προκειμένου να ισχύσει το ΕΚΑΣ, θα έπρεπε να περάσει από τη Βουλή. Αυτό είναι όλο.
Τα υπόλοιπα άρθρα, το 2, 3, 4 και 5, αφορούν εξειδικευμένα θέματα τα οποία αντιστοιχούν σε ολιγομελείς ομάδες εργαζόμενων, συνταξιούχων, δημοσίων υπαλλήλων, κοινοτικών υπαλλήλων, αδιαβάθμητων κοινοτικών υπαλλήλων. Η πολιτική βούληση είναι προφανής και θετική. Σαφώς, βέβαια, η αξιοπιστία της σύνταξης και η αποτύπωση η τεχνοκρατική, η νομοθετική της βούλησης του νομοθέτη, νομίζω ότι εξαντλήθηκε στην επιτροπή. Νομίζω στην επιτροπή δεν διατυπώθηκε καμία επί μέρους παρατήρηση. Και ειδικότερα σε ό,τι αφορά τα θέματα πολιτικής που αναφέρονται σε αυτά τα άρθρα, είναι προφανής η θέση της Κυβέρνησης -έστω και αν υπάρχουν μικρές ομάδες εργαζόμενων, συνταξιούχων- να σκύψει πάνω στα προβλήματά τους και με μία ιδιαίτερη επιμέλεια, που αρκετές φορές νομοθετικά είναι πολύ κουραστική, να δώσει λύσεις, δικαιώματα και να εξυγιάνει τη λειτουργία του δημοσίου σε σχέση με τη συμπεριφορά του απέναντι σε ολιγοπληθείς ομάδες συνταξιούχων ή δημοσίων υπαλλήλων.
Επαναλαμβάνω αυτό που είπα και στην επιτροπή, ότι με όσες γνώσεις είχαμε εκεί, διαπιστώνουμε θετική πολιτική άποψη σε σχέση με την πολιτική στόχευση των άρθρων. Αυτό που έχει πολύ μεγάλη σημασία είναι η νομοθετική επεξεργασία στην επιτροπή. Δεν διαπιστώσαμε πουθενά. Την ίδια άποψη έχουμε και στην Ολομέλεια.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, το ένα άρθρο θα το συζητήσουμε μετά.
Αναφέρθηκε πριν από λίγο και ο Κοινοβουλευτικός Εκπρόσωπός μας και ο επίτιμος Πρόεδρος της παράταξής μας, ο κ. Μητσοτάκης. Είναι πραγματικά δύσκολη η δουλειά μας, η δουλειά του εισηγητή και συνομολόγησε με τον τρόπο του και ο εισηγητής του ΠΑΣΟΚ να εισηγηθούμε διατάξεις οι οποίες πολλές φορές είναι ουσιαστικές και κρίσιμες, χρειάζονται όμως αποκρυπτογράφηση, γιατί είναι κεκρυμμένες μέσα από δαιδάλους των ιερογλυφικών των αρμοδίων καθ' ύλην μανδαρίνων.
Η Βουλή ευθύνεται με συντρέχον πταίσμα, εξ' οικείου αμαρτήματος υφίσταται τις συνέπειες, οι οποίες είναι και πολιτικές πολλές φορές, ακριβώς επειδή δεν μπορεί να αναγνώσει όλα αυτά. Υπάρχει ένα πρόβλημα, το ότι οι τροποποιούμενες διατάξεις στην καλύτερη περίπτωση περιέχονται σε ποσοστό 50%.
Υπάρχουν -και αυτό ας διορθωθεί επιτέλους- τεράστια κενά στον πίνακα των τροποποιημένων διατάξεων, με αποτέλεσμα η δουλειά μας να γίνεται πολύ δυσκολότερη, όπως επίσης και η βραδύτητα με την οποία έρχονται οι εκθέσεις του Ελεγκτικού Συνεδρίου και της Επιστημονικής Επιτροπής.
'Ετσι λοιπόν καλούμεθα να ψηφίσουμε διατάξεις, οι οποίες τροποποιούν πρόσφατους νόμους και οι οποίες μετ' ου πολύ θα ξανατροποποιηθούν από νεότερες πάλι τροποποιήσεις. Το ζήτημα είναι ότι κανείς από τους υπευθύνους πολιτικά, από τους αρμόδιους Υπουργούς, δεν ζήτησε ευθύνες για όλους όσους εισηγούνται αυτές τις αλληλοκαταργούμενες βραχύβιες χρονικά νομοθετικές ρυθμίσεις.
Με την επιφύλαξη των ανωτέρω για ό,τι διαφύγει, έχω να πω ότι στις συγκεκριμένες διατάξεις όσον αφορά το άρθρο 2 παράγραφος α', θα πρέπει σ'αυτήν τη διάταξη να υπαχθούν και οι συνταξιούχοι κληρικοί και οι οικογένειές τους. Θα πρέπει να επεκταθεί η διάταξη του άρθρου 2 παράγραφος α', δεδομένου ότι το ασφαλιστικό καθεστώς του ΤΑΚΕ έχει καταργηθεί. Θα πρέπει να τεθεί τέρμα στην ερμαφρόδιτη κατάσταση που αφορά όπως είπα, τους κληρικούς και τις οικογένειές τους.
'Οσον αφορά τώρα το άρθρο 2 παράγραφος 2, για τις συντάξεις δικηγόρων με έμμισθη εντολή, λύνει ένα πρόβλημα που υπάρχει, όπως και η παράγραφος 3 και δεν έχουμε να διατυπώσουμε καμία αντίρρηση. Συμφωνούμε με την τακτοποίηση αυτή.
(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Στο άρθρο 3 τίθενται ζητήματα που έχουν σχέση με την παροχή συντάξεων στους προέδρους κοινοτήτων που συγχωνεύθησαν. Είναι στη σωστή κατεύθυνση. Βλέπω ότι δεν είναι εδώ ο αρμόδιος Υπουργός. Στο άρθρο 3 νομίζω ότι έχει ενταχθεί η τροπολογία για τους Υπουργούς και Βουλευτές που κατά την εκτέλεση του καθήκοντός τους χάνουν τη ζωή τους.
Με συναδέλφους της Νέας Δημοκρατίας καταθέτουμε τροπολογία και ζητούμε σ'αυτήν τη σωστή ρύθμιση να προστεθεί και η περίπτωση Βουλευτών οι οποίοι δεν έχουν τις συνταξιοδοτικές προϋποθέσεις και χάνουν τη ζωή τους κατά την εκτέλεση του εν στενή εννοία πολιτικού τους καθήκοντος. Αφορά, αν θέλετε, μολονότι δεν χρειάζεται να προσωποποιούνται οι διατάξεις, συνάδελφο Βουλευτή Ευβοίας, τον Αναστάσιο Καμπούρη ο οποίος εξελέγη τον Ιούνιο του 1989 και κατά τη διάρκεια της επομένης προεκλογικής περιόδου έχασε τη ζωή του.
Βλέπω ότι ήλθε ο αρμόδιος Υπουργός. Επαναλαμβάνω, κύριε Υπουργέ, ότι στο άρθρο 3 έχει προστεθεί τροπολογία για τα μέλη της Κυβέρνησης και για Βουλευτές που κατά την εκτέλεση του υπηρεσιακού τους καθήκοντος χάνουν τη ζωή τους.
Και λέω ότι καταθέτουμε τροπολογία με τους συναδέλφους της Νέας Δημοκρατίας, η διάταξη αυτή να συμπληρωθεί -σας παρακαλώ να τη δείτε την τροπολογία μέχρι την Τρίτη που θα συζητηθεί- και για Βουλευτές που δεν έχουν τις προϋποθέσεις και χάνουν τη ζωή τους κατά την άσκηση του εν στενή εννοία πολιτικού τους καθήκοντος. Να τη δείτε και, παρακαλώ, να έχουμε τη θετική σας άποψη.
'Οσον αφορά το άρθρο 3, παράγραφος 6, αναφερθήκαμε και στην επί της αρχής τοποθέτησή μας για τις συντάξεις των τέως αναπληρωτών γενικών διευθυντών όλων των κατηγοριών. Και των περιφερειακών και των αναπληρωτών γενικών διευθυντών των ΟΤΑ. Υπάρχει και μία ομάδα τροπολογιών από Βουλευτές όλων των κομμάτων.
Νομίζω, κύριε Υπουργέ, ότι πολλά επιχειρήματα έχουμε επιστρατεύσει, πολλοί συνάδελφοι έχουμε μιλήσει γι'αυτό το ζήτημα. Πιστεύω ότι θα πρέπει επιτέλους να στέρξετε και να αποδεχθείτε να κάνετε το απλούστερο που μπορείτε να κάνετε. Να τηρήσετε την πολιτική σας δέσμευση που έχετε δώσει απέναντι σε αυτούς τους ανθρώπους. Δεν μπορείτε να τους δίνετε ένα μίζερο 1,35 και να τους αφαιρείτε ένα 0,10. Και λίγοι είναι και γέροντες είναι και ελάχιστο είναι το ποσό. Είναι ζήτημα πολιτικής αξιοπιστίας. Γιατί αντιμετωπίζετε τόσο σκληρά αυτό το ζήτημα, όταν σε άλλες περιπτώσεις, όταν έχετε να καλύψετε με την πολιτική σας θαλπωρή κομματικούς σας φίλους, οικειοθελώς και αυτεπαγγέλτως σπεύδετε να δώσετε λύση σε διάφορα ζητήματα; Και εδώ όλη η Βουλή, σας είπα, με δεκάδες τροπολογίες σας ζητάει να τηρήσετε το λόγο σας. Ας γίνει λοιπόν 1,45.
Επίσης είναι μίζερο και άδικο και δεν μας τιμά να τους το δίνουμε ως ένα είδος υπόσχεσης, από 1ης Ιανουαρίου του 2000, ενώ οι άλλοι το έχουν πάρει πολύ πιο πριν. Τουλάχιστον ας το πάρουν από 1.1.1999. Από 1ης Ιανουαρίου του 2000, όσοι ζήσουν μέχρι τότε! Κύριε Υπουργέ, δεν μας τιμά τώρα να καθόμαστε να καυγαδίζουμε για το 0,10 ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ο,τι είχαμε πει, το κάνουμε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είχατε πει 1,45. Και το λέμε με πλειάδα υπομνημάτων και σας το υπενθυμίζουμε. Δεν πρέπει να είστε απόλυτος σε αυτήν την άρνησή σας και θα πρέπει, επιτέλους, να ικανοποιηθεί αυτό το δίκαιο αίτημα.
Το άρθρο 4 προβλέπει συνταξιοδότηση υπαλλήλων ειδικών κατηγοριών. Η παράγραφος 1 για τους νομάρχες, που εκλέχθηκαν και σε θέση αιρετού νομάρχη, είναι δίκαιη.
Για την παράγραφο 2 μας διαβεβαιώσατε ότι δεν είναι φωτογραφία. Μιλάμε για τους διοικητές του Αγίου 'Ορους. Είναι μια ειδική περίπτωση και πρέπει να τακτοποιηθεί. Το αποδεχόμαστε εάν είναι έτσι, εφόσον το λέτε εσείς.
'Αλλη παρατήρηση δεν έχω για την ενότητα αυτή.
ΠΡΟΕΔΡΕΥΩΝ (Νικόλαος Κατσαρός): Η κ. Μπόσκου έχει το λόγο.
ΜΑΡΙΑ ΜΠΟΣΚΟΥ: Κύριε Πρόεδρε, για την πρώτη ενότητα των άρθρων, που συζητούμε σήμερα, έχουμε να επαναλάβουμε τις πολιτικές παρατηρήσεις τις οποίες και χθες στην επί της αρχής συζήτηση αναφέραμε και κάποιες επί μέρους παρατηρήσεις στα άρθρα.
'Οσον αφορά το πρώτο άρθρο, το βοήθημα, το λεγόμενο Ε.Κ.Α.Σ., τη διεύρυνσή του στους δημοσίους υπαλλήλους, θέλουμε να επαναλάβουμε τα εξής: Είναι ένα επίδομα το οποίο χαρακτηρίζει, όπως είπαμε και χθες, την πολιτική της Κυβέρνησης, πολιτική η οποία κατευθύνεται στο να δίνει κάποια ψίχουλα σε αυτούς που πραγματικά είναι εξαθλιωμένοι και τίποτε παραπάνω στον υπόλοιπο ελληνικό λαό.
Αποτυπώνεται καθαρά, νομίζω, όταν διαβάζει κανείς τα όρια μέχρι των οποίων κάποιος συνταξιούχος δικαιούται αυτού του επιδόματος και βεβαίως και το ποσό του επιδόματος αυτού. Είναι χαρακτηριστικό το γεγονός ότι, αν διαιρέσει κανείς το ανώτατο όριο του ενός εκατομμυρίου οκτακοσίων έξι χιλιάδων διά του δεκατέσσερα, που είναι μισθοί που παίρνει κάποιος εργαζόμενος, κάποιος συνταξιούχος, η μηνιαία σύνταξη που καθορίζει το όριο είναι εκατόν είκοσι εννιά (129.000) χιλιάδες δραχμές. Και μάλιστα το επαναλάβαμε και χθες, με την πολιτική αυτήν την επιδοματική της Κυβέρνησης, με την τακτική της, την οποία ονομάζει και κοινωνικά ευαίσθητη η Κυβέρνηση, κάποιον συνταξιούχο των εκατόν είκοσι εννιά χιλιάδων εκατό δραχμών, τον θεωρεί υψηλόμισθο και δεν του το δίδει. Τα όρια είναι εξευτελιστικά, είναι πολύ μικρός ο αριθμός των συνταξιούχων που δικαιούται αυτού του επιδόματος. Δίδονται αυτές οι αυξήσεις σε μία περίοδο προεκλογική και βεβαίως, όπως και σήμερα ειπώθηκε κατά τη διάρκεια της συνέντευξης Τύπου της Κυβέρνησης, εν όψει της κατάθεσης του Προϋπολογισμού, πραγματικά είναι χρήματα, τα οποία με την ανάλγητη πολιτική της η Κυβέρνηση έχει εξοικονομήσει από τους εργαζόμενους, αλλά σήμερα τα αναδιανέμει όχι δίκαια, όπως λέει, τους πετάει κάποια ψίχουλα, έτσι ώστε προεκλογικά να τους κλείσει το στόμα και για άλλη μια φορά να τους κοροϊδέψει, να τους υφαρπάξει την ψήφο.
Κατά τη γνώμη μας οι συνταξιούχοι έχουν λάβει πολλά μηνύματα από αυτήν την πολιτική της Κυβέρνησης, γι' αυτό και αύριο βρίσκονται σε κινητοποίηση με βασικά αιτήματα το ζήτημα της αύξησης των συντάξεων, αλλά και το ουσιαστικό γι' αυτούς, αλλά και τους μελλοντικούς συνταξιούχους της χώρας μας, ζήτημα της κατεδάφισης της κοινωνικής ασφάλισης, που επιχειρεί η Κυβέρνηση και με το σημερινό νομοσχέδιο, θα πούμε στις επόμενες ενότητες των άρθρων πιο αναλυτικά.
Επιμένουμε πως η Κυβέρνηση αν θέλει πραγματικά να ικανοποιήσει τα αιτήματα της εργατικής τάξης, των εργαζόμενων και των συνταξιούχων, θα πρέπει να υιοθετήσει το αίτημά τους για είκοσι ημερομίσθια του ανειδίκευτου εργάτη. Και βέβαια, μη χρησιμοποιήσει σαν αιτιολογία ότι αυτό το βοήθημα φτάνει, αν το υπολογίσει κανείς, στα δεκαεννιά ημερομίσθια, επομένως ικανοποιεί το αίτημα αυτό η Κυβέρνηση, πρώτα και κύρια γιατί αποτελεί βοήθημα το οποίο ανά πάσα στιγμή μπορεί να κοπεί. Και, δεύτερον, δεν μιλάμε γι' αυτά τα ημερομίσθια του ανειδίκευτου εργάτη, τα οποία η εισοδηματική πολιτική της Κυβέρνησης τα τελευταία χρόνια καθορίζει, ημερομίσθια που είναι πολύ πιο κάτω από τον τρέχοντα πληθωρισμό τουλάχιστον και επομένως πάρα πολύ χαμηλά σε σχέση με την αγοραστική ικανότητα των εργαζομένων.
Για το δεύτερο και τρίτο άρθρο δεν έχουμε να κάνουμε κάποια παρατήρηση. Δεν συμφωνούμε όμως με το τέταρτο άρθρο, κύριε Πρόεδρε, με την πρώτη παράγραφο ιδιαίτερα. Και, μάλιστα, θέλουμε να θυμίσουμε εδώ την παρατήρηση που και ο πρόεδρος της ΑΔΕΔΥ είχε κάνει κατά τη διάρκεια της συζήτησης του νομοσχεδίου στην επιτροπή, για το γεγονός ότι ούτε καν ρωτήθηκε από την Κυβέρνηση για να φέρει αυτήν τη συγκεκριμένη διάταξη με αυτό το νομοσχέδιο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Για τη συνταξιοδότηση των νομαρχών θα ερωτηθεί η ΑΔΕΔΥ; 
ΜΑΡΙΑ ΜΠΟΣΚΟΥ: Και οι ενστάσεις της ΑΔΕΔΥ υπήρξαν, αν καταλάβαμε καλά, ακριβώς στο γεγονός ότι αυτοί οι νομάρχες δεν πλήρωσαν τις εισφορές που έχουν πληρώσει οι υπόλοιποι δημόσιοι υπάλληλοι, αιρετοί νομάρχες, για να μπορούν να τυγχάνουν σύνταξης.
Και για το άρθρο 5, κύριε Πρόεδρε, της συγκεκριμένης ενότητας θα επιμείνουμε στις χθεσινές μας παρατηρήσεις σε σχέση με την αύξηση της σύνταξης που δίνετε στους αγρότες. Αποτελεί μία προεκλογική ενέργεια της Κυβέρνησης, όπως και όλων των κυβερνήσεων που προηγήθηκαν. 'Ετσι αντιμετώπισαν τους συνταξιούχους αγρότες. Προεκλογικά τους πετούσαν κάποια ψίχουλα, για να κλέψουν την ψήφο τους.
Και, βέβαια, παρ' όλες τις "διαβεβαιώσεις" τις χθεσινές του κυρίου Υπουργού για τον τρόπο με τον οποίο θα πληρωθούν αυτές οι αυξήσεις, εμείς διατηρούμε τις επιφυλάξεις μας. Θα μελετήσουμε και τον προϋπολογισμό ο οποίος κατατέθηκε. Επιμένουμε πως δεν ξεκαθαρίζει το ζήτημα ο κύριος Υπουργός, δηλαδή το γεγονός ότι οι αυξήσεις αυτές θα πληρωθούν από τον κρατικό προϋπολογισμό και όχι από τον προϋπολογισμό του Ο.Γ.Α. Το να μιλάμε για κάλυψη των ελλειμμάτων του Ο.Γ.Α., δεν λέει τίποτε για μας. Γιατί μπορεί σήμερα ο Ο.Γ.Α. να έχει πλεονάσματα, ακόμη κι αν δώσει τα εκατόν δώδεκα δισεκατομμύρια (112.000.000.000) δραχμές. Αυτό τι σημαίνει; 'Οτι αν έχει πλεόνασμα, η Κυβέρνηση δεν θα καλύψει.
Θα μελετήσουμε λοιπόν και αν ο κύριος Υπουργός επιμείνει σε αυτήν του τη διατύπωση, θα επανέλθουμε και κατά τη συζήτηση του προϋπολογισμού. Επίσης θα θέλαμε να κάνουμε μία παρατήρηση. Συμφωνούμε. Είχαμε ψηφίσει άλλωστε την τροπολογία, η οποία έχει ενσωματωθεί σε αυτό το άρθρο 5, που αφορά τους ανέργους και τις παροχές ασθενείας. Θα θέλαμε όμως, επαναλαμβάνω, να κάνουμε μία παρατήρηση. Νομίζουμε πως το κατώτερο όριο των εξακοσίων ημερών εργασίας είναι αρκετά υψηλό. Πιστεύουμε ότι θα ικανοποιούσε περισσότερο εάν ήταν στις τετρακόσιες. Καθώς επίσης και οι μέρες οι οποίες προστίθενται κάθε χρόνο μετά τη συμπλήρωση του τριακοστού έτους, οι οποίες είναι εκατό, πιστεύουμε ότι θα πρέπει να είναι εξήντα, ακριβώς γιατί, λόγω της πολιτικής της Κυβέρνησης, η ανεργία έχει αυξηθεί και η μερική απασχόληση ή υποαπασχόληση, για διάστημα τριών και δύο μηνών ή ενός μήνα, έχει γίνει πια ο μόνιμος τρόπος για να δουλεύει κανένας. Και νομίζουμε ότι αυτά τα όρια που μπαίνουν σε αυτό το άκρο είναι υψηλά.
Αυτά είχα να πω, κύριε Πρόεδρε, και σας ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, αρχίζοντας από το άρθρο 1, που αναφέρεται στο επίδομα κοινωνικής αντίληψης, έχουμε εκφράσει την άποψή μας ότι η λογική...
ΠΡΟΕΔΡΕΥΩΝ (Νικόλαος Κατσαρός): Συζητούμε τα άρθρα 2 έως και 5, αυτήν την ενότητα.
ΕΥΑΓΓΕΛΟΣ ΑΠΟΣΤΟΛΟΥ: Το άρθρο 1 το συζητήσαμε προηγουμένως; ΠΡΟΕΔΡΕΥΩΝ (Νικόλαος Κατσαρός): Ζητήσατε να συζητηθεί ξεχωριστά το άρθρο 1.
ΕΥΑΓΓΕΛΟΣ ΑΠΟΣΤΟΛΟΥ: Συγγνώμη, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Παρακαλώ.
ΕΥΑΓΓΕΛΟΣ ΑΠΟΣΤΟΛΟΥ: Για τα άρθρα 2, 3 και 4 δεν έχουμε, κύριε Πρόεδρε, αντίθετη άποψη, δεδομένου ότι έρχονται να αντιμετωπίσουν προβλήματα υπαρκτά. Συμφωνούμε.
Η διαφωνία μας στο άρθρο 5 δεν έγκειται στο ότι η Κυβέρνηση κακώς δίνει την αύξηση των δέκα χιλιάδων (10.000) δραχμών στις συντάξεις τις αγροτικές. 'Εγκειται στο ότι από τη στιγμή που η ίδια βάζει στο άρθρο 1 την αντίληψη ότι με το επίδομα αυτό προσπαθεί να αποκαταστήσει την αγοραστική δύναμη των συνταξιούχων, όλοι καταλαβαίνουμε ότι για τους αγρότες, εάν οι τριάντα χιλιάδες (30.000) δραχμές γίνουν σαράντα χιλιάδες (40.000) δραχμές, δεν μιλάμε για αποκατάσταση της αγοραστικής δύναμης. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αποβάλλετε τις αναστολές σας και υποστηρίξτε την άποψή σας, αφού τη θεωρείτε σωστή. 
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Υπουργέ, δεν ακούγεσθε και δημιουργείτε πρόβλημα στη Γραμματεία. Ζητήστε το λόγο, δεν θα σας το αρνηθώ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ηταν φιλική διακοπή.
ΕΥΑΓΓΕΛΟΣ ΑΠΟΣΤΟΛΟΥ: Είναι προς τη θετική κατεύθυνση το να ενισχύονται οι αγρότες. Αλλά, κύριε Υπουργέ, επιτρέψτε μου να σας πω ότι οι δέκα χιλιάδες (10.000) δραχμές, που τους δίνετε, είναι ή όχι απλά ψίχουλα; Αναλογισθείτε αυτόν τον αγροτικό πληθυσμό λίγο πιο πίσω σε μια χρονική διάρκεια και θα αντιληφθείτε τι σημαίνουν αυτές οι συντάξεις, αυτά τα βοηθήματα.
Στο ίδιο άρθρο, που αναφέρεται στους ανέργους, υπάρχει μια ρύθμιση που πραγματικά χρειάζεται. Επιτρέψτε μου όμως, κύριε Υπουργέ, επειδή κατάγομαι από την περιοχή του Μαντουδίου, όπου πλέον η ανεργία έχει πάρει ουσιαστικά μόνιμο χαρακτήρα, να σας πω ότι θα υπάρξουν άνεργοι οι οποίοι δεν θα μπορέσουν να καλυφθούν από τη συγκεκριμένη ρύθμιση. Γι' αυτό καλό θα ήταν, τουλάχιστον όσον αφορά το κατώτατο όριο των εξακοσίων ημερών, να γίνει τριακόσια, τετρακόσια ημερομίσθια, για να καλυφθεί όλος ο κόσμος. Και αν τυχόν είναι δυνατόν, σε θύλακες που και εσείς έχετε αναγνωρίσει ότι έχουν υψηλή ανεργία, για τα υπόλοιπα εκατό ημερομίσθια να μπει ένα κατώτερο όριο. Δεν είμαι έτοιμος αυτήν τη στιγμή να σας πω ποιο θα πρέπει να είναι, αλλά οπωσδήποτε θα πρέπει να το προβλέψετε, για να καλυφθούν όλοι αυτοί οι άνθρωποι.
'Οπως είπα και στην αρχή, εάν υπάρξουν αυτές οι παρεμβάσεις ειδικά στο άρθρο 5, δεν έχουμε κανένα πρόβλημα να συμφωνήσουμε και σε αυτό. 
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το νομοσχέδιο με το πρώτο κεφάλαιο εκφράζει ένα βασικό χαρακτηριστικό, που διέπει το πνεύμα του νομοθέτη και αυτό είναι το πνεύμα πρόνοιας. Με τη διεύρυνση του ΕΚΑΣ έχουμε πρόσθετες καλύψεις επιβαλλόμενες από τα πράγματα υπέρ των χαμηλοσυνταξιούχων διαφόρων κατηγοριών, όπως αυτές αναφέρονται στο άρθρο 1...
ΠΡΟΕΔΡΕΥΩΝ (Νικόλαος Κατσαρός): Μιλάμε για την ενότητα των άρθρων 2 έως 5. Για το άρθρο 1 θα γίνει ξεχωριστή συζήτηση. Είναι η άλλη ενότητα. 
ΚΥΡΙΑΚΟΣ ΣΠΥΡΙΟΥΝΗΣ: Τότε θα μιλήσω για τα άρθρα 2 έως 5.
Θεωρώ πολύ σημαντική τη διάταξη της παραγράφου 2 για τις συντάξεις των δικηγόρων με βάση τα μισθολογικά κλιμάκια. 'Ηταν ένα θέμα που νομίζω ότι λύνεται με τον καλύτερο δυνατό τρόπο.
Η παράγραφος 5 του άρθρου 2 αφορά τα επιδόματα ανικανότητας υπέρ του προσωπικού των σιδηροδρόμων κλπ., όπως αυξάνονται από 1ης Ιανουαρίου 1999. Κύριε Υπουργέ, να μου επιτρέψετε να πω κάτι -θα το έχετε βέβαια υπόψη σας- που παρατήρησα από δύο αντίστοιχες επισκέψεις σε μια οικονομική υπηρεσία και στον ΟΣΕ στη Θεσσαλονίκη. Σχηματίσα τη γνώμη ότι μισθολογικά αδικείται το προσωπικό του ΟΣΕ. Επιτρέψτε μου να πω ένα παράδειγμα. Υπάλληλος με τριάντα χρόνια υπηρεσίας, με δύο παιδιά, ασκών τη διοίκηση τριακοσίων ατόμων, προϊστάμενος δηλαδή, παίρνει τριακόσιες είκοσι χιλιάδες (320.000) δραχμές. Σε μια αντίστοιχη οικονομική υπηρεσία, καθαρίστρια με δεκαπέντε χρόνια, με δύο παιδιά κλπ., παίρνει τριακόσιες πενήντα χιλιάδες (350.000) δραχμές.
Κάπου υπάρχει μια αδικία εις βάρος του προσωπικού του Ο.Σ.Ε. Θεωρώ τη λύση για τα επιδόματα σαν μια σωστή κάλυψη σοβαρής ανάγκης.
Υπάρχει ένα θέμα στην παράγραφο 6 του άρθρου 3 για τις συντάξεις των τέων αναπληρωτών γενικών διευθυντών. 'Εχω υποβάλει μια τροπολογία, την οποία θα συζητήσουμε. Κύριε Υπουργέ, δεν ξέρω πόσο έχουν δίκιο: 'Ομως υποστηρίζουμε κάποια αιτήματα θεωρώντας τα δίκαια Αγώνας για δικαιοσύνη. Θα συμφωνήσω απόλυτα με την παράγραφο 10 εδάφια α',β', και γ', καθώς και με την παράγραφο 1 του άρθρου 3. Είναι μια μέριμνα του κράτους. Δίνει και ένα παράδειγμα γενικότερης ευαισθησίας προς εκείνους οι οποίοι πεθαίνουν κατά την εκτέλεση του καθήκοντός τους και στους οποίους το κράτος οφείλει με απλοχεριά να αντιμετωπίζει τα προβλήματα που αφήνουν πίσω τους. Αναφέρομαι στην παράγραφο 11. Συμφωνώ απόλυτα και με την αποζημίωση που δίνετε στους φονευθέντες και στους τραυματίες, με τις προϋποθέσεις που θέτετε στο μισό της αποζημίωσης.
'Οσον αφορά το άρθρο 5, συμφωνώ απολύτως με τις συντάξεις του Ο.Γ.Α. Συμφωνώ με αυτά που ρυθμίζονται με εισφορές του Ο.Α.Ε.Δ. για την κάλυψη της ασθένειας ανέργων προσώπων με τις προϋποθέσεις που αναφέρονται στις αντίστοιχες παραγράφους.
Ψηφίζω και τα τέσσερα συζητούμενα άρθρα.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο. 
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, είναι γεγονός ότι με το συζητούμενο νομοσχέδιο επέρχονται μερικές βελτιώσεις στις συντάξεις ορισμένων κατηγοριών συνταξιούχων και αίρονται κάποιες αδικίες που σημειώθηκαν κατά καιρούς τελείως αδικαιολόγητα. 'Ηθελα όμως παρ'όλα αυτά να κάνω την εξής γενική παρατήρηση στο νομοσχέδιο.
Είναι βέβαιο ότι δεν είναι μόνο αυτές οι αδικίες, οι οποίες αίρονται με το συζητούμενο νομοσχέδιο, υπάρχουν αδικίες και σε άλλες κατηγορίες. Αλλά εδώ ρυθμίζονται εκείνες οι κατηγορίες, όπου υπήρξαν πιέσεις από συγκεκριμένες ομάδες συνταξιούχων. Θα μου πείτε ότι και εκείνοι που νομίζουν ότι αδικούνται έχουν κάθε δικαίωμα να προβάλουν τα αιτήματά τους, ώστε να συμπεριληφθούν σε κάποιο νομοσχέδιο. 'Ομως το Υπουργείο Οικονομικών έχει υποχρέωση να εμφανίζει μια εικόνα στην εν γένει νομοθεσία, που αφορά τις συντάξεις, τέτοια, που να είναι και δίκαιη και λογική, αλλά κυρίως να έχει μια νομοτεχνική σαφήνεια, ώστε να μπορεί κανείς κατά το στάδιο της εφαρμογής να υπαγάγει την κάθε περίπτωση στις κείμενες διατάξεις.
Από τις ρυθμίσεις αυτές, που γίνονται στα άρθρα 2,3,4, και 5, βγαίνει το συμπέρασμα ότι πράγματι δεν πρόκειται για μια εργασία νοικοκυρεμένη, αλλά για μια εργασία, όπως προείπα, που -αν θέλετε -ικανοποιεί δίκαια αιτήματα αλλά ύστερα από πιέσεις. Είχε χρέος το Υπουργείοι να συλλέξει όλες αυτές τις περιπτώσεις και να δώσει μια γενικότερη απάντηση σε όλες τις αδικίες που σημειώνονται στο συνταξιοδοτικό τομέα.
'Εχω τη γνώμη ότι στους αναπληρωτές γενικούς διευθυντές πέρσι στο συνταξιοδοτικό νομοσχέδιο είχαμε ρυθμίσει κάτι και ενώ τότε υποστηρίζαμε ότι εκείνη η ρύθμιση δεν ήταν η πρέπουσα, ήταν πάρα πολύ φτωχή, θα έλεγα, απέναντι στο δίκαιο αίτημα εκείνης της κατηγορίας των υπαλλήλων, δεν εισακουστήκαμε τότε και αναγκαζόμαστε και φέτος πάλι με αυτό το νομοσχέδιο να συμπεριλάβουμε νεότερη, πιο βελτιωμένη γι'αυτούς, ρύθμιση. Επίσης στο άρθρο 3 στην παράγραφο 4 γίνεται λόγος για τους προέδρους των κοινοτήτων οι οποίες συνενώθησαν εκουσίως πριν εφαρμοστεί ο "ΚΑΠΟΔΙΣΤΡΙΑΣ". Είναι λογικό, αφού συνενώθησαν και δεν εξήντλησαν τη θητεία τους, να υπολογιστεί αυτή ως πλήρης τετραετία. Σε άλλη διάταξη πολύ προγενεστέρου νόμου, του ν. 1205 άρθρο 21, ρυθμίστηκαν περίπου παρόμοιες περιπτώσεις προέδρων κοινοτήτων. Η ρύθμιση αυτή λέει ότι εκείνος ο κοινοτάρχης ο οποίος συμπληρώνει είκοσι χρόνια υπηρεσίας στην Τοπική Αυτοδιοίκηση, εκ των οποίων τέσσερα ως πρόεδρος και τα υπόλοιπα ως κοινοτικός σύμβουλος, μπορεί να συνταξιοδοτηθεί, εφόσον έχει κατά την έναρξη εφαρμογής του νόμου συμπληρώσει αυτήν την εικοσαετία.
Τίθεται, λοιπόν, το εύλογο ερώτημα, κατά πόσο αυτή είναι φωτογραφική διάταξη ή όχι. Διότι ο νόμος πρέπει να είναι τυφλός. Πρέπει να υπαγάγει όλες τις περιπτώσεις που αφορούν ρύθμιση παρομοίων θεμάτων κάτω από αυτό το πρίσμα νομοθετικής ρύθμισης. 'Ομως εδώ, ενώ ικανοποιούνται όλοι οι πρόεδροι οι οποίοι συμπλήρωσαν εικοσαετία μέχρι την έναρξη εφαρμογής του ν. 1205, οι μετέπειτα περιπτώσεις δεν συμπεριλαμβάνονται. Δεν είναι αυτό αντισυνταγματικό; Δεν έχουμε μία ανισότητα, όταν ρυθμίζουμε όμοιες περιπτώσεις με διαφορετικό τρόπο; Γι' αυτό, λοιπόν, κύριε Υπουργέ, νομίζω ότι πρέπει να δείτε την παράγραφο 4 του άρθρου 3 και να συμπεριλάβετε σε αυτή μία γενικότερη διατύπωση, "καθώς και πρόεδροι οι οποίοι συμπληρώνουν εικοσαετία κλπ.". 'Αλλως θα μπορεί κανείς να μας πει ότι όμοιες περιπτώσεις τις αντιμετωπίζουμε με δύο μέτρα και δύο σταθμά.
ΠΡΟΕΔΡΕΥΩΝ (Νικόλαος Κατσαρός): Οι συνάδελφοι Βουλευτές κύριοι Χρήστος Σμυρλής-Λιακατάς και Παντελής Τσερτικίδης ζητούν ολιγοήμερη άδεια απουσίας τους στο εξωτερικό.
Εγκρίνει το Σώμα; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Συνεπώς η Βουλή ενέκρινε τις ζητηθείσες άδειες.
Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Υφυπουργέ, θα σταθώ σε ένα θέμα, στο οποίο δεν μας δώσατε απάντηση και δεν κάνετε κάποια ρύθμιση, όπως τουλάχιστον η παράταξή μας προτείνει.
Πριν από δύο ώρες είχαμε την ευτυχία να ακούσουμε τον Πρωθυπουργό σε αυτήν την Αίθουσα να απαντά σε μία επίκαιρη ερώτηση του Προέδρου του ΔΗ.Κ.ΚΙ. κ. Τσοβόλα για το θέμα των αγροτών. Ο κύριος Πρωθυπουργός παρουσίασε τον 'Ελληνα αγρότη ως τον πιο ευτυχισμένο πολίτη.
Εμείς, που ασχολούμεθα ιδιαίτερα με αυτά τα θέματα, θέλουμε να σας πληροφορήσουμε ότι το εισόδημα του 'Ελληνα αγρότη την τελευταία τριετία μειώθηκε κατά 9%, ενώ στην Ευρώπη είχαμε μία μείωση της τάξεως 1,2%. Και όλα αυτά, τη στιγμή που το μισό εισόδημα του 'Ελληνα αγρότη προέρχεται από επιδοτήσεις της Ευρωπαϊκής 'Ενωσης.
Η εμμονή της παρατάξεώς μου και η δική μου στην επέκταση του ΕΚΑΣ και προς τους 'Ελληνες αγρότες είναι εμμονή, η οποία στηρίζεται στην κακή οικονομική κατάσταση στην οποία βρίσκονται οι 'Ελληνες αγρότες.
Εάν δεν γνωρίζετε από αγρότες, ρωτήστε στελέχη σας αγροτικών περιφερειών, να σας τα πουν.
Επιμένουμε λοιπόν, κύριε Υφυπουργέ, να κάνετε αυτήν την επέκταση και στους αγρότες συνταξιούχους του ΕΚΑΣ. 'Εχω την αίσθηση ότι θα επαναλάβετε αυτό που είπατε και χθες, ότι δίνουμε υποσχέσεις εν όψει εκλογών. Αυτό δεν είναι δική μας υπόθεση και το ξέρετε. Εμείς την επέκταση του ΕΚΑΣ στους αγρότες τη ζητήσαμε πριν από ενάμιση χρόνο.
Παρακαλώ, κύριε Υπουργέ, δείτε το ως μια πρόταση υπεύθυνη ενός υπευθύνου κόμματος, που κατά την αντίληψή μας σε λίγο θα είναι στην εξουσία και επομένως δεν είναι μια πρόταση που γίνεται για τα μάτια του κόσμου. Βέβαια αν δεν είστε έτοιμος υπηρεσιακά να την αποδεχθείτε, υπό την έννοια ότι δεν ξέρετε το πραγματικό κόστος ή δεν βρίσκετε τον τρόπο σε ποιον κωδικό θα το βάλετε, αν διαδικαστικά δεν είστε έτοιμος, νομίζω πως μπορούμε να αφήσουμε το οικείο άρθρο στο τέλος της συζήτησης, γιατί έχετε το χρόνο μέχρι την ερχόμενη Τρίτη να το πράξετε.
Οι συνάδελφοι στην Αίθουσα δεν νομίζω να έχουν αντίρρηση να αφήσουμε το άρθρο, αν εσείς έχετε την καλή διάθεση, αν δηλαδή αποδέχεστε την πρόταση και αν νομοτεχνικά δεν είστε έτοιμος να την αποδεχθείτε σήμερα. Πάντως έχουμε το περιθώριο μέχρι την ερχομένη Τρίτη ο κύριος Υπουργός να συνεργαστεί με τους συμβούλους του και να καταλήξει, αρκεί να το θέλει, αρκεί να δείξει την πολιτική του βούληση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πώς θα γίνει; Τι θα αλλάξει; 
ΗΛΙΑΣ ΒΕΖΔΡΕΒΑΝΗΣ: Να κάνετε την επέκταση του ΕΚΑΣ και στους συνταξιούχους 'Ελληνες αγρότες.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αφού εσείς διαφωνείτε με το ΕΚΑΣ, πώς θέλετε να το επεκτείνουμε; 
ΗΛΙΑΣ ΒΕΖΔΡΕΒΑΝΗΣ: Αυτά είναι δικολαβίστικα. Στην Αίθουσα αυτή πρέπει να μιλάμε πολιτικά. Εμείς διαφωνούμε στη φιλοσοφία αυτή, αλλά από τη στιγμή που εσείς αποφασίζετε να το δίνετε, ζητούμε την επέκτασή του και στους αγρότες. Στη φιλοσοφία διαφωνούμε, αλλά από τη στιγμή που σαν Κυβέρνηση παίρνετε αυτήν την απόφαση, να το επεκτείνετε και στους συνταξιούχους αγρότες, γιατί έχουν μεγαλύτερη ανάγκη από πολλούς άλλους που το παίρνουν.
Αυτά είχα να πω, κύριε Πρόεδρε, και επειδή δεν είχα κατανόηση από τον παρόντα Υφυπουργό, δεν έχω κανένα λόγο να συνεχίσω.
ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, στο άρθρο 3 η ρύθμιση που γίνεται για τους προέδρους κοινοτήτων δεν θα πρέπει να περιοριστεί μόνο στον υπολογισμό του χρόνου, αλλά θα πρέπει να επεκταθεί και στον τρόπο υπολογισμού της σύνταξης, όπως είχαμε επισημάνει και στο προηγούμενο νομοσχέδιο, δηλαδή όχι με τα έσοδα του 1997 αλλά με τα έσοδα του 1998 ή με την προσαύξηση του μισθού κατά 30%, γιατί -όπως ξέρετε- παρακρατήθηκαν τα έσοδα από τους ΟΤΑ κατά 30% το 1997 και η βάση υπολογισμού είναι μικρότερη.
Η δεύτερη παρατήρηση αφορά τη μίζερη ρύθμιση που κάνατε με τους αναπληρωτές γενικούς διευθυντές. Σας ρώτησα και χθες και δεν πήρα απάντηση. Το 1,35 που κάνετε, αντί το 1,45 που έτσι προβλεπόταν αρχικά, τι δημοσιονομικό κόστος σας δίνει; Τι κερδίζετε από αυτήν την υπόθεση, για να καταλάβουμε πραγματικά αυτήν τη σκληρότητα κατά κάποιον τρόπο που δείχνετε στο θέμα αυτό; Δεύτερον, γιατί το δίνετε από 1.1.2000; Αλλά, άντε, να το ξεπεράσουμε και αυτό. Το 1,45 όμως, πραγματικά, είναι μία κατάφωρη αδικία σε έναν πολύ μικρό αριθμό ανθρώπων, οι οποίοι είναι και υπερήλικες σε τελική ανάλυση.
Θα παρακαλέσω, λοιπόν, πάρα πολύ, τουλάχιστον να το δείτε με κατανόηση αυτό και να το ξεπεράσετε. Και να το δώσετε βεβαίως και από 1.1.1999.
Επειδή βλέπω ότι σας προβληματίζει, είμαι βέβαιος ότι θα έχουμε μία απάντηση ευνοϊκή γι'αυτούς τους ανθρώπους, γιατί το υποσχεθήκατε πραγματικά την προηγούμενη φορά. Δεν υποσχεθήκατε το 1,35, αλλά υποσχεθήκατε το 1,45.
Επίσης, ήθελα να πω μία λέξη πάλι στο άρθρο 6, στην παράγραφο 8.
Γράφετε -εξακολουθώ να κάνω την ίδια κριτική- τη λέξη "πλείον", που διορθώνετε, σχετικά με την αναγνώριση προϋπηρεσίας των υπαλλήλων στο Υπουργείο Οικονομικών, των υπηρετούντων στη Υπηρεσία Δίωξης Εγκλήματος, Δίωξης Ναρκωτικών κλπ.
Επίσης, στο άρθρο 4 κάνετε ρύθμιση για τους μετακλητούς νομάρχες και τους επί θητεία νομάρχες. Καλώς την κάνετε. Είστε ελλειμματικός, όμως, σε άλλους ανθρώπους σε αυτήν τη διάταξη. Καταλαβαίνετε τι εννοώ. Δεν προχωρώ περισσότερο.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, εξαντλήθηκε ο κατάλογος των εγγεγραμμένων. 'Εχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θέλω κατ'αρχήν να σχολιάσω ορισμένα ειδικά θέματα, τα οποία ετέθησαν, για να μπορέσω μετά να κάνω μερικά γενικότερα σχόλια.
'Ακουσα με μεγάλη προσοχή τις παρατηρήσεις των συναδέλφων και θέλω να πω τα εξής: Κατ'αρχήν, γι'αυτά τα ζητήματα επεκτάσεων του άρθρου 3 και στους Βουλευτές οι οποίοι χάνουν τη ζωή τους κατά τη διάρκεια αποστολής, θέλω να πω ότι σέβομαι αυτό το οποίο είπε ο κ. Παπαγεωργόπουλος, αλλά θα μου επιτρέψετε επίσης να επιμείνω ότι θα πρέπει αυτή η ρύθμιση να είναι ειδική και κεχωρισμένη για τον θανόντα, για τον Γιάννο Κρανιδιώτη, γιατί νομίζω ότι του έχει μία ιδιαίτερη οφειλή ο πολιτεία και αυτό το θέμα, το οποίο θέσατε, ας το ξεχωρίσουμε. Δεν επικαλούμαι την τυπική δικαιολογία ότι λείπει η έκθεση του Ελεγκτικού Συνεδρίου. Ας το ξεχωρίσουμε και μπορεί να το συζητήσουμε σε μία μελλοντική ευκαιρία, αλλά αυτήν τη στιγμή να το κρατήσουμε χωριστά.
Τέθηκε ένα θέμα από πάρα πολλούς ομιλητές για τους αναπληρωτές γενικούς διευθυντές. Φαντάζομαι ότι γνωρίζετε ότι εμείς είχαμε πει ότι θα φέρουμε ρύθμιση γι'αυτούς και τη φέραμε τη ρύθμιση. Δεν είχαμε δεσμευθεί σε ποσοστά. Θέλω να σας εξηγήσω τη φιλοσοφία αυτής της ρύθμισης, διότι συμφωνώ μαζί σας, δεν είναι δημοσιονομικό το θέμα. Για όνομα του Θεού! Αλλά θα μου επιτρέψετε να πω γιατί είναι 1,35 και δεν είναι κάτι άλλο. Γιατί ο γενικός διευθυντής έχει συντελεστή 1,50. Και μεταξύ του γενικού διευθυντή και του αναπληρωτή γενικού διευθυντή πρέπει να μπουν άλλες δύο κατηγορίες. Είναι οι γενικοί διευθυντές των νομικών προσώπων και είναι και οι περιφερειακοί διευθυντές, οπότε πρέπει να τηρήσουμε μία απόσταση μεταξύ αυτών.
ΑΔΑΜ ΡΕΓΚΟΥΖΑΣ: Για ποιο λόγο; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν υπάρχει ιεραρχική διαφοροποίηση; 
ΑΔΑΜ ΡΕΓΚΟΥΖΑΣ: Είναι γενική διευκρίνιση. Με το προηγούμενο καθεστώς ήταν -10%.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Με συγχωρείτε. Τα έχουμε συζητήσει κατ'επανάληψη αυτά. Διατηρώ μία επιφύλαξη μέχρι το τέλος της συνεδρίασης, αλλά πιστεύω ότι με τη ρύθμιση αυτή, με το 1,35, εξαντλήσαμε όλο το επιτρεπόμενο όριο ευνοίας προς τους αναπληρωτές γενικούς διευθυνές, διατηρώντας ταυτόχρονα και μία απόσταση η οποία επιβάλλεται για ιεραρχικούς λόγους.
ΑΔΑΜ ΡΕΓΚΟΥΖΑΣ: Για συνταξιούχους δεν υπάρχουν αυτά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Για συνταξιούχους μιλάμε.
Τα άλλα θέματα, τα οποία ετέθησαν σχετικά με τους προέδρους των κοινοτήτων, η οκταετία που θα πρέπει να υπηρετήσουν είναι δεδομένη. Υπήρχε βέβαια στο παρελθόν, προ εικοσαετίας, αν δεν κάνω λάθος, μία ρύθμιση που τους έδινε τη δυνατότητα συνταξιοδότησης με τετραετή θήτευση στην προεδρία της κοινότητας, αλλά αυτή ήταν μεταβατικού χαρακτήρα, για να καλύψει ορισμένες οριακές περιπτώσεις της προ εικοσαετίας εποχής. Δεν νομίζω ότι θα πρέπει να ξαναεφεύρουμε αυτό το θέμα. Και η ρύθμιση αυτή γίνεται αποκλειστικά και μόνο για να καλύψει μία διοικητική μεταβολή, η οποία έγινε με πρωτοβουλία της πολιτείας και θέσπισε τον "ΚΑΠΟΔΙΣΤΡΙΑ". Η ρύθμιση αυτή ήταν ειδικού χαρακτήρα και νομίζω ότι επιβαλόταν για τους προέδρους των κοινοτήτων, οι οποίοι μπήκαν στο σχέδιο "ΚΑΠΟΔΙΣΤΡΙΑΣ". Αλλά τώρα να ξαναβρούμε τη μεταβατικότητα που είχαμε θεσπίσει το 1982, νομίζω ότι είναι υπερβολή.
Να έλθουμε τώρα στα ουσιαστικά θέματα του πρώτου μέρους του νομοσχεδίου.
Ακολουθούμε και επεκτείνουμε την πολιτική του ΕΚΑΣ κατά τρεις τρόπους: Αυξάνουμε το επίδομα του ΕΚΑΣ για το τρέχον έτος, διαμορφώνουμε τις προϋποθέσεις για την αύξησή του το επόμενο έτος -και ο προϋπολογισμός τον οποίον πήρατε περιγράφει επακριβώς τα ποσά τα οποία θα λάβουν και τη χρηματοδότησή τους- και επεκτείνουμε και το ΕΚΑΣ όχι μόνο για τους συνταξιούχους του δημοσίου αλλά και για τις άλλες κατηγορίες εργαζομένων. Αυτή η πολιτική του ΕΚΑΣ είναι μία πολιτική την οποία η Κυβέρνηση θεωρεί προμετωπίδα της επιτυχούς κοινωνικής πολιτικής την οποία ακολουθεί.
Είναι, ειλικρινά, παράδοξο να ακούγεται από ορισμένες πτέρυγες της Βουλής μία επιχειρηματολογία απόρριψης και καταδίκης αυτού του συστήματος του ΕΚΑΣ για διάφορους λόγους. Ο ένας θέλει να συνδεθεί με τα είκοσι ημερομίσθια -θα επανέλθω σε αυτό- ο άλλος το θεωρεί πολιτική οργανωμένης ελεημοσύνης, ο τρίτος τα θεωρεί ούτως ή άλλως αμελητέα βοηθήματα και, ταυτόχρονα, ενώ υπάρχει όλη αυτή η καταγγελία για την πολιτική του ΕΚΑΣ, να προτείνουν την επέκτασή του και στους αγρότες. Μα, αφού είναι ψίχουλα, δεν είναι τίποτα, είναι "φτερό στον άνεμο" όλη αυτή η πολιτική, θέλετε να την κάνουμε και στους αγρότες; Δεν υπάρχει μία τρομακτική αντίφαση στα λεγόμενά σας; Μπορείτε να καταδικάζετε μία πολιτική την οποία θεωρείτε αναποτελεσματική, άδικη, επινόηση των κύκλων του μεγάλου κεφαλαίου και ταυτόχρονα να θέλετε να την επεκτείνετε και σε άλλες κοινωνικές τάξεις; Μα, είναι σοβαρά πράγματα αυτά; Να δούμε τα πράγματα με τη σοβαρότητα η οποία επιβάλλεται από την κατάσταση την ίδια των πραγμάτων.
Κατ'αρχήν, η σύνταξη, η οποία δίδεται στους αγρότες, είναι βοήθημα κοινωνικής αλληλεγγύης. Είναι ΕΚΑΣ; Δεν προκύπτει από συνταξιοδοτικές εισφορές των αγροτών. Είναι στήριξη επιβεβλημένη, σωστή προφανώς, αλλά είναι μία στήριξη την οποία εξ ολοκλήρου η πολιτεία χορηγεί στους αγρότες και μάλιστα πολύ περισσότερο από αυτό που χορηγεί ως ΕΚΑΣ σε αυτούς που έχουν κάποια σύνταξη, χαμηλή μεν, αλλά έχουν. Τι θέλετε; Να μετατρέψουμε τη σύνταξη την αγροτική σε ΕΚΑΣ; Μα, θα μειωθεί. Να τους δώσουμε αύξηση που δίνουμε στο ΕΚΑΣ στις τρεις χιλιάδες (3.000) δραχμές; Μα, εμείς δίνουμε πολύ μεγαλύτερη αύξηση, δέκα χιλιάδες (10.000) δραχμές. Αν υπονοείτε ότι θα πρέπει να αυξήσουμε την αγροτική σύνταξη κατά είκοσι μία χιλιάδες (21.000) δραχμές, σας πληροφορώ ότι θα πρέπει να λαμβάνουμε πάντα υπόψη μας και ορισμένες δημοσιονομικές δυνατότητες. Διότι αν ξεφύγουμε από τις δημοσιονομικές δυνατότητες, τότε θα βλάψουμε αυτούς για τους οποίους κηρύττουμε ανεδαφικά ότι επιδιώκουμε να ωφελήσουμε. Η αύξηση την οποία χορηγούμε στις αγροτικές συντάξεις υπερβαίνει το 30%. Η αύξηση την οποία χορηγούμε στο ΕΚΑΣ είναι 17% και πιστεύω ότι αυτό δείχνει τη μεγαλύτερη μέριμνα που φέτος θέλουμε να επιδείξουμε στους αγρότες και είναι πρόσθετη αυτή η μέριμνα στη διατήρηση της αγοραστικής δύναμης της σύνταξής τους, την οποία κάναμε από το 1996 και εφεξής.
Και ήδη μόνο αυτό το μέτρο της αύξησης της αγροτικής σύνταξης απορροφά το 1/4 του συνολικού κόστους του πακέτου των μέτρων κοινωνικής στήριξης, το οποίο δίνει η Κυβέρνηση. Δεν είναι αυτό μία αναγνώριση, μια έμφαση, μια υπογράμμιση της σημασίας που δίδει η Κυβέρνηση στους αγρότες; Προφανώς και είναι. Και πιστεύω ότι κανείς δεν θα θέλει να λιγοστέψει, να μικρύνει τη σημασία αυτής της πολιτικής με το να προτείνει είτε καλόπιστα είτε ανεδαφικά, διάφορες μεγαλύτερες αυξήσεις. Είναι πάντα εύκολο αυτό να λέμε όταν η Κυβέρνηση δίνει αύξηση 30% στις συντάξεις, όχι, να είναι 50%, να είναι 60% κλπ. Δεν έχει όριο η προς τα άνω προτασεολογία.
Πιστεύω ότι η Κυβέρνηση κάνει αυτό το οποίο μπορεί, αυτό το οποίο επιβάλλεται, αυτό το οποίο έχει ανάγκη ο αγρότης να γίνει.
Και βεβαίως τα άρθρα αυτά, τα οποία συζητούμε, είναι εμπλουτισμένα και με μια σειρά άλλων μέτρων κοινωνικής πολιτικής, στήριξης των αδύναμων κοινωνικών κατηγοριών και όλα αυτά συνθέτουν το ισχυρό κοινωνικό πρόσωπο της Κυβέρνησης, την έμφαση την οποία δίνουμε στην κοινωνική πολιτική, η οποία έχει κάνει την Ελλάδα πρωτοπόρο στη χρηματοδότηση του κοινωνικού κράτους όλα τα τελευταία χρόνια. Μια περίοδο στην οποία τα άλλα κράτη με συγκρίσιμες οικονομίες, τα λεγόμενα κράτη-συνοχής της Ευρωπαϊκής 'Ενωσης, μειώνουν το μερίδιο των κοινωνικών δαπανών στο εθνικό εισόδημα, η Ελλάδα πρωτοπορεί στον τομέα αυτό και τον αυξάνει και πλησιάζει ταχύτατα το μέσο ευρωπαϊκό όρο.
Θυμάμαι σε αυτήν την Αίθουσα τους μύδρους -ανεδαφικούς μεν, αλλά λεκτικά μύδρους- τους οποίους εξαπέλυε η Αντιπολίτευση όταν έλεγε ότι η Κυβέρνηση συρρικνώνει το κοινωνικό κράτος και ανέφερε παρελθόντα στατιστικά στοιχεία των αρχών της δεκαετίας -και αυτό έχει την πολιτική του σημασία- ότι μειώνεται το μερίδιο των κοινωνικών δαπανών στο εθνικό εισόδημα. Και όταν πριν από λίγους μήνες δημοσιεύτηκαν τα πρόσφτα και ελεγμένα στοιχεία της ευρωστατιστικής υπηρεσίας, της "Eurostat", τι απεδείχθη; Απεδείχθη ότι η Ελλάδα έχει αυξήσει θεαματικά το μερίδιο του εθνικού εισοδήματος που διατίθεται σε κοινωνικές δαπάνες και από ένα πενιχρό 20%-21% που ήταν πριν από τέσσερα-πέντε χρόνια, έχει φθάσει και έχει ξεπεράσει το 25% και σε λίγο θα έχουμε φθάσει, σε ένα δυο χρόνια, τον επίζηλο ευρωπαϊκό μέσο όρο προς τον οποίο τα κόμματα της Αντιπολίτευσης συνέκριναν τα διατιθεμένα μερίδια κοινωνικής πολιτικής και φυσικά είμαι βέβαιος ότι αυτή η πρόοδος που συνετελέσθη θα αναγνωρισθεί από τους ίδιους, οι οποίοι είχαν διαφορετικές στατιστικές πληροφορίες τα προηγούμενα χρόνια. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα τέσσερις μαθητές και μαθήτριες με δύο συνοδούς-καθηγητές από το Εσπερινό Γυμνάσιο Περάματος.
(Χειροκροτήματα) Ο Κοινοβουλευτικός Εκπρόσωπος της Νέας Δημοκρατίας κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, επιχειρηματολογήσαμε διά μακρόν επί της αρχής και επισημάναμε τις αδυναμίες που παρουσιάζει το νομοθέτημα που εισηγείται η Κυβέρνηση, ένα νομοθέτημα το οποίο δεν έχει αρχή και τέλος, αλλά ρυθμίζει επιμέρους θέματα. Συνεπώς η τοποθέτησή μας επί της αρχής ήταν αρνητική για το νομοθέτημα. Δηλώσαμε όμως ότι οι διατάξεις, οι οποίες πράγματι έρχονται και με καθυστέρηση να ρυθμίσουν θέματα που περίμεναν από μακρού ρύθμιση, θα μας βρουν σύμφωνους. Και αυτό δείχνει συνέπεια λόγου και θέσεων στην κριτική και τον έλεγχο τον οποίο ασκούμε στην Κυβέρνηση. Ταυτόχρονα όλη η πλευρά της Νέας Δημοκρατίας που μίλησε χθες, προσήλθε και με συγκεκριμένες βελτιωτικές ρυθμίσεις των διατάξεων που εισηγείται η Κυβέρνηση.
Η πρώτη παρατήρηση που έχω να κάνω στο άρθρο 2 είναι ότι η αναπροσαρμογή της σύνταξης των χηρών των κληρικών γίνεται με καθυστέρηση δύο ετών σε σχέση με τις χήρες των πολιτικών συνταξιούχων, των οποίων η αναπροσαρμογή της σύνταξης έγινε με το ν.2592/1998 τμηματικά από 1.8.1997. Δεν αντιλαμβάνομαι την ανισότητα της μεταχείρισης των χηρών των κληρικών. Και θέλω να το σημειώσω αυτό μαζί με μία πρόσφατη απόφαση, την οποία έλαβε η Κυβέρνηση, επίσης με καθυστέρηση δύο ετών, για τους κληρικούς σε ό,τι αφορά το επίδομα απόδοσης ή παραγωγικότητας. 'Οταν το χορήγησε σε όλους τους άλλους δημοσίους υπαλλήλους ζητήθηκε από την Κυβέρνηση να μην εξαιρέσει τους κληρικούς. Και η Κυβέρνηση στην Εθνική Αντιπροσωπεία και στις αλλεπάλληλες ερωτήσεις που κατατέθηκαν απαντούσε μόνιμα και σταθερά ότι το επίδομα απόδοσης ή παραγωγικότητας δεν έχει καμία σχέση με την υπηρεσία των κληρικών στην Εκκλησία της Ελλάδος. Αλλεπάλληλες ήταν οι απαντήσεις του νυν παρισταμένου Υφυπουργού. Και χρειάσθηκε η πίεση Βουλευτών από την Αξιωματική Αντιπολίτευση, αλλά και από τα άλλα κόμματα, η πίεση της ηγεσίας της Εκκλησίας της Ελλάδος για να έρθει πριν από δεκαπέντε μέρες η Κυβέρνηση -τώρα δηλαδή που είμαστε στην προεκλογική περίοδο που άρχισε ο κύριος Πρωθυπουργός- και να πάρει πίσω όλα τα επιχειρήματα που υποστήριζε και να πει "ρυθμίζω και το θέμα για τους κληρικούς και θα πάρουν και το επίδομα απόδοσης, όπως όλοι οι άλλοι δημόσιοι υπάλληλοι".
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι εκτός θέματος.
ΔΗΜΗΤΡΙΟΣ ΣΙΟΥΦΑΣ: Δεν είναι καθόλου εκτός θέματος. Γιατί αν με παρακολουθούσατε, χωρίς τη διακοπή των δύο συναδέλφων, έλεγα ότι στο άρθρο 2 αναπροσαρμόζετε τη σύνταξη των χηρών των κληρικών με καθυστέρηση δύο ετών, ενώ των χηρών των πολιτικών συνταξιούχων την κάνατε το 1998. Και αντιλαμβάνεσθε ότι -επειδή η συζήτηση εδώ δεν είναι μόνο νομοτεχνική είναι και συζήτηση πολιτική- δίδετε την ευκαιρία στον ομιλούντα να έρθει να σας πει αυτά τα οποία πρέπει να σας πει, διότι πεισμώνως αρνηθήκατε το επίδομα απόδοσης και αναγκασθήκατε -επειδή έχουμε μπει σε προεκλογική περίοδο- αυτό που σας ζητούσε επί δύο χρόνια η Νέα Δημοκρατία να το κάνετε τώρα. Αυτή είναι η διαπίστωση που κάνουμε εμείς. Συνεπώς θα ψηφίσουμε τη διάταξη αυτή.
'Ερχομαι στο άρθρο 3. Και εδώ είναι ρυθμίσεις αδικιών που γινόντουσαν μέχρι σήμερα. Και ορθά κάνετε την παρέμβαση, για να αντιμετωπίσετε πολλά από τα ζητήματα, μεταξύ των οποίων είναι και το θέμα των αναπληρωτών γενικών διευθυντών, όπως σας είπα και χθες το βράδυ, και όχι μόνο η διαφοροποίηση του συντελεστού. Το 1,35 τουλάχιστον, αν δεν γίνει 1,45, να γίνει 1,40.
Και δεύτερον, κύριε Υφυπουργέ -και ελπίζω ότι θα έχω την κατανόησή σας, γιατί πρόκειται για έναν αριθμό πενήντα περίπου αναπληρωτών γενικών διευθυντών που υπηρέτησαν με συνέπεια και επί μακράν σειράν ετών τη Δημόσια Διοίκηση, την πολιτεία, το κράτος- γιατί είσαστε τόσο κουμπωμένος και βάζετε την έναρξη από 1.1.2000 και όχι από 1.1.1999 που το έχουν πάρει και όλοι οι άλλοι; Γιατί φαίνεσθε τόσο πολύ σφιχτοχέρης σ'αυτού του είδους τα ζητήματα; Παρακολουθώντας και την τοποθέτησή σας, η οποία αφήνει ένα παράθυρο συνεννόησης με όλους μας, που είπατε πριν ότι ενδεχομένως να το ξαναδείτε όταν θα συζητηθούν οι τροπολογίες, αν πράγματι είναι στη σκέψη σας αυτό το πράγμα, θα ήθελα να παρακαλέσω ή να κρατηθεί η παράγραφος 6 του άρθρου 3 για να τη συζητήσουμε με τις τροπολογίες ή αν ψηφισθεί αυτήν την ώρα δεν έχετε τη δυνατότητα σε αυτό το νομοσχέδιο να κάνετε τροποποίηση, την όποια τροποποίηση θέλετε. Κωδικοποιώ την τοποθέτησή μου, κύριε Πρόεδρε. Πρώτον, η αναπροσαρμογή της σύνταξης των τέως αναπληρωτών γενικών διευθυντών, με τη ρύθμιση που κάνετε, αν την αφήσετε έτσι, τουλάχιστον να είναι από 1.1.1999.
Και το δεύτερον, εάν θέλετε να κάνετε μεσολάβηση στο συντελεστή μέχρι το 1,45, κάντε το τουλάχιστον μέχρι το 1,40 που τουλάχιστον είναι μια παραχώρηση από την πλευρά σας, η οποία θα αναγνωριστεί και μέσα στην Αίθουσα και έξω από την Αίθουσα.
Θα ήθελα να σας παρακαλέσω να το δείτε με την επιβαλλόμενη κατανόηση και αναγνώριση προς αυτούς τους ανθρώπους, οι οποίοι λευκάνθηκαν για να φθάσουν στην κορυφή της ιεραρχίας στη Δημόσια Διοίκηση.
Σε ό,τι αφορά τώρα τα άρθρα 4 και 5, έχω να κάνω μόνο μια παρατήρηση. 'Ερχεστε βεβαίως, με πάρα πολύ μεγάλη καθυστέρηση και κάνετε ρυθμίσεις όπως στη παράγραφο 4, του άρθρου 5, σε ό,τι αφορά τις παροχές ασθένειας από τα ασφαλιστικά ταμεία για τους ανέργους από είκοσι εννιά έως και πενήντα πέντε ετών.
Σας το ζητούμε επιμόνως και εμείς της Νέας Δημοκρατίας, διότι το περιλαμβάνουμε στο πρόγραμμά μας εδώ και δυόμισι χρόνια αυτό το θέμα, αλλά και τα άλλα κόμματα έχουν βάλει αυτήν τη λύση.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 'Ομως, μέχρι πριν ξεκινήσει η προεκλογική περίοδος, το πρόσωπο της Κυβέρνησης ήταν απόμακρο, παγερό και δεν εσυγκινείτο από τέτοιες τοποθετήσεις. Τώρα βεβαίως, το ανακαλύπτετε, όπως θα ανακαλύψετε και πολλά άλλα.
Εν πάση περιπτώσει, καλά κάνετε και προσχωρείτε σε αυτό το οποίο σας ζητούσε όχι μόνο η Εθνική Αντιπροσωπεία, διά των κομμάτων της Αντιπολίτευσης -ομιλώ για την Αξιωματική Αντιπολίτευση αυτήν την ώρααλλά και η ελληνική κοινωνία, να σταθείτε δίπλα σε αυτούς που πλήττει η οικονομική σας πολιτική, στους ανέργους, οι οποίοι αυξάνονται ραγδαία, σε μια χώρα που υποτίθεται ότι υπερηφανεύεστε -και άκουγα το μεσημέρι τον Πρωθυπουργό, να υπερηφανεύεται- για τον προϋπλογισμό της ένταξης, αλλά αν δει κανείς τι συνοδεύει την οικονομική σας πολιτική και αυτό τον προϋπολογισμό, είναι από τη μια μεριά η ανεργία, η οποία έφθασε... ΠΡΟΕΔΡΕΥΩΝ (Νικόλαος Κατσαρός): Σας παρακαλώ, τελειώνετε.
ΔΗΜΗΤΡΙΟΣ ΣΙΟΥΦΑΣ: Γιατί, κύριε Πρόεδρε; Μιλάμε για τρία άρθρα.
ΠΡΟΕΔΡΕΥΩΝ (Νικόλαος Κατσαρός): Με συγχωρείτε πάρα πολύ, εκτελώ εντολές, κατά τον Κανονισμό.
ΔΗΜΗΤΡΙΟΣ ΣΙΟΥΦΑΣ: Εάν ο Πρόεδρος του Σώματος και ο αντικαταστήσας αμέσως μετά εκείνον, Αντιπρόεδρος, κ. Κρητικός, αντελήφθει ότι η συζήτηση θα γίνει υπό συνθήκες εκτάκτων αναγκών, κύριε Πρόεδρε, με συγχωρείτε πάρα πολύ, αλλά θα ειδοποιήσετε τον Πρόεδρο του Σώματος ότι κάτω από τέτοιες συνθήκες εμείς θα σκεφθούμε σοβαρά αν θα συνεχίσουμε να παραμένουμε στην Αίθουσα, διότι τρία άρθρα τόσο σοβαρά, τα οποία θα κρατούσαν ενδεχομένως ολόκληρη την αποψινή συνεδρίαση, και δίνετε στους ομιλητές πέντε λεπτά και κατά παραχώρηση και με τις αλλεπάλληλες διακοπές, τις οποίες μου κάνετε, εννέα λεπτά, είναι χρόνος νομοθέτησης κάτω από συνθήκες έκτακτης ανάγκης ή πολέμου.
Εγώ δεν δέχομαι, κύριε Πρόεδρε, να συζητήσω κάτω από τέτοιες συνθήκες.
ΠΡΟΕΔΡΕΥΩΝ (Νικόλαος Κατσαρός): Κύριε Σιούφα, θα παρακαλέσω πάρα πολύ. Αυτά που λέτε είναι πολύ σωστά, αλλά να τα λέτε όταν θα είναι ο κύριος Πρόεδρος, όταν οργανώνεται η συζήτηση και όχι κατά τη διάρκεια της συζήτησης.
ΔΗΜΗΤΡΙΟΣ ΣΙΟΥΦΑΣ: Σας παρακαλώ πάρα πολύ. Τα θέσαμε κι εκείνη την ώρα και δεν συνεφώνησε κανείς ότι θα είναι πεντάλεπτη η τοποθέτηση. 'Ελεγα, λοιπόν, για την οικονομική σας πολιτική, η οποία έχει οδηγήσει την ανεργία σε πρωτόγνωρους ρυθμούς. Τα στοιχεία τα οποία δίνει η Εθνική Στατιστική Υπηρεσία είναι 11,5%. Το ποσοστό ανεργίας, που δίνει το ευρωπαϊκό παρατηρητήριο είναι 13,5%, που μαζί με την υποαπασχόληση ξεπερνάει το 25%. Σχεδόν κάθε ελληνική οικογένεια έχει έναν και δύο ανέργους.
Γι' αυτά τα πράγματα σεμνύνεται ο Πρωθυπουργός και η Κυβέρνηση και με τον Προϋπολογισμό, τον οποίο καταθέτει. Αλλά όλοι γνωρίζουν ότι δεν είναι μόνο η ανεργία ή η αποδιοργάνωση του κοινωνικού και του παραγωγικού ιστού. Παρακολουθείστε πώς κινείται ο δείκτης βιομηχανικής παραγωγής, δείτε, κύριε Πρόεδρε, πώς πηγαίνουν οι εξαγωγές μας και δείτε την πορεία, την οποία έχει το εμπορικό ισοζύγιο και η δραματική αύξηση του ελλείμματος, που υπάρχει.
Αν γι' αυτά τα πράγματα σεμνύνεται η Κυβέρνηση, πολύ φοβούμαι ότι ζει σε έναν κόσμο εξωπραγματικό και όχι την πραγματικότητα, την οποία βιώνει ο ελληνικός λαός.
ΠΡΟΕΔΡΕΥΩΝ (Νικόλαος Κατσαρός): Ο κ. Σφυρίου, έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, θέλω να υπενθυμίσω ότι κάνουμε κατ' άρθρον συζήτηση και κάνουμε κατ' άρθρον συζήτηση σε συγκεκριμένο νομοσχέδιο. Και νομίζω ότι είναι υπερβολή από τη μια πλευρά να σπεύδουμε πολύ προώρα να ανοίξουμε τη συζήτηση για τον Γενικό Κρατικό Προϋπολογισμό του 2000 και είναι ακόμη μεγαλύτερη υπερβολή όταν συζητείται με όλη την άνεση του χρόνου από την πλευρά των συναδέλφων και κατά την πάγια τακτική που συζητώνται τα άρθρα των νομοσχεδίων τουλάχιστον την τελευταία δεκαετία και στα χρόνια της προηγούμενης κυβέρνησης και της σημερινής, να χαρακτηρίζεται ο τρόπος με τον οποίο γίνεται η συζήτησή μας ότι είναι κατάσταση πολέμου. Αυτά δεν στέκουν φυσικά για μια σοβαρή προσέγγιση του τρόπου με τον οποίο συζητάμε στο Κοινοβούλιο. Μάλιστα νομίζω ότι αυτή η υπερβολή προκάλεσε και τα μειδιάματα των συναδέλφων.
'Ομως, κύριε Πρόεδρε, νομίζω ότι οι αναφορές σε ό,τι αφορά τον Προϋπολογισμό, που είναι πράγματι ο προϋπολογισμός της ένταξης της χώρας στην ΟΝΕ, δεν θα έπρεπε να γίνουν στη συζήτηση αυτήν των άρθρων, γι' αυτό και εγώ δεν θέλω να δώσω συνέχεια σ' αυτήν την τοποθέτηση που έγινε από την πλευρά της Αξιωματικής Αντιπολίτευσης και μάλιστα με την επίκληση παραποιημένων στοιχείων που δεν έχουν καμία σχέση με την πραγματικότητα, που αποβλέπουν στην δημιουργία έτσι στο ποδάρι εντυπώσεων γύρω από την εξέλιξη της ελληνικής οικονομίας και των επιμέρους δεικτών που την χαρακτηρίζουν. Και θα προτιμούσα, αν θέλουμε να σεβαστούμε και το χώρο και τη σοβαρότητα της συζήτησης, να τα αφήσουμε αυτά να συζητηθούν με την τεκμηρίωση που επιβάλλεται κατά τη συζήτηση του Γενικού Κρατικού Προϋπολογισμού τόσο κατά τη συζήτηση στην Κοινοβουλευτική Επιτροπή όσο και στην Ολομέλεια.
ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος για να πρωτολογήσει.
Μήπως θέλουν να δευτερολογήσουν οι κύριοι εισηγητές; ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Θέλω εγώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ορίστε έχετε το λόγο. ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Συνοψίζοντας τα άρθρα 2 μέχρι και 5 -για το κεφάλαιο που περιλαμβάνει το ΕΚΑΣ έχει συμφωνηθεί να είναι η επόμενη ενότητα την οποία θα κουβεντιάσουμε, δεν θα αναφερθώ σ' αυτήν-θέλω να σημειώσω σαν μια ύστατη υποστήριξη αυτών των ζητημάτων ότι θα πρέπει -μιλάμε για το άρθρο 2 παράγραφος 1α- αυτές οι διατάξεις, μετά την κατάργηση του ΤΑΚΕ, να επεκταθούν σε όλους τους κληρικούς. Και ότι η ρύθμιση που γίνεται για τις χήρες των κληρικών, πολύ σωστά σημείωσε και ο κ. Σιούφας που μίλησε πριν από λίγο, είναι και οψιγενής και μίζερη θα έλεγε κανείς.
Θα έπρεπε, λοιπόν για να μην έχουμε μια συνέχεια αυτού του αέναου ράβε ξύλωνε και αρκούμαστε σε ημίμετρα, να εφαρμοστούν αι περί συνταξιοδοτήσεων διατάξεις των δημοσίων υπαλλήλων και στους συνταξιούχους κληρικούς και στις οικογένειές τους για να τελειώνει μια και έξω αυτό το ζήτημα.
Επίσης, αναφορικά με το άρθρο 2, παράγραφος 1β υποπερίοδοι 1, 2, 3, που προβλέπουν την κατανομή, τη σταδιακή καταβολή αυτής της σύνταξης 30% 1.7.1999, 30% 1.1.2000, 40% 1.1.2001, δεν θα ανατραπεί νομίζω η δημοσιονομική πολιτική με το να βγάλουμε από τη μύγα ξύγκι. Να τους δοθεί μια και έξω, για να τελειώνει το θέμα. Δηλαδή θα ήταν το σωστότερο από 1.7.1999.
Για τους αναπληρωτές γενικούς διευθυντές λέχθηκαν πολλά. Σας ζητώ για μία ακόμη φορά να το προσέξετε. Δεν θέλω πάλι να αναφερθώ σ' αυτό, φαντάζομαι ότι θα σας κουράσω και δεν θα πω τίποτε καινούριο.
Την τροπολογία που αφορά την επέκταση της ρύθμισης για τους Βουλευτές που δεν έχουν θεμελιώσει δικαίωμα σύνταξης, χαίρομαι που τη συζητάτε. Πιστεύουμε ότι στην πορεία θα σας πείσουμε.
Για το άρθρο 5 παράγραφος 4α', η κάλυψη για παροχές ασθενείας των ανέργων από είκοσι εννέα έως πενήντα πέντε ετών είναι σωστή, αποτελεί τμήμα της πολιτικής πρότασης της Νέας Δημοκρατίας. Θα λέγαμε ότι θα έπρεπε να γίνει από είκοσι εννέα έως πενήντα οκτώ ετών, γιατί το πεντηκοστό όγδοο ή το εξηκοστό έτος είναι το σύνηθες όριο της σύνταξης γήρατος. Επομένως καλό είναι να επεκταθεί και να γίνει από είκοσι εννέα έως πενήντα οκτώ ετών. Εμείς θα την ψηφίσουμε τη διάταξη αυτή.
Σας ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Θα ήθελα να κάνω μόνο μία παρατήρηση στα όσα είπε ο αγαπητός συνάδελφος κ. Παπαγεωργόπουλος. Αναφέρομαι κυρίως σ' αυτό που είπε ο κ. Σιούφας, ο οποίος επικαλέσθηκε ότι η διάταξη αυτή είναι διάταξη, η οποία είχε προταθεί από τη Νέα Δημοκρατία. Δεν ξέρετε την προϊστορία της ρύθμισης.
Αγαπητέ, κύριε Παπαγεωργόπουλε, με την πρότασή σας αποδεικνύεται ότι το κόμμα σας αγνοεί τι ρυθμίσεις υπάρχουν. Αυτήν τη στιγμή ρυθμίζεται το εξής: 'Ηδη με νομοθετικές πρωτοβουλίες, στις οποίες εδώ και αρκετά χρόνια έχει προχωρήσει η Κυβέρνηση, υπάρχει η κάλυψη της υγειονομικής και ιατρικής περίθαλψης για τους ανέργους, που είναι μέχρι είκοσι ένα ετών. Υπάρχει το ίδιο για πάνω από πενήντα πέντε ετών.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μέχρι είκοσι εννέα.
ΡΟΒΕΡΤΟΣ ΣΠΥΡΟΠΟΥΛΟΣ: Υπήρχε ένα κενό μεταξύ είκοσι εννέα και πενήντα πέντε. 'Ολοι αυτήν τη ρύθμιση την έχουν, τη στερούνταν μέχρι τώρα η κατηγορία των μακροχρονίων ανέργων, που η ηλικία τους κυμαινόταν από είκοσι εννέα έως πενήντα πέντε. 'Ολοι οι υπόλοιποι, πενήντα έξη, πενήντα επτά, πενήντα οκτώ ετών που λέτε και επίσης είκοσι οκτώ, είκοσι επτά ετών την έχουν αυτήν τη ρύθμιση.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν είναι πάνω από πενήντα έξη.
ΡΟΒΕΡΤΟΣ ΣΠΥΡΟΠΟΥΛΟΣ: 'Οχι, θέλω να τονίσω ότι γι' αυτό που λέτε, να επεκταθεί έως τα πενήντα οκτώ, οι πάνω από πενήντα πέντε την έχουν τη ρύθμιση αυτή.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Την έχουν οι ειδικές περιπτώσεις.
ΡΟΒΕΡΤΟΣ ΣΠΥΡΟΠΟΥΛΟΣ: 'Οχι, όπως ισχύει αυτήν τη στιγμή.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Εχουμε ψηφίσει διάταξη για τους μεταλλωρύχους στην Κασσάνδρα, στο Μαντούδι.
ΡΟΒΕΡΤΟΣ ΣΠΥΡΟΠΟΥΛΟΣ: Σας βεβαιώνω ότι όπως ακριβώς είναι η ρύθμιση αυτή, ισχύει για τους άνω των πενήντα πέντε. Δηλαδή, με τη ρύθμιση αυτή πρέπει να γίνει σαφές ότι όλοι οι μακροχρόνιοι άνεργοι, όλοι όσοι είναι άνεργοι πιστοποιημένα πάνω από ένα έτος, αυτοί είναι οι μακροχρόνιοι άνεργοι, έχουν ιατρική και φαρμακευτική περίθαλψη. Μέχρι τώρα εξαιρούνταν οι μεταξύ είκοσι εννέα και πενήντα πέντε ετών. Τώρα είναι οι πάντες. 
ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο. 
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, παίρνω το λόγο ύστερα από την παρέμβαση του κυρίου Υφυπουργού, γιατί δεν αντέχω στον πειρασμό να δημιουργούνται εσφαλμένες εντυπώσεις στην Αίθουσα αυτή. Είπε ο κύριος Υφυπουργός ότι οι αναπληρωτές γενικοί διευθυντές πρέπει να μείνουν λίγο πίσω, γιατί ανάμεσα από τον γενικό διευθυντή και αυτήν την κατηγορία των αναπληρωτών, υπάρχουν δύο ακόμη κατηγορίες ειδικών περιφερειακών διευθυντών.
Κύριε Υφυπουργέ, κύριε συνάδελφε, δεν συνεχίζω. Πήρα το λόγο μόνο και μόνο για να το ακούσει ο κύριος Υφυπουργός. Αν δεν το ακούσει όμως, δεν έχει νόημα.
(Στο σημείο αυτό ο Υφυπουργός Οικονομικών κ. Ν. Χριστοδουλάκης συνομιλεί με τον Βουλευτή κ. Δ. Πιπεργιά) ΠΡΟΕΔΡΕΥΩΝ (Νικόλαος Κατσαρός): Κύριε Πιπεργιά, σας παρακαλώ, μην ενοχλείτε τον κύριο Υπουργό. Μιλάει ο κύριος συνάδελφος. Πολλές φορές διαμαρτύρεσθε και ο ίδιος, όταν μιλάτε εσείς και απασχολούν τον Υπουργό. Σας παρακαλώ πολύ! ΔΗΜΗΤΡΙΟΣ ΠΙΠΕΡΓΙΑΣ: Εντάξει, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Συνεχίστε, κύριε Παπαδημόπουλε, σας παρακαλώ.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Υφυπουργέ, είπατε ότι δεν είναι θέμα οικονομικό, κυρίως, αλλά είναι θέμα διαβάθμισης, να υφίσταται μία διαφορά ανάμεσα στον αναπληρωτή γενικό διευθυντή και στις δύο άλλες κατηγορίες που μνημονεύσατε, τους ειδικούς και περιφερειακούς διευθυντές.
Δίδω την πληροφορία στην Αίθουσα αυτή -είμαι αρκετά ενημερωμένος στο σημείο αυτό- ότι από απόψεως διοικητικού δικαίου δεν υφίσταται καμία υπεροχή αυτών των δύο κατηγοριών διευθυντών που μνημονεύσατε ότι ο αναπληρωτής γενικός διευθυντής είναι σχεδόν γενικός διευθυντής και ότι οι άλλες δύο παρεμβαλλόμενες κατηγορίες δεν έχουν σε καμία περίπτωση αυξημένες αρμοδιότητες, δεν βρίσκονται σε μείζονα μοίρα από τον αναπληρωτή γενικό διευθυντή και συνεπώς θεωρώ την παρατήρηση αυτή, ως άστοχη. Kαι θα έλεγα ότι δεν είναι θέμα οικονομικό, όπως είπα, να πάτε το κλιμάκιο αυτό από ένα τριάντα πέντε τουλάχιστον στο ένα σαράντα προς ένα σαράντα πέντε, διότι έτσι κάνουμε μια δίκαιη ρύθμιση και αποκαθιστούμε τα πράγματα στη πραγματική τους διάσταση.
Η δεύτερη παρατήρηση που θέλω να κάνω, κύριε Υφυπουργέ, είναι τούτη: Είπατε ότι η Νέα Δημοκρατία αντιφάσκει, όταν υποστηρίζει ότι είμαστε αντίθετοι προς το ΕΚΑΣ και εν συνεχεία λέμε να επεκταθεί. Μα, για όνομα του Θεού! Δεν πρόκειται περί αυτής της αντιδιαστολής που λέτε εσείς. Η δική μας η θέση έχει το εξής πολύ απλό νόημα. Εμείς δεν θέλουμε εδώ επιδόματα ελεημοσύνης. 'Οταν έχουμε ένα εκατομμύριο εξακόσιες σαράντα τέσσερις χιλιάδες (1.644.000) ετήσια σύνταξη από όπου ξεκινάει και το ΕΚΑΣ και δίνουμε δεκαεπτά χιλιάδες οκτακόσιες πενήντα (17.850) η Νέα Δημοκρατία υποστηρίζει την άποψη ότι, εφόσον υπάρχει η αρχή της συντάξεως και δεν πρόκειται περί βοηθήματος, όπως είναι στους συνταξιούχους του ΟΓΑ, τότε τι άλλο καλύτερο και προτιμότερο από το να ανεβάσουμε το κατώτερο ποσοστό της σύνταξης.
Από τη στιγμή, όμως, που διατηρείται το ΕΚΑΣ στο δημόσιο τομέα γενικά, υποστηρίζουμε την άποψη, κύριε Υφυπουργέ, ότι δεν είμαστε υπέρ των επιδομάτων. Θέλετε να δώσετε κάτι παραπάνω σε αυτόν που παίρνει ένα εκατομμύριο πεντακόσιες χιλιάδες (1.500.000); Κάντε το ένα εκατομμύριο επτακόσιες χιλιάδες (1.700.000). Γιατί, λοιπόν, επιδόματα ελεημοσύνης; Και μάλιστα έχουμε πολλά στο συνταξιοδοτικό, αλλά και στους μισθωτούς, όπου πραγματικά χάνει κανείς τον μπούσουλά του. Κάντε παραπάνω το κατώτερο όριο της σύνταξης. Αυτήν τη στιγμή δεν γίνεται αυτό και διατηρείτε το ΕΚΑΣ, γι' αυτό πολύ σωστά υποστηρίζουμε να επεκταθεί και προς τα εκεί.
Επαναλαμβάνουμε ότι δεν είμαστε υπέρ αυτής της φιλοσοφίας. Τα επιδόματα είναι μία κακή συνήθεια στο δημόσιο και πρέπει να περισταλούν στον ελάχιστο αριθμό. Δεν μπορούμε να καθιερώνουμε κάθε μέρα και καινούρια επιδόματα. Δώστε επιτέλους παραπάνω βασική σύνταξη και βασικό μισθό.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, παίρνω το λόγο για δύο πράγματα. Το ένα είναι ότι αποδέχομαι την αύξηση του συντελεστή από ένα τριάντα πέντε σε ένα σαράντα. Αυτό είναι το μέγιστο που μπορεί να γίνει για να μην διαταραχθούν οι άλλες διαβαθμίσεις, οι οποίες πρέπει να υπάρχουν.
Το δεύτερο. Επιτρέψτε μου να κάνω ξανά ένα σχόλιο για το θέμα του ΕΚΑΣ, διότι η συζήτηση, η οποία γίνεται αποκαλύπτει τη μεγίστη αντίφαση πολιτικής και την ανυπαρξία προτάσεων που υπάρχει στα κόμματα της Αντιπολίτευσης.
Δεν μπορούμε από τη μια μεριά να αρνούμαστε να κριτικάρουμε, καμιά φορά και να χλευάζουμε το σύστημα του ΕΚΑΣ, το οποίο υπερηφάνως έχει θεσπίσει και επεκτείνει διαρκώς η Κυβέρνηση και από την άλλη μεριά να προτείνουμε να επεκταθεί. Είναι δύο πράγματα τα οποία δεν πάνε μαζί. Αποφασίστε, αν είστε υπέρ του ΕΚΑΣ. Αναγνωρίστε ότι είναι μια πρωτοπόρα κοινωνική πολιτική και μετά ελάτε με τις προτάσεις σας να δούμε πώς αυτό ενδεχομένως να βελτιωθεί σε άλλες περιπτώσεις.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Για όσο χρόνο διατηρείτε το ΕΚΑΣ, να το επεκτείνετε και στις άλλες κατηγορίες, άλλως αυξήσατε τα κατώτερα ποσοστά συντάξεων.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπουργός Οικονομικών): Δεύτερο σχόλιο. Δεν μπορείτε να λέτε ότι αυτό είναι μόνο επιδοματικού χαρακτήρα και να επεκταθεί στα είκοσι ημερομίσθια ή κατώτερη σύνταξη εκατό πενήντα χιλιάδες (150.000) δραχμές και οι διάφορες έτσι ασκήσεις πλειοδοσίας επί χάρτου, διότι περί αυτού πρόκειται. 'Ολες αυτές οι προτάσεις είναι ασκήσεις επί χάρτου. Γιατί είναι ασκήσεις πλειοδοσίας επί χάρτου; Πρώτον, διότι εάν εισαχθεί το ΕΚΑΣ με τη λογική των είκοσι ημερομισθίων ανειδίκευτου εργάτη, αυτό θα προκαλέσει πολύ μεγαλύτερες αυξήσεις στις υψηλές συντάξεις και κατά συνέπεια θα απωλεσθεί ο αναδιανεμητικός χαρακτήρας που έχει η εισαγωγή του ΕΚΑΣ, διότι η εισαγωγή του ΕΚΑΣ δεν είναι μία πολιτική μόνο να αυξήσει κάποιες συντάξεις, είναι και μια πολιτική να βελτιώσει και την ενδοκατανομή των συντάξεων και να μειώσει κάπως τις σήμερα υφιστάμενες μεγάλες αποστάσεις.
'Η το δεύτερο βέβαια, αυτό και αν είναι άσκηση πλειοδοσίας επί χάρτου, όλες οι συντάξεις, τουλάχιστον εκατόν πενήντα χιλιάδες (150.000) και όλο να αυξάνονται. Σας απέδειξα και χθες, με αδιάσειστα αριθμητικά στοιχεία, ότι εάν ποτέ διανοηθεί κανείς ότι θα εφαρμοζόταν μια τέτοια πρόταση, επιπόλαιη πρόταση, θα οδηγούσε σε άμεση κατάρρευση, όχι μόνο το ασφαλιστικό, αλλά και το δημοσιονομικό σύστημα της χώρας.
'Ολα αυτά τα οποία θέλει κανείς να προτείνει για να είναι εφικτά, για να είναι ελκιστικά, θα πρέπει να περνούν τη δοκιμασία της δημοσιονομικής αξιολόγησης. Και αν θα αντέχει το οικονομικό σύστημα, τότε μόνο θα αποβούν σε όφελος των ενδιαφερομένων. Αλλιώς θα παραμείνουν όπως είναι ασκήσεις και προτάσεις, χωρίς κανένα αντίκρισμα εφαρμογής.
ΠΡΟΕΔΡΕΥΩΝ (Νικόλαος Κατσαρός): Ο κ.Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, οι τελευταίες επιστροφές της τοποθέτησης του κυρίου Υπουργού δεν αφορούν την Αξιωματική Αντιπολίτευση και συνεπώς δεν θα τις σχολιάσω. 'Αλλωστε έχουμε πεδίο δόξης λαμπρό για να συγκρουσθούμε στο άρθρο 1 και να τα απαντήσουμε όλα αυτά τα ζητήματα, τα οποία μπήκαν και στη συζήτηση των άρθρων 2,3,4 και 5.
'Οπως με πληροφόρησαν οι συνάδελφοί μου, γιατί δεν ήμουν μέσα στην Αίθουσα, ο κύριος Υπουργός ανακοίνωσε ότι το 1,35 το κάνει 1,40. Οφείλω, κύριε Υπουργέ, να σας συγχαρώ, διότι η Αξιωματική Αντιπολίτευση και ο ομιλών έχουν το θάρρος και τη γεννιότητα εκεί που πράγματι λειτουργείτε προς τη σωστή κατεύθυνση και να το αναγνωρίζουν και μάλιστα να σας συγχαίρουν. Ελπίζω όμως ότι δεν θα το αφήσετε κολοβό το όλο θέμα, αλλά θα το ολοκληρώσετε με την τοποθέτηση, που σας έκανα.
Γιατί σας βλέπω εκνευρισμένο; Εγώ ίσα-ίσα θέλω να είσθε χαρούμενος, σας αποδίδω εύσημα, γαλόνια σας δίνω.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν εκνευρίζομαι.
Κάθε άλλο. Μετά ιδιαιτέρας ευχαριστήσεως και ευφορίας σας ακούω. 
ΔΗΜΗΤΡΙΟΣ ΣΙΟΥΦΑΣ: Ελπίζω να καταγράφονται και αυτά στα Πρακτικά τα οποία λέει ο κύριος Υπουργός ότι μετά ιδιαιτέρας ευφορίας και ικανοποίησης...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είπα "ευχαριστήσεως".
ΔΗΜΗΤΡΙΟΣ ΣΙΟΥΦΑΣ: Ευχαριστήσεως. Ας μειωθεί η ένταση των συναισθημάτων του.
ΠΡΟΕΔΡΕΥΩΝ (Νικόλαος Κατσαρός): Την επικροτεί ιδιαιτέρως το Προεδρείο, αυτήν την πολιτική.
ΔΗΜΗΤΡΙΟΣ ΣΙΟΥΦΑΣ: Βεβαίως, κύριε Πρόεδρε, και νομίζω ότι αυτού του είδους οι στιγμές χρειάζονται στον πολιτικό λόγο.
ΚΥΡΙΑΚΟΣ ΣΠΥΡΙΟΥΝΗΣ: Γιατί καταψηφίσατε επί της αρχής το νομοσχέδιο; 
ΔΗΜΗΤΡΙΟΣ ΣΙΟΥΦΑΣ: Γιατί δεν έχει αρχή, στρατηγέ μου. Αν παρακολουθούσατε την τοποθέτησή μου...
ΚΥΡΙΑΚΟΣ ΣΠΥΡΙΟΥΝΗΣ: Κύριε Σιούφα...
ΠΡΟΕΔΡΕΥΩΝ (Νικόλαος Κατσαρός): Παρακαλώ. Είπατε την απορία σας, έχει γραφεί για τα Πρακτικά.
Συνεχίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: 'Ελεγα, κύριε Υπουργέ, γιατί εκείνη την ώρα σας είχαν διακόψει δύο συνάδελφοί σας του ΠΑ.ΣΟ.Κ., ότι γι'αυτήν τη ρύθμιση και την προσέγγιση αυτήν τη θετική, την οποία κάνετε για το 1,40, γιατί τη ρύθμιση δεν τη βάζετε από την 1.1.99 και τη βάζετε μελλοντική από 1.1.2000; Υπέρ σας είναι. 'Οπως σας ανέφερα και για το θέμα των χωρών πριν, που έρχεσθε με δύο χρόνια καθυστέρηση να το κάνετε, βεβαίως τώρα δεν μπορεί να γίνει τέτοια επιστροφή, αλλά είμαστε στη διαδρομή του έτους 1999. Πρόκειται για πενήντα λευκαθέντες στην υπηρεσία ανώτατους κρατικούς λειτουργούς. Βάλτε το από την 1.1.99. Αυτή είναι η μια παρατήρηση. Και επίσης, επειδή για το ίδιο θέμα υπάρχουν ορισμένοι εκ των αναπληρωτών γενικών διευθυντών, που δεν περιλαμβάνονται εδώ, όπως οι τέως αναπληρωτές γενικοί διευθυντές των ΕΛ.ΤΑ. Υπάρχει και σχετική τροπολογία που θα μπορούσε να είχε ρυθμιστεί με τη διάταξη αυτή και να τακτοποιηθεί το θέμα, διότι δεν καλύπτονται. 'Οπως και οι περιφερειακοί διευθυντές. Και νομίζω ότι οι συνεργάτες σας ξέρουν την κατάσταση...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα γίνει ξεχωριστή ρύθμιση.
ΔΗΜΗΤΡΙΟΣ ΣΙΟΥΦΑΣ: Καλώς.
Κύριε Πρόεδρε, αυτά ήθελα να πω. Νομίζω ότι έτσι είναι πράγματι δημιουργική, κύριε Υπουργέ, η συζήτηση επί των άρθρων και λυπούμαι πάρα πολύ που σας στενοχώρησα πριν, αλλά αν είχατε παρακολουθήσει την έναρξη της συζήτησης θα βρίσκατε δικαιολογημένη την τοποθέτησή μου και τη φραστική ανάλυση την οποία έκανα για τις συνθήκες κάτω από τις οποίες νομοθετούμε και δεν θα έλεγε ο Κοινοβουλευτικός Εκπρόσωπος του ΠΑ.ΣΟ.Κ. αυτά που είπε, όταν τελείωσα την ομιλία μου. Αλλά κάτι πρέπει να πει και εκείνος. Την ανάγκη φιλοτιμία ποιείται.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, δεν υπάρχει άλλος εγγεγραμμένος και κηρύσσεται περαιωμένη η συζήτηση επί της ενότητας των άρθρων 2 έως 5.
Ερωτάται το Σώμα: Γίνεται δεκτό το άρθρο 2 ως έχει; ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 2 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 3 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 4 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΜΑΡΙΑ ΜΠΟΣΚΟΥ: Κατά πλειοψηφία.
ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 4 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 5 έγινε δεκτό ομοφώνως, όπως τροποποιήθηκε από τον κύριο Υπουργό.
Οι συνάδελφοι κ. Ιωάννης Τζωάννος και Παναγιώτης Κουρουμπλής ζητούν ολιγοήμερη άδεια απουσίας στο εξωτερικό.
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Η Βουλή εγκρίνει.
Εισερχόμαστε στη συζήτηση του άρθρου 1.
Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Πειθαρχώντας στην αναγκαιότητα να το κουβεντιάσουμε ξεχωριστά θα πω δύο λόγια μόνο, γιατί νομίζω ότι έχουμε μιλήσει οι περισσότεροι γι'αυτό.
Ουσιαστικά στο άρθρο αυτό δεν γίνεται τίποτα άλλο, παρά η εφαρμογή του επιδόματος κοινωνικής αλληλεγγύης στους χαμηλοσυνταξιούχους του δημοσίου. Οι διατάξεις με τις οποίες έγινε η εφαρμογή του ΕΚΑΣ στους συνταξιούχους του ΙΚΑ, δεν επαρκούν. 'Επρεπε, λοιπόν, να γίνει ειδική νομοθετική ρύθμιση.
Κατά την άποψή μας, ουσιαστικά το θέμα αυτό είναι εντελώς τυπικό, έχει μία διάσταση και βέβαια με την ευκαιρία αυτή λέχθηκαν διάφορα πράγματα για το ΕΚΑΣ.
Εγώ θα ήθελα να δώσω και μία ακόμα διάσταση φωτίζοντας λίγο τα πράγματα και σε μια άλλη κατεύθυνση. Ας πάρουμε ειδικότερα το ΕΚΑΣ, όπως αυτό εφαρμόζεται για τους συνταξιούχους, τους εργαζόμενους με σχέση εργασίας ιδιωτικού δικαίου και κατά τεκμήριο πια συνταξιούχους του ΙΚΑ. Tι είναι το ΕΚΑΣ; Είναι ένα επίδομα κοινωνικής αλληλεγγύης από τον κρατικό προϋπολογισμό για ένα συγκεκριμένο τμήμα συνταξιούχων, που κατά τεκμήριο έχουν πολύ μεγαλύτερη ανάγκη από μια σειρά άλλους χαμηλοσυνταξιούχους. Αυτή είναι η αλήθεια.
'Ολοι θα θέλαμε να υπήρχε η δυνατότητα παροχής τέτοιων χρημάτων, ώστε να εξαφανίζαμε διά μαγείας το φαινόμενο ύπαρξης χαμηλοσυνταξιούχων στη χώρα. Αυτό, όμως, δεν είναι δυνατόν.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Μπαίνει, όμως, μια διάσταση. Αν πούμε ότι δεν θα έπρεπε να εφαρμοστεί το ΕΚΑΣ και θα έπρεπε ισότιμα, ισοδύναμα και αναλογικά τα χρήματα που αντιστοιχούν στο ΕΚΑΣ μέσα από την ενίσχυση του κρατικού προϋπολογισμού να μοιραστούν σε όλους τους συνταξιούχους, αυτοί που θα αδικούνταν κατάφωρα σαφώς είναι οι χαμηλοσυνταξιούχοι.
Ουσιαστικά μέσω του ΕΚΑΣ γίνεται μια έμμεση επιχορήγηση του ΙΚΑ με προσανατολισμένη κατεύθυνση για τη χορήγηση αυτή από τον κρατικό προϋπολογισμό να στοχεύσει στους χαμηλοσυνταξιούχους και μάλιστα σε τμήματά τους που αποδεδειγμένα έχουν ιδιαίτερη ανάγκη. Αυτό είναι το ΕΚΑΣ.
Εν πάση περιπτώσει νομίζω ότι για διαφόρους λόγους μπορεί να υπάρχει διαφωνία, όμως όσον αφορά το συγκεκριμένο άρθρο απλώς επικαλούμαστε πολιτικές διαφωνίες που έχουμε σε σχέση με τη γενικότερη εφαρμογή του ΕΚΑΣ.
Εάν επιχειρήσουμε να μιλήσουμε μόνο για το συγκεκριμένο άρθρο, πιστεύω ότι έχουν ειπωθεί τα πάντα και θα πρέπει γρήγορα να ολοκληρώσουμε αυτήν τη διαδικασία. Και είναι κρίμα, κατά την άποψή μου, να υπάρχει κοινοβουλευτικός χρόνος και να μην μπούμε στο δεύτερο κεφάλαιο. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Σήμερα κατατέθηκε ο Γενικός Κρατικός Προϋπολογισμός. Αναφέρομαι στο άρθρο 1 και είναι σε απόλυτη συνάφεια τα όσα στη συνέχεια θα αναφέρω.
Ο κύριος Πρωθυπουργός εξέφρασε σε υψηλούς τόνους το αίσθημα αυτοϊκανοποίησης που έχει για το επίτευγμα αυτού του Προϋπολογισμού. Ο ίδιος αναφέρθηκε ότι ήταν ικανοποιημένος, άρα είναι αυτοϊκανοποίηση. Τα ίδια συναισθήματα περιέγραψαν και οι λοιποί αρμόδιοι Υπουργοί. Εμείς θέλουμε να σημειώσουμε ότι το θετικό στοιχείο αυτού του Γενικού Κρατικού Προϋπολογισμού, του Προϋπολογισμού του 2000 είναι ότι αυτός ο Προϋπολογισμός είναι ο τελευταίος με Κυβέρνηση ΠΑ.ΣΟ.Κ. και σαν τέτοιο Προϋπολογισμό τον χαιρετίζουμε αναμφίβολα. Αλλά τα αισθήματα αυτά χαράς που εκφράζει η Κυβέρνηση δεν συμμερίζονται οι συνταξιούχοι που αύριο βγαίνουν στους δρόμους και διαμαρτύρονται και διαδηλώνουν. Δεν συμμερίζονται οι αγρότες, δεν συμμερίζονται οι αστυνομικοί που χθες ξενύχτησαν έξω από τη Βουλή χωρίς να τους δώσει κανείς σημασία και άλλες τάξεις εργαζομένων. 'Ολους αυτούς δεν τους παρηγορεί το ότι σύμφωνα με τις αναφορές τις πρωθυπουργικές θα πληρώνονται από 1.1.2000 σε ευρώ. Tο θέμα δεν είναι αν θα πληρώνονται σε ευρώ, το θέμα είναι τι παίρνουν. Λοιπόν, δεν αρκεί αυτό. Είναι και το ποσοτικό στοιχείο πέρα από το ποιοτικό. Η αναφορά μας στο ΕΚΑΣ όσον αφορά την αύξηση και λέω από την αρχή είναι θετική για τη διάταξη, με την έννοια ότι στη μείζονα δική μας πρόταση περιέχεται και η ελάσσονα κυβερνητική πρόταση. Μ' αυτήν την έννοια δεν μπορούμε παρά να πούμε ναι, μολονότι δεν καλύπτει πλήρως τη δική μας πρόταση, η οποία είναι ότι θα πρέπει να θεσπισθεί κατώτερο όριο συντάξεως το ποσό των εκατό πενήντα χιλιάδων (150.000) δραχμών. Και επίσης ποσό αντίστοιχο με το ΕΚΑΣ θα πρέπει να δοθεί στους αγρότες που δεν έχουν άλλους εισοδηματικούς πόρους.
Κύριε Υπουργέ, επιχειρηματολογήσατε λέγοντας γιατί ζητάμε την επέκταση του ΕΚΑΣ στους αγρότες. Μιλάμε για τις είκοσι μία χιλιάδες (21.000) συν τη στιγμή που έχουμε τις ενστάσεις μας για το ΕΚΑΣ. Διατηρούμε τις απόψεις μας, είμαστε σαφείς νομίζω σ' αυτό. Αλλά την ώρα που αυτό το επίδομα, αυτή η παροχή ας το πούμε έτσι εν ευρεία εννοία, είναι θεσμοθετημένη, αναφερόμαστε σε ψηφισμένη παροχή και ζητάμε την επέκτασή της. Δεν έχουν σχέση οι όποιες επιφυλάξεις και αντιρρήσεις μας αλλά είναι μια πρόταση αιτιολογημένη προκειμένου να αυξηθεί το εισόδημα των συνταξιούχων αγροτών.
Η δαπάνη ανέρχεται περίπου στα διακόσια δισεκατομμύρια (200.000.000.000) δραχμές. Δεν νομίζω ότι ευσταθούν επομένως τα επιχειρήματα ότι θα ανατραπεί η δημοσιονομική πολιτική, ότι στο τέλος αντί να ωφεληθούν θα χάσουν. Δεν θέλω να πω, δεν το συνηθίζω ότι σε άλλες τάξεις ήσασταν πολύ πιο γαλαντόμοι. 'Εχει πολυχρησιμοποιηθεί, πολυφορεθεί σαν επιχείρημα αλλά είναι σίγουρο ότι ξοδέψατε τρισεκατομμύρια και τα ρίξατε σε μαύρες τρύπες, σε καταβόθρες πραγματικές, οι οποίες δεν λένε να κλείσουν.
Λοιπόν, με διακόσια δισεκατομμύρια (200.000.000.000) δεν δημιουργούνται προβλήματα. Λύνονται κοινωνικά προβλήματα και ζητούμε να συμμεριστείτε την άποψή μας και να μη μένετε οχυρωμένος πίσω από τα ιδεολογήματά σας ή τις όποιες δογματικές ή άλλες απόψεις.
Εμείς πάντως, το άρθρο 1, με όσες επιφυλάξεις και όσα επιχειρήματα αναφέραμε, πέραν της πρότασής μας να βελτιωθεί σαν ρύθμιση, εάν η Κυβέρνηση δεν στέρξει να μας ακούσει και να υιοθετήσει την άποψή μας, το ψηφίζουμε για την ώρα και δεσμευόμαστε να το εφαρμόσουμε όπως το διατυπώσαμε.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο.
ΜΑΡΙΑ ΜΠΟΣΚΟΥ: Δεν έχω να πω τίποτα, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, στην πρόκληση του κυρίου Υφυπουργού να πάρουμε θέση εάν είμαστε υπέρ ή κατά του ΕΚΑΣ, το Δημοκρατικό Κοινωνικό Κίνημα του απαντάει ότι είμαστε κατά. Είμαστε κατά της επιδοματικής πολιτικής.
Εμείς υποστηρίζουμε, κύριε Πρόεδρε, ότι πρέπει να καθιερωθεί η εθνική σύνταξη.
Δεύτερον, υποστηρίζουμε ότι αυτή η σύνταξη πρέπει να είναι το ελάχιστο είκοσι ημερομίσθια, που υπήρχε, κύριε Υφυπουργέ. Εδώ εμφανίζεσθε ακατατόπιστος, ανενημέρωτος. Η ελάχιστη σύνταξη του ανειδίκευτου εργάτη ήταν κάποτε είκοσι ημερομίσθια. Καταργήθηκε επί Νέας Δημοκρατίας το 1990. Εάν τώρα εσείς θέλετε να υπερκεράσετε και τη Νέα Δημοκρατία, καλά κάνετε. Θα τα ακούτε όμως.
Τρίτον για το Ε.Κ.Α.Σ., για το επίδομα αυτό, κύριε Πρόεδρε, θέλω να πω τα εξής: Είπε ο κύριος Υφυπουργός ότι κάνει μία αναδιανεμητική πολιτική εντός των κοινωνικών στρωμάτων των συνταξιούχων. Να την κάνει. Ας εξασφαλίσει μία κατώτατη εθνική σύνταξη για όλους τους 'Ελληνες και μετά, εάν νομίζει ότι είναι ανάγκη να κάνει και μία αναδιανεμητική πολιτική μεταξύ των συνταξιούχων, ας το κάνει. Να μην είναι, όμως, η βασική πολιτική. Να είναι επικουρική.
Κύριε Πρόεδρε, εμείς καταψηφίζουμε το άρθρο 1, διότι έρχεται σήμερα που είναι περίοδος προεκλογική. Είχαμε ψηφίσει, όταν πρωτοκαθιερώθηκε το Ε.Κ.Α.Σ., και θα ψηφίζαμε και σήμερα, διότι ζητάμε το μέγιστο, αλλά δεν μπορούμε να αρνηθούμε και το ελάχιστο. 'Ισως αυτήν την επιχειρηματολογία να μην την ξέρει ο κύριος Υπουργός. Εμείς οι νομικοί, όμως, την ξέρουμε. Ζητάμε και εναλλακτικές λύσεις πολλές φορές. 'Αρα στο δίλημμα που μας λέει, διαλέξτε, λέμε, καταψηφίζουμε και εξηγούμε τους λόγους.
Με αυτές τις σκέψεις, κύριε Πρόεδρε, επαναλαμβάνω και πάλι, καταψηφίζουμε το άρθρο 1 του συζητούμενου νομοσχεδίου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόδρε, κυρία και κύριοι συνάδελφοι, βέβαια δεν θα αναφερθώ εάν είμαι υπέρ ή κατά του Ε.Κ.Α.Σ., γιατί σαφώς είμαι υπέρ. Πράγματι λειτουργεί σωστά και ενισχύονται οι χαμηλότερες συντάξεις που έχουν υστερήσει για πολλούς λόγους και ιδιαίτερα μετά τη νομοθεσία η οποία επιβλήθηκε την περίοδο 1990-1993. Η νομοθεσία που επιβλήθηκε εκείνη την εποχή δημιούργησε υστέρηση στις χαμηλότερες συντάξεις. Το Ε.Κ.Α.Σ. καθιερώθηκε για να γιατρέψει αυτήν την πληγή. Θα ήθελα, όμως, να αναφερθώ σε ένα ζήτημα ειδικά, το οποίο πιστεύω ότι δημιουργεί ορισμένα περίεργα πράγματα, όσον αφορά τα θεσπιζόμενα όρια. Και δεν είναι μόνο γι' αυτήν την περίπτωση, κύριε Υπουργέ, αλλά είναι και για την περίπτωση των πολυτέκνων. Αυτό το θέμα μάλιστα το είχα φέρει παλαιότερα και στη Βουλή με τη μορφή εερώτησης.
Τι συμβαίνει: Με τα όρια που θεσπίζουμε συμπεριλαμβάνουμε μέσα και το Ε.Κ.Α.Σ. Θα πρέπει να διευκρινιστεί αυτό. Διότι αυτό συμβαίνει κατά κόρον στους πολύτεκνους. Τη μία φορά υπολογίζεται στο εισόδημα και το επίδομα Ε.Κ.Α.Σ. ή το επίδομα των πολυτέκνων. Υπάρχουν περιπτώσεις που υπερβαίνουν το όριο και την άλλη χρονιά κόβεται. Την επόμενη χρονιά που κατεβαίνει το εισόδημα κάτω από το όριο, ξαναϋποβάλλονται τα δικαιολογητικά και ξαναχορηγείται το επίδομα. Εάν δεν ισχύει αυτό, κύριε Υπουργέ, για την περίπτωση του Ε.Κ.Α.Σ. είναι θετικό. Με την ευκαιρία όμως να διορθωθεί αυτό το παράλογο φαινόμενο και στους πολυτέκνους. Είναι στην αρμοδιότητά σας. Νομίζω ότι μπορείτε να διορθώσετε έναν παραλογισμό. ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, επί του άρθρου 1 έχω να παρατηρήσω τα εξής: Γίνεται μία χαρακτηριστική διεύρυνση προς χαμηλοσυνταξιούχους του δημοσίου και έτσι επεκτείνεται ένας θεσμός που εκφράζει βαθέως όχι μόνο πνεύμα αλληλεγγύης, αλλά και πνεύμα κοινωνικής δικαιοσύνης, πνεύμα ισότητας, γιατί κάνει μία αναδιανομή, που είναι σημαντικό για να περιορίσει την ψαλίδα μεταξύ των χαμηλών και των υψηλών εισοδημάτων.
Το δεύτερο στοιχείο είναι ότι και το ίδιο ποσό του ΕΚΑΣ που χορηγείται διαμορφώνεται με βάση κάποιο όριο των καθαρών ετήσιων εισοδημάτων. Και ξεκινά το μέγιστο το ποσό του ενός εκατομμυρίου εξακοσίων εξήντα τεσσάρων χιλιάδων επτακοσίων πενήντα (1.664.750) δραχμών -αν θυμάμαι καλά το νούμερο- και ανέρχεται στο ποσό των δέκα επτά χιλιάδων οκτακοσίων πενήντα (17.850) δραχμών. Ενώ, όταν το καθαρό εισόδημα ανέρχεται στο ποσό του ένός εκατομμυρίου οκτακοσίων χιλιάδων (1.800.000) δραχμών -αν θυμάμαι πάλι καλά- κατεβαίνει στο ποσό των τεσσάρων χιλιάδων επτακοσίων ( 4.700) δραχμών περίπου. Είναι και αυτό μια χαρακτηριστική έκφραση αυτής της αναδιανεμητικής λειτουργίας του ΕΚΑΣ.
'Ενα δεύτερο σημείο που θέλω να παρατηρήσω που είναι εξίσου θετικό και σημαντικό είναι ότι, από το 2000 και μετά, με κοινή απόφαση του Υπουργού Οικονομικών και του Υπουργού Εργασίας, θα μπορεί αυτό να αναπροσαρμόζεται. Είναι αυτό μία δυναμική στο πνεύμα κλπ.
'Ενα τρίτο και σχετικό σημείο που θέλω να θίξω είναι το εξής. Επροτάθη να καθοριστεί σαν ελάχιστο...
Ελπίζω ότι έχει πολλούς Ναπολέοντες η Αίθουσα, έτσι ώστε να μπορούν να ασχολούνται με περισσότερες από μία και δύο δουλειές. Και το λέω με όλο το σεβασμό προς τον Προεδρεύοντα της Βουλής και προς τον κύριο Υπουργό.
ΠΡΟΕΔΡΕΥΩΝ (Παναγιώτης Ν. Κρητικός): 'Ολων των αναστημάτων Ναπολέοντες! 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και με περισσότερες από δύο.
ΚΥΡΙΑΚΟΣ ΣΠΟΥΡΙΟΥΝΗΣ: Σωστά και με περισσότερες από δύο. Είναι αυτό που λέγεται "έχω εκατό χιλιάδες στρατό και εκατό χιλιάδες που κάνω εγώ, διακόσιες χιλιάδες στρατό".
'Ενα τρίτο σημείο που θέλω να παρατηρήσω είναι η κριτική που ασκήθηκε από τη Νέα Δημοκρατία επί της αρχής του νομοσχεδίου. Η σημερινή συνταύτιση και η ψήφιση σχεδόν όλων των άρθρων της πρώτης ενότητας από τη Νέα Δημοκρατία, μου δημιουργεί την απορία, γιατί το σχέδιο νόμου καταψηφίστηκε χθες επί της αρχής. Και θέλω, τω όντι μια απάντηση από συνάδελφο της Νέας Δημοκρατίας.
Επίσης να σημειώσω, κύριε Πρόεδρε, ότι με ιδιαίτερη ικανοποίηση άκουσα -και εάν δεν είναι η πρώτη φορά, είναι σπανιότατη η περίπτωση- το ΚΚΕ να ψηφίζει άρθρα σε νομοσχέδιο. Αυτό είναι ένα χαρακτηριστικό σημείο που μου δίνει την ελπίδα ότι αρχίζει, με όλο το σεβασμό, να ανοίγει τους ορίζοντές του. 'Ηταν μια μόνιμη παράκλησή μου προς το ΚΚΕ, που συμπαθώ για κάποιους λόγους: Ανοίξτε λίγο τους ορίζοντες. Γιατί όλα τα πράγματα ανοίγουν. Να ξεφύγουν από το παλιό, όπως φύγαμε και εμείς από αντίστοιχες ιδεοληψίες. Δεν είναι κακό. Η προσαρμογή στις νέες καταστάσεις δεν αδικεί τις ιδεολογίες. Αντιθέτως, τους προσδίδει δυναμική, που τις δικαιώνει στη συνείδηση της ιστορίας. Η άκαμπτη και μόνιμη αφοσίωση σε παρωχημένες καταστάσεις αδικούν τις ιδεολογίες. Είναι και μία απάντηση σε εκείνους που υποστηρίζουν ότι το ΠΑΣΟΚ άλλαξε. Δεν άλλαξε καθόλου το ΠΑΣΟΚ. Προσάρμοσε την ιδεολογία του στα νέα δεδομένα, χωρίς να απεμπολεί ή να αναιρεί ή να αποδυναμώνει τίποτε από τις βασικές αρχές της ιδεολογίας του.
'Ενα τέταρτο σημείο που θέλω να αναφερθώ είναι το εξής. Να θέσουμε ένα κατώτατο όριο είπε ο αγαπητός συνάδελφος του ΔΗΚΚΙ, όπως τα είκοσι ημερομίσθια. Αναμφισβητήτως, όλοι το θέλουμε να προσεγγίσουμε σε πιο άρτιους ακόμη αριθμούς. Αλλά είπα και χθες στην επί της αρχής ομιλία μου πως, όταν αντικρίζεις σήμερα τις δαπάνες με τη δυναμική της οικονομίας, χωρίς να υπολογίζεις το πλαίσιο των δυνατοτήτων, τότε τορπιλίζεις εκείνο που θέλεις να υποστηρίξεις, όπως προσφυώς ελέχθη από τον κύριο Υπουργό. 'Ετσι, λοιπόν, αν ανταγωνιζόμασταν εδώ ποίου άποψη θα γίνει σεβαστότερη και ποιο ποσό θα πρέπει να δοθεί, να αντικρισθεί σαν ΕΚΑΣ ή σαν αύξηση ή σαν όριο συντάξεως, θα θέταμε σε κίνδυνο, όταν αυτά γίνονταν έξω από τα πλαίσια της οικονομίας, εκείνο που θέλουμε και φαίνεται ότι υποστηρίζουμε.
Ψηφίζω το άρθρο 1 και το θεωρώ πολύ σημαντικό.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Υπουργέ, συμφωνώ πλήρως με το νομοσχέδιό σας. Θα συμφωνούσα και χωρίς να το διαβάσω. Γνωρίζετε τη βαθιά εκτίμηση που σας έχω και εφόσον φέρει την υπογραφή σας και την υποστήριξή σας θα ήμουν βέβαιος. Εν τούτοις θα το καταψηφίσω. Και θα το καταψηφίσω, διότι εγώ δεν φοβάμαι. Δεν φοβάμαι τις λαϊκίστικες επιθέσεις εναντίον του πολιτικού κόσμου. Δεν φοβάμαι τις επιθέσεις των διαπλεκομένων συμφερόντων τα οποία θέλουν να εξουθενώσουν τους Βουλευτές, ώστε να τους σύρουν θύματα στο παζάρι της εξώνησης για να μπορέσουν να επιβιώσουν.
Τι εννοώ; Εδώ ρυθμίζετε πολλά πράγματα συνταξιοδοτικά, σωστά και τίμια. Σε προηγούμενο νόμο ψηφίσαμε τις συντάξεις των νομαρχών. Τους αναγνωρίσαμε προσμέτρηση της υπηρεσίας τους ως δημοτικών συμβούλων, ως κοινοταρχών, ως δημοσίων υπαλλήλων. Τώρα δεχόμαστε εδώ για τους μετακλητούς νομάρχες ανάλογες ρυθμίσεις. Αλλά μην ξεχνάτε, κύριε Υπουργέ, ότι πρόσφατα ακόμη υποστηρίξατε μια τραγική υπόθεση, την ψήφιση συντάξεως στον αείμνηστο Γιάννο Κρανιδιώτη, γιατί βάσει της κειμένης νομοθεσίας οι δικοί του θα έμεναν χωρίς σύνταξη.
'Εχω επανειλημμένως, από την εποχή του αειμνήστου Αθανασίου Τσαλδάρη, θέσει το θέμα. Τι κάνετε, κύριε Υπουργέ, για τους εξωκοινοβουλευτικούς Υπουργούς; Πώς τους πετάτε χωρίς σύνταξη στο δρόμο; Τι πρέπει να κάνει ένας εξωκοινοβουλευτικός; Να πάρει ένα "Φάλκον" και να σκοτωθεί και να πάρει σύνταξη; Θα μου πείτε "κύριε Καψή, σας ενδιαφέρει προσωπικά;". Σας απαντώ ναι, με ενδιαφέρει και προσωπικά. Δεν φοβάμαι. Αλλά έχω ζήσει την τραγωδία συναδέλφου Υπουργού που δούλευε σε ένα τυπογραφείο ως διορθωτής -καταλαβαίνετε ποιον εννοώ, κύριοι συνάδελφοι- και προπηλακίζετο, γιατί ήθελαν όλοι να του κάνουν τον έξυπνο, δηλαδή, ήταν τέως Υπουργός και έκανε το διορθωτή για να ζήσει την οικογένειά του. Ε, θα σας το πω! Για τον αείμνηστο Μόραλη μιλάω, από τις ευγενέστερες και ωραιότερες φυσιογνωμίες του Κοινοβουλίου. Ναι, ή όχι κύριοι συνάδελφοι; Ξέρω και την απάντησή σας κύριε Υπουργέ. Θα μου πείτε "συνάδελφε, δεν μπορώ να το κάνω γιατί ήμουν και εγώ εξωκοινοβουλευτικός Υπουργός". Σας προκαλώ να έχετε το δικό μου θάρρος. 'Αλλωστε, η κατάσταση που επικρατεί, παραβαίνει το άρθρο 1 του Συντάγματος που επιβάλλει την ισότιμη μεταχείριση όλων των πολιτών. Και αυτοί οι εξωκοινοβουλευτικοί Υπουργοί έδωσαν κρατήσεις και δεν παίρνουν τίποτε. Και σας ερωτώ: Καλά, εάν ο λαός τους έλεγε όχι, πηγαίνετε σπίτι σας, είχαν δίκιο, να μην πάρουν, να τους επιστρέψετε όμως τις καταβολές. Εάν ο λαός τους έστειλε εδώ μέσα, τους δικαίωσε, τι πρέπει να κάνουν; Να υποκύψουν; Και σε ποιον; Ξέρετε πολύ καλά ότι εδώ -έχουμε συνολική ευθύνη και οι τριακόσιοι- επιδείξαμε μια, θα την πω με το όνομά της, δειλία και επιτρέψαμε το δίλημμα να είμαστε στη διάθεση των οικονομικών συμφερόντων ή να επιλέξουμε την καταστροφή μας, οικονομική και κοινωνική.
Κύριε Υπουργέ, αύριο, ξέρω, θα έχω πολλά σχόλια εναντίον μου. Αδιαφορώ. Τολμώ.
ΗΛΙΑΣ ΒΕΖΔΡΕΒΑΝΗΣ: 'Εκλεισαν οι εφημερίδες.
ΓΙΑΝΝΗΣ ΚΑΨΗΣ: Θα έχω αύριο, μεθαύριο, κύριε συνάδελφε.
Τολμώ και απευθύνομαι προς την Κυβέρνηση. Τολμήσατε.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ, κύριε Πρόεδρε.
Νομίζω, όσον αφορά την ουσία του συζητούμενου άρθρου, ότι δεν χρειάζεται να πω πολλά πράγματα. 'Εχω τοποθετηθεί αρκετές φορές.
Θέλω να κάνω δύο σχόλια σχετικά με αυτά που είπαν ο κ. Πιπεργιάς και ο κ. Καψής.
Κύριε Πιπεργιά, θέλω να σας διευκρινίσω ότι έχει αποφευχθεί αυτό το φαινόμενο, το οποίο περιγράψατε. Κάθε φορά τα εισοδηματικά όρια τα οποία τίθενται, όχι μόνο στο ΕΚΑΣ, αλλά και σε άλλες κατηγορίες, προσαρμόζονται έτσι ώστε να μην υπολογίζουν και το επίδομα το οποίο χορηγούν. Γιατί αλλιώς θα είχαμε πολιτική ζιγκ-ζαγκ, μία δίνουμε, μία δεν δίνουμε. ΔΗΜΗΤΡΙΟΣ ΠΙΠΕΡΓΙΑΣ: 'Ετσι γίνεται με τους πολυτέκνους.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Για όλες τις κατηγορίες ισχύει αυτό. Δεν ξέρω αν έχετε κάτι υπόψη σας. Παρακαλώ να μου το πείτε. Πιστεύω όμως ότι σε όλες τις περιπτώσεις έχει ληφθεί αυτή η πρόνοια, την οποία σας αναφέρω. Είχε παρουσιαστεί μόνο ως θεωρητικό ενδεχόμενο τη δεύτερη χρονιά εφαρμογής του ΕΚΑΣ, το 1997 και το αντιμετωπίσαμε πριν εκδηλωθεί.
ΔΗΜΗΤΡΙΟΣ ΠΙΠΕΡΓΙΑΣ: Στους πολυτέκνους ισχύει ακόμα, κύριε Υπουργέ. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Να μου φέρετε στοιχεία για κάποια περίπτωση, ώστε να τη δούμε. Αλλά σας διαβεβαιώ ότι κάθε άλλο, παρά πρόθεση της Κυβέρνησης, είναι αυτό το ζιγκ-ζαγκ, διότι θα αποτελούσε ευτελισμό της ίδιας της της πολιτικής, την οποία με τόσο σχεδιασμό και προσοχή έχει κάνει η Κυβέρνηση. Ας λένε τα άλλα κόμματα εναντίον του ΕΚΑΣ. Βρίσκονται πρώτα απ' όλα σε ένα τεράστιο λογικό αδιέξοδο, διότι από τη μια μεριά το υποστηρίζουν, για να επεκταθεί σε άλλες κατηγορίες και από την άλλη το απορρίπτουν. Ο λαός όμως το έχει εκτιμήσει. Οι ίδιοι οι συνταξιούχοι το έχουν πολύ περισσότερο εκτιμήσει. Θέλω να κάνω ορισμένα σχόλια σ' αυτά που είπε ο αγαπητός φίλος κ. Καψής. Τον ευχαριστώ κατ' αρχήν για την εμπιστοσύνη, που μου δείχνει και την εκτίμηση, καθώς και για τα λόγια, τα οποία είπε.
Κύριε Καψή, στα όσα είπατε για το θέμα των εξωκοινοβουλευτικών Υπουργών, θέλω να κάνω ένα μόνο σχόλιο. 'Ακουσα με μεγάλη προσοχή αυτά που είπατε. Τα έχουμε άλλωστε κατ' επανάληψη συζητήσει και με άλλους συναδέλφους, οι οποίοι στο παρελθόν υπήρξαν εξωκοινοβουλευτικοί υπουργοί. 'Οταν συζητούσαμε στην επιτροπή το θέμα του άρθρου, το οποίο η Κυβέρνηση θέσπισε ως ένα συμβολισμό τιμής προς τον Γιάννο Κρανιδιώτη, που χάθηκε, είπα ότι το σύστημα δεν έχει προβλέψεις για τους εξωκοινοβουλευτικούς Υπουργούς. Δεν έχει σχεδόν καμία πρόβλεψη. Αυτά βέβαια τα γνωρίζω αναλυτικά και με λεπτομέρειες, αλλά ούτε τα έφερα και ούτε θα τα φέρω, για να μην γίνει κανένας συνειρμός, επειδή τυχαίνει να έχω διατελέσει κι εγώ τρία χρόνια εξωκοινοβουλευτικός Υπουργός, μέχρι πριν από λίγους μήνες και ταυτόχρονα να είμαι και Υφυπουργός Οικονομικών. Θα μου επιτρέψετε με το ίδιο σχόλιο να απαντήσω και στις δικές σας προτάσεις. Τα άκουσα, τα κατέγραψα, αλλά δεν θα τα αξιολογήσω, διότι είναι προφανές ότι εύκολα μπορούν να γίνουν συνειρμοί, τους οποίους προσωπικά δεν επιθυμώ.
ΔΗΜΗΤΡΙΟΣ ΠΙΠΕΡΓΙΑΣ: Κάναμε κι εμείς συνειρμούς. 
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πιπεργιά, είναι απλός ο συνειρμός. 'Ολα αυτά τα οποία είπε ο κ. Καψής, αφορούν κι εμένα. Είναι πολύ απλό. Δεν είθισται, δεν πρέπει να δίνεται η εντύπωση ότι κάποιος νομοθετεί και στη θετική αποδοχή αυτής της νομοθεσίας περιλαμβάνεται και ο ίδιος.
ΗΛΙΑΣ ΒΛΑΧΟΠΟΥΛΟΣ: Η Κυβέρνηση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Αλλωστε, μην ξεχνάτε ότι πριν από δύο περίπου χρόνια, όταν είχαμε φέρει το μισθολόγιο των καθηγητών των πανεπιστημίων, μεταξύ των διατάξεων που ψηφίσαμε είναι να σταματήσει από εκεί και πέρα η καταβολή των μισθών όσων ήταν εξωκοινοβουλευτικοί Υπουργοί, περιλαμβάνοντας μέσα και τον εαυτό μου, αλλά προς την αντίθετη κατεύθυνση από αυτήν που είχατε εσείς.
Κύριε Καψή, νομίζω ότι είμαι απόλυτα σαφής και ελπίζω στην κατανόησή σας.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος για να ομιλήσει.
Ο Κοινοβουλευτικός Εκπρόσωπος της Νέας Δημοκρατίας κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Πράγματι το άρθρο που συζητάμε είναι ιδιαιτέρου ενδιαφέροντος, διότι αποδεικνύει τις αδυναμίες της κυβερνητικής πολιτικής στο να αρθρώσει συγκροτημένη μισθολογική και συνταξιοδοτική πολιτική, δηλαδή να έχει πολιτική συντάξεων, η οποία να ικανοποιεί τις πραγματικές ανάγκες που έχει η ζωή. Αν γινόταν αυτό, η πολιτική στήριξης των χαμηλοσυνταξιούχων θα διαρθρωνόταν κατά τέτοιο τρόπο μέσα από μηχανισμούς πραγματικής αναδιάρθρωσης των συντάξεων, όπως αυτές χορηγούνται από τους φορείς κοινωνικής ασφάλισης.
Η Κυβέρνηση όμως διεπίστωσε στη διαδρομή ότι έχει ένα ασφαλιστικό σύστημα, στο οποίο οι παρεμβάσεις της δεν ήταν παρεμβάσεις εξυγίανσης, στήριξης και ενίσχυσής του. Με περισσότερες από εξήντα διατάξεις η κοινωνική ασφάλιση εδέχθη σοβαρά πλήγματα αποδόμησής της. 'Ετσι η Κυβέρνηση ανακάλυψε ότι δεν είναι δυνατόν αυτές οι συντάξεις τις οποίες λαμβάνει μεγάλη μερίδα Ελλήνων πολιτών να τους επιτρέπουν να ζουν τουλάχιστον αξιοπρεπώς.
Επειδή δε η φαντασία και ο τρόπος με τον οποίο χειρίζεται τις οικονομικές παροχές η Κυβέρνηση δεν της επέτρεπαν άλλη διέξοδο, σκέφτηκε την πολιτική του ΕΚΑΣ για να απαλύνει το πρόβλημα στις βιοτικές ανάγκες των χαμηλοσυνταξιούχων. Ξεκίνησε, λοιπόν, με τον ιδιωτικό τομέα, χορηγώντας το Επίδομα Κοινωνικής Αλληλεγγύης Συνταξιούχων. Μετά από μεγάλο χρονικό διάστημα, το επέκτεινε στους χαμηλοσυνταξιούχους του δημοσίου. Είδε τις αδυναμίες αυτής της παρέμβασης. Για μεγάλο χρονικό διάστημα αυτήν την απόφαση άσκησης κοινωνικής πολιτικής την επιβαρύνθηκαν οι φορείς της κοινωνικής ασφάλισης.
'Υστερα από σοβαρή πίεση και στην Εθνική Αντιπροσωπεία και από τις οργανώσεις εργαζομένων και συνταξιούχων ότι η άσκηση αυτής της πολιτικής πρέπει να επιβαρύνει τον κρατικό προϋπολογισμό και όχι τους προϋπολογισμούς των ασφαλιστικών οργανισμών, η Κυβέρνηση δέχθηκε ως ένα βαθμό να καταβάλλεται από τον κρατικό προϋπολογισμό το επίδομα κοινωνικής αλληλεγγύης στους συνταξιούχους.
Και εδώ όχι απλά τσιγγουνεύεται, αλλά, αν θέλαμε πράγματι να δούμε τι δίνει ο κρατικός προϋπολογισμός εγκαίρως στους ασφαλιστικούς οργανισμούς για τα όσα τους επέβαλε να χορηγούν για το ΕΚΑΣ, θα δούμε ότι ούτε αυτό το πράττει. Πλέον τούτου πρέπει να σημειώσω ότι η αύξηση του επιδόματος, η οποία θεσμοθετείται, έχει μια προϊστορία βίαιας σύγκρουσης μεταξύ του ομιλούντος και του Υπουργού ο οποίος εισηγείται το νομοσχέδιο. Παραμονές των εκλογών διαπιστώσαμε ότι, ενώ έδωσαν από τον Φεβρουάριο στους χαμηλοσυνταξιούχους του ιδιωτικού τομέα το ΕΚΑΣ, είχαν ξεχάσει να το δώσουν στους χαμηλοσυνταξιούχους του δημοσίου.
Και πήρε φέτος μία απόφαση ο Υπουργός, εν όψει των ευροεκλογών, και έδωσε εντολή να καταβληθεί με τη σύνταξη του μηνός Ιουνίου το ΕΚΑΣ, χωρίς να υπάρχει ψηφισμένος νόμος και δυνατότητα στον Υπουργό να κάνει τέτοια εκταμίευση από τα κρατικά ταμεία.
Και αυτό κάνουμε τώρα. Ερχόμαστε, με καθυστέρηση έντεκα μηνών από την αρχή του χρόνου, να ψηφίσουμε αυτήν τη διάταξη, αλλά και πέντε μηνών από τότε που παρανόμως ο κύριος Υπουργός, δικαιολογημένα για τους χαμηλοσυνταξιούχους, προχώρησε στη χορήγηση και η Βουλή έρχεται να καλύψει αυτό το οποίο έκανε κατά παράβαση των καθηκόντων του και κατά παράβαση της χρηστής διοίκησης ο αρμόδιος Υφυπουργός ο κ. Χριστοδουλάκης. Αυτό είναι το ένα θέμα.
Το δεύτερο θέμα είναι πολιτικό, κύριε Πρόεδρε, και αφορά τη μη χορήγηση του ΕΚΑΣ στους αγρότες. Αν υπάρχει μία κατηγορία χαμηλοσυνταξιούχων που έπρεπε να δείξει η Κυβέρνηση έγνοια και ενδιαφέρον, είναι οι συνταξιούχοι αγρότες, που παίρνουν τριάντα τρεις χιλιάδες (33.000) σύνταξη. 'Αρα δεν είναι μόνο εκείνοι των εκατόν δέκα χιλιάδων (110.000) και των εκατόν δεκαπέντε χιλιάδων (115.000) σύνταξης με δικές τους εισφορές, που πρέπει να τύχουν ενίσχυσης, αλλά είναι και οι οκτακόσιες χιλιάδες συνταξιούχοι αγρότες, που παίρνουν τριάντα τρεις χιλιάδες (33.000) μηνιαίως. Η Κυβέρνηση λέει "όχι, δεν δίνω το ΕΚΑΣ στους αγρότες, θα τους δώσω αύξηση δέκα χιλιάδες". Ποια αύξηση; Αυτήν την αύξηση που είναι αίτημα των αγροτών από το 1996. 'Ολα τα κάνει με καθυστέρηση η Κυβέρνηση και βεβαίως τώρα που μπήκαμε στην προεκλογική περίοδο με δική της ευθύνη και εν όψει των βουλευτικών εκλογών το αρνείται στους συνταξιούχους αγρότες.
Εμείς έχουμε δεσμευθεί ότι το πρώτο πράγμα που θα κάνουμε είναι το ΕΚΑΣ να το πάρουν οι συνταξιούχοι αγρότες. Χθες βράδυ αναφέρθηκε ο κ. Γεωργακόπουλος -είδα και μία ανακοίνωση- στην κοστολόγηση των μέτρων της Νέας Δημοκρατίας που λέει ότι θα φθάσει στο ένα τρισεκατομμύριο. Εμείς απαντάμε: Δεν προσεγγίζουμε έτσι την πραγματικότητα. Η Κυβέρνηση χρησιμοποιεί δύο μέτρα και δύο σταθμά. Εκεί που θέλει να δώσει, τα δίνει απλόχερα, όπου υπάρχει κομματικός στρατός. Για τις άλλες κοινωνικές ομάδες, υπάρχουν δυσκολίες. 'Ολα θα καταρρεύσουν, γιατί θα στηριχθούν οι αγρότες.
Αυτό, κύριε Πρόεδρε, εμείς δεν το δεχόμαστε και αυτός είναι ο λόγος που η πλευρά της Νέας Δημοκρατίας σε ό,τι αφορά αυτό το ζήτημα έχει αυτήν την τοποθέτηση που έκανα πριν από λίγο, αλλά βεβαίως και αυτό το γλίσχρο δεν μπορούμε να το αρνηθούμε, έστω με τον τρόπο που δίνεται και να μην το ψηφίσουμε.
ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος εγγεγραμμένος συνάδελφος να μιλήσει επί του άρθρου 1 και κηρύσσεται περαιωμένη η συζήτηση.
Ερωτάται το Σώμα: Γίνεται δεκτό το άρθρο 1; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΟΡΕΣΤΗΣ ΚΟΛΟΖΩΦ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 1 έγινε δεκτό, κατά πλειοψηφία.
Να προχωρήσουμε και στην επόμενη ενότητα, μια και υπάρχει αρκετός χρόνος ακόμα νομοθετικού έργου.
Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, είναι γεγονός ότι αποφασίσαμε να συζητήσουμε την πρώτη ενότητα σήμερα που είναι η πιο δαιδαλώδης και έχει πολλά επιμέρους ζητήματα.
Ο κ. Κακλαμάνης, άφησε ανοιχτό το ενδεχόμενο αν υπάρχει χρόνος, να πάμε και στη δεύτερη. Αυτό δεν έγινε αντιληπτό από τους συναδέλφους και πολλοί ενδιαφέρονται να συζητήσουν κυρίως τη δεύτερη ενότητα κι όμως αποχώρησαν.
Προτείνω, λοιπόν, για να μπορέσει να υπάρξει καλύτερη συμμετοχή, να συνεχίσουμε αύριο και με τη δέσμευση ότι θα τελειώσουμε γύρω στις 15.00'-15.30' το πολύ. Είναι αρκετός χρόνος για την επεξεργασία των κεφαλαίων Β', Γ' και Δ' και να μείνει το κεφάλαιο Ε' για την επόμενη Τρίτη. Μάλιστα, να περιορίσουμε και το χρόνο, για να μη θεωρηθεί ότι υποκρύπτεται κάποια υποψία παρέλκυσης της συζήτησης. Αυτό μακριά από εμάς.
ΠΡΟΕΔΡΕΥΩΝ (Παναγιώτης Ν. Κρητικός): Οπωσδήποτε αύριο να τελειώσουμε τα κεφάλαια που μνημονεύσατε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να μείνει το Ε' κεφάλαιο.
ΔΗΜΗΤΡΙΟΣ ΣΙΟΥΦΑΣ: Και το πέμπτο κεφάλαιο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός); Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Ο Πρόεδρος ο κ. Κακλαμάνης στο ξεκίνημα της διαδικασίας μίλησε για συζήτηση κεφάλαιο-κεφάλαιο. Και βέβαια, αν υπάρχει χρόνος, θα πρέπει να μπούμε και στο δεύτερο κεφάλαιο. Χρόνος υπάρχει. Ωστόσο, ας κάνουμε αποδεκτή την πρόταση του Κοινοβουλευτικού Εκπροσώπου της Νέας Δημοκρατίας και, αν συμφωνούν και οι άλλοι συνάδελφοι να πάμε για αύριο. 'Ομως αύριο πρέπει να τελειώσουμε όλα τα κεφάλαια, γιατί οι τροπολογίες είναι σημαντικές και την Τρίτη να κουβεντιάσουμε τις τροπολογίες. Να κάνουμε δηλαδή σήμερα την παραχώρηση, να αφήσουμε δύο τρείς ώρες κοινοβουλευτικό χρόνο ανεκμετάλλευτο, αλλά αύριο να τελειώσουμε όλα τα υπόλοιπα κεφάλαια για να υπάρχει η δυνατότητα την Τρίτη μέσα από άνεση χρόνου να κουβεντιάσουμε τις τροπολογίες.
ΠΡΟΕΔΡΕΥΩΝ (Παναγιώτης Ν. Κρητικός): Αν συμφωνήθηκε όμως να παραμείνει το πέμπτο κεφάλαιο στην άλλη συνεδρίαση, τότε ας το δούμε αύριο αυτό. Με την επιφύλαξη, εν πάση περιπτώσει, να μείνει το πέμπτο κεφάλαιο. Αλλά, κύριοι συνάδελφοι, να το συμπεριλάβουμε στην αυριανή συεδρίαση το πέμπτο κεφάλαιο...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να συμφωνήσουμε να τελειώσουμε αύριο στις 15.00' η ώρα και το τέσσερα κεφάλαιο.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, ο χρόνος λήξεως της συνεδριάσεως δεν μπορεί να προσδιορισθεί από τώρα.
Αποφασίζουμε κατ' αρχήν να τελειώσουμε τα τέσσερα κεφάλαια, χωρίς να αποκλείουμε και την παραπέρα συζήτηση του πέμπτου κεφαλαίου και να μείνουν οι τροπολογίες οπωσδήποτε για την άλλη συνεδρίαση.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ:'Οχι, κύριε Πρόεδρε, το πέμπτο κεφάλαιο θα συζητηθεί την Τρίτη.
ΔΗΜΗΤΡΙΟΣ ΣΙΟΥΦΑΣ:'Ετσι έχουμε συμφωνήσει.
ΠΡΟΕΔΡΕΥΩΝ (Παναγιώτης Ν. Κρητικός): Αν είναι έτσι συμφωνημένο εγώ δεν μπορώ να αλλάξω τη συμφωνία, αλλά νομίζω ότι δεν έχει γίνει συμφωνία για το πέμπτο κεφάλαιο. Εν πάση περιπτώσει, θα το δούμε αύριο. Αποδεχόμαστε κατ' αρχήν την πρόταση του κ. Παπαγεωργόπουλου, να λήξουμε τη συνεδρίαση .
Πριν λύσουμε τη συνεδρίαση, έχω την τιμή να ανακοινώσω στο Σώμα ότι είκοσι δύο Βουλευτές της Νέας Δημοκρατίας κατέθεσαν πρόταση νόμου:"Σύσταση και λειτουργία Εθνικής Επιτροπής Ενέργειας". Παραπέμπεται στην αρμόδια Διαρκή Επιτροπή.
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις άδειας δίωξης των Βουλευτών κυρίων Χρήστου Θεοδώρου και Φραγκλίνου Παπαδέλλη.
Επίσης ανακοινώνεται προς το Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης".
Ακόμη, η Διαρκής Επιτροπή Οικονομικών Υποθέσεων καταθέτει τις εκθέσεις της: α. Στο σχέδιο νόμου του Υπουργείου Οικονομικών: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας για τη συνεργασία και αμοιβαία συνδρομή μεταξύ των τελωνειακών τους διοικήσεων".
β. Στην πρόταση νόμου αρμοδιότητας του Υπουργείου Οικονομικών: "Φορολογικά κίνητρα για τις Μικρομεσαίες Επιχειρήσεις και άλλες διατάξεις" .
Τέλος, από την Εισαγγελική Αρχή διεβιβάσθη αίτηση στη Βουλή για την άρση της ασυλίας του Βουλευτού κ. Δημητρίου Κουτσόγιωργα.
Ο Υπουργός Δικαιοσύνης διεβίβασε στον Πρόεδρο της Βουλής έγγραφο του Εισαγγελέα Πρωτοδικών Πειραιά με το οποίο διαβιβάζεται μήνυση κατά του Υπουργού Περιβάλλοντος, Χωροταξίας και Δημοσίων 'Εργων κ. Κωνσταντίνου Λαλιώτη για παράβαση καθήκοντος.
Επίσης ο Εισαγγελέας Πρωτοδικών Αθηνών διεβίβασε στον Πρόεδρο της Βουλής δικογραφία κατά του πρώην Υπουργού Γεωργίας κ. Στέφανου Τζουμάκα για πράξη που αναφέρεται ότι τελέστηκε κατά την ενάσκηση των καθηκόντων του.
Στο σημείο αυτό δέχεσθε, κύριοι συνάδελφοι, να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα22.14' λύεται η συνεδρίαση για αύριο ημέρα Πέμπτη 4 Νοεμβρίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου, (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ) και άλλες διατάξεις", σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

