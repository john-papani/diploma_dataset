Σελίδα 3977 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΠΑ'

Δευτέρα 17 Φεβρουαρίου 1997

Αθήνα σήμερα, στις 17 Φεβρουαρίου 1997, ημέρα Δευτέρα και ώρα 18.25' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τη Βουλευτή Πειραιώς κα Στυλιανή Αλφιέρη τα ακόλουθα):

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Σύλλογος Εργαζομένων του Γενικού Νοσοκομείου Ρόδου ζητεί την καταβολή του επιδόματος αυξημένης ευθύνης στα μέλη του.

2) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αφάντου του Νομού Δωδεκανήσου ζητεί χρηματοδότηση για την κάλυψη των ζημιών που προκλήθηκαν από βροχοπτώσεις στην περιοχή του.

3) Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία ο κ. Γεώργιος Πουρανόπουλος, κάτοικος Πεύκης Αττικής, ζητεί πληροφορίες για την υλοποίηση των νομοθετικών εξουσιοδοτήσεων του θεσμικού Νόμου 2009/92.

4) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η Συνδικαλιστική 'Ενωση Αστυνομικών Υπαλλήλων Νομού 'Εβρου υποβάλλει προτάσεις ρύθμισης του εργοσιακού καθεστώτος των μελών της.

5) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Επιμελητήριο Μαγνησίας ζητεί τη λειτουργία δύο νέων τμημάτων, ενός Πολυτεχνικού και ενός Παιδαγωγικού στο Πανεπιστήμιο Θεσσαλίας.

6) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Αποφοίτων Εθνικής Σχολής Δημόσιας Διοίκησης Κέρκυρας ζητεί να ληφθούν μέτρα για την αναβάθμιση της Εθνικής Σχολής Δημόσιας Διοίκησης.

7) Οι Βουλευτές κ.κ. ΙΩΑΝΝΗΣ ΔΗΜΑΡΑΣ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία ο Σύλλογος Εμποροϋπαλλήλων Αθήνας ζητεί τη νομοθετική κατοχύρωση της λειτουργίας των καταστημάτων με ώρα έναρξης 8πμ και λήξης 8.30 μμ για την Τρίτη, Πέμπτη και Παρασκευή.

8) Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η 'Ενωση Συνταξιούχων ΤΕΒΕ Νομού 'Εβρου "'Αγιος Παντελεήμων" ζητεί να δοθούν αυξήσεις στις συντάξεις των μελών της.

9) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Κοινότητα Αθικιών του Νομού Κορινθίας ζητεί οικονομική ενίσχυση για την αποκατάσταση των ζημιών που σημειώθηκαν από τις πλημμύρες στις 12.1.97 στην περιοχή της.

10) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Κοινότητα Γοργοποτάμου του Νομού Φθιώτιδας ζητεί να γίνουν τα αναγκαία έργα αποκατάστασης λόγω των ζημιών που προκάλεσαν οι πλημμύρες στις 12.1.1997 στην περιοχή της.

11) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Κοινότητα Ανθοχωρίου του Νομού Βοιωτίας ζητεί χρηματοδότηση για κατασκευή αντιπλημμυρικών έργων στην περιοχή της.

12) Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Συμβούλιο Περιοχής της 7ης Εδαφικής Περιφέρειας του Νομού Φθιώτιδας ζητεί χρηματοδότηση για την κατασκευή αντιπλημμυρικών έργων στο Σπερχειό ποταμό Φθιώτιδας.

13) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Συντονιστική Επιτροπή Συλλόγων Γονέων και Κατοίκων Αγίας Ειρήνης Γαλατσίου ζητεί να ληφθούν μέτρα πρόληψης τροχαίων ατυχημάτων στη λεωφόρο Ομορφοκκλησιάς - Βεϊκου στο Γαλάτσι Αττικής.

14) Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύλλογος Υπαλλήλων ΗΛΠΑΠ αντιτίθεται στην πραγματοποίηση των διαδικασιών προσλήψεων βάσει του άρθρου 8 του Ν. 1648/86 στον ΗΛΠΑΠ λόγω του ότι δεν είναι σύμφωνες με τις υπηρεσιακές ανάγκες του Οργανισμού.

15) Η Βουλευτής Αθήνας κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η ΕΛΜΕ Βαυαρίας ζητεί να εξαιρεθούν οι εκπαιδευτικοί του εξωτερικού από την καταβολή του ειδικού φόρου κατανάλωσης αυτοκινήτου τους.

Σελίδα 3978 

 

16) Ο Βουλευτής Αχαίας κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Δήμος Καρύστου του Νομού Εύβοιας επισημαίνει τα προβλήματα που θα προκύψουν από την τυχόν κατάργηση της ΔΟΥ Καρύστου.

17) Ο Βουλευτής Αχαίας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Σύλλογος Εργατικών Στελεχών Νομού Αχαίας "Η 'Ενωση" διαμαρτύρεται για την πρόθεση της κατάργησης του Ταμείου Επικουρικής Ασφάλισης Εκπροσώπων και Υπαλλήλων Εργατικών Επαγγελματικών Οργανώσεων.

18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύνδεσμος των Απανταχού Αργυροπηγαλιτών Τριχωνίδας "Ο 'Αγιος Δημήτριος" ζητεί να μην εφαρμοσθούν οι νομοθετικές διατάξεις που αφορούν στην υλοποίηση των γεωγραφικών περιοχών κατά το 594 ΠΔ διότι θα οδηγήσουν στην κατάργηση του Αργυροπηγαδιού Αιτωλ/νίας.

19) Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία ο Σύνδεσμος των Απανταχού Αργυροπηγαλιτών Τριχωνίδας "Ο 'Αγιος Δημήτριος" ζητεί να μην εφαρμοσθούν οι νομοθετικές διατάξεις που αφορούν στην υλοποίηση των γεωγραφικών περιοχών κατά το 594 ΠΔ διότι θα οδηγήσουν στην κατάργηση του Αργυροπηγαδιού Αιτωλ/νίας.

20) Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Δημος Διδυμοτείχου Νομού 'Εβρου ενίσταται στην απομάκρυνση του 7ου ΣΗΕ από το Διδυμότειχο.

21) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Ηρακλείου Κρήτης, μέλος της Π.Ο.Ε. - Ο.Τ.Α. αντιτίθεται στο νέο μισθολόγιο των εργαζομένων.

22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ο Σύνδεσμος Ξενοδόχων Νομού Λασιθίου ζητεί τη ρύθμιση των χρεών των μελών του προς την Κτηματική Τράπεζα.

23) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο κ. Ευάγγελος Βαγγενάς, κάτοικος Ράχης Πιερίας, ζητεί τη χορήγηση αποζημίωσης επειδή του ψόφησαν 130 κατσίκια.

24) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Κλεπάς του Νομού Αιτωλ/νίας ζητεί να ληφθούν προστατευτικά μέτρα στην περιοχή της λόγω της καθίζησης τμήματος της έκτασης 360 στρεμμάτων.

25) Ο Βουλευτής Αθήνας κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία οι Προϊστάμενοι Τμημάτων Λογιστικής Σχολών Διοίκησης και Οικονομίας Τεχνολογικών Εκπαιδευτικών Ιδρυμάτων ΤΕΙ υποβάλλουν προτάσεις αναφορικά με την άσκηση του επαγγέλματος του λογιστή φοροτεχνικού.

26) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία οι Προϊστάμενοι Τμημάτων Λογιστικής Σχολών Διοίκησης και Οικονομίας Τεχνολογικών Εκπαιδευτικών Ιδρυμάτων ΤΕΙ υποβάλλουν προτάσεις αναφορικά με την άσκηση του επαγγέλματος του λογιστή φοροτεχνικού.

27) Ο Βουλευτής Αθήνας κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία η Ελληνική Ομοσπονδία Καλαθοσφαίρισης διαμαρτύρεται για την προβλεπόμενη από το φορολογικό νομοσχέδιο μείωση των πόρων του Ελληνικού Αθλητισμού.

28) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρεται για την έλλειψη ακτινοπροστασίας στα Ακτινοδιαγνωστικά - Ακτινοθεραπευτικά και Πυρηνικής Ιατρικής Εργαστήρια του ΙΚΑ.

29) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρεται για την έλλειψη ακτινοπροστασίας στα Ακτινοδιαγνωστικά - Ακτινοθεραπευτικά και Πυρηνικής Ιατρικής Εργαστήρια του ΙΚΑ.

30) Ο Βουλευτής Αθήνας κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία ο Σύλλογος Υπαλλήλων ΔΟΥ Νομού Ξάνθης υποβάλλει προτάσεις για τη νομοθετική ρύθμιση των κινήτρων για να υπηρετήσουν οι δημόσιοι υπάλληλοι στις παραμεθόριες και προβληματικές περιοχές.

31) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας, όπου εκφράζονται διαμαρτυρίες για το γκρέμισμα παλαιού κτιρίου στο Κέντρο της Καλαμάτας λόγω αδιαφορίας της πολιτείας για τη λήψη μέτρων αναπαλαίωσης και συντήρησης.

32) Ο Βουλευτής Αθήνας κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία η 'Ενωση Φίλων Αδάμαντος ζητεί να μη συνενωθεί με το Δήμο Μήλου η Κοινότητα Αδάμαντα.

33) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας στο οποίο η Συντονιστική Επιτροπή κατά των τροχαίων δυστυχημάτων στο δρόμο Τσακώνα - Καλαμάτα διαμαρτύρεται για την ολιγωρία της πολιτείας να λάβει προστατευτικά μέτρα για την αποφυγή των τροχαίων στον εθνικό δρόμο Τσακώνας - Καλαμάτας.

34) Το Σωματείο Ελλήνων Ηθοποιών με ψήφισμα το οποίο επέδωσε στον κύριο Πρόεδρο της Βουλής των Ελλήνων ζητεί να ληφθούν μέτρα κατά τη βάναυσης τηλεοπτικής συμπεριφοράς, όπου χάρη οικονομικών συμφερόντων και προσωπικών φιλοδοξιών διαπομπεύονται άνθρωποι, χάνεται κάθε αίσθημα δικαίου και η νοημοσύνη και η αισθητική ευτελίζονται.

35) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι εργαζόμενοι της πτωχευσάσης εταιρείας Χυτοχάλυβες Ελλάδος ΑΒΕ ζητούν την επίσπευση της διαδικασίας πτώχευσης του εργοστασίου.

36) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Σωματείο των πρώην εργαζομένων στη Βαμβακουργία Βόλου ζητεί την ικανοποίηση των αιτημάτων των μελών του.

37) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ναυτική Ομοσπονδία ζητεί να εξακολουθήσει να ισχύει η απαλλαγή φόρου για την αγορά ακινήτων από ναυτικούς.

38) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Χίου Νομού Χίου ζητεί να γίνει η κατασκευή φράγματος και ταμιευτήρα στη θέση "Κόρης Γεφύρι" στο χείμαρρο Παρθένη.

39) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η κυρία Περσεφόνη Καραντάνη, απόφοιτος ΑΕΙ, ζητεί να αποκατασταθεί επαγγελματικά.

40) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Εργατοϋπαλληλικό Κέντρο Νομού Φωκίδας ζητεί την ανάκληση των απολύσεων προσωπικού από την Εταιρεία ΑΡΓΥΡΟΜΕΤΑΛΛΕΥΜΑΤΩΝ ΚΑΙ 

Σελίδα 3979 

ΒΑΡΥΤΙΝΗΣ ΑΕΕ.

41) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Μελέτης και Προβολής Προβλημάτων και Γενικού Εκπολιτισμού, Περιφέρειας Διστόμου, ζητεί να μην πωληθεί από την ΠΕΣΙΝΕ έκταση για τουριστική ή άλλη εκμετάλλευση στην Παραλία Διστόμου.

42) Η Βουλευτής Λάρισας κα ΑΝΔΡΙΑΝΗ ΛΟΥΛΕ κατέθεσε αναφορά με την οποία ο Σύλλογος Αδιόριστων Δασκάλων Πτυχιούχων Παιδαγωγικών Τμημάτων Πανεπιστημίων ζητεί να μην καταργηθεί η επετηρίδα διορισμών.

43) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί τη λήψη μέτρων για την εύρυθμη λειτουργία του Κέντρου Υγείας Ιστιαίας.

44) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί την έκτακτη οικονομική ενίσχυση της Φιλαρμονικής του.

45) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί τη μεταφορά του 575 Τ.ΠΝ. (Ταξιαρχία Πεζοναυτών) στην Ιστιαία Εύβοιας.

46) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί τη δημιουργία Δημοτικού Πολιτιστικού - Πνευματικού Κέντρου.

47) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί να του παραχωρηθεί το δικαίωμα αμμοληψίας και εκμετάλλευσης του ποταμού "Ξηριά".

48) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας Εύβοιας ζητεί να του παραχωρηθεί το δικαίωμα αμμοληψίας και εκμετάλλευσης του ποταμού "Ξηριά".

49) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Ανθοχωρίου Βοιωτίας ζητεί την κατασκευή αντιπλημμυρικών έργων στην περιοχή της.

50) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Πλατανιστιωτών Εύβοιας ζητεί την εγκατάσταση καρτοτηλεφώνων σε δύο συνοικισμούς της Κοινότητας Πλατανιστού Εύβοιας.

51) Η Ομοσπονδία Εμπορικών Συλλόγων Αττικής, Ομόρων Νομών και Νήσων Αιγαίου με ψήφισμα το οποίο επέδωσε στον κύριο Πρόεδρο της Βουλής των Ελλήνων ζητεί τη νομοθέτηση πλαισίου ωραρίου λειτουργίας των καταστημάτων με συγκεκριμένη ώρα έναρξης και λήξης, την ισότιμη πρόσβαση του εμπορίου στα Κοινοτικά Ταμεία κ.λπ.

52) Επαγγελματίες, Βιοτέχνες και 'Εμποροι που συγκεντρώθηκαν στο Θέατρο Διάνα στις 17 Φεβρουαρίου 1997, επέδωσαν ψήφισμα στον κύριο Πρόεδρο της Βουλής των Ελλήνων με το οποίο ζητούν την εφαρμογή εθνικού σχεδίου ανάπτυξης και εκσυγχρονισμού των Μικρομεσαίων Επιχειρήσεων.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 1231/9-12-97 ερώτηση δόθηκε με το υπ' αριθμ. 17127/5-2-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της 1231/9-12-96 ερώτησης του Βουλευτή κ. Αθανάσιου Χειμάρα σας γνωρίζουμε τα εξής αναφορικά με το πιο πάνω θέμα:

1) Με την προοπτική της εφαρμογής του ολοκληρωμένου πληροφοριακού συστήματος "TAXIS" σε ολες τις Δ.Ο.Υ. της χώρας το Υπουργείο Οικονομικών έχει συστήσει αρμόδια ομάδα εργασίας με αντικείμενο την αξιολόγηση των κτιρίων όπου στεγάζονται οι Δ.Ο.Υ. από άποψη καταλληλότητας.

Στα πλαίσια αυτά πολλά από τα κτίρια αυτά έχουν κριθεί ακατάλληλα απο την ομάδα εργασίας και έχει προταθεί η αναζήτηση νέων κτιρίων κατάλληλων να αντιμετωπίσουν τις νέες στεγαστικές ανάγκες των υπηρεσιών αυτών.

Μεταξύ των κριθέντων ως ακατάλληλα είναι και το κτίριο όπου σήμερα στεγάζεται η Δ.Ο.Υ. Λαμίας.

2) Σε συνέχεια της προηγούμενης διαπίστωσης ακαταλληλότητας η Δ.Ο.Υ. Λαμίας έχει ζητήσει από την αρμόδια Υπηρεσία του Υπουργείου Οικονομικών έγκριση πίστωσης για την αντιμετώπιση των αυξημένων στεγαστικών αναγκών της, λόγω της εφαρμογής του "TAXIS". Πέραν αυτού όμως δεν έχει γίνει καμμιά άλλη ενέργεια μεταστέγασης της συγκεκριμένης υπηρεσίας ούτε ακόμη έχει δημοσιευθεί σχετική διακήρυξη δημοπρασίας για την προσφορά κτιρίων κατάλληλων για τη στέγαση της Δ.Ο.Υ. και κατά συνέπεια δεν υπάρχει θέμα λανθασμένης επιλογής θέσης κτιρίου.

Ο Υφυπουργός 

Γ. ΔΡΥΣ"

2. Στην με αριθμό 1749/9-1-97 ερώτηση δόθηκε με το υπ' αριθμ. 149/29-1-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 1749/9.1.97 που κατέθεσε στη Βουλή ο Βουλευτής κ. Ηλίας Βεζδρεβάνης, σας γνωρίζουμε ότι:

Το Νομοθετικό πλαίσιο και τα μέτρα για την προστασία του πληθυσμού και των εργαζομένων από ιοντίζουσες ακτινοβολίες περιλαμβάνονται στις διατάξεις του Ν.Δ. 181/74 και στους ΚΑΝΟΝΙΣΜΟΥΣ ΑΚΤΙΝΟΠΡΟΣΤΑΣΙΑΣ. Αρμόδια αρχή για την ακτινοπροστασία είναι η Ελληνική Επιτροπή Ατομικής Ενέργειας.

Ο έλεγχος ακτινοπροστασίας γίνεται τόσο κατά τη χορήγηση όσο και κατά την ανανέωση των αδειών των μηχανημάτων εκπομπής ιοντιζουσών ακτινοβολιών. Ο έλεγχος αυτός γίνεται περιοδικά αλλά και σε έκτακτες περιπτώσεις.

Ο Υφυπουργός

Μ. ΣΚΟΥΛΑΚΗΣ"

3. Στην με αριθμό 1924/97 ερώτηση δόθηκε με το υπ' αριθμ. 562/11-2-97 έγγραφο από τον Υπουργό Εργασίας η ακόλουθη απάντηση:

"Απαντώντας στην ερώτηση 1924/97 και στην ΠΑΒ 2350/97 με την οποία μας διαβιβάσθηκαν τα αριθμ. 1927/9-12-96 και 2037/27-12-96 έγγραφα του Δήμου Μακρακώμης, που κατατέθηκαν στη Βουλή από τους Βουλευτές κ.κ. Αθ. Χειμάρα, Ε. Αποστόλου και Μ. Μουσταφά, σας πληροφορούμε τα εξής:

Επειδή απο τον Δήμο Μακρακώμης δεν πληρούνταν τα κριτήρια ειλημμένης απόφασης του Δ.Σ. του Οργανισμού Απασχόλησης Εργατικού Δυναμικού (ΟΑΕΔ), ο οργανισμός διέκοψε επί του παρόντος την προγραμματική Σύμβαση με τον εν λόγω Δήμο. Ηδη, ο ΟΑΕΔ έχει ζητήσει από το Δημοτικό Συμβούλιο Μακρακώμης να ληθφεί απόφαση σύμφωνα με την οποία ο Δήμος θα αναλαμβάνει να καλύπτει την αμοιβή του Ανταποκριτή του ΟΑΕΔ.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

4. Στην με αριθμό 1928/20-1-97 ερώτηση δόθηκε με το υπ' αριθμ. 38/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1928/20-1-97 που κατέθεσε η Βουλευτής κ. Μ. ΔΑΜΑΝΑΚΗ σας γνωρίζουμε τα εξης:

Για το αναφερόμενο σε αυτή θέμα δόθηκε στη Βουλή η Π.

Σελίδα 3980 

3274/31-1-97 απάντηση από το Υπουργείο Υγείας και Πρόνοιας.

Πέραν αυτών σας πληροφορούμε ότι οι αλλοδαποι που ζητούν να αναγωρισθούν ως πολιτικοί πρόσφυγες, μέχρις ότου υλοποιηθούν οι διατάξεις του άρθρου 24 του ν. 1975/1991, όπως τροποποιήθηκε με το άρθρο 1 του ν. 2452/1996, για τη λειτουργία Κέντρων Προσωρινής Διαμονής Προσφύγων φιλοξενούνται στο Κέντρο Περίθαλψης Αλλοδαπών Προσφύγων Λαυρίου.

Οι αναφερόμενοι πρόσφυγες από το Ιράκ, στην πλειονότητά τους δεν είχαν υποβάλει αίτημα ασύλου μετά τη λάθρα είσοδό τους στη χώρα μας και ως εκ τούτου δεν είχαν δικαίωμα φιλοξενίας στις εγκαταστάσεις του ανωτέρω κέντρου.

Η προσωρινή προστασία - φιλοξενία τους, που έγινε με πρωτοβουλία του Δήμου Αθηναίων στις εγκατατάσεις των κατασκηνώσεων του ΥΠΕΠΘ στον Αγιο Ανδρέα Αττικής, αποσκοπούσε εκτός των άλλων,στην αντιμετώπιση του προβλήματος που είχε δημιουργηθεί από την ανεξέλεγκτη παραμονή τους σε πρόχειρα παραπήγματα που είχαν εγκαταστήσει αυθαίρετα σε κοινόχρηστους χώρους του Κέντρου της Αθήνας (Πλατείες, στοές, πεζοδρόμια κ.λπ.).

Ηδη με απόφαση της Κυβέρνησης οι φιλοξενούμενοι στον Αγιο Ανδρέα εφοδιάστηκαν με προσωρινή άδεια παραμονής και εργασίας 6μηνης διάρκειας, εξομοιούμενοι για το διάστημα αυτό με πρόσφυγες της Σύμβασης της Γενεύης του 1951.

Ο Υπουργός

ΓΕΩΡΓΙΟΣ ΡΩΜΑΙΟΣ"

5. Στην με αριθμό 1928/20-1-97 ερώτηση δόθηκε με το υπ' αριθμ. 556/11-2-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 1928/20-1-97 ερώτηση, που κατατέθηκε στη Βουλή από τη Βουλευτή κ. Μ. Δαμανάκη, για το θιγόμενο σ' αυτή θέμα αρμοδιότητός μας, σας πληροφορούμε ότι ήδη από το Υπουργείο μας εχει εκδοθεί η αριθμ. 34581/11-11-96 εγκύκλιος προς όλες τις Νομαρχίες της χώρας, με την οποία γνωστοποιείται η δυνατότητα παροχής άδειας εργασίας στους φιλοξενούμενους στις κατασκηνώσεις του Αγίου Ανδρέα Κούδρους του Ιράκ, για όσο χρονικό διάστημα το Υπουργείο Δημόσιας Τάξης τους έχει παραχωρήσει ατελώς προσωρινή προστασία, προκειμένου να αντιμετωπισθεί προσωρινά το πρόβλημα επιβίωσης.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

6. Στην με αριθμό 1930/20-1-97 ερώτηση δόθηκε με το υπ' αριθμ. 161/11-2-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1930/20.1.97 σχετικά με το θέμα αθλητικών κατασκευών στην πόλη του Μεσολογγίου, σας γνωρίζουμε τα εξής:

Θα πρέπει να υποβληθεί έγγραφο αίτημα στη Γ.Γ.Α., συνοδευόμενο από προϋπ/σμο και τεχνική περιγραφή των εργασιών που απαιτούνται για την επισκευή και βελτίωση του Γυμναστηρίου Μεσολογγίου.

Το αίτημα θα υποβληθεί από την Επιτροπή Διοίκησης, με την Τεχνική βοήθεια της Δ.Τ.Υ. Νομού Αιτωλοακαρνανίας, για τη σύνταξη της προμελέτης.

Εφ' όσον χρειαστεί, οι Τεχνικές Υπηρεσίες της Γ.Γ.Α. θα πραγματοποιήσουν αυτοψία στο Γυμναστήριο.

Στο θέμα της κατασκευής κολυμβητηρίου, υπάρχει μια σχετική καθυστέρηση, διότι ο προτεινόμενος χώρος παραπλεύρως του Εθνικού Σταδίου Μεσολογγίου έχει προβλήματα υπογείων υδάτων και δεν έχει πραγματοποιηθεί η τελική αυτοψία των Τεχνικών Υπηρεσιών της Γ.Γ.Α., ώστε σε συνεννόηση με τους Τοπικούς φορείς, να εξετασθεί η δυνατότητα κατασκευής του έργου στο συγκεκριμένο χώρο, ή να αναζητηθούν εναλλακτικές λύσεις σε άλλους χώρους. Σύντομα, θα επιλεγεί η τελική θέση του κολυμβητηρίου και στη συνέχεια, θα προχωρήσουν οι διαδικασίες δημοπράτησης του έργου.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

7. Στην με αριθμό 1931/20-1-97 ερώτηση δόθηκε με το υπ' αριθμ. 557/11-2-97 έγγραφο απο τον Υπουργό Εργασίας η ακόλουθη απάντηση:

"Απαντώντας στην αριθμ. 1931/10-1-97 ερώτηση που κατατέθηκε στη Βουλή απο το Βουλευτή κ. Π. Κουρουμπλή, για το θιγόμενο σ' αυτή θέμα, σας πληροφορούμε, ότι ήδη οι αρμόδιες υπηρεσίες του Οργανισμού Εργατικής Εστίας (ΟΕΕ) έχουν κινήσει τις απαραίτητες διαδικασίες για τη λειτουργία του Βρεφονηπιακού Σταθμού Μεσολογγίου από 1-9-97, δηλαδή, έγκριση πρόσληψης προσωπικού 6 εποχιακών υπαλλήλων, σύμφωνα με τις διατάξεις του ν. 2190/94, επισκευή κτιρίου και προμήθειες εξοπλισμού προϋπολογιζόμενης δαπάνης 20.000.000 δρχ.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

8. Στην με αριθμό 1933/20-1-97 ερώτηση δόθηκε με το υπ' αριθμ. 303/11-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1933/20-1-97 που κατέθεσε ο Βουλευτής κ. Π. ΚΟΥΡΟΥΜΠΛΗΣ σας γνωρίζουμε τα εξής:

Το Υπουργείο Δημόσιας Τάξης γνωρίζει πολύ καλά τα προβλήματα που αντιμετωπίζουν οι Υπηρεσίες της Ελληνικής Αστυνομίας σε όλη τη χώρα και καταβάλλει συνεχείς προσπάθειες για την επίλυσή τους.

Η πληρέστερη στελέχωσή τους εξασφαλίζεται μεσα από τις δυνατότητες που προκύπτουν από την ελλειμματική δύναμη του Σώματος με ορθολογική κατανομή αυτής.

Η Αστυνομική Διεύθυνση Ακαρνανίας και το Αστυνομικό Τμήμα Βόνιτσας είναι απο τις λίγες Υπηρεσίες που έχουν στελεχωθει με δύναμη πέρα από την οργανική τους. Συγκεκριμένα το αναφερόμενο Τμήμα έχει δύναμη 30 ατόμων (2 Αξιωματικοί, 7 Υπαξιωματικοί και 21 Αστυφύλακες) έναντι των 27 που προβλέπεται με την οργανική κατανομή. Πέραν αυτού έχει διατεθεί σε αυτό για τις ανάγκες ασφαλείας της περιοχής και αστυνομικός σκύλος μετά συνοδού.

Κατόπιν τούτου και επειδή υπάρχουν Υπηρεσίες με σημαντικό έλλειμμα δυνάμεως δυνατότητα ενίσχυσής του δεν υφίσταται επί του παρόντος.

Στην ανωτέρω Αστυνομική Διεύθυνση δόθηκε εντολή να εξετάσει τα προβλήματα της περιοχής και να λάβει κατά την κρίση της τα απαραίτητα μέτρα για την βελτίωση της αστυνόμευσης σε αυτή.

Ο Υπουργός

ΓΕΩΡΓΙΟΣ ΡΩΜΑΙΟΣ"

9. Στην με αριθμό 1941/21-1-97 ερώτηση δόθηκε με το υπ' αριθμ. 2/11-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1941/21-1-97 που κατέθεσε ο Βουλευτής κ. Γ. Καρατζαφέρης σας γνωρίζουμε ότι είναι γνωστό σε όλους το αμέριστο ενδιαφέρον του Υπουργείου μας για την αναβάθμιση της επαγγελματικής και κοινωνικής θέσης, των συνθηκών εργασίας και εκπαίδευσης των αστυνομικών και η προσπάθεια που καταβάλλουμε για τη βελτίωση της οικονομικής τους κατάστασης, η οποία θα συνεχισθεί και μετά την εφαρμογή του νέου ενιαίου μισθολογίου στα πλαίσια των δημοσιονομικών μας δυνατοτήτων.

Ειδικότερα, σε ό,τι αφορά την εκπαίδευσή τους, έχει γίνει ριζική μεταβολή με το ν. 2226/1994. Στις Σχολές της Αστυνομικής Ακαδημίας, μέσα απο νέα εκπαιδευτικά προγράμματα, οι Δόκιμοι Αστυφύλακες εκπαιδεύονται πέντε εξάμηνα αντί του ενός περίπου που ήταν τω πρώτα και οι Δόκιμοι αξιωματικοί οκτώ εξάμηνα αντί των έξι.

Η εκπαίδευση και εξειδίκευσή τους συνεχίζεται και μετά την

Σελίδα 3981 

έξοδο από την Ακαδημία, σε Σχολές και Κέντρα Εκπαίδευσης των Ενόπλων Δυνάμεων και άλλων φορέων καθώς και στο εξωτερικό. Επίσης, με ειδικά προγράμματα που υλοποιούνται από τα Τμήματα και Γραφεία Εκπαίδευσης, που ιδρύθηκαν στις Γενικές Αστυνομικές Διευθύνσεις και Αστυνομικές Διευθύνσεις της Χώρας το προσωπικό εκπαιδεύεται σε διάφορα θέματα αστυνομικού ενδιαφέροντος (τροχαίας, δίωξης ναρκωτικών και λαθρομετανάστευσης, αυτοάμυνας, αυτοπροστασίας, οπλοτεχνικής, σκοποβολής κ.λπ.).

Πέραν αυτού είμαστε ιδιαίτερα ευαίσθητοι για την άποψη συμπεριφορά και την πιστή εκτέλεση του καθήκοντος του προσωπικού. Κάθε κρούσμα παρανομίας ή παρεκτροπής και κάθε καταγγελία σε βάρος του ερευνάται σε βάθος και όπου συντρέχει περίπτωση εφαρμόζεται με αυστηρότητα η ισχύουσα νομοθεσία. Οι ισχυροί μηχανισμοί αυτοκάθαρσης της Ελληνικής Αστυνομίας θα ενισχυθούν και το μέτρο του "πόθεν έσχες" θα αρχίσει να εφαρμόζεται σύντομα. Παράλληλα εξετάζεται και η ανάληψη της ευθύνης διενέργειας των διοικητικών εξετάσεων σε σοβαρές περιπτώσεις διαφθοράς από Εισαγγελέα.

Σε ό,τι αφορα τους αστυνομικούς που υπηρετούν σε γραφεία μας πληροφορούμε ότι αυτοι περιορίζονται στους απολύτως απαραίτητους. Σε αυτούς περιλαμβάνονται και αστυνομικοί κάτω των 35 ετών, οι οποίοι κατέχουν ειδικές γνώσεις επιστήμης ή τέχνης (πτυχιούχοι ανωτάτων σχολών ή ΤΕΙ, προγραμματιστές, χειριστές Η/Υ, δακτυλογράφοι, γνώστες ξένων γλωσσών, κ.λπ.) και είναι απαραίτητοι για την εύρυθμη λειτουργία των Υπηρεσιών του Σώματος.

Ο Υπουργός

ΓΕΩΡΓΙΟΣ ΡΩΜΑΙΟΣ"

10. Στην με αριθμό 1948/21-1-97 ερώτηση δόθηκε με το υπ' αριθμ. 2/11-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1948/21-1-97 που κατέθεσε ο Βουλευτής κ. Ν. Νικολόπουλος, σας γνωρίζουμε ότι η προσπάθεια του Υπουργείου μας για βελτίωση της οικονομικής θεσης των αστυνομικών συνεχίζεται και μετά την ψήφιση του ενιαίου μισθολογίου που έγινε πρόσφατα με το Ν. 2448/1996.

Ηδη, με σχετική επιστολή μας προς τον Υπουργό Οικονομικών, επισημάνθηκε ότι μετά την απόσυρση, κατά τη συζήτηση του ανωτέρω μισθολογίου στη Βουλή, διάταξης σχετικής με τα αφορολόγητα ποσά, θα υπάρξει στην πράξη αύξηση των κρατήσεων υπέρ του Δημοσίου, των ασφαλιστικών φορέων και του φόρου.

Πέραν αυτού σας πληροφορούμε ότι σητν 2002829/291/0022 από 16-1-1997 εγκύκλιο του Γενικού Λογιστηρίου του Κράτους, με την οποία δίδονται οδηγίες για την εφαρμογή των διατάξεων του νόμου αυτού, αναφέρεται ότι ο υπολογισμός του φόρου θα γίνει σύμφωνα με τις διατάξεις που ίσχυαν μέχρι 31-12-1996. 'Ετσι ποσό ίσο με τα καταργηθέντα εξακολουθεί να παραμένει αφορολόγητο μέχρι διαφορετικής ρύθμισης του θέματος με νέο νόμο.

Ο Υπουργός

ΓΕΩΡΓΙΟΣ ΡΩΜΑΙΟΣ" 

11. Στην με αριθμό 1949/21-1-97 ερώτηση δόθηκε με το υπ' αριθμ. 90/11-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1949/21-1-97 που κατέθεσε ο Βουλευτής κ. Ε. Μπασιάκος, σας γνωρίζουμε ότι λόγω του μεγάλου αριθμού των κενών θέσεων που έχουν δημιουργηθεί στο σύνολο της οργανικής δύναμης των Υπηρεσιών του Πυροσβεστικού Σώματος (1500 κενές θέσεις σε σύνολο 7007 οργανικών θέσεων) έγινε ανακατανομή της υπηρετούσας δύναμης, όπως προβλέπεται από το άρθρο 10 του π.δ.5/1995 "Κανονισμός Μεταθέσεων προσωπικού Πυροσβεστικού Σώματος", προκειμένου όλες οι Υπηρεσίες να έχουν το ίδιο ποσοστό μείωσης με αυτό της συνολικής ελλειμματικής δύναμης.

Με την υπ' αριθμ. 39327 Φ102.2/27-12-96 Απόφαση Υπουργού Δημόσιας Τάξης στην Πυροσβεστική Υπηρεσία Θηβών η δύναμη ορίσθηκε στα 30 άτομα (1 Επιπυραγός Γ.Υ., 1 Πυραγός Γ.Υ., 1 Υποπ/γός - Ανθ/γός Γ.Υ. και 27 Πυρ/μοι - Αρχ/στες - Πυρ/στες Γ.Υ.). Σήμερα υπηρετούν σε αυτή 26 άτομα (1 Επιπυραγός Γ.Υ., Πυραγός Γ.Υ., 2 Υποπ/γοί - Ανθ/γοί Γ.Υ. και 22 Πυρ/μοι - Αρχ/στες - Πυρ/στες Γ.Υ.). Οι κενές αυτές θέσεις θα ληφθεί μέριμνα να καλυφθούν κατά τις προσεχείς μεταθέσεις.

Ο Υπουργός

ΓΕΩΡΓΙΟΣ ΡΩΜΑΙΟΣ"

12. Στην με αριθμό 1959/21-1-97 ερώτηση δόθηκε με το υπ' αριθμ. 2/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1959/21-1-97 που κατέθεσε η Βουλευτής κα Α. Λουλέ, σας γνωρίζουμε ότι το θέμα της νόμιμης χρήσης του όπλου από τους αστυνομικούς ρυθμίζεται από τις ισχύουσες διατάξεις του ν. 29/1943, στις οποίες παραπέμπει και το άρθρο 133 του π.δ. 141/1991, καθώς και τις διατάξεις των άρθρων 21, 22, 23, 25 και 32 του Ποινικού Κώδικα, τις οποίες διδάσκονται τόσο οι εκπαιδευόμενοι στις Σχολές της Ακαδημίας μέσα από τα ετήσια προγράμματα Αστυνομικών Διευθύνσεων της χώρας μέσα από προγράμματα που υλοποιούνται απο τα Τμήματα και Γραφεία Εκπαίδευσης που έχουν ιδρυθεί αντίστοιχα στις Υπηρεσίες αυτές.

Στα πλαίσια της προσπάθειας αυτής διδάσκεται θεωρητικά και πρακτικά ο ορθός χειρισμός των όπλων, προς προστασία των ιδίων και των πολιτών και διατίθενται κατά προτεραιότητα οι ανάλογες πιστώσεις για προμήθεια του αναγκαίου αριθμού φυσιγγίων, καθώς και συγχρόνων συστημάτων εκπαίδευσης και οπλισμού.

Πέραν αυτών, η Υπηρεσία μας μελετά το θέμα του εκσυγχρονισμού των ανωτέρω διατάξεων και της προσαρμογής τους με τα ισχύοντα στις χώρες κράτη - μέλη της Ε.Ε., από τις οποίες και έχουμε ζητήσει σχετικές πληροφορίες.

Ο Υπουργός

ΓΕΩΡΓΙΟΣ ΡΩΜΑΙΟΣ"

13. Στην με αριθμό 1974/22-1-97 ερώτηση δόθηκε με το υπ' αριθμ. 8/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1974/22-1-97 που κατέθεσε ο Βουλευτής κ. Ι. Βαρβιτσιώτης, σε ό,τι μας αφορά, σας γνωρίζουμε τα εξής:

Η ομαλή, ταχεία και ασφαλής κυκλοφορία πεζών και οχημάτων, η πρόληψη των τροχαίων ατυχημάτων, η εμπέδωση ορθής κυκλοφοριακής συνείδησης και η συμμόρφωση οδηγών και πεζών στους κανόνες του Κ.Ο.Κ., αποτελεί βασικό στόχο και καθημερινή επιδίωξη του Υπουργείου μας.

Για την επίτευξή του έχουν δοθεί εντολές στις αρμόδιες Υπηρεσίες Τάξης και Τροχαίας να λάβουν κάθε αναγκαίο μέτρο αστυνόμευσης και να ενεργούν συστηματικούς ελέγχους, εφαρμόζοντας με αυστηρότητα τον Κ.Ο.Κ. και τις λοιπές συναφείς διατάξεις της ισχύουσας νομοθεσίας.

Στα πλαίσια αυτά αστυνομεύονται τα πεζοδρόμια και οι πεζόδρομοι για δίωξη των παράνομων σταθμεύσεων και καταλήψεων και άρση κάθε αντικειμένου που εμποδίζει την ελεύθερη και ασφαλή κίνηση των πεζών. Επίσης εντοπίζονται φθορές και ειδοποιούνται οι αρμόδιες Υπηρεσίες για την αποκατάστασή τους.

Τα αποτελέσματα της δραστηριοποίησης αυτής των Υπηρεσιών μας είναι θετικά. Κατά το 1996 στην πρωτεύουσα συγκροτήθηκαν για τον αναφερόμενο σκοπό από την Τροχαία 760 συνεργεία, βεβαιώθηκαν 52500 παραβάσεις παράνομης στάθμευσης, 2630 για παράνομη κίνηση σε πεζόδρομους και πεζοδρόμια και αφαιρέθηκαν 7500 πινακίδες. Στη λοιπή χώρα βεβαιώθηκαν για παράνομη κίνηση σε πεζόδρομους και πεζοδρόμια 3062 παραβάσεις και για παράνομη στάθμευση46.749. Επίσης από τις Υπηρεσίες Τάξης βεβαιώθηκαν στην

Σελίδα 3982 

Αττική για καταλήψεις πεζοδρομίων από εμπορεύματα, είδη περιπτέρων και άλλα αντικείμενα 1.070 παραβάσεις και στη λοιπή χώρα 8.520.

Η αστυνόμευση συνεχίζεται με αμείωτη ένταση.

Ο Υπουργός

ΓΕΩΡΓΙΟΣ ΡΩΜΑΙΟΣ"

14. Στην με αριθμό 1977/22-1-97 ερώτηση δόθηκε με το υπ' αριθμ. 132/5-2-97 έγγραφο από τον Υφυπουργό Εργασίας η ακόλουθη απάντηση:

"Σε απάντηση της ερωτήσεως του Βουλευτή κ. Βασιλείου Παππά, η οποία έχει υποβληθεί στη Βουλή με αριθμ. πρωτ. 1977/22.1.97 και αφορά στην εφαρμογή διατάξεων της νομοθεσίας του ΙΚΑ-ΤΕΑΜ για τον καθορισμο του ύψους των ποσών συντάξεων συνταξιούχων του τ. Ταμείου Επικουρικής Ασφαλίσεως Προσωπικού Εταιρειών Λιπασμάτων, σας γνωρίζουμε τα εξής:

Με αφορμή την κατάθεση στη Βουλή και υποβολή στο Υπουργείο μας υπομνημάτων σωματείων συνταξιούχων του τ. ΤΕΑΠΕΛ έχουν ενημερωθεί τόσο στη Βουλή, όσο και οι ενδιαφερόμενοι επί του θέματος αυτού με τα έγγραφά μας κατα σειρά 160/1939/16.5.1996 και 20/160/1262/5.8.96. Με τα έγγραφά μας αυτά, τα οποία και σας επισυνάπτουμε για ενημέρωσή σας, αναλύεται η εφαρμογή των διατάξεων του άρθρου 11 του Π.Δ. 995/1980 (καταστατικό ΙΚΑ-ΤΕΑΜ) στις περιπτώσεις συγχωνεύσεων φορέων επικουρικής ασφαλίσεως στο ΙΚΑ-ΤΕΑΜ.

Ηδη οι διατάξεις του άρθρου 11 του Π.Δ. 995/1980 έχουν καταργηθεί με την παρ. 2 του άρθρ. 19 του Ν. 2434/1996 (Α 188) και από 1.7.1996 τα ποσά των συντάξεων συνταξιούχων των συγχωνευομένων στο ΙΚΑ-ΤΕΑΜ φορέων επικουρικής ασφαλίσεως θα ανακαθορίζονται κατά τις διατάξεις της παρ. 1 του άρθρ. 19 του ιδίου νόμου. Οι διατάξεις αυτές κινούνται στα ίδια πλαίσια με αυτά των διατάξεων του καταργηθέντος άρθρ. 11 του Π.Δ. 995/1980.

Ο Υφυπουργός

ΝΙΚΟΣ ΦΑΡΜΑΚΗΣ"

15. Στην με αριθμό 1984/22-1-97 ερώτηση δόθηκε με το υπ' αριθμ. 63/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1984/22-1-97 που κατέθεσε ο Βουλευτής κ. Γ. Γαρουφαλιάς σας γνωρίζουμε τα εξής:

Η προστασία της νεολαίας μας απο τα ναρκωτικά και την κάθε μορφή εγκληματικότητας αποτελεί για το Υπουργείο μας στόχο πρώτης προτεραιότητας και καθημερινή επιδίωξη.

Για το σκοπό αυτό έχουμε στελεχώσει με ειδικευμένο προσωπικό, σύγχρονα υλικοτεχνικά μέσα, εφόδια και σκύλους ανίχνευσης των ουσιών αυτών τις ειδικές Υπηρεσίες δίωξης ναρκωτικών σε όλη τη χώρα, έχουμε οργανώσει τέτοιες ομάδες δίωξης στα Τμήματα Ασφαλείας και Αστυνομικά Τμήματα ευαισθητοποιήσαμε και δραστηριοποιήσαμε τις Υπηρεσίες και το προσωπικό της Ελληνικής Αστυνομίας σε όλη τη χώρα και έχει αναληφθεί πραγματική σταυροφορία πρόληψης και καταστολής.

Κατόπιν εντολής και οδηγιών μας επιτηρούνται συστηματικά τα σχολεία, τα φροντιστήρια, οι αθλητικοί και λοιποί ευαίσθητοι χωροι στους οποίους σπουδάζουν, αθλούνται και συχνάζουν οι νέοι, για αποτροπή εμφάνισης σε αυτα υπόπτων και κακοποιών στοιχείων και παραπομπή στη Δικαιοσύνη εκείνων που παραβιάζουν τις περί ναρκωτικών και λοιπές διατάξεις της ισχύουσας νομοθεσίας.

Στους Διοικητές των Υπηρεσιών, στην τοπική αρμοδιότητα των οποίων περιλαμβάνονται σχολεία, δόθηκε εντολή για άμεση επαφή με τους Διευθυντές αυτών, καθηγητές, συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας.

Στις περιπτώσεις που εντοπίζονται ύποπτα ή κακοποιά στοιχεία σε σχολεία ή στους πέριξ αυτών χώρους, η επέμβαση των Αστυνομικών θα εκδηλώνεται άμεσα και με τον επιβαλλόμενο τρόπο για ενδεδειγμένες αναλόγως περαιτέρω ενέργειες.

Ο Υπουργός

ΓΕΩΡΓΙΟΣ ΡΩΜΑΙΟΣ"

16. Στην με αριθμό 1995/23-1-97 ερώτηση δόθηκε με το υπ' αριθμ. 91/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1995/23-1-97 που κατέθεσε ο Βουλευτής κ. Γ. Γαρουφαλιάς σας γνωρίζουμε τα εξής:

Ο Πυροσβεστικός Σταθμός Δ' τάξης που ιδρύθηκε στην Ελασσόνα με το Π.Δ. 421/1995, δεν άρχισε να λειτουργεί ακόμη γιατί δεν εξασφαλίσθηκαν οι απαραίτητες για την στέγασή του κτιριακές εγκαταστάσεις και το προσωπικό που απαιτείται για τη στελέχωσή του.

Σημειώνεται ότι το Πυροσβεστικό Σώμα έχει μεγάλο έλλειμμα σε προσωπικό (1500 κενές οργανικές θέσεις σε σύνολο 7007), γεγονός όυ καθιστά αδύνατη τη στελέχωση και λειτουργία νέων Υπηρεσιών. Για την καλυψη των κενών αυτών θέσεων έχει προγραμματισθεί η προκήρυξη σχετικών διαγωνισμών.

Οσον αφορά τη στέγαση του ανωτέρω Σταθμού, έχει προταθεί από το Δήμο Ελασσόνας οικόπεδο το οποίο κρίθηκε κατάλληλο από την Υπηρεσία και έχουν αποσταλλεί στο Δήμο κτιριολογικά προγράμματα για χρηματοδότηση και ανέγερση των σχετικών εγκαταστάσεων

Ο Υπουργός

ΓΕΩΡΓΙΟΣ ΡΩΜΑΙΟΣ"

17. Στην με αριθμό 1996/23-1-97 ερώτηση δόθηκε με το υπ' αριθμ. 305/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1996/23-1-97 που κατέθεσε ο Βουλευτής κ. Γ. Γαρουφαλιάς σας γνωρίζουμε τα εξής:

Το Υπουργείο Δημόσιας Τάξης γνωρίζει πολύ καλά τα προβλήματα που αντιμετωπίζει η Αστυνομική Διεύθυνση Λαρίσης και οι άλλες Υπηρεσίες της Ελληνικής Αστυνομίας σε όλη τη χώρα και καταβάλλει κάθε δυνατή προσπάθεια για επίλυσή τους.

Ειδικότερα, για την πληρέστερη στελέχωσή τους, γίνεται ορθολογική κατανομή της υπάρχουσας σήμερα δύναμης του Σώματος, η οποία παρουσιάζει μεγάλο έλλειμμα (1280 άτομα). Πέρα από αυτό γίνεται προσπάθεια για εξοικονόμηση δύναμης με απαλλαγή της Αστυνομία απο ξένα έργα προς την αποστολή τους. Ηδη με το ν. 2408/1996, απο 30-6-1998, απαλλάσσεσται από την υποχρέωση φρούρησης των φυλακών στις οποίες απασχολούνται περί τα 800 άτομα και έχει γίνει κίνηση για αποδέσμευση της από την επίδοση κλήσεων, δικογράφων και άλλων εγγράφων.

Στα πλαίσια αυτά έχει κατανεμηθεί ανάλογη δύναμη και στην Αστυνομική Διεύθυνση Λαρίσης, η οποία είναι από τις λίγες Διευθύνσεις που έχει στελεχωθεί με δύναμη ελαχιστα υπολειπόμενη από την οργανική της, στην οποία έχει υπολογισθεί καιη δυναμη που φρουρεί τις φυλακές. Με την έξοδο των νέων Αστυφυλάκων από τη Σχολή θα ληφθεί μέριμνα για περαιτέρω ενίσχυσή της.

Οσον αφορά την υλικοτεχνική της υποδομή, αυτή ενισχύεται και εκσυγχρονίζεται μέσα από την εξέλιξη των προγραμμάτων προμηθειών.

Στην ανωτέρω Υπηρεσία δοθηκε εντολή για πιστή εφαρμογή του πενθημέρου και χορήγηση στο προσωπικό των δικαιουμένων ημερησίων αναπαύσεων.

Ο Υπουργός

ΓΕΩΡΓΙΟΣ ΡΩΜΑΙΟΣ"

18. Στην με αριθμό 1997/23-1-97 ερώτηση δόθηκε με το υπ' αριθμ. 11/11-2-97 έγγραφο από τον Υπουργό Δημ. Τάξης η ακόλουθη απάντηση:

Σελίδα 3983 

 

"Σε απάντηση της ερώτησης 1997/23-1-97 που κατέθεσε ο Βουλευτής κ. Γ. Γαρουφαλιάς, σας γνωρίζουμε τα εξής:

Στη χήρα και τα παιδιά του δολοφονηθέντα Αρχιφύλακα Βασιλείου Λάππα θα απονεμηθεί σύμφωνα με τις διατάξεις του ν. 1977/1991, σε ποσοστό 70% η σύνταξη του Υπαστυνόμου Α' προκαταληκτικού βαθμού στο οποίο θα εξελισσόταν μισθολογικά, προσαυξημένη με το επίδομα χρόνου υπηρεσίας που αντιστοιχεί σε τριακονταπενταετή πραγματική υπηρεσία.

Στο βαθμό αυτό θα αποδοθούν και τα μερίσματα από το ΕΤΕΧ και Μ.Τ.Σ., από δε το ΤΑΟΧ θα αποδοθεί εφάπαξ χρηματικό βοήθημα ανάλογο με τα χρόνια ασφάλισής του.

Στην οικογένειά του χορηγήθηκε ήδη απο τον Ειδικό Λογαριασμό Αρωγής Αστυνομικού και Πολιτικού Προσωπικού ποσό τριών εκατομμυρίων δραχμών, κινήθηκε η διαδικασία για τη χορήγηση της προβλεπόμενης από το άρθρο 39 τουν. 1481/1984 υλικής αμοιβής των πέντε μηνιαίων μισθών και απονομή του αστυνομικού αριστείου ανδραγαθίας, που έχει ως επακόλουθο την επ' ανδραγαθία προαγωγή που στον επόμενο βαθμό του Ανθυπαστυνόμου.

Με την 9007/8/932/10-1-97 Απόφαση του Αρχηγού της Ελληνικής Αστυνομίας, διετάχθη, κατ' εξαίρεση των ισχυουσών διατάξεων, προαιρετικώς πανελλήνιος έρανος μεταξύ του προσωπικού των Υπηρεσιών της Αστυνομίας.

Επίσης μετα από πρόταση της Αστυνομικής Διεύθυνσης Ηλείας, εγκρίθηκε και θα πραγματοποιηθεί φιλική ποδοσφαιρική συνάντηση στο Πύργο Ηλείας μεταξύ των ΠΑΕ Πανηλειακού και της Ομάδας της Ελληνικής Αστυνομίας, τα έσοδα της οποίας θα διατεθούν για ενίσχυση της οικογένειας.

Πέραν αυτών σας πληροφορούμε ότι σύμφωνα με τις διατάξεις της παρ. 4 του άρθρου 7 του ν. 1339/1983, όπως τροποποιήθηκαν με την παρ. 3 του άρθρου 5 του ν. 2452/1996 η σύζυγος του θανόντος ή ένα από τα τέκνα τους όταν θα ενηλικιωθούν θα μπορεί να ζητήσει να διορισθεί ως πολιτικός υπάλληλος στο Υπουργείο Δημόσιας Τάξης.

Ο Υπουργός

ΓΕΩΡΓΙΟΣ ΡΩΜΑΙΟΣ"

19. Στην με αριθμό 1998/23-1-97 ερώτηση δόθηκε με το υπ' αριθμ. 92/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1998/23-1-97 που κατέθεσε ο Βουλευτής κ. Γ. Γαρουφαλιάς σας γνωρίζουμε τα εξης:

Το Αρχηγείο Πυροσβεστικού Σώματος, στα πλαίσια του ευρύτερου σχεδιασμού για ίδρυση νέων Υπηρεσιών, κατάρτησε Πρόγραμμα Πυροπροστασίας όλης της χώρας το οποίο θα υλοποιείται σταδιακά και κατά σειρά προτεραιότητας που υπαγορεύει η ουσιαστική αξιολόγηση των συγκεκριμένων προβλημάτων κάθε περιοχής, σε σχέση με τη συχνότητα, το μέγεθος και την ένταση που παρουσιάζονται αυτά.

Σύμφωνα με το πρόγραμμα αυτό για την αναβάθμιση της πυροπροστασίας της Λάρισας έχει αξιολογηθεί η αναγκαιότητα και έχει αποφασισθεί η ίδρυση του 2ου Πυροσβεστικού Σταθμού Γ' τάξης (35 ατόμων) στο ανατολικό μέρος της πόλης, ο οποίος θα καλύπτει επιχειρησιακά τις ανατολικές συνοικίες, την βιομηχανική περιοχή και την εθνική οδό.

Επίσης, λόγω του μεγάλου αριθμού των κενών θέσεων που έχουν δημιουργηθεί στο σύνολο της οργανικής δύναμης των Υπηρεσιών του Πυροσβεστικού Σώματος (1500 κενές θέσεις σε σύνολο 707 οργανικών θέσεων) έγινε κατανομή της υπηρετούσας δύναμης, όπως προβλέπεται από το άρθρο 10 του Π.Δ. 5/1995 "Κανονισμός Μεταθέσεων προσωπικού Πυροσβεστικού Σώματος", προκειμένου όλες οι Υπηρεσίες να έχουν το ίδιο ποσοστό μείωσης με αυτό της συνολικής ελλειμματικής δύναμης.

Στις Πυροσβεστικές Υπηρεσίες της Λάρισας υπηρετούν 117 πυροσβεστικοί υπάλληλοι σε σύνολο 125 οργανικών θέσεων.

Όσον αφορά τους αποσπασθέντες στην Αθήνα, αυτοί θα επιστρέψουν στην Υπηρεσία τους αμέσως με τη λήξη της απόσπασης.

Ο Υπουργός

ΓΕΩΡΓΙΟΣ ΡΩΜΑΙΟΣ"

20. Στην με αριθμό 2002/23-1-97 ερώτηση δόθηκε με το υπ' αριθμ. 99/11-2-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτησην με αριθμό 2002/23-1-97 που κατέθεσε ο Βουλευτής κ. Φώτης Κουβέλης σχετικά με την εξομοίωση των πτυχιούχων της πρώην Χαροκοπείου Ανώτατης Σχολής Οικιακής Οικονομίας (ΧΑΣΟΟ) με τους πτυχιούχους των Τμημάτων του Χαροκοπείου ΑΕΙ Οικιακής Οικονομίας, σας γνωρίζουμε ότι στο προωθούμενο απο το ΥΠΕΠΘ σχέδιο διατάγματος κατ' εξουσιοδότηση του άρθρου 43 παρ. 2 του ν. 2413/96 έχουν ληφθεί υπόψη οι προτάσεις του Πανελλήνιου Συλλόγου Διαιτολόγων.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

21. Στην με αριθμό 2007/23-1-97 ερώτηση δόθηκε με το υπ' αριθμ. 158/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 2007/23-1-97 που κατέθεσε ο Βουλευτής κ. Γ. Καρατζαφέρης, σας γνωρίζουμε ότι μετά τις ρυθμίσεις του ν. 2218/1994, όπως τροποποιήθηκε με το ν. 2240/1994, το προσωπικό της Αγροφυλακής που υπηρετούσε στις περιφερειακές Υπηρεσίες θεωρείται πλέον αποσπασμένο στις Νομαρχιακές Αυτοδιοικήσεις, οι οποίες είναι πλέον αρμόδιες για την αγροτική ασφάλεια της περιοχής τους και την πλήρωση των κενών οργανικών θέσεων προσωπικού.

Η υπαγωγή αυτή υπαγορεύθηκε από την ανάγκη της αναβάθμισης και παραγωγικότερης αξιοποίησης του προσωπικού αυτού, μέσα από τις προοπτικές της αποκεντρωτικής ανάπτυξης και προσφοράς του σύγχρονου αυτού θεσμού.

Για τον διαγωνισμό που έγινε πριν τον Οκτώβριο του 1993, κάτω από τις γνωστές συνθήκες, σας πληροφορούμε ότι κατά των αποφάσεων του ΔΕΑ στο οποίο προσέφυγαν οι ενδιαφερόμενοι, έχουν ασκηθεί εφέσεις στο Σ.Τ.Ε. με τις αποφάσεις του οποίου θα συμμορφωθεί το Υπουργείο μας.

Τέλος, τα οικονομικού περιεχομένου αιτήματα θα επιδιωχθεί να επιλυθούν στα πλαίσια των δημοσιονομικών δυνατοτήτων της χώρας και της συνολικής εισοδηματικής κυβερνητικής πολιτικής.

Ο Υπουργός

ΓΕΩΡΓΙΟΣ ΡΩΜΑΙΟΣ"

22. Στην με αριθμό 2017/24-1-97 ερώτηση δόθηκε με το υπ' αριθμ. 141/4-2-97 έγγραφο από τον Υπουργό Δικαιοσύνης η ακόλουθη απάντηση:

"Απαντώντας στην υπ' αριθμ. 2017/24-1-97 ερώτησην που κατέθεσε στη Βουλή των Ελλήνων η Βουλευτής Φάνη Πάλλη - Πετραλιά για τα σημαντικότερα προβλήματα της Κλειστής Φυλακής Γυναικών Κορυδαλλού σας γνωρίζουμε ότι:

- Ο χώρος κράτησης των γυναικών κρατουμένων επαρκεί δεδομένου ότι η χωρητικότητα της φυλακής ανέρχεται σε 270 άτομα και κρατούνται περίπου 200.

- Υπάρχει πλήρης ιατροφαρμακευτική κάλυψη καθόσον υπηρετούν κατ' επίσκεψη αμειβόμενοι γιατροί (παθολόγος, ψυχίατρος, γυναικολόγος, οδοντίατρος, ακτινολόγος), παιδίατρος και μία νοσηλεύτρια και επιπλέον τα έκτακτα περιστατικά εξυπηρετούνται από τα εξωτερικά ιατρεία του Νοσοκομείου Κρατουμένων και σε ειδικές περιπτώσεις από δημόσια νοσοκομεία.

- Όσον αφορά τη μονάδα απεξάρτησης και αποτοξίνωσης δεν υπάρχει αλλά λειτουργούν ομάδες ευαισθητοποίησης (ΚΕΘΕΑ, ΑΝΩ Ανώνυμοι Ναρκωμανείς) που θα μπορούσαν να εξυπηρετήσουν περισσότερα άτομα από ότι σήμερα αρκεί να υπάρξει το ανάλογο ενδιαφέρον από τις κρατούμενες. Τα φάρμακα δεν χορηγούνται χωρίς κανένα περιορισμό.

Αναφορικά με την επαγγελματική εκπαίδευση και κατάρτιση έχουν πραγματοποιηθεί προγράμματα πανω σε "Εισαγωγή στους Η/Υ - Αυτοματισμός γραφείου", "Κατασκευή ψευδοκοσμημάτων", "Διακόσμηση - Αισθητική", "Απασχόληση - Αξονας ΗΟΡΙΖΟΝ" κ.α. και έχουν σχεδιασθεί προγράμματα προς 
Σελίδα 3984 

υλοποίηση για επαγγελματική κατάρτιση, επαγγελματικό προσανατολισμό κ.α. Στα πλαίσια της κοινοτικής πρωτοβουλίας "Απασχόληση" του άξονα HORIZON έχει δημιουργηθεί γραφείο στήριξης γυναικών στη Νέα Ιωνία, με στόχο την βοήθεια για κοινωνικοεπαγγελματική ένταξη των αποφυλακιζομένων.

Και τέλος σας γνωρίζουμε ότι δεν υπάρχει έλλειψη χώρου για σωματική άσκηση και άθληση και εντός των ημερών ξεκινά ειδικό πρόγραμμα σε συνεργασία με το Δήμο Κορυδαλλού.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

23. Στην με αριθμό 2018/24-1-97 ερώτηση δόθηκε με το υπ' αριθμ. 140/3-2-97 έγγραφο από τον Υπουργό Δικαιοσύνης η ακόλουθη απάντηση:

"Απαντώντας στην με αριθμ. πρωτ. 2018/24-1-97 ερώτηση που κατέθεσε στη Βουλή των Ελλήνων ο Βουλευτής κ. Π. Καμμένος, σας γνωρίζουμε ότι σύμφωνα με την απόφαση αριθμ. 4/1996 της Ολομέλειας του Εφετείου Αθηνών, ορίστηκε ως Ειδικός Ανακριτής στη διερεύνηση της υπόθεσης αυτής ο Εφέτης κ. Γεώργιος Ναυπλιώτης με αναπληρωτή Ειδικό Ανακριτή τον επίσης Εφέτη κ. Χρήστο Γεωργαντόπουλο.

Κατόπιν τούτου, κάθε πρωτοβουλία για τις διαδικασίες διερεύνησης της υπόθεσης ανήκει στις δικαστικές αρχές οι οποίες είναι επιφορτισμένες με το έργο της ανάκρισης, στο έργο των οποίων δεν παρεμβαίνει το Υπουργείο Δικαιοσύνης.

Παράλληλα σας γνωρίζουμε ότι ήδη έχει ξεκινήσει η συνεργασία των Ειδικών Ανακριτών με τις αρμόδιες Αλλοδαπές αρχές για την οποία δεν μπορούν να δοθούν περισσότερα στοιχεία, λόγω του απορρήτου της ήδη διαταχθείσας κύριας ανάκρισης από τον Εισαγγελέα Εφετών Αθηνών.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

24. Στην με αριθμό 2050/28-1-97 ερώτηση δόθηκε με το υπ' αριθμ. 22/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 2050/28-1-97 που κατέθεσε ο Βουλευτής κ.Γ. Καρατζαφέρης, σας γνωρίζουμε ότι η επίλυση των προβλημάτων που απασχολούν το αστυνομικό προσωπικό αποτελεί πρωταρχικό στόχο και καθημερινή επιδίωξή μας.

Στα πλαίσια αυτά συνεχίζουμε με αμείωτο ενδιαφέρον την προσπάθεια για βελτίωση της οικονομικής τους θέσης και μετά την ψήφιση του ενιαίου μισθολογίου που έγινε με το ν. 2448/1996.

Ηδη με σχετική επιστολή προς τον Υπουργό Οικονομικών, επισημάνθηκε ότι μετά την απόσυρση κατα τη συζήτηση του ανωτέρω μισθολογίου στη Βουλή διάταξης σχετικής με τα αφορολόγητα ποσά, θα υπάρξει στην πράξη αύξηση των κρατήσεων υπέρ του Δημοσίου, των ασφαλιστικών φορέων και του φόρου. Σημειώνεται ότι στην 20028/292/0022 από 16-1-1997 εγκύκλιο του Γενικού Λογιστηρίου του Κράτους, με την οποία δίδονται οδηγίες για την εφαρμογή των διατάξεων του ανωτέρω νόμου, αναφέρεται ότι ο υπολογισμός του φόρου θα γίνει σύμφωνα με τις διατάξεις που ίσχυαν μέχρι 31-12-1996. Ετσι, ποσό ίσο με το καταργηθέν εξακολουθεί να παραμένει αφορολόγητο μέχρι διαφορετικής ρύθμισης του θέματος με νέο νόμο.

Ο Υπουργός

ΓΕΩΡΓΙΟΣ ΡΩΜΑΙΟΣ"

25. Στην με αριθμό 2058/28-1-97 ερώτηση δόθηκε με το υπ' αριθμ. 494/10-2-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 2058/28-1-97 ερώτηση του Βουλευτή κ. Γ. Καρασμάνη και σε ό,τι αφορά θέματα της αρμοδιότητάς μας, σας γνωρίζουμε τα εξής:

Με την προτεινόμενη συμμετοχή του Δημοσίου στα κέρδη Δημοσίων Επιχειρήσεων, Οργανισμών κ.λπ., καθώς και στα έσοδα από ΛΟΤΤΟ-ΠΡΟΤΟ κ.λπ. γίνεται προσπάθεια ανακατανομής των πόρων του Δημόσιου Τομέα ούτως ώστε να χρηματοδοτηθούν οι συνολικές ανάγκες του χωρίς να επιβληθούν δυσβάστακτοι φόροι στους πολίτες.

Το Ταχυδροδρομικό Ταμιευτήριο και το Ταμείο Παρακαταθηκών και Δανείων είναι κερδοφόρα και σε καμία περίπτωση η αύξηση της συμμετοχής του Δημοσίου στα κέρδη τους δε θα δημιουργήσει προβλήματα στη λειτουργία τους.

Τα έσοδα από ΛΟΤΤΟ-ΠΡΟΤΟ πέραν των διανεμόμενων κερδών κατανέμονται στο Δημόσιο, στο Υπουργείο Πολιτισμού, στο Υπουργείο Τύπου, στη Γενική Γραμματεία Αθλητισμού και στον ΟΠΑΠ. Η προτεινόμενη αύξηση της συμμετοχής του Δημοσίου με μείωση των ποσοστών προς τους άλλους δημόσιους φορείς ενισχύει ακριβώς την προσπάθεια περιορισμού των κρατικών δαπανών και μείωση του ελλείμματος.

Η αύξηση που θα προκύψει στα έσοδα του Δημοσίου από τις προτεινόμενες μεταβολές αναφέρεται αναλυτικά στην Αιτιολογική Εκθεση του Γενικού Λογιστηρίου του Κράτους που συνοδεύει τη σχετική τροπολογία.

Τέλος, στοιχεία για τα κρατικά αυτοκίνητα (αριθμός κ.λπ.) μπορούν να δοθούν από το Υπουργείο Εσωτερικών, Δημόσιας Διοίκησης και Αποκέντρωσης λόγω αρμοδιότητας.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

26. Στην με αριθμό 2099/29-1-97 ερώτηση δόθηκε με το υπ' αριθμ. 418/11-2-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 2099/29-1-97 που κατέθεσε ο Βουλευτής κ. Γ. Καρατζαφέρης σας γνωρίζουμε ότι το θέμα της άψογης συμπεριφοράς και πιστής εκτέλεσης του καθήκοντος των αστυνομικών έχουμε επανειλημμένα διακηρύξει την ευαισθησία μας και δώσει δείγματα αυστηρής πάταξης κάθε πράξης που δε συμβιβάζεται με το λειτούργημά τους.

Στόχος μας είναι η αποτελεσματική λειτουργία της αυτοκάθαρσης στους κόλπους του Σώματος με προληπτικούς και κατασταλτικούς ελέγχους και η εξουδετέρωση κάθε παράγοντα που οδηγεί σε διαφθορα και διατάραξη της εμπιστοσύνης των πολιτών.

Στα πλαίσια αυτά κάθε κρούσμα παρανομίας και κάθε καταγγελία σε βάρος αστυνομικών ερευνάται σε βάθος και οταν συντρέχει περίπτωση εφαρμόζονται με αυστηρότητα οι ισχύουσες διατάξεις.

Αυτό συνέβη και στη συγκεκριμένη περίπτωση. Για τα καταγγελόμενα σε βάρος των αναφερόμενων αστυνομικών έχει διαταχθεί και διενεργείται ένορκη διοικητική εξέταση. Επίσης από την Εισαγγελία Πρωτοδικών Μυτιλήνης έχει ασκηθεί ποινική δίωξη σε βάρος τους.

Αναμένουμε τα αποτελέσματα της ποινικής δίωξης και πειθαρχικής εξέτασης και θα ενεργήσουμε ότι προβλέπεται από τις ισχύουσες διατάξεις.

Ο Υπουργός

ΓΕΩΡΓΙΟΣ ΡΩΜΑΙΟΣ"

27. Στην με αριθμό 2124/30-1-97 ερώτηση δόθηκε με το υπ' αριθμ. 5960/12-2-97 έγγραφο από τον Υπουργό Εσωτερικών η ακόλουθη απάντηση:

"Απαντώντας στην αριθμ. 2124/30.1.97 ερώτηση που κατατέθηκε στη Βουλή από το Βουλευτή κ. Κ. Ευμοιρίδη, σχετικά με το αντικείμενο του θέματος, σας υπενθυμίζουμε τις γνωστές δυσχέρειες στις οποίες προσκρούει η επίλυση του θέματος αυτού παρά τις προσπάθειες που καταβάλλονται από το Υπουργείο μας για την αντιμετώπισή τους.

Επισημαίνεται πάντως, ότι το θέμα της ψηφοφορίας των Ελλήνων μεταναστών εντάσσεται στα πλαίσια του γενικότερου προβλήματος της ψηφοφορίας των εκτός της Ελληνικής Επικράτειας ευρισκομένων εκλογέων και μέσα στα πλαίσια αυτά εξετάζεται.

Ο Υπουργός

ΑΛΕΞ. ΠΑΠΑΔΟΠΟΥΛΟΣ"

 

Σελίδα 3985 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να σας αναγνώσω το δελτίο αναφορών και ερωτήσεων της Τρίτης, 18 Φεβρουαρίου 1997

Αναφορές - Ερωτήσεις Πρώτου Κύκλου.

"1. Η με αριθμό 1070/24.11.96 αναφορά του Βουλευτού της Νέας Δημοκρατίας κ. Νικολάου Νικολόπουλου προς τον Υπουργό Υγείας και Πρόνοιας, σχετικά με δημοσίευμα τοπικής εφημερίδας που αναφέρεται στην εκποίηση μέρους της ακίνητης περιουσίας του Γενικού Κρατικού Νοσοκομείου Πατρών "Ο ΑΓΙΟΣ ΑΝΔΡΕΑΣ".

2. Η με αριθμό 938/26.11.96 ερώτηση του Βουλευτού της Νέας Δημοκρατίας κ. Ελευθερίου Παπαγεωργόπουλου προς τον Υπουργό Δικαιοσύνης, σχετικά με την παροχή πληροφοριών για τις προθέσεις του Υπουργείου στο θέμα της 'Ιδρυσης Εφετείου στην πόλη της Χαλκίδος.

3. Η με αριθμό 1095/3.12.96 ερώτηση του Βουλευτού της Νέας Δημοκρατίας κ. Δημητρίου Σιούφα προς τον Υπουργό Πολιτισμού, σχετικά με τη λήψη μέτρων προκειμένου: α) να αντιμετωπιστεί η παρατηρούμενη ανθελληνική επίθεση β) να δραστηριοποιηθεί το 'Ιδρυμα Ελληνικού Πολιτισμού και γ) να αποκρουσθεί οποιαδήποτε κατασυκοφάντηση που θα επιχειρηθεί μελλοντικά κατά του Ελληνισμού και της Ορθοδοξίας και της διεθνούς θέσης της Χώρας."

Ο Βουλευτής κ. Θεόδωρος Κατσανέβας ζητά άδεια απουσίας στο εξωτερικό από 14.2.97 εως 22.2.97, ως προσκεκλημένος της Ρωσικής "ΔΟΥΜΑ". Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Σελίδα 3986 

 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι εισερχόμαστε στην ημερήσια διάταξη

ΤΩΝ EΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις Πρώτου Κύκλου.

Πρώτη στην ημερήσια διάταξη είναι η με αριθμό 701/11.2.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς την Υπουργό Ανάπτυξης, σχετικά με τη λήψη των αναγκαίων μέτρων αξιοποίησης του λιμανιού στο Πλατυγιάλι Αστακού Αιτωλοακαρνανίας.

Η ερώτηση έχει ως εξής:

"Τα τελευταία δέκα χρόνια η κοινωνία της Αιτωλοακαρνανίας ταλανίζεται με την υπόθεση αξιοποίησης του λιμανιού στο Πλατυγιάλι Αστακού.

Πρόσφατα έχει προκηρυχθεί διαγωνισμός για την ανάληψη από ιδιωτική εταιρεία της αξιοποίησης του, διάφορα όμως δημοσιεύματα του τύπου, δημιουργούν ιδιαίτερη ανησυχία στους κατοίκους της περιοχής, ότι και πάλι η αξιοποίηση του πάει για τις καλένδες.

Ερωτάται η κυρία Υπουργός, σε ποιά μέτρα πρόκειται να προβεί προκειμένου επιτέλους ένα λιμάνι με υψηλή εθνική και εμπορική σημασία να αξιοποιηθεί, ώστε τα δισεκατομμύρια που έχουν επενδυθεί για τις υποδομές να μην αφήνονται στην τύχη τους και ρημάζουν."

Η Υπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, είναι γνωστό ότι στη θέση Πλατυγιάλι Αστακού επενδύθηκαν πραγματικά πολλά δισεκατομμύρια για χρήσεις οι οποίες δεν έγιναν αποδεκτές από την ευρύτερη περιοχή και από τον πληθυσμό και από ένα σημείο και μετά σταμάτησε ο οποιοσδήποτε σχεδιασμός για την αξιοποίηση αυτών των υποδομών.

Από το 1995 προσπαθήσαμε να επαναπροσεγγίσουμε το πρόβλημα και να δώσουμε μια λύση η οποία θα είναι βιώσιμη, έτσι ώστε η επένδυση και η επιπλέον χρηματοδότησής της να οδηγήσει σε απόδοση αυτών των χρημάτων στον Ελληνικό Λαό.

'Ετσι έγιναν οι εξής ενέργειες: Κατ' αρχάς έγινε ένα επιχειρησιακό πρόγραμμα ώστε να δώσουμε μια φυσιογνωμία και ένα στόχο σε αυτή την περιοχή, η οποία προορίζεται για ναυτιλιακή-βιομηχανική περιοχή -δεν υπάρχει άλλη αντίστοιχη στη Χώρα- όπου να συνδέονται δηλαδή, άμεσα η παραγωγή με τη διακίνηση και των πρώτων υλών και των προϊόντων που παράγονται.

Αφού έγινε αυτό το επιχειρησιακό σχέδιο, είδαμε ότι χρειαζόντουσαν 4,6 δισεκατομμύρια ακόμη για να ολοκληρωθούν οι υποδομές, καθώς και η οδική σύνδεση με τα κέντρα της Αιτωλοακαρνανίας, αλλά και με την Πάτρα. Εντάχθηκαν τα έργα της οδοποιίας στο αντίστοιχο περιφερειακό πρόγραμμα και συμπεριλήφθησαν στο επιχειρησιακό πρόγραμμα βιομηχανίας τα 4,6 δισεκατομμύρια, με τις εξής όμως, προϋποθέσεις: 'Οτι πριν αρχίσουν οι επενδύσεις, για τις οποίες έχουν ολοκληρωθεί και οι μελέτες, θα πρέπει να έχουμε εξασφαλίσει το επενδυτικό ενδιαφέρον.

Προς αυτήν την κατεύθυνση έγιναν οι εξής ενέργειες: Το 1995 ιδρύθηκε η "ΝΕΒΙΠΕ Α.Ε." -Ναυτική Βιομηχανική Περιοχή Αστακού Αιτωλοακαρνανίας- η οποία ήταν θυγατρική της ΕΤΒΑ. Η "ΝΑΒΙΠΕ" προκήρυξε κατ' αρχάς έναν διαγωνισμό χρηματοοικονομικού συμβούλου και προσέλαβε την εταιρεία "EURO FIN" η οποία και έχει όλο το σχεδιασμό σε συνεργασία με τη "ΝΑΒΙΠΕ".

Κατόπιν έγινε διεθνής διαγωνισμός πρόσκλησης ενδιαφέροντος παγκοσμίως, για να δούμε τι ενδιαφέρον υπήρχε σε παγκόσμιο επίπεδο για να εγκατασταθούν εκεί εταιρείες και ποιο ήταν το ύψος των επενδύσεων που ενδιαφερόντουσαν να κάνουν.

Τελείωσε η πρώτη φάση του διαγωνισμού και υπήρχαν δεκατρείς εταιρείες οι οποίες αξιολογήθηκαν. Τελείωσε και η δεύτερη φάση και είναι δέκα τα επενδυτικά σχέδια τα οποία έχουν ενδιαφέρον συνολικού ύψους 20,8 δισεκατομμυρίων. Και υπάρχει και η επόμενη φάση για τη διαχείριση όλης αυτής της βιομηχανικής περιοχής, το μάναντζμεντ. 'Εχουμε κάνει και εκεί διαγωνισμό είναι τρείς οι υποψήφιες εταιρείες και είναι σε εξέλιξη ενώ μέσα στο Μάρτη θα εκλεγεί αυτή η οποία θα διαχεριστεί τη ζώνη.

Μόλις ολοκληρωθούν -είμαστε στη φάση υπογραφής συμβάσεων με την κάθε μια από τις εταιρείες που θέλουν να επενδύσουν- οι συμβάσεις, ξεκινούν και τα έργα στη "ΝΑΒΙΠΕ" τα οποία δεν μπορεί να είναι αργότερα, βέβαια, από το Φθινόπωρο του 1997.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, το λιμάνι στο Πλατυγιάλι είναι ένα λιμάνι που μπορεί να προσφέρει σημαντικά στην ανάπτυξη της ευρύτερης περιοχής. Δυστυχώς όμως, μέχρι σήμερα, παρά τις εξαγγελίες, αυτή η υπόθεση δεν βλέπουμε να έχει μία συγκεκριμένη πρόοδο. Πληροφορίες που έχουμε λένε ότι οι εταιρείες που εκδηλώνουν το ενδιαφέρον για να λάβουν μέρος στο διαγωνισμό που ανέφερε η κυρία Υπουργός, θέτουν ως όρο την ανάγκη δημιουργίας σύγχρονου οδικού δικτύου που θα συνδέει το Πλατυγιάλι με το εθνικό δίκτυο. 

Δυστυχώς ενώ έχει γίνει ο διαγωνισμός για την κατασκευή αυτού του δρόμου, ενώ έχει γίνει δηλαδή η δημοπράτηση, δεν προχωρεί η ανάθεση του έργου, γιατί θεωρείται από την Κοινότητα ως μη επιλέξιμο, διότι δεν έχουν εξασφαλιστεί όλες οι πιστώσεις ώστε να φτάνει ο δρόμος αυτός από το Πλατυγιάλι στην Εθνική Οδό. Σε μία περιοχή όπου πραγματικά αντιμετωπίζει ένα τρομακτικό πρόβλημα ανεργίας που ξεπερνά το 30%, το λιμάνι θα μπορούσε να δώσει πνοή. Δημιουργούνται όμως, ορισμένα ερωτήματα: Μήπως το κορεσμένο, πλέον, για ανάπτυξη, λιμάνι της Πάτρας, είναι η αιτία που εμποδίζει την ανάπτυξη του λιμανιού στην περιοχή αυτή;

Γιατί, πραγματικά, είναι μια υπόθεση, που πρέπει να δοθεί απάντηση, δεδομένου ότι έχουν ξοδευτεί δισεκατομμύρια δραχμές, που πραγματικά δεν προσφέρουν, ενώ θα μπορούσε το λιμάνι αυτό να παίξει ένα σημαντικό ρόλο στην ανάπτυξη της ευρύτερης περιοχής και της Αιτωλοακαρνανίας.

ΠΡΟΕΔΡΕΥΩΝ (Παναγιώτης Ν. Κρητικός): Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, επειδή στην ομιλία του ο κύριος συνάδελφος αναφέρθηκε στο θέμα του δρόμου, θα πρέπει να πω ότι δεν είμαι η αρμόδια ν'απαντήσω, αλλά και δεν ήταν μέσα στην επίκαιρη ερώτηση, για να έχω και περισσότερα στοιχεία.

Αυτό, όμως, που κάναμε εμείς, ήταν να υπάρξει από την αρχή διαβεβαίωση από το ΠΕΠ ότι το έργο είχε ενταχθεί. Δεν είναι μέσα στις προϋποθέσεις, που έχουν βάλει οι διάφορες εταιρίες.

Και βέβαια, δεν μπορεί να είναι ανταγωνιστικό με το λιμάνι των Πατρών, γιατί είναι τελείως διαφορετική η λογική και η χρήση. Εδώ, μιλάμε για μια μορφή "ιδιωτικού λιμανιού". Το βάζω μεσα σε εισαγωγικά, γιατί στην ελληνική νομοθεσία δεν υπάρχει αυτός ο όρος "ιδιωτικό λιμάνι". Γι'αυτό και το ονομάσαμε Ναυτική βιομηχανική περιοχή και προσπαθούμε ν'αντιμετωπίσουμε τα θεσμικά προβλήματα, που προκύπτουν -και είναι πάρα πολλά- μέσα από το νομοσχέδιο, που θα καταθέσουμε για τις βιομηχανικές περιοχές.

Και πρέπει να σας πω ότι οι δυνατότητες αυτού του λιμανιού, σε σχέση με το βάθος και τα πλοία, τα οποία μπορεί να υποδεχθεί, το είδος των εμπορευμάτων, αλλά και την τελείως διαφορετική λογική, που έχει για την εξυπηρέτηση των συγκεκριμένων βιομηχανιών, δεν μπορεί να μπει σε λογική ανταγωνισμού με κανένα άλλο λιμάνι.

Για τις εταιρίες αυτές, και για το ύψος των επενδύσεων, έχω φέρει κατάλογο. Να σας τον δώσω να ενημερωθείτε επακριβώς.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη Επίκαιρη Ερώτηση είναι η με αριθμό 

Σελίδα 3987 

693/11-2-97, την οποία κατέθεσε ο Βουλευτής της Νέας Δημοκρατίας κ. Ιωάννης Χωματάς προς τον Υπουργό Εξωτερικών, σχετικά με δημοσίευμα στον Τύπο, αναφερόμενο στην άρνηση των αρμοδίων της κατεχόμενης Κύπρου να χορηγήσουν σε Ελληνοκύπρια Δασκάλα άδεια νοσηλείας σε νοσοκομείο του Nησιού.

Η επίκαιρη ερώτηση του κ. Χωματά σε περίληψη έχει ως εξής:

"Διαβάσαμε στην Απογευματινή της Δευτέρας 10-1-97 ότι η Ελληνοκυπρία Ελένη Φωκά δασκάλα στα κατεχόμενα, κινδυνεύει να πεθάνει διότι οι αρμόδιοι της κατεχομένης Κύπρου αρνούνται να της παραχωρήσουν άδεια νοσηλείας σε Νοσοκομείο της Κύπρου διότι δεν έχει τουρκική ταυτότητα.

Κατόπιν τούτου ερωτάται ο κύριος Υπουργός:

Τί προτίθεται να κάνει εάν μέχρι σήμερα δεν έχει ήδη επιληφθεί του θέματος;"

Ο Αναπληρωτής Υπουργός Εξωτερικών κ. Γεώργιος Παπανδρέου έχει το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Ευχαριστώ, κύριε Πρόεδρε.

Πραγματικά, το δράμα της δασκάλας Ελένη Φωκά, την οποία είχα και την τιμή να γνωρίσω όταν ήμουν Υπουργός Παιδείας, αλλά και των λοιπών εγκλωβισμένων Ελληνοκυπρίων και Μαρωνιτών -και θα μπορούσε κανείς να τους χαρακτηρίσει όλους αυτούς ως ήρωες- απασχολεί εδώ και καιρό την Ελλάδα, η οποία, θέλω να ξέρετε, βρίσκεται σε συνεχή επαφή με την Κυπριακή Κυβέρνηση. Είναι μία από τις λιγότερο γνωστές πτυχές του κυπριακού δράματος. Γνωστές, βεβαίως, στην ελληνική κοινή γνώμη, αλλά στη διεθνή κοινή γνώμη είναι λιγότερο γνωστή αυτή η πτυχή. Γι'αυτό και έχουμε κάνει συντονισμένες ενέργειες με την Κυπριακή Κυβέρνηση προς τους διεθνείς οργανισμούς και το Ευρωπαϊκό Κοινοβούλιο, οι οποίοι οργανισμοί έχουν ευαισθητοποιηθεί και έχουν προχωρήσει σε έντονες παρεμβάσεις προς τους Τουρκοκυπρίους.

Θέλω εδώ ιδιαίτερα να επισημάνω ότι, μετά απ'αυτές τις ενέργειες, έχουμε τις πρόσφατες αποφάσεις του Συμβουλίου Ασφαλείας, όπου καλείται η Τουρκοκυπριακή πλευρά να σεβασθεί πλήρως τις βασικές ελευθερίες των εγκλωβισμένων. Είναι η απόφαση 1062. Και εν συνεχεία, η απόφαση 1092 που επιτιμά τους υπευθύνους για την μη πραγματοποίηση προόδου στο θέμα.

Τώρα, όσο αφορά τη συγκεκριμένη επίκαιρη ερώτηση για την υγεία της Ελένης Φωκά, ευτυχώς εδώ έχουμε μία καλύτερη εκδοχή από τις εφημερίδες, όπου θα ήθελα να επισημάνω τις δηλώσεις του Κυπρίου Επιτρόπου της Προεδρίας για ανθρωπιστικά θέματα, στις οποίες δηλώσεις διέψευσε τις δημοσιευθείσες πληροφορίες, διευκρίνισε δε, ότι η Ελληνοκυπρία εγκλωβισμένη υπέστη απλώς έναν ελαφρύ τραυματισμό από ζώο και της παρασχέθηκαν οι πρώτες βοήθειες από την UNFICYP.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χωματάς έχει το λόγο.

ΙΩΑΝΝΗΣ ΧΩΜΑΤΑΣ: Κύριε Πρόεδρε, είμαι αρκετά προσεκτικός και αποφεύγω -παρά την αγωνία μου και την ανησυχία που με διακατέχει για τα εθνικά θέματα- να τοποθετούμαι δημόσια, από φόβο μήπως, αντί να ωφελήσω, βλάψω περισσότερο, σε θέματα που έχουν τεράστια εθνική σημασία.

'Ομως, η περίπτωση αυτή, όπως ανέφερε και ο κύριος Υπουργός της Ελένης Φωκά -η οποία βρίσκεται εγκαταλελειμένη αυτή τη στιγμή και μόνη της, καταδικασμένη, θα έλεγα και απροστάτευτη και πού η ιστορία της έχει συγκινήσει το πανελλήνιο- μου επέβαλε ως ύψιστο καθήκον να φέρω το θέμα στη Βουλή και να το συζητήσω, κύριε Υπουργέ, μαζί σας, διότι θεωρώ ότι είναι θέμα υψίστης εθνικής σημασίας, αλλά και μεγάλης ηθικής τάξεως.

'Οπως γνωρίζετε καλύτερα από μένα ασφαλώς, η χερσόνησος της Καρπασίας, το 1974 εκατοικείτο από είκοσι χιλιάδες περίπου Ελληνοκυπρίους. Αμέσως μετά την εισβολή, λόγω των διώξεων, λόγω των εκβιασμών, λόγω των βιασμών, λόγω καταπατήσεως περιουσιών κ.λπ., αναγκάσθηκαν οι περισσότεροι να την εγκαταλείψουν. Σήμερα δε στην περιοχή αυτή της Καρπασίας βρίσκονται περίπου 500 άτομα, τα περισσότερα των οποίων είναι γέροντες και μεταξύ αυτών υπάρχουν είκοσι έως τριάντα παιδιά. Μεταξύ αυτών που έχουν παραμείνει στην περιοχή είναι και η ηρωίδα αυτή, το σύμβολο της αντοχής, της καρτερικότητας, η Ελένη Φωκά, η οποία παραμένει εκεί ως μοναδική πηγή και ελπίδα, θα έλεγα, για τη διατήρηση της ελληνικής γλώσσας, τη διάδοση της ιστορίας μας, του πολιτισμού μας, αλλά και τη μετάδοση ορισμένων γνώσεων στα Ελληνόπουλα.

Θεωρώ, λοιπόν, κύριε Υπουργέ, ότι η πράξη αυτή των στρατευμάτων κατοχής, που με την ανοχή, θα έλεγα, των εκπροσώπων των Ηνωμένων Εθνών και την αδιαφορία τους να μην επιτρέψουν στην Ελληνίδα Κυπρία να νοσηλευτεί σε νοσοκομείο της ελεύθερης Κύπρου, είναι μία πράξη η οποία θα πρέπει να καταδικαστεί απ' όλους μας. 

Χαίρομαι για τις ενέργειες τις οποίες έχετε κάνει. 

Θα μου επιτρέψετε, κύριε Πρόεδρε, να κάνω μία υπόδειξη.

Η Ελένη Φωκά η οποία είναι Ελληνοκυπρία πιέζεται να αποκτήσει τουρκική ταυτότητα για να νοσηλευτεί σε νοσοκομείο της ελεύθερης Κύπρου. Ενώ το δικαίωμα αυτό το έχουν ελεύθερα όλοι οι έποικοι της Κύπρου, δεν το έχει όμως αυτή η Ελληνοκυπρία.

Θα παρακαλούσα, λοιπόν, επειδή το θεωρώ θέμα υψίστης εθνικής σημασίας, -γεγονός το οποίο μας θυμίζει άλλωστε παρωχημένες εποχές και τακτικές άλλων εποχών, που δεν θέλω να θυμάμαι- μήπως και η Βουλή των Ελλήνων θα μπορούσε να κάνει μια έγγραφη καταγγελία σε όλα τα Κοινοβούλια της Ενωμένης Ευρώπης, αλλά και των Ηνωμένων Εθνών...

ΠΡΟΕΔΡΕΥΩΝ (Παναγιώτης Ν. Κρητικός): 'Οπως γνωρίζετε, ο κύριος Πρόεδρος έχει δείξει υψηλή ευαισθησία σε αυτά τα θέματα...

ΙΩΑΝΝΗΣ ΧΩΜΑΤΑΣ: Το γνωρίζω αυτό.

ΠΡΟΕΔΡΕΥΩΝ (Παναγιώτης Ν. Κρητικός): ...και νομίζω, στις γενικότερες θέσεις που έχει πάρει η Βουλή συμπεριλαμβάνονται και αυτές της προστασίας των ανθρωπίνων δικαιωμάτων. 'Εχουμε καυτηριάσει τις παραβιάσεις πάρα πολλές φορές και γνωρίζετε την κοινοβουλευτική διπλωματία, την οποία αναπτύσσει η Βουλή και ο Πρόεδρος κ. Κακλαμάνης.

ΙΩΑΝΝΗΣ ΧΩΜΑΤΑΣ: Αυτό το γνωρίζω, κύριε Πρόεδρε, γι' αυτό σας είπα και στην αρχή ότι δεν θέλω να τοποθετηθώ δημόσια σε θέματα εθνικής σημασίας, ακριβώς μήπως στην προσπάθειά μου, αντί να ωφελήσω, βλάψω περισσότερο. 'Ομως, η περίπτωση αυτή μπορεί να μας δώσει μία ευκαιρία να κάνουμε τις ανάλογες παρεμβάσεις.

ΠΡΟΕΔΡΕΥΩΝ (Παναγιώτης Ν. Κρητικός): Ο Αναπληρωτής Υπουργός Εξωτερικών κ. Παπανδρέου έχει το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Συμμερίζομαι κι εγώ την αγανάκτηση, αν θέλετε, που εκφράζει ο κ. Χωματάς και δικαιολογημένα. Με την ερώτησή του αναδεικνύει σίγουρα το πρόβλημα το οποίο υπάρχει και μας δίνεται η ευκαιρία να σας ενημερώσουμε και για τις ενέργειές μας. 

Ευθύς αμέσως να σας πω ότι η Κυβέρνηση δεν έχει καμία αντίρρηση για τις παρόμοιες ενέργειες της Βουλής, εφόσον έτσι κρίνει η Βουλή, για να δημοσιοποιήσει περισσότερο την κατάσταση που βρίσκεται, όχι μόνο η Ελένη Φωκά, αλλά πολλοί Ελληνοκύπριοι και Μαρωνίτες στην περιοχή. Δυστυχώς, είναι ένα μέρος του δράματος, δεν είναι ένα ξεχωριστό πρόβλημα. 'Εχει την ξεχωριστή του, την ιδιαίτερή του, αν θέλετε, διάσταση, την ανθρώπινη, αυτή του τραγικού δράματος που λέγεται Κύπρος.

Και βεβαίως, πέραν των ενεργειών που κάνουμε για τη συγκεκριμένη περίπτωση, είτε στους Διεθνείς Οργανισμούς του ΟΗΕ, είτε του Ευρωκοινοβουλίου, η προσπάθειά μας, όλων μας, όπως γνωρίζετε, είναι προς την κατεύθυνση της δίκαιης επίλυσης του Κυπριακού προβλήματος, όπου βεβαίως αυτά τα φαινόμενα θα εξαλειφθούν. Αλλά δυστυχώς, μέχρι τη δίκαιη επίλυση του Κυπριακού προβλήματος φαίνεται ότι θα βλέπουμε τέτοιου είδους φαινόμενα, όπως και πολλά άλλα, τα οποία δυστυχώς εδώ και εικοσιδύο - εικοσιτρία χρόνια έχει υποστεί 

Σελίδα 3988 

ο ελληνισμός της Κύπρου. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη είναι η με αριθμό 712/12.2.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Στρατή Κόρακα, προς τους Υπουργούς Τύπου και Μέσων Μαζικής Ενημέρωσης και Δημόσιας Τάξης, σχετικά με την επιχείρηση της Αστυνομίας στις Μικροθήβες Μαγνησίας, την βίαιη απομάκρυνση των δημοσιογράφων και των Μέσων Μαζικής Ενημέρωσης, τον καταλογισμό των ευθυνών.

Η επίκαιρη ερώτηση του κυρίου συναδέλφου έχει ως εξής:

"Με αποτροπιασμό η κοινή γνώμη της Χώρας μας την Παρασκευή 7 Φλεβάρη 1997 παρακολούθησε από τις οθόνες της τηλεόρασης τις αστυνομικές δυνάμεις να απωθούν βίαια, ακόμη και να ξυλοκοπούν δημοσιογράφους (στέλνοντας έναν απ'αυτούς στο Νοσοκομείο), οι οποίοι προσπαθούσαν να επιτελέσουν το έργο τους στη διάρκεια της αστυνομικής επιχείρησης εναντίον των τρακτέρ των αγροτών στις Μικροθήβες. Οι βιαιότητες της Αστυνομίας εναντίον των δημοσιογράφων κλιμακώθηκαν, αφού τους απαγόρευσαν να καλύψουν την επίθεση δολιοφθοράς που εξαπέλυσαν εναντίον των τρακτέρ. Τόσο πολύ ντρεπόταν η Κυβέρνηση γι'αυτήν την "ευρηματική" ενέργειά της.

Η συγκεκριμένη περίπτωση που αποτελεί βάναυσο περιορισμό της ελευθερίας του Τύπου, στην ουσία παροτρύνθηκε από τον ίδιο τον Υπουργό Δικαιοσύνης, ο οποίος πριν λίγες μέρες -ούτε λίγο ούτε πολύ- δήλωνε στα τηλεοπτικά κανάλια ότι όποιος δημοσιογράφος συμφωνεί με τους αγρότες και το κίνημά τους, τότε ουσιαστικά υποπίπτει στο αδίκημα παρότρυνσης διάπραξης αξιόποινων ενεργειών...

Ερωτώνται οι κύριοι Υπουργοί, ποιά είναι τα μέτρα που πρόκειται να πάρει η Κυβέρνηση και πότε, ώστε:

- Να διασφαλιστεί στη Χώρα μας η ανεμπόδιστη εκπλήρωση του δημοσιογραφικού επαγγέλματος και να διασφαλιστεί η ελευθερία του Τύπου, που τρώθηκε βάναυσα τόσο στις Μικροθήβες από την Αστυνομία, όσο και από τις δηλώσεις του Υπουργού Δικαιοσύνης;

- Να διερευνηθούν και να καταλογιστούν συγκεκριμένες ευθύνες στα αστυνομικά και δικαστικά όργανα που ανέχτηκαν, παρότρυναν ή και διέπραξαν την επίθεση και ξυλοδαρμό των δημοσιογράφων, καθώς και την παρεμπόδιση άσκησης των καθηκόντων τους";

Ο Υπουργός Τύπου και Μέσων Μαζικής Ενημέρωσης κ.Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κυρίες και κύριοι συνάδελφοι, τώρα που έληξαν οι κινητοποιήσεις των αγροτών με την οργάνωση και καθοδήγηση της Συντονιστικής Επιτροπής στη Θεσσαλία, πιστεύω ότι μια και έκλεισε αυτός ο κύκλος, πρέπει όλοι να βγάλουμε τα συμπεράσματά μας, να δεχθούμε ότι πολλά στοιχεία από τα οποία χαρακτηρίστηκαν αυτές οι κινητοποιήσεις, δεν θα έπρεπε να υπάρξουν, φαινόμενα και συμβάντα θα έπρεπε να αποφευχθούν.

Είναι σημαντικό πιστεύω να συμπεράνουμε, μετά το κλείσιμο αυτών των κινητοποιήσεων, ότι η αντιμετώπιση των προβλημάτων μπορεί ναείναι αποτελεσματική μέσα από μια διαδικασία συνεννόησης και συνεργασίας, ενώ η αντιπαράθεση, η οξύτητα η οποία πολλές φορές οδηγεί σε αναταραχή και εκτροπή, κανένα θετικό αποτέλεσμα δεν μπορεί να φέρει, όταν έχουμε να αντιμετωπίσουμε μεγάλα προβλήματα τα οποία δεν απασχολούν μια κοινωνική ομάδα, αλλά απασχολούν όλους τους 'Ελληνες πολίτες αμέσως ή εμμέσως.

Τα γεγονότα σας είναι γνωστά. Υπήρξε ενημέρωση του Ελληνικού Λαού πληρέστατη, πληθωρική θα έλεγα, ώστε να μη δικαιολογείται οποιαδήποτε αιτίαση για περιορισμούς που επιβλήθηκαν στην ενημέρωση του Ελληνικού Λαού για τα γεγονότα εκείνων των ημερών. 'Ομως πρέπει να αντιδιαστείλουμε την ανάγκη να υπηρετείται η ενημέρωση και η πληροφόρηση του Ελληνικού Λαού από την ανάγκη να εξυπηρετούνται τηλεοπτικά προγράμματα, τα οποία βεβαίως ενδιαφέρονται να προβάλουν τα γεγονότα κατά τη δική τους πάντοτε εκδοχή, αδιαφορώντας ίσως για τη σημασία που έχουν οι χειρισμοί οι οποίοι πρέπει να γίνονται με τρόπο πολύ λεπτό, ευαίσθητο, ιδιαίτερο προκειμένου να έχουμε τα άριστα αποτελέσματα.

Τα γεγονότα σας είναι γνωστά. Είχαμε κίνηση ελκυστήρων στη σειρά, είχαμε στάθμευση ελκυστήρων σε τμήμα των οδοστρωμμάτων, είχαμε σειρά ενεργειών οι οποίες μπορούν να χαρακτηριστούν από διάφορους με διάφορους τρόπους και λέξεις.

Αυτό το οποίο η Αστυνομία επεχείρησε να κάνει είναι ακριβώς, εν' όψει της θέσης που είχε εξαγγελθεί για κατάληψη των οδοστρωμάτων, και αποκλεισμό των δρόμων στο εθνικό δίκτυο, να αντιμετωπίσει αυτήν την εξέλιξη, αυτό το ενδεχόμενο, προκειμένου να αποφύγουμε τα χειρότερα και προέβη σ'αυτήν την ενέργεια η οποία σας είναι γνωστή.

Εκείνη την ώρα έπρεπε μεταξύ των άλλων να λάβει και πρόνοια και κάποια συγκεκριμένα μέτρα, ώστε να μην υπάρχουν επεισόδια, να υπάρχει μία ασφάλεια όλων εκείνων που κινούνται σ'εκείνη την περιοχή. Ανάμεσα στα άλλα ήταν ακριβώς και η πρόνοια να μείνουν σε κάποια σχετική απόσταση οι δημοσιογράφοι. Αυτό καθόλου δεν εμπόδισε τη λειτουργία της ενημέρωσης την οποία προσφέρουν οι δημοσιογράφοι. Απόδειξη αυτού είναι ότι όλοι οι 'Ελληνες πολίτες ήταν ενήμεροι του γεγονότος. Το γνωρίζουν με κάθε λεπτομέρεια. Και όταν μιλάμε για ενημέρωση, πρέπει να έχουμε πάντα στο μυαλό μας πέραν των τηλεοπτικών μέσων, τα ραδιοφωνικά μέσα και τα έντυπα μέσα, τα οποία επειδή ακριβώς δεν περιέχουν τη διάσταση της εικόνας στην παροχή των υπηρεσιών τους προς τους πολίτες, δεν είχαν αυτές τις ιδιαίτερες ανάγκες, που έπρεπε να εξυπηρετήσουν, όπως ένα τηλεοπτικό κανάλι.

Υπήρξε πραγματικά μία φροντίδα των αστυνομικών να κρατήσουν σε απόσταση τους δημοσιογράφους. 'Ενας μόνο δημοσιογράφος....

ΣΤΡΑΤΗΣ ΚΟΡΑΚΑΣ : Για ποιό λόγο;

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Θα μιλήσετε, κύριε Κόρακα.

ΣΤΡΑΤΗΣ ΚΟΡΑΚΑΣ: Γιατί χάνετε την ψυχραιμία σας;

ΔΗΜΗΤΡΙΟΣ ΡΕΠΠΑΣ (Υπ.Τύπου & Μέσων Μαζικής Ενημέρωσης): Εγώ μιλάω, κύριε Κόρακα, δεν φωνάζω. Σας παρακαλώ πολύ, γιατί με διακόπτετε;

ΣΤΡΑΤΗΣ ΚΟΡΑΚΑΣ: Ακούστε τον!

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ πολύ, κύριε Κόρακα.

ΔΗΜΗΤΡΙΟΣ ΡΕΠΠΑΣ (Υπ.Τύπου και Μέσων Μαζικής Ενημέρωσης): Γιατί το κάνετε αυτό;

ΠΡΟΕΔΡΕΥΩΝ (Παναγιώτης Ν. Κρητικός): Μην συνεχίζετε, κύριε Κόρακα.

ΔΗΜΗΤΡΙΟΣ ΡΕΠΠΑΣ (Υπ.Τύπου και Μέσων Μαζικής Ενημέρωσης): Αυτά τα γεγονότα και ο τραυματισμός του αστυνομικού -πήγε στο νοσοκομείο-και η επίθεση λίγων αγροτών σε αστυνομικό αυτοκίνητο -έσπασαν τα τζάμια, προκάλεσαν ζημιές, είναι γνωστό συμβάν-αλλά και η συγκράτηση ενός δημοσιογράφου, που αντιμετωπίστηκε αμέσως ώστε να μην μπορεί να πει κανείς ότι δημιουργήθηκε πρόβλημα στην υγεία του για να αποτελεί πια το θέμα αυτό, μείζον γεγονός, όλη αυτή η εξέλιξη μαρτυρά με τον καλύτερο τρόπο ότι αποφύγαμε τα χειρότερα, με το να λάβουμε αυτά τα μέτρα. Και παρά τη λήψη αυτών των μέτρων, είχαμε και αυτό το συμβάν, το οποίο ελέγχεται. Πρέπει να σας πω ότι έχει διαταχθεί έρευνα κιόλας, για ν'αποδοθούν ευθύνες, εφόσον υπάρχουν. Και θ'αποδοθούν. Αλλά επαναλαμβάνω και πάλι, θα πρέπει να είμαστε επιφυλακτικοί, όταν διατυπώνουμε με εύκολο και επιπόλαιο τρόπο κατηγορίες.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι γεγονός ότι την Παρασκευή 7.2.1997 η κινητοποίηση των αγροτών φαινόταν ότι δεν κάμπεται με τη δημαγωγική, παραπλανητική καμπάνια της Κυβέρνησης και με τις φιλότιμες προσπάθειες, αναγνωρίζω, των κυβερνητικών στελεχών, που ξεχύθηκαν για να πείσουν τους ίδιους τους οπαδούς του Κόμματός τους

Σελίδα 3989 

ν'αποσυρθούν από αυτές τις κινητοποιήσεις. Και τότε μπήκαν τα μεγάλα μέσα στην ενέργεια. Συλλήψεις συνδικαλιστών αγροτών, καταστροφή των τρακτέρ. Αυτά όμως, και ιδιαίτερα το δεύτερο, έπρεπε να γίνουν κρυφά από τον Ελληνικό Λαό, για να μπορέσει μία εβδομάδα μετά και ο ίδιος ο Πρωθυπουργός να ισχυριστεί εδώ ότι δεν υπήρξε δολιοφθορά. Και φάνηκε καθαρά ότι επρόκειτο για ένα καλά σχεδιασμένο Γκεμπελικής έμπνευσης σχέδιο.

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Και ο ισχυρισμός φυσικά είναι, όπως τον διατύπωσε και σήμερα ο κύριος Υπουργός, ότι δεν υπήρξε δολιοφθορά από την πλευρά της αστυνομίας. Μα, όταν ακόμα και από τα πολεμικά μέτωπα μπορούν οι δημοσιογράφοι να στέλνουν ανταποκρίσεις, πώς είναι δυνατόν να τους απαγορεύετε να κάνουν τη δουλειά τους για τέτοια ζητήματα;

Και ακριβώς επειδή οι ισχυρισμοί σας είναι ανακριβείς, γι'αυτό έπρεπε με κάθε τρόπο να απομακρυνθούν οι "ενοχλητικοί" δημοσιογράφοι, που δεν ήταν διατεθειμένοι να πειθαρχήσουν στις έμμεσες, πλην σαφείς, διαταγές του Υπουργού Τύπου και του Υπουργού Δικαιοσύνης, να πάψουν να εμφανίζουν δηλαδή τις αγροτικές κινητοποιήσεις και να αρκεστούν στην δήθεν ενημέρωση του κ. Ρέππα και των άλλων κυβερνητικών παραπληροφορητών.

'Ετσι, λοιπόν,όταν μερικοί δημοσιογράφοι αψηφώντας τις διαταγές των "προστατών" της ελευθερίας του τύπου και της αντικειμενικής ενημέρωσης, αξιωματικών της αστυνομίας και των ΜΑΤ, επέμειναν να πράξουν το καθήκον τους και ν'αποθανατίσουν το "θεάρεστο" έργο των ανδρών τους, δοκίμασαν στα κεφάλια τους τη δημοκρατική ευαισθησία της Κυβέρνησης.

Φυσικά είναι φανερό ότι αν τα πράγματα ήταν όπως πήγε να τα παρουσιάσει ο κ. Σημίτης και σήμερα ο κύριος Υπουργός στη Βουλή, δεν υπήρχε κανένας λόγος ν'απομακρυνθούν οι δημοσιογράφοι και να κρατηθούν σε απόσταση, όπως αναγνωρίστηκε και σήμερα επί εικοσιτέσσερις ολόκληρες ώρες, μέχρι την ολοκλήρωση του εγκλήματος. Αν ήταν έτσι, τότε σίγουρα η αστυνομία θα παρότρυνε και θα υποστήριζε τους δημοσιογράφους στο έργο τους, όπως κάνει συνήθως.

Θα ήθελα, κύριε Υπουργέ, να τονίσω ωστόσο ότι ο κύριος Υπουργός αρνήθηκε ν'απαντήσει σε δύο συγκεκριμένα ερωτήματα που του θέσαμε.

Πρώτον, τι μέτρα θα πάρει ώστε να διασφαλίζεται το έργο των δημοσιογράφων και δεύτερον εάν τελικά θα καταλογισθούν ευθύνες και σε ποιους; Και φυσικά τα πράγματα δεν θα παραμείνουν εδώ. Θα πάνε στη δικαιοσύνη όσον αφορά τις δολιοφθορές. Αυτό όμως είναι ένα άλλο ζήτημα.

Εμείς σήμερα θέσαμε το θέμα, αν θα έχουν το δικαίωμα οι δημοσιογράφοι να πράττουν ανενόχλητοι το καθήκον τους ή αν θα τους περιορίσετε, όπως γινόταν σε άλλες μαύρες εποχές, στα δικά σας θελήματα και στη δική σας πολιτική.

ΠΡΟΕΔΡΕΥΩΝ (Λουκάς Αποστολίδης):Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Προκειμένου να συνεννοηθούμε πρέπει να βρούμε την αντικειμενική βάση πάνω στην οποία θα συναντηθούμε. Βάση συνεννόησης δεν υπάρχει. Αυτό δεν είναι ευχάριστο. Σε κάποιες περιπτώσεις όμως σαν τη σημερινή δεν είναι και δυσάρεστο, γιατί βεβαίως όταν κατηγορείται η Κυβέρνηση από έναν συνάδελφο για περιορισμούς στη λειτουργία της ενημέρωσης, τότε δεν αντιμετωπίζει μια κακόπιστη κριτική αλλά ένα ογκωδέστατο ψέμα.

Η ελευθεροτυπία στην Ελλάδα είναι σε υψηλό επίπεδο, ο σεβασμός των ατομικών δικαιωμάτων είναι σε υψηλότατο επίπεδο. 'Αλλωστε μπορώ να αναφέρω το παράδειγμα που δεν είναι του παρόντος, αλλά έχει μια τέτοια διάρκεια που να αποτελεί αψευδή μάρτυρα υπεράσπισης των δικών μου επιχειρημάτων. Είναι η λειτουργία του τηλεοπτικού σταθμού που ανήκει στο Κόμμα σας.

ΣΤΡΑΤΗΣ ΚΟΡΑΚΑΣ:Είναι δυνατόν! Τέτοια εξαθλίωση!

ΠΡΟΕΔΡΕΥΩΝ (Λουκάς Αποστολίδης):Σας παρακαλώ, κύριε Κόρακα, μην διακόπτετε τον Υπουργό. Σας άκουσε και δεν σας διέκοψε. Αν δεν ικανοποιείσθε από την απάντηση, τι να κάνουμε. 

ΔΗΜΗΤΡΙΟΣ ΡΕΠΠΑΣ (Υπ.Τύπου και Μέσων Μαζικής Ενημέρωσης):Κύριε Κόρακα, ο ηχηρότερος δεν είναι και ισχυρότερος.

ΣΤΡΑΤΗΣ ΚΟΡΑΚΑΣ:Απαντήστε στα ερωτήματα. 

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης):Στα ερωτήματα σας απήντησα. Εξαθλίωση υπάρχει όταν δι'αυτού του τρόπου ...

ΣΤΡΑΤΗΣ ΚΟΡΑΚΑΣ:Λυπάμαι πάρα πολύ.

ΠΡΟΕΔΡΕΥΩΝ (Λουκάς Αποστολίδης):Να μη γράφεται τίποτα απ' όσα λέει διακόπτοντας ο κ. Κόρακας.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης):Αν έχετε κάποιους λόγους για να λυπάσθε τους γνωρίζετε εσείς. Δεν είναι εύκολα αντιληπτοί σε μας. Παρακαλώ κρατήστε τους και συνεχίστε να λυπάσθε.

Αυτό το οποίο έχει σημασία είναι ότι υπάρχει ελευθεροτυπία, υπάρχει δυνατότητα να πληροφορούνται οι 'Ελληνες όσα συμβαίνουν σ'αυτή τη Χώρα. 

Είμαστε σε ένα υψηλό επίπεδο το οποίο πολλές χώρες και άλλες κοινωνίες θα ζήλευαν. Και βεβαίως είπα στην πρωτολογία μου ότι έχει διαταχθεί έρευνα, διότι έχει ευαισθησία η ηγεσία του Υπουργείου Δημόσιας Τάξης, προκειμένου να αναζητηθούν οι ευθύνες εφόσον υπάρχουν. Εφόσον υπάρχουν, ευθύνες θα αποδοθούν. 'Ολα τα άλλα νομίζω ότι είναι για να δημιουργούνται εντυπώσεις. Αυτή την ώρα των κρίσιμων προβλημάτων το τελευταίο το οποιο χρειάζεται η χώρα είναι να κάνουμε πολιτική εντυπώσεων.

ΠΡΟΕΔΡΕΥΩΝ (Λουκάς Αποστολίδης):Τέταρτη στην ημερήσια διάταξη επίκαιρη ερώτηση είναι η με αριθμό 699/11.2.97 της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για τη χρηματοδότηση και υλοποίηση των έργων κατασκευής νέων χώρων ιατρείων εφημερίας και εργαστηρίων στο Γενικό Κρατικό Νοσοκομείο Νίκαιας.

Ομοίου περιεχομένου είναι και η δεύτερη στην ημερήσια διάταξη επίκαιρη ερώτηση δευτέρου κύκλου με αριθμό 707/12.2.97 του Βουλευτή της Νέας Δημοκρατίας κ. Παναγιώτη Μελά προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση των προβλημάτων που αντιμετωπίζει το Γενικό Κρατικό Νοσοκομείο Νίκαιας.

Εφόσον οι δύο επίκαιρες ερωτήσεις αναφέρονται στο ίδιο θέμα σύμφωνα με τον Κανονισμό, είναι δυνατόν να συζητηθούν ταυτόχρονα.

Η επίκαιρη ερώτηση της κας Αλφιέρη έχει ως εξής: "Το Γενικό Κρατικό Νοσοκομείο Νίκαιας εξυπηρετεί τη μεγαλύτερη πληθυσμιακή ακτίνα από τους Θρακομακεδόνες, τη Δυτική Αθήνα μέχρι τον Πειραιά και τα νησιά του. Η υπερφόρτωση του Νοσοκομείου έχει αναδείξει σε υπ' αριθμόν ένα πρόβλημα της εύρυθμης λειτουργίας του, την κτιριακή υποδομή. Στα υπομνήματά τους η Επιστημονική Επιτροπή του Νοσοκομείου καθώς και η πενταμελής επιτροπή της ΕΙΝΑΠ ζητούν τη μεταστέγαση του Τμήματος Επειγόντων Περιστατικών, που αφορά τα Ιατρεία Εφημερίας και των εργαστηρίων σε νέους χώρους από το κτίριο Γενικών Καθηκόντων του Ρυθμιστικού Σχεδίου. Σχετικό αίτημα για την έγκριση σκοπιμότητας και τη χρηματοδότηση έχει δε, υποβληθεί από το Νοσοκομείο προς τη Διεύθυνση Ανάπτυξης Νοσοκομειακών Μονάδων και τις Τεχνικές Υπηρεσίες του Υπουργείου με την υπ' αριθμ. πρωτ. 37723/20.10.96. Οριστική μελέτη υπάρχει καθώς και οι υποσχέσεις για την εξεύρεση των πόρων.

Ερωτάται ο κύριος Υπουργός:

1. Τι μέτρα προτίθεται να πάρει για την εφαρμογή της μελέτης για τη νέα κτιριακή υποδομή των ιατρείων εφημερίας και των εργαστηρίων στο Γ.Κ.Ν. Νίκαιας.

2. Ποιο είναι το χρονοδιάγραμμα υλοποίησης.

3. Ποιο το ύψος χρηματοδότησης του έργου";

Η επίκαιρη ερώτηση του κ. Μελά έχει ως εξής: "Με κλείσιμο απειλείται το Περιφερειακό Γενικό Νοσοκομείο Νικαίας.

Σελίδα 3990 

 

Αυτό είναι το τραγικό συμπέρασμα που βγήκε από τη συγκέντρωση των γιατρών του νοσοκομείου για τα χρονίζοντα και τελευταία οξυμένα προβλήματα του νοσοκομείου.

Προβλήματα που αφορούν την έλλειψη ιατρικού, νοσηλευτικού προσωπικού, τη δημιουργία τμήματος επειγόντων περιστατικών και κτιρίου εργαστηρίων.

Ερωτάται ο Υπουργός Υγείας-Πρόνοιας

Σε ποιές άμεσες ενέργειες πρόκειται να προβεί προκειμένου να δοθεί λύση στα προβλήματα του νοσοκομείου.

Ο Υφυπουργός Υγείας και Πρόνοιας κ. Θεόδωρος Κοτσώνης έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Κύριε Πρόεδρε, σε σχέση με την κατασκευή μέρους του κτιρίου του Γενικού Κρατικού Νοσοκομείου Νικαίας ο 'Αγιος Παντελεήμων, γνωρίζω ότι η μελέτη, η οποία βρίσκεται στην τεχνική υπηρεσία του Υπουργείου μας και μάλιστα στη φάση της οριστικής εκτέλεσης και αφορά τη στέγαση του τμήματος επειγόντων περιστατικών καθώς και του ακτινοδιαγνωστικού τμήματος, έχει σαν κόστος κατασκευής του έργου περίπου ένα δισεκατομμύριο δραχμές. Αναλυτικά κατά όροφο: Το δεύτερο υπόγειο έχει κόστος εκατόν ενενήντα εκατομμύρια δραχμές, το πρώτο υπόγειο τριακόσια είκοσι εκατομμύρια δραχμές για τη στέγαση του ακτινοδιαγνωστικού, το ισόγειο τριακόσια είκοσι εκατομμύρια δραχμές για τη στέγαση του τμήματος επειγόντων περιστατικών και επίσης ο διάδρομος σύνδεσης με το υπάρχον κεντρικό κτίριο εκατόν ενενήντα πέντε εκατομμύρια δραχμές. Σύνολο ένα δισεκατομμύριο, είκοσι πέντε εκατομμύρια δραχμές.

Σχετικά με τους χώρους που εκκενώνονται, με τη μετακίνηση του τμήματος επειγόντων περιστατικών και του τμήματος ακτινοδιάγνωσης, για την προσωρινή λειτουργία των εργαστηρίων προβλέπεται η λειτουργία των στον πρώτο όροφο του κτιρίου γενικών υπηρεσιών, όπως επίσης και για τη λειτουργία του φαρμακείου, ο προϋπολογισμός για τη λειτουργία αυτών των διαρυθμίσεων για επιφάνεια χιλίων εκατό τετραγωνικών μέτρων θα φθάσει περίπου τα διακόσια είκοσι εκατομμύρια δραχμές.

Η τεχνική υπηρεσία έχει συνεργασθεί με τη διεύθυνση ανάπτυξης μονάδων υγείας και αιμοδοσίας για την προμήθεια μηχανημάτων, εκσυγχρονισμό των πλυντηρίων με προϋπολογισμό εκατό εβδομήντα εκατομμύρια δραχμές.

Επίσης η τεχνική υπηρεσία του Υπουργείου περιμένει από την τεχνική υπηρεσία του νοσοκομείου ανάλυση κόστους για τη βελτίωση των κοινόχρηστων χώρων υγιεινής όσο και για την αντικατάσταση του δικτύου ύδρευσης.

Επίσης, έχει εγκριθεί η προμήθεια ιατρικού εξοπλισμού ύψους τριακοσίων εξήντα δύο εκατομμυρίων από το Μάϊο του 1996. 'Εχει ήδη δοθεί το ποσό των εκατό εκατομμυρίων δραχμών και το υπόλοιπο δίνεται με την πρόοδο των διαδικασιών της προμήθειας. Αυτός ο εξοπλισμός αφορά το χειρουργείο.

Τώρα, όσον αφορά το ιατρικό προσωπικό στο οποίο αναφέρονται οι συνάδελφοι Αλφιέρη και Μελάς, μετά από τη γνωστή, επί τριάμισι χρόνια που κυβέρνησε η Νέα Δημοκρατία, στάση προσλήψεων κάθε είδους προσωπικού στον τομέα υγείας και πρόνοιας, όπως ιατρικού, βοηθητικού κλπ., έχουν ήδη προκηρυχθεί ένδεκα θέσεις γιατρών ΕΣΥ, εκτός από αυτούς που προσλήφθηκαν επί Υπουργίας του κ. Κρεμαστινού, διαφόρων ειδικοτήτων και σας λέω αναλυτικά: Τρεις αιμοδοσίας, μια καρδιολογίας, μία οφθαλμολογίας, τρεις παιδιατρικής, μία παιδιατρικής νεογνολογίας, μία κυτταρολογίας, και μία ωτορινολαρυγγολογίας μέσα στο Γενάρη του 1997.

Αυτή τη στιγμή έχουμε έγκριση για πρόσληψη τετρακοσίων γιατρών στην περιφέρεια Αθηνών και αυτό με την υπ' αριθμ. 3./96 απόφαση του Υπουργικού Συμβουλίου, και αξιολογούμε τις προτάσεις των διοικητικών συμβουλίων των νοσοκομείων μεταξύ των οποίων και την πρόταση του Δ.Σ. του νοσοκομείου Νικαίας, ώστε να γίνει η κατανομή αυτών των θέσεων αφού εκτιμήσουμε βέβαια στο σύνολο τις πραγματικές ανάγκες.

'Οσον αφορά το μη ιατρικό προσωπικό, στο φύλλο Εφημερίδος Κυβερνήσεως 10/31.12.96 και 6/30.1.97, που αφορά αποφάσεις του ΑΣΕΠ, δημοσιεύθηκαν οι οριστικοί πίνακες των διοριζομένων στο Γενικό Περιφερειακό Νοσοκομείο Νικαίας, οι οποίοι αφορούν ογδόντα -τρεις θέσεις νοσηλευτικού παραϊατρικού τεχνικού και λοιπού προσωπικού, από τις οποίες οι τριάντα εννέα θέσεις είναι νοσηλευτικό προσωπικό και οι επτά θέσεις παραϊατρικό προσωπικό.

Τώρα πλέον βρισκόμαστε στην ολοκλήρωση των διορισμών. Αναμένουμε δηλαδή την έγκριση από τον περιφερειακό διευθυντή και τη δημοσίευση των ονομάτων στο φύλλο Εφημερίδος της Κυβερνήσεως. Μετά τη δημοσίευση οι διοριζόμενοι θα κληθούν να αναλάβουν υπηρεσία.

ΠΡΟΕΔΡΕΥΩΝ (Λουκάς Αποστολίδης): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, ακούγοντάς σας, έφερα στη μνήμη μου αυτά που είχα διαβάσει το 1994. Ο τότε Υπουργός είχε δηλώσει, ότι για τα έργα στο νοσοκομείο έχουν εξασφαλιστεί τα χρήματα, είναι τόσα και θα ξεκινήσουν τα έργα. Είμαστε στο 1997, τα έργα δεν έχουν ξεκινήσει, το Κρατικό Νικαίας καθημερινά αντιμετωπίζει οξυμένα προβλήματα. Είναι το πρώτο θέμα στις εφημερίδες καθημερινά και στις τοπικές, αλλά και στις εφημερίδες με πανελλήνια εμβέλεια. Το ζητούμενο, όμως, δεν είναι αυτό. Το ζητούμενο είναι ότι και οι γιατροί και οι ασθενείς ταλαιπωρούνται. Πολλές φορές έχουμε περιστατικά να κτυπούν οι ασθενείς τους γιατρούς.

Με αυτά, λοιπόν, που μου απαντήσατε, δεν μου απαντήσατε σε δύο πράγματα: Εάν βρέθηκαν τα χρήματα και πότε ξεκινάει το έργο. Η απουσία του κ. Σκουλάκη δεν ξέρω αν είναι εσκεμμένη ή όχι...

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Είναι άρρωστος ο άνθρωππος.

ΣΤΥΛΙΑΝΗ ΑΛΦΙΕΡΗ: Η δέσμευσή σας πρέπει να είναι συγκεκριμένη και να είναι υπεύθυνη απέναντι και στο προσωπικό και στους αρρώστους. Γνωρίζετε ότι περνάνε κάθε μέρα χιλιάδες ασθενείς και δεν υπάρχει άλλο νοσοκομείο για να εξυπηρετήσει όλη αυτή την περιοχή. 'Αρα, λοιπόν, δεν μπορείτε να κλείνετε ούτε τα μάτια, ούτε τα αυτιά. 

Περιμένω, λοιπόν, συγκεκριμένες απαντήσεις, γιατί, όπως μας ανακοίνωσαν και οι εργαζόμενοι, στον επόμενο χρόνο θα αρχίσουν δυναμικά να απαιτούν την υλοποίηση αυτών που εσείς κατά καιρούς είχατε εξαγγείλει.

Τελειώνοντας, ήθελα να πω ότι έγινε ένας διαγωνισμός για τις πτέρυγες Π3 και Π4. Θεωρώ, ότι θα πρέπει να ελεχθεί η διαφάνεια του διαγωνισμού, θα πρέπει να κατατεθεί εδώ στη Βουλή το αποτέλεσμα του ελέγχου που θα κάνετε εσείς και θα δούμε πραγματικά αν αυτός ο διαγωνισμός εξυπηρετεί ουσιαστικά τα συμφέροντα του Νοσοκομείου, γιατί πολλά λέγονται για την έλλειψη χρημάτων, αλλά τίποτα δεν λέγεται για τη σωστή διαχείριση και διαφάνεια των χρημάτων. Περιμένω τις απαντήσεις. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτης Μελάς έχει το λόγο.

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, θέλω να τονίσω στον κύριο Υφυπουργό, ότι ο λόγος που κατέθεσα αυτήν την Επίκαιρη Ερώτηση είναι για να προλάβω μία εκρηκτική κατάσταση στο Γενικό Περιφερειακό Νοσοκομείο Νικαίας, που πάει να οδηγήσει σε κλείσιμο του Νοσοκομείου. Αυτό είναι το μήνυμα που έδωσε η συγκέντρωση των γιατρών, που εξέπεμψαν sos και τόνισαν ότι, εάν δεν δοθεί από το Υπουργείο ένα συγκεκριμένο χρονοδιάγραμμα επίλυσης των προβλημάτων, θα προβούν σε μαζικές κινητοποιήσεις, απεργιακές κινητοποιήσεις, δηλαδή κλείσιμο του Νοσοκομείου.

Κύριε Υφυπουργέ, πράγματι, εάν πάτε στο Γενικό Περιφερειακό Νοσοκομείο Νικαίας, θα δείτε από κοντά τη φρικτή κατάσταση. Νοσηλευτικό προσωπικό δεν υπάρχει. Οι τριάντα επτά που λέτε ότι θα πάρετε, δεν επαρκούν. Υπάρχει έλλειψη διακοσίων νοσηλευτριών στο Νοσοκομείο, με αποτέλεσμα, τα βράδυα, στις γενικές εφημερίες να βλέπουμε τους συνοδούς των ασθενών να τους μεταφέρουν με φορείο στα εργαστήρια, μικροβιολογικά και ακτινολογικά. Να βλέπουμε μία νοσηλεύτρια να εφημερεύει στις κλινικές για είκοσι ή τριάντα κρεβάτια απόγευμα ή βράδυ και να μην υπάρχει παραϊατρικό προσωπικό 

Σελίδα 3991 

για την εξυπηρέτηση των ασθενών.

Ακόμη, το τμήμα επειγόντων περιστατικών είναι ένας χώρος τετρακοσίων τετραγωνικών μέτρων, με αποτέλεσμα, κάθε δεύτερη μέρα -διότι το νοσοκομείο αυτό εφημερεύει κάθε δεύτερη μέρα, όχι κάθε τέσσερις μέρες όπως τα άλλα των Αθηνών-να συνωστίζεται εκεί πληθώρα ασθενών, συνοδών, γιατρών και νοσηλευτών, και να βλέπουμε καθημερινά διαπληκτισμούς μεταξύ γιατρών και συνοδών των αρρώστων.

Θα παρατηρήσουμε ακόμη κάτι, το οποίο είναι απαράδεκτο, θυμίζει τριτοκοσμική κατάσταση. Η πνευμολογική κλινική είναι μία κλινική ενός θαλάμου δεκαέξι κλινών όπου νοσηλεύονται άνδρες και γυναίκες μαζί. Θα δείτε τους ασθενείς να έχουν στο πρόσωπο οξυγόνο και να είναι πολλές φορές πάνω από δεκαέξι, είκοσι και τριάντα, θα έλεγα δηλαδή μία κατάσταση που πραγματικά δεν μας τιμά σαν ελληνικό κράτος στον 21ο αιώνα.

Γι' αυτό, κύριε Υπουργέ, δώστε μιά απάντηση αλλά συγκεκριμένη, για την επίλυση των προβλημάτων που σας εκθέτω στην ερώτηση. Διότι, αν υπάρξουν κινητοποιήσεις των γιατρών στο Κρατικό Νοσοκομείο Νίκαιας και κλείσει το Νοσοκομείο, θα είστε υπεύθυνοι και θα συμβάλετε στη μεγαλύτερη υποβάθμιση της παροχής υγείας. Μη λέτε ότι η Νέα Δημοκρατία, τα τριάμισι χρόνια, τί προσλήψεις έκανε ή ότι πάγωσε τις προσλήψεις. Από τότε που έφυγε η Νέα Δημοκρατία από την Κυβέρνηση, εσείς κυβερνάτε τριάμισι χρόνια, αλλά το μόνο που έχετε επιτύχει είναι η υποβάθμιση στο χώρο της υγείας. Η υγεία νοσεί, το Γενικό Κρατικό Νοσοκομείο Νίκαιας νοσεί. Μην προκαλέσετε το κλείσιμο του νοσοκομείου.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Πράγματι το Γενικό Περιφερειακό Νοσοκομείο Νίκαιας αντιμετωπίζει μία τεράστια πίεση, γιατί εξυπηρετεί μία πολύ μεγάλη περιοχή και πέραν αυτής ένα μεγάλο μέρος της ελληνικής επαρχίας. Είναι γεγονός, ένα νοσοκομείο που δέχεται αυτήν την πίεση για την παροχή υπηρεσιών, εκ των πραγμάτων να παρουσιάζει προβλήματα στην λειτουργία του. Βέβαια, αυτό θα πρέπει οι συνάδελφοι γιατροί του νοσοκομείου να το σκεφθούν πάρα πολύ καλά, πριν πάρουν την οποιαδήποτε απόφαση για απεργία. Για εμάς τους γιατρούς, η απόφαση για απεργία πρέπει να περνάει από τρία και τέσσερα κόσκινα και αν κάτι δεν λειτουργεί καλά στο νοσοκομείο, γι' αυτό δεν αποφασίζουμε να κλείσουμε όλο το νοσοκομείο. Καταλαβαίνετε ότι δεν έχει και τόσο λογική συνέχεια η διακηρυσσόμενη ευαισθησία για την παροχή υπηρεσιών στους πολίτες με πρακτικές κλεισίματος νοσοκομείων.

Τώρα, όσον αφορά τις ερωτήσεις των συναδέλφων. Κυρία Αλφιέρη, επειδή με ρωτήσατε για τα χρήματα για το έργο, σας πληροφορώ ότι υπάρχει έργο στο πρόγραμμα δημοσίων επενδύσεων ΣΑΕ 091/2 που λέει "κτιριακές εγκαταστάσεις-βελτιώσεις ένα δισεκατομμύριο εφτακόσια εκατομμύρια".

'Οσον αφορά το άλλο που είπατε για την κατάθεση εγγράφων για κάποιο διαγωνισμό ο οποίος γίνεται εκεί, οπωσδήποτε το Υπουργείο μας δεν έχει καμία αντίρρηση. Βέβαια, θα ακολουθήσετε την νόμιμη διαδικασία για να σας κατατεθούν τα έγγραφα, όταν τελειώσει αυτός ο διαγωνισμός.

'Οσον αφορά τώρα το προσωπικό. Κύριε Μελά, προβλήματα υπάρχουν σε όλα τα νοσοκομεία και το ξέρετε. 

ΠΑΝΑΓΙΩΤΗΣ ΜΕΛΑΣ: Σε αυτό συμφωνώ.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Υπήρχαν, υπάρχουν και φοβάμαι ότι θα υπάρχουν. Αλλά ωστόσο η Κυβέρνηση κατέβαλε σοβαρές προσπάθειες και παρά τη στενότητα των πόρων, προσέλαβε προσωπικό. Αυτό το προσωπικό συμφωνώ μαζί σας, δεν φθάνει. Πήραμε νέα έγκριση από το Υπουργικό Συμβούλιο για νέες προσλήψεις μέσα στο έτος, έτσι ώστε να καλύψουμε και άλλο σοβαρό μέρος των ελλείψεων. Γιατί, δυστυχώς, δεν έχουμε τους οικονομικούς πόρους, για να αντιμετωπίσουμε άμεσα όλες τις ελλείψεις, σε όλα τα νοσοκομεία, σε όλη την Ελλάδα. Με τις νέες προσλήψεις, οπωσδήποτε θα προστεθεί προσωπικό και στο Νοσοκομείο Νικαίας και στα άλλα νοσοκομεία για να βελτιωθεί η ποιότητα των παρεχομένων υπηρεσιών.

Η ευαισθησία της Κυβέρνησης για τον τομέα της υγείας είναι γνωστή και προς τα εκεί κινούμεθα. Βέβαια, το ίδιο κατανοητή είναι και η ευαισθησία και των δύο συναδέλφων με τις ερωτήσεις τις οποίες καταθέτουν.

Είναι μία πάρα πολύ μεγάλη ερώτηση, όσον αφορά το θέμα των προσλήψεων και της καλύψεως όλων των αναγκών και, δυστυχώς, δεν νομίζω ότι έχουμε τα περιθώρια χρόνου για να επεκταθούμε. Εκείνο το οποίο, όμως, με τα στοιχεία που σας έδωσα, διαβεβαιώνουμε τη Βουλή, είναι ότι το Υπουργείο και η Κυβέρνηση του ΠΑΣΟΚ προσλαμβάνει κόσμο για την κάλυψη των αναγκών των Νοσηλευτικών Ιδρυμάτων.

Δυστυχώς είμαστε πίσω από τις πραγματικές ανάγκες. Θα προσπαθήσουμε και φέτος και του χρόνου.

ΣΤΥΛΙΑΝΗ ΑΛΦΙΕΡΗ: Το κτιριακό;

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Σας ανέφερα τόσα στοιχεία.

ΠΡΟΕΔΡΕΥΩΝ (Λουκάς Αποστολίδης): Η πέμπτη στην ημερήσια διάταξη με αριθμό 704/11.2.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων για τη στελέχωση του Ταχυδρομικού Γραφείου Τήλου, έχει ως εξής:

"Στο μονοθέσιο Ταχυδρομικό Γραφείο της ακριτικής Τήλου, που εξυπηρετεί όλη την οικονομική δραστηριότητα του νησιού, αφού δεν υπάρχει ούτε θυρίδα τράπεζας, δεν υπάρχει μόνιμος υπάλληλος εδώ και τέσσερα χρόνια.

Η παροδική κάλυψη της θέσης αυτής με μεταθέσεις και αποσπάσεις, έχει ως συνέπεια την αδυναμία σωστής λειτουργίας και την οικονομική ασφυξία και προβληματικότητα σε κάθε προσπάθεια ανάπτυξης ενός τόσο ευαίσθητου χώρου.

Επειδή, παρά την έγκριση της κατ' εξαίρεση πρόσληψης ενός ατόμου για το Ταχυδρομικό Γραφείο από το καλοκαίρι του 1996, αυτή δεν έχει πραγματοποιηθεί μέχρι σήμερα, γιατί το ΑΣΕΠ δεν προκηρύσσει τη θέση αυτή.

Ερωτάται ο κύριος Υπουργός:

Σε ποιες ενέργειες προτίθεται να προβεί για την προκήρυξη θέσης μόνιμου υπάλληλου για το Ταχυδρομικό Γραφείο Τήλου;".

Ο Υφυπουργός Μεταφορών και Επικοινωνιών κ. Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε Πρόεδρε, πράγματι υπάρχει αυτό το πρόβλημα στην Τήλο και στη Χάλκη. Είναι αυτά τα δύο ταχυδρομικά γραφεία, που δεν έχουν υπαλλήλους. 'Εχω μαζί μου την Πράξη του Υπουργικού Συμβουλίου από τον Απρίλιο του 1996 και επίσης το διαβιβαστικό, που έχει γίνει προς το ΑΣΕΠ από τα Ελληνικά Ταχυδρομεία για την πλήρωση των θέσεων. Δεν έχει ολοκληρωθεί η διαδικασία από το ΑΣΕΠ. Δεν υπάρχει άλλη διαδικασία, για να πάρουμε προσωπικό εκεί και γι' αυτόν ακριβώς το λόγο αναγκαζόμαστε και εξυπηρετούμε τα δύο αυτά ταχυδρομικά γραφεία από υπαλλήλους άλλων ταχυδρομείων. 'Οταν εγκρίνει το ΑΣΕΠ, θα γίνει πρόσληψη.

Εγώ θα καταθέσω στα Πρακτικά και την απόφαση του Υπουργικού Συμβουλίου για την έγκριση των δύο θέσεων και το έγγραφο του ταχυδρομείου προς το ΑΣΕΠ.

(Στο σημείο αυτό ο κ. Υφυπουργός κ. Ε. Λουκάκης καταθέτει για τα Πρακτικά της Βουλής τα προαναφερθέντα έγγραφα που βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

ΠΡΟΕΔΡΕΥΩΝ (Λουκάς Αποστολίδης): Εδώ ταιριάζει αυτό που λέμε "σπεύδε βραδέως", κύριε Υφυπουργέ.

Ο κ. Καρατάσος έχει το λόγο για δύο λεπτά.

ΓΕΩΡΓΙΟΣ ΚΑΡΑΤΑΣΟΣ: Κύριε Υφυπουργέ, στο μονοθέσιο Ταχυδρομικό Γραφείο της Τήλου εδώ και τέσσερα χρόνια υπάρχει πρόβλημα όσον αφορά τον υπάλληλο. Οι ανάγκες του νησιού καλύπτονται με μεταθέσεις και αποσπάσεις, με αποτέλεσμα να μην υπάρχει σωστή λειτουργία, να είναι προβληματική κάθε προσπάθεια ανάπτυξης και να δημιουργεί-

Σελίδα 3992 

ται οικονομική ασφυξία. 

Πράγματι, το Υπουργικό Συμβούλιο το περασμένο καλοκαίρι ενέκρινε την πρόσληψη ενός ατόμου κατ' εξαίρεση, επειδή το πρόβλημα ήταν επείγον. Δυστυχώς όμως, μέχρι σήμερα δεν έχει γίνει τίποτα, γιατί το ΑΣΕΠ, όπως σωστά είπατε, δεν προκηρύσσει αυτή τη θέση. Θα την προκηρύξει, λέει, όταν κάνει γενικό διαγωνισμό προσλήψεων. Είναι αδιανόητο τέτοια ζητήματα να αντιμετωπίζονται από διοικητικές αρχές και να μην παίρνονται πολιτικές αποφάσεις.

Κύριε Υφυπουργέ, αγαπητοί συνάδελφοι, ομόφωνα η Βουλή πρέπει να δώσει άμεσα λύση, να γίνει η πρόσληψη ενός υπαλλήλου από τους νέους του ακριτικού νησιού, που θα πληροί τους όρους και τα προσόντα, που προβλέπει ο νόμος. Είναι εθνική ανάγκη για την επιβίωση του νησιού μας. Δεν πρέπει να μένουν ξεχασμένα και παραμελημένα σήμερα τα ακριτικά νησιά μας, που η τουρκική απειλή έχει φτάσει σε επικίνδυνο σημείο. Η Βουλή πρέπει να δώσει μία απάντηση, που θα χαρίζει αυτοπεποίθηση και χαμόγελο στους Τηλιακούς. Την ίδια λύση πρέπει να δώσει και για τη Χάλκη, που απ' ό,τι μαθαίνω, αντιμετωπίζει το ίδιο πρόβλημα. Τέτοιες αποφάσεις που εξυπηρετούν το κοινωνικό σύνολο πρέπει να παίρνει η Βουλή και κυρίως η Κυβέρνηση.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε Πρόεδρε, θα ήθελα να πω, ότι ο λόγος που δεν έχουν πληρωθεί οι θέσεις με μετάθεση από άλλα γραφεία με μόνιμο προσωπικό, είναι γιατί ακριβώς και εμείς και η περιοχή θέλουμε να πληρωθούν οι θέσεις από την περιοχή εκεί, για να μη φεύγουν, να μείνουν εκεί. Αυτός είναι ο λόγος και συμφωνούμε να πληρωθούν από εκεί.

ΓΕΩΡΓΙΟΣ ΚΑΡΑΤΑΣΟΣ: Πότε;

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Τη διαδικασία δεν την καθορίζουμε εμείς, την καθορίζει το ΑΣΕΠ. Το ξέρετε.

ΓΕΩΡΓΙΟΣ ΚΑΡΑΤΑΣΟΣ: Να δώσετε εσείς εντολή.

ΠΡΟΕΔΡΕΥΩΝ (Λουκάς Αποστολίδης): Επίκαιρες Ερωτήσεις Δεύτερου Κύκλου. Πρώτη στην ημερήσια διάταξη είναι η με αριθμό 706/12.2.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την αντιμετώπιση της ανεργίας στο Νομό Εύβοιας.

Η επίκαιρη ερώτηση έχει ως εξής:

"Η ανεργία στο Νομό της Εύβοιας έχει πάρει εκρηκτικές διαστάσεις και όλες οι ενδείξεις οδηγούν στην εκτίμηση ότι η κατάσταση πρόκειται να επιδεινωθεί. Παρά τις συστηματικές προσπάθειες την τελευταία τριετία και τα μέτρα κοινωνικής προστασίας που έχουν ληφθεί, η ανεργία βρίσκεται σε εξαιρετικά υψηλά ποσοστά και οι επιχειρήσεις της Εύβοιας αντιμετωπίζουν σειρά από προβλήματα.

Στα πλαίσια της εξυγίανσης και της περιστολής του κόστους, "ΑΓΕΤ" και "Τσιμέντα Χαλκίδας" επιδιώκουν μείωση των θέσεων εργασίας, η Βιομηχανία "Ο.ΔΑΡΙΝΓΚ Α.Ε." πραγματοποιεί απολύσεις, η Σωληνουργία Αθηνων υποστηρίζει ότι πρέπει να μειώσει κατά 40% τους εργαζόμενους σ' αυτή, η "ΚΕΜ Α.Ε." πραγματοποιεί απολύσεις, τα ναυπηγεία Αυλίδας συνεχίζουν να λειτουργούν χάρη στον πατριωτισμό των εργαζομένων και στην επιλογή τους να παραμένει ανοιχτό το ναυπηγείο, παρά τα προβλήματα και το σκάνδαλο Λελάκη και οι επιχειρήσεις λευκού κρέατος είναι ιδιαίτερα υπερχρεωμένες με δυσοίωνες προοπτικές.

Η Κυβέρνηση μπροστά στην κατάσταση που διαμορφώνεται, οφείλει να πάρει μέτρα και να εντάξει την Εύβοια σε ειδικά προγράμματα ανάπτυξης το συντομότερο δυνατό.

Πρόσφατα δημοσιεύματα του Τύπου αναφέρουν ότι η Κυβέρνηση προωθεί Ειδικά Προγράμματα για τις φθίνουσες βιομηχανικά περιοχές και ότι θα καθιερωθούν ειδικά κίνητρα για την απασχόληση.

Ερωτώνται οι αρμόδιοι Υπουργοί:

- Τι μέτρα θα πάρουν για τη διασφάλιση της απασχόλησης στην Εύβοια και την αντιμέτωπιση της ανεργίας;

- Θα ενταχθεί η Εύβοια στους νομούς που θα προχωρήσουν πειραματικά τα σύμφωνα απασχόλησης;" Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Πράγματι, τα προβλήματα της απασχόλησης στο Νομό Εύβοιας είναι σημαντικά και είναι γνωστό το πόσα έχει τραβήξει αυτή η περιοχή από το κλείσιμο επιχειρήσεων, από την απαξίωση παραγωγικών μονάδων και από τα προβλήματα που και τον τελευταίο καιρό σε σειρά επιχειρήσεων, για τις οποίες έχουμε συζητήσει και με το Εργατικό Κέντρο του νομού Εύβοιας, έχουν φανεί.

Τα μέτρα για την απασχόληση που παίρνει η Κυβέρνηση, ισχύουν φυσικά και για το Νομό Εύβοιας. 'Ετσι, θυμίζω ότι πρόσφατα, έχει εξαγγελθεί ένα πρόγραμμα, για την επιδότηση σαράντα χιλιάδων νέων θέσεων εργασίας, με ιδιαίτερα αυξημένες επιδοτήσεις, που δίνονται από εθνικούς και κοινοτικούς πόρους μέσω του ΟΑΕΔ. Τα προγράμματα αυτά αφορούν την επιδότηση των επιχειρήσεων καθώς και τις προσλήψεις νέων, γυναικών και μακροχρόνια ανέργων, κάτι που είναι ιδιαίτερα σημαντικό γι' αυτήν την περιοχή.

Θυμίζω ακόμη ότι πρόσφατες είναι οι παρεμβάσεις, που έγιναν για τα μέτρα κοινωνικής προστασίας των τέως εργαζόμενων στα ορυχεία του Μαντουδίου. Τα μέτρα αυτά ήταν ιδιαίτερα σημαντικά για την ειδική επιδότηση ανεργίας και την πρόωρη συνταξιοδότηση σειράς εκ των πρώην εργαζομένων, που ήταν μεγάλοι σε ηλικία και οπωσδήποτε ήταν δύσκολη η επάνοδός τους στην αγορά εργασίας.

Ταυτόχρονα, μελετούμε τρόπους και οργανώνουμε τις παρεμβάσεις μας, ώστε να περιφρουρήσουμε την απασχόληση εργαζόμενων σε σειρά βιομηχανιών, οι οποίες αντιμετωπίζουν μία σειρά από προβλήματα, τα οποία -κατά τη γνώμη μου- μπορούν να λυθούν με τη συμβολή του τραπεζικού συστήματος, -εντός των ορίων που προβλέπει η ομαλή λειτουργία του και όχι χαριστικά-με αποτέλεσμα να διασφαλιστεί η ομαλή λειτουργία τους.

'Οσον αφορά τα τοπικά σύμφωνα απασχόλησης, θέλω να πω ότι θα πρέπει να τα βάλουμε στην πραγματική τους βάση. Θα έχω την ευκαιρία να μιλήσω ειδικά γι' αυτό σε επόμενη ερώτηση του συναδέλφου κ. Κωστόπουλου.

'Ομως, η Εύβοια μπορεί και αυτή να ενταχθεί σε αυτά τα σύμφωνα. Δεν είναι στην πρώτη πιλοτική φάση, που ξεκινάμε μαζί με τα συναρμόδια Υπουργεία. Στη συνέχεια, όμως, όπως εξήγησα και στη συνάντηση που είχα με το Νομάρχη κ. Μπουραντά και προς τους συναδέλφους και τον κ. Πιπεργιά, μπορεί να περιληφθεί και αυτή σε μία δεύτερη φάση.

Μην έχουμε την αίσθηση ότι τα τοπικά σύμφωνα απασχόλησης είναι κάποιο μοίρασμα πόρων ή χρημάτων, τα οποία υπάρχουν σε κάποια ταμεία και τα οποία δε δίδονται. Τα τοπικά σύμφωνα απασχόλησης μιλούν ουσιαστικά για την κινητοποίηση της τοπικής κοινωνίας, την από κοινού κινητοποίηση της Τοπικής Αυτοδιοίκησης, μαζί με τους φορείς των εργαζομένων και των εργοδοτών. Η κινητοποίηση αυτή βασίζεται πάνω σε ένα σχέδιο ανάπτυξης και υλοποιείται με πόρους που προέρχονται από τα επιχειρησιακά προγράμματα του Β' Κοινοτικού Πλαισίου Στήριξης και τον αποπληθωριστή τους, καθώς και από πόρους που προέρχονται από την παροχή κινήτρων των φορέων που μετέχουν στο σύμφωνο. 

Κατά αυτόν τον τρόπο καθίστανται θελυτικότερες οι επενδύσεις στην περιοχή.

Μία τέτοια προσπάθεια έχει ξεκινήσει πιλοτικά σε έξι περιφέρειες της Χώρας μας. Σε μία δεύτερη φάση η Εύβοια. Θα είναι από τις πρώτες, οι οποίες στη συνέχεια θα περιληφθούν. 'Ομως, θυμίζω ότι όλα τα μέτρα που παίρνονται για την απασχόληση καθώς και αυτά που πρόκειται να παρθούν, όπως η σύνδεση κατάλληλης απασχόλησης, κατά πάρα πολύ σημαντικό βαθμό μπορούν να ισχύσουν και να εφαρμοστούν και στην περιοχή αυτή.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. 

Σελίδα 3993 

Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, κύριε Υπουργέ, υπάρχει ένα καινούριο κύμα αποβιομηχάνησης στην περιοχή της Εύβοιας. 'Oποιος δεν παρακολουθεί από κοντά το τι συμβαίνει στην οικονομία του νομού, μπορεί να πει ότι έχουν γίνει κάποια πράγματα και ότι κάποιες ανακουφιστικές ενέσεις έχουν πέσει στο ταλαιπωρημένο κορμί της Εύβοιας.

Είναι όμως αλήθεια ότι η επιχείρηση "ΔΑΡΙΝΓΚ" πιεζόμενη κάτω από τις διεθνείς εξελίξεις και τον ανταγωνισμό, έκανε αίτηση ομαδικών απολύσεων. Δε δόθηκε η έγκριση -και μπράβο στο Υπουργείο, που δε έδωσε την έγκριση- κάνει, όμως, 2% απολύσεις κάθε μήνα.

Είναι επίσης γνωστό ότι η "ΜΗΧΑΝΙΚΗ" θέλει να μειώσει το προσωπικό της στα Σωληνουργία Αθηνών κατά 40% και ότι τα τσιμεντάδικα, που ελέγχονται από την "ΚΟΓΚΡΕΤΟΥΜ" έχουν μπει σε ένα σχέδιο εξυγίανσης που προβλέπει μείωση των θέσεων εργασίας.

Οι επιχειρήσεις λευκού κρέατος, με τη συμβολή και συνδρομή βέβαια του τραπεζικού συστήματος και της Αγροτικής, αντιμετωπίζουν τεράστια προβλήματα. Μία επιχείρηση μάλιστα πρόκειται να κλείσει, η επιχείρηση "Σίνκο".

Υπάρχουν, λοιπόν, πολλά ζητήματα, τα οποία τρέχουν και πολύ φοβάμαι ότι τα όποια μέτρα παίρνονται δεν συνιστούν ούτε ασπιρίνες για την αντιμετώπιση μιας πολύ βαριάς νόσου.

Από αυτήν την άποψη, και τα τοπικά σύμφωνα απασχόλησης, σαν ένα μέτρο κινητοποίησης της τοπικής κοινωνίας, των εργοδοτικών φορέων και των εργαζόμενων σε μία κατεύθυνση αντιμετώπισης του προβλήματος, της ανεργίας, ήταν αναγκαία. Δεν μπορώ να καταλάβω με ποια κριτήρια επιλέχθηκαν οι πέντε Νομοί στους οποίους θα εφαρμοσθούν αυτά τα πιλοτικά προγράμματα.

Για να μην καταντήσουμε απλώς να φωνάζουμε στην έρημο, πιστεύω ότι -ποτέ δεν είναι αργά- έστω και τώρα να παρθούν ουσιαστικά μέτρα για τη συντήρηση της απασχόλησης και την ανάσχεση της ανεργίας. Η Εύβοια χρειάζεται τώρα άμεσα μέτρα για τη συντήρηση της απασχόλησης.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, θυμίζω ότι για τις περιπτώσεις που ανέφερε ο κύριος συνάδελφος -και που έτσι είναι τα πράγματα- ήδη μελετώνται και γίνονται μία σειρά από ενέργειες και παρεμβάσεις και από το Υπουργείο Εργασίας προς την κατεύθυνση της σωτηρίας αυτών των επιχειρήσεων.

Θέλω, όμως, να πω, ότι και σε άλλες περιοχές της Ελλάδας υπάρχουν παρόμοια προβλήματα. Είμαστε σε μία εποχή ευρύτατης αναδιάρθρωσης του παραγωγικού ιστού, ιδιαίτερα στο δευτερογενή τομέα. Τα προβλήματα είναι υπαρκτά, λοιπόν, σε πολλά μέρη της Ελλάδος και στην Εύβοια αναμφίβολα.

Θέλω να θυμίσω ότι πολύ πρόσφατα για την Εύβοια έχουν παρθεί μία σειρά από μέτρα, όπως είναι τα πολύ σημαντικά μέτρα κοινωνικής προστασίας για το Μαντούδι, τα οποία ουδείς μπορεί να αμφισβητήσει καθώς και μία σειρά από μέτρα για την ενίσχυση και τη προάσπιση της λειτουργίας επιχειρήσεων με πολύ ειδικές και υψηλές επιδοτήσεις. Τα μέτρα αυτά αφορούν, μία σειρά από τις επιχειρήσεις των κλάδων που δραστηριοποιούνται στη περιοχή αυτή και τις οποίες πολύ καλά γνωρίζει ο κύριος συνάδελφος.

Είναι, λοιπόν, λογικό, ότι όταν έχουμε τα ίδια προβλήματα από την αναδιάρθρωση και την υψηλή ανεργία, σε πάρα πολλές περιοχές της Ελλάδος να επιλέγουμε στην πιλοτική αυτή φάση εφαρμογής, ορισμένες περιοχές που πιθανόν να μην έχουν παρθεί ανάλογα μέτρα, (όπως είναι η Μαγνησία) και να προσπαθούμε εκεί να δοκιμάσουμε πώς θα προχωρήσουν αυτά τα τοπικά σύμφωνα, που ουδεμία εμπειρία υπάρχει, από τα συμπεράσματα εφαρμογής τους μέχρι τώρα.

Ταυτόχρονα προσπαθούμε και για την Εύβοια με άλλες καινοτόμες δράσεις, όπως είναι για παράδειγμα η σύνδεση κατάρτισης-απασχόλησης που μπορούμε να πάρουμε πιλοτικές πρωτοβουλίες...

ΔΗΜΗΤΡΙΟΣ ΠΙΠΕΡΓΙΑΣ: Μα καθυστερείτε, κύριε Υπουργέ. 'Ενα χρόνο καθυστερούν οι αποφάσεις.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Μπορούμε, κύριε Πιπεργιά, να δούμε πιλοτικές πρωτοβουλίες απ' αυτό το μέτρο στην περιοχή σας -το έχω πει ήδη στο Εργατικό Κέντρο- από την τακτική επιδότηση, την οποία κάνουμε και η οποία αφορά σαράντα χιλιάδες θέσεις εργασίας, αλλά και από άλλες ειδικές δράσεις που θα μας δώσουν τη δυνατότητα να βοηθήσουμε.

'Ομως, επειδή ανάλογα μέτρα προστασίας δεν έχουν παρθεί σε άλλες περιοχές και επειδή είναι πολύ περιορισμένη η πρώτη φάση αυτής της καινοτόμας δράσης, που είναι τα τοπικά σύμφωνα, πήγαμε αρχικά σε άλλες περιοχές όπου δεν είχαν ληφθεί ανάλογα μέτρα εκείνων που έχουν ληφθεί στην Εύβοια και στη συνέχεια εάν έχουμε θετικά συμπεράσματα, θα προχωρήσουμε και στην Εύβοια τα τοπικά σύμφωνα. Θέλω να τονίσω και πάλι ότι...

ΠΡΟΕΔΡΕΥΩΝ (Λουκάς Αποστολίδης): Θα ολοκληρώσετε στη συνέχεια, κύριε Υφυπουργέ. Εξάλλου είναι σχετική και η επίκαιρη ερώτηση που ακολουθεί και ο συνάδελφος κ. Πιπεργιάς, όταν θα ακούσει αυτήν την επίκαιρη ερώτηση δε θα θέλει "τοπικά σύμφωνα απασχόλησης".

Είναι η τρίτη στην ημερήσια διάταξη με αριθμό 713/12.2.97 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με δημοσιεύματα του Τύπου, αναφερόμενα στην προώθηση των λεγομένων "συμφώνων απασχόλησης", τα μέτρα της Κυβέρνησης ώστε να μην υλοποιηθούν σχέδια επιδείνωσης της θέσης των εργαζομένων κ.λπ.

Η Επίκαιρη Ερώτηση του κ. Κωστόπουλου έχει ως εξής:

"Νέα επίθεση στο σύνολο των υφιστάμενων εργασιακών σχέσεων, με κατεύθυνση την κατεδάφιση όλων των εργατικών δικαιωμάτων, ετοιμάζουν οι επιτελείς της Κυβέρνησης, αν αληθεύουν οι πληροφορίες του Τύπου για την προώθηση των λεγόμενων "συμφώνων απασχόλησης". 'Ετσι, αντί να προσανατολιστούν στη διαμόρφωση και την εφαρμογή ενός σχεδίου οικονομικής ανάπτυξης, με βασικό μοχλό το δημόσιο τομέα και με στόχο την αναζωογόνηση του παραγωγικού ιστού της χώρας, ώστε να γίνει δυνατή η "υποδοχή" του νέου αιώνα με καλύτερους οιωνούς για τους εργαζόμενους και όλο το λαό, τα επιτελεία της Κυβέρνησης, εφαρμόζοντας τις κατευθύνσεις της ΛΕΥΚΗΣ ΒΙΒΛΟΥ, σχεδιάζουν νέα επιδείνωση της θέσης των εργαζομένων, οι οποίοι θα πρέπει να δεχτούν τη χορήγηση χαμηλότερων αποδοχών, από αυτές που προβλέπουν οι συλλογικές συμβάσεις, τη μείωση των ωρών εργασίας, την ελαστικοποίηση του χρόνου απασχόλησης κ.λπ.

Ερωτάται ο κύριος Υπουργός, ποια είναι τα μέτρα που πρόκειται να πάρει η Κυβέρνηση και πότε, ώστε να μην υλοποιηθούν τέτοια σχέδια που αποσκοπούν στην κατεδάφιση κάθε εργατικού δικαιώματος και την ουσιαστική, αλλά και τη θεσμική κατοχύρωση της ασυδοσίας των εργοδοτών, οι οποίοι θα δρουν κατά το δοκούν και εντελώς ανεξέλεγκτοι.".

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας, έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, άφησα επίτηδες την ανάλυση των "τοπικών συμφώνων απασχόλησης" γιατί ήξερα ότι υπάρχει ερώτηση του κ. Κωστόπουλου.

Είναι ένας νέος θεσμός, είναι ένα πλέγμα αναπτυξιακών και εργασιακών κινήτρων, που αναμένεται, όχι να δώσει λύσεις, αλλά να μας βοηθήσει να πειραματιστούμε -γιατί δοκιμαστική εφαρμογή κάνουμε- σε καινοτόμες μεθόδους, σε ορισμένες, πολύ λίγες σε πρώτη φάση, περιοχές. 

Δεν περιλαμβάνει το "τοπικό σύμφωνο" νέους πόρους, δεν πρόκειται να δοθούν χρήματα από ένα ταμείο που δεν υπάρχει. Στην ουσία είναι ένας σχεδιασμός δράσεων, με κινητοποίηση της τοπικής κοινωνίας, μέσα από ένα σχέδιο που θα συμφωνήσουν οι εταίροι της περιοχής, οι συνομιλητές της περιοχής, οι φορείς της περιοχής, η αυτοδιοίκηση, οι εργοδότες, οι εργαζόμενοι, άλλοι φορείς που μπορούν να συμβά-

Σελίδα 3994 

λουν, το οποίο σχέδιο θα σημάνει τη σχεδιασμένη και από κοινού κινητοποίησή τους, προκειμένου να αξιοποιηθούν οι υπάρχοντες πόροι. Και μιλάω για το επιχειρησιακό σχέδιο βιομηχανίας, για το επιχειρησιακό πρόγραμμα του Υπουργείου Εργασίας, για την επαγγελματική κατάρτιση ή την επιδότηση θέσεων εργασίας, καθώς και για άλλα προγράμματα και πόρους που ήδη υπάρχουν, μεταξύ των οποίων είναι και ο αποπληθωριστής από το Β' ΚΠΣ. Είναι υπάρχοντες, λοιπόν, πόροι, οι οποίοι μπορούν να αξιοποιηθούν, μέσα από ένα σχεδιασμό της κινητοποίησης όλων αυτών των φορέων και της τοπικής κοινωνίας, στην κατεύθυνση δημιουργίας νέων επενδύσεων και νέων θέσεων εργασίας.

Αντικειμενικά σ' αυτό το σχεδιασμό, σ' αυτήν την από κοινού κινητοποίηση, ο κάθε φορέας καλείται να συνεισφέρει και τα δικά του κίνητρα και τις δικές του προσφορές, σ' αυτήν τη προσπαθεια. 

Πρώτον, η Τοπική Αυτοδιοίκηση, για παράδειγμα, θα μπορεί να δώσει ειδικά κίνητρα, που να έχουν να κάνουν με περιοχές, με ρυθμίσεις, με τοπικού χαρακτήρα κίνητρα ή άλλες ειδικές παροχές, που μπορεί να περιλαμβάνει μέσα στα νόμιμα πλαίσια που δικαιούται.

Δεύτερον, οι εργοδοτικοί φορείς μπορούν και αυτοί να αναλάβουν τις δικές τους ευθύνες και να δεσμευθούν, μέσα απ' αυτό το "σύμφωνο", ότι θα κάνουν ένα μεγαλύτερο επενδυτικό σχέδιο, πάνω σε ορισμένους τομείς, οι οποίοι κρίνεται ότι δημιουργούν ανταγωνιστικά πλεονεκτήματα στην περιοχή και ότι μπορούν πραγματικά να ενισχυθούν και από τους υπάρχοντες πόρους του Β' Κοινοτικού Πλαίσιου Στήριξης.

Τρίτον, οι εργαζόμενοι, μπορεί και αυτοί με τη σειρά τους, μέσα από τα συνδικάτα τους, να δεσμευθούν ότι με δεδομένα τα πολύ υψηλά προβλήματα ανεργίας, τα οποία αντιμετωπίζονται στην περιοχή, μπορούν να παράσχουν για ένα περιορισμένο χρονικό διάστημα κάποια κίνητρα που αυτοί θα κρίνουν, μέσω νέων ρυθμίσεων στις εργασιακές σχέσεις.

Αυτό, όμως, δεν είναι ένα θέμα που αφορά τη Κυβέρνηση ή το Υπουργείο Εργασίας. Αυτό είναι ένα θέμα που αφορά τους ίδιους τους κοινωνικούς συνομιλητές και που οι ίδιοι καλούνται να συζητήσουν και να μας προτείνουν, μέσα απ' αυτήν τη λογική του "τοπικού συμφώνου".

Ας μην κάνουμε λοιπόν, τις Κασσάνδρες και ας αφήσουμε τους εταίρους, ας αφήσουμε τους συνομιλητές σε τοπικό και εθνικό επίπεδο, να λειτουργήσουν και να κουβεντιάσουν με στόχο την προώθηση της απασχόλησης. Πρέπει να μας βρουν νέες, καινοτόμες δράσεις, όπου σ'αυτές τις περιοχές, σε περιοχές υψηλής ανεργίας και μεγάλων προβλημάτων υπάρχει ανάγκη για δραστικές λύσεις στον τομέα της δημιουργίας θέσεων εργασίας.

Ας περιμένουμε λοιπόν, τι σύμφωνα θα γίνουν και τι περιεχόμενο θα έχουν και να δούμε κατά πόσον μέσα από την πειραματική καταγωγή αυτό μπορεί να είναι προς το καλό της απασχόλησης.

ΠΡΟΕΔΡΕΥΩΝ (Λουκάς Αποστολίδης): Ο Αντιπρόεδρος της Βουλής και συνάδελφος κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος Βουλής): Κύριε Πρόεδρε και εσείς θα γνωρίζετε, ότι οι μεγαλύτερες κατακτήσεις στον αιώνα που ζούμε, για το εργατικό κίνημα ήταν, όπως τουλάχιστον μάθαμε εμείς τα γράμματα, όσοι τα μάθαμε και όσοι θέλουμε να μην τα ξεχνάμε, η κοινωνική ασφάλιση, το οκτάωρο, οι συλλογικές συμβάσεις. Μεγάλες οι κατακτήσεις του εργατικού κινήματος, με μεγάλες θυσίες, και με πανάκριβο τίμημα, συχνά.

Με αυτές τις διαβόητες συμφωνίες ή, αν θέλετε, με αυτά τα "σύμφωνα απασχόλησης", τινάζονται στον αέρα όλα, εκτός από το ασφαλιστικό για την ώρα, που, οσονούπω, θα έρθει και εδώ.

Διερωτάται κανείς: 'Ενας Υπουργός, μία κυβέρνηση δεν πρέπει να υπερασπίσει τα νόμιμα δικαιώματα των εργαζομένων; Δεν πρέπει να πει ότι αυτά είναι εκ των ων ουκ άνευ και πάμε να κουβεντιάσουμε παραπέρα. Τί θα πει κοινωνικοί εταίροι; Βάζουν το Βαρδινογιάννη με εμένα, μας ανακατεύουν μέσα στο τσουβάλι και μας βγάζει κοινωνικούς εταίρους. Δεν είναι σωστά πράγματα αυτά. Η Κυβέρνηση τι θα κάνει; Πιέζεται από την ανεργία. Αυτά είναι τα μέτρα, τα σύμφωνα απασχόλησης που θα αντιμετωπίζουν την ανεργία, ή μέτρα αποφασιστικού χαρακτήρα επενδύσεων, μέσα και από τον Κρατικό Προϋπολογισμό αφού οι ιδιώτες δεν επενδύουν;

Εάν δεν το κάνει αυτό, τότε λυπάμαι που θα το πω, δεν είναι καινοτόμες μέθοδοι αυτές. Αυτές τις μεθόδους τις έχουμε υποστεί εδώ και δεκαετίες από διάφορες κυβερνήσεις, σε άγριες πολιτικές καταστάσεις.

Εμείς, κύριε Πρόεδρε, υποστηρίζουμε ότι δεν πρέπει να ανατραπεί η προστατευτική νομοθεσία, δεν πρέπει να καταργηθεί το καθεστώς των συλλογικών συμβάσεων. Πώς αλλιώς να το πούμε για να το καταλάβει ο καθένας; Ορισμένοι από μας τουλάχιστον, αισθανόμαστε κάπως άσχημα όταν ακούμε τέτοια πράγματα. Να μη σας πω ότι "βγάζουμε και σπυράκια" όταν έρχεται κάποιος Υπουργός και λέει ότι θα γίνουν τα "σύμφωνα απασχόλησης", που καταργούν στην ουσία τις συλλογικές συμβάσεις. Θα φέρει και νόμο ο Υπουργός αύριο, που θα καταργεί τις συλλογικές συμβάσεις, που γι' αυτές τις συλλογικές συμβάσεις και αυτός κάτι έκανε, κάτι είπε το παρελθόν που δεν ξέρω κατά πόσο το πίστευε ή όχι, δε με ενδιαφέρει αυτό.

Πρέπει να παλέψουμε, να αντισταθούμε, να μην αφήσουμε αυτό το άλογο του φιλελευθερισμού που καλπάζει, να τα πάρει όλα. Να μην αφήσουμε τους εργάτες του Μαντουδίου να τους κάνουν κουρείς, ενώ έχουν μάθει να δουλεύουν σε γερανό οι άνθρωποι. Τους έκαναν κομμωτές! Τι να κουρέψουν; Τα γίδια;

ΠΡΟΕΔΡΕΥΩΝ (Λουκάς Αποστολίδης): Και απ' αυτά μήπως υπάρχουν πολλά; 

Ο κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, δεν καταλαβαίνω την ανησυχία του συναδέλφου.

Κατ' αρχήν, για επενδύσεις, δόξα τω Θεώ, παραπέμπω στις προχθεσινές δηλώσεις του Πρωθυπουργού στο Υπουργείο Ανάπτυξης, όπου παρουσίασε όλη τη δουλειά που έχει γίνει στο επιχειρησιακό πρόγραμμα βιομηχανίας και κάλεσε και την εργοδοτική πλευρά να αναλάβει τις ευθύνες της, μια και υπάρχει δυνατότητα μιας ουσιαστικής επιδότησης, επενδυτικών προσπαθειών, μέσα από το Β' Κοινοτικό Πλαίσιο Στήριξης.

Εμείς ούτε ερχόμαστε να αλλάξουμε κανένα νόμο, ούτε ερχόμαστε να αμφισβητήσουμε υπαρκτές κατακτήσεις του εργατικού κινήματος. Απλώς λέμε, ότι ο μεγαλύτερος κίνδυνος σ'αυτήν τη Χώρα, για να υπάρχει και εργατικό κίνημα και τελικά, για να υπάρχουν εργαζόμενοι, και κατακτήσεις, είναι η ανεργία. Είναι εκείνος που καταδικάζεται με τη μακροχρόνια ανεργία, είναι εκείνος που καταδικάζεται με τον κοινωνικό αποκλεισμό και που, αν κινητοποιηθεί, θα έχουμε τυφλές συγκρούσεις και ρήξεις που θα ακυρώσουν κάθε προσπάθεια που γίνεται σ' αυτήν τη Χώρα και σε τελική ανάλυση, θα δημιουργήσουν και αρνητικές καταστάσεις για την ίδια τη Δημοκρατία μας.

'Εχουμε, λοιπόν, καθήκον να πούμε στους κοινωνικούς φορείς, που δεν είναι κάποιοι Βαρδινογιάννηδες ή κάποιοι άλλοι, όπως λέει, μεγαλοεργοδότες, αλλά είναι η Τοπική Αυτοδιοίκηση, οι Νομάρχες, οι Δήμοι, τα Εργατικά Κέντρα, οι τοπικοί φορείς της περιοχής, οι μικρομεσαίες επιχειρήσεις της περιοχής, οι αγροτικοί συνεταιρισμοί, ότι οφείλουν να κινητοποιηθούν για να μπορούν να δημιουργηθούν θέσεις εργασίες.

Λέμε λοιπόν, σ' αυτήν την τοπική κοινωνία ότι οφείλει να κινητοποιηθεί, για να μπορούν να δημιουργηθούν θέσεις εργασίας, πρέπει να κινητοποιηθούν όλες οι ενεργές δυνάμεις αυτού του νομού, προκειμένου να αντιμετωπισθούν τα υπαρκτά προβλήματα της ανεργίας και δη της μακροχρόνιας, που είναι 50% στη Χώρα μας και να υπάρχει μια αντιστροφή της αρνητικής πορείας, που ακολουθούμε σ' αυτές τις περιοχές, σήμερα. Εμείς δεν τους λέμε τι θα κάνουν. Εμείς λέμε, ότι οφείλουν να συμφωνήσουν. Και σ' αυτήν τη συμφωνία πάνω, είμαστε διατεθειμένοι να βοηθήσουμε. Ας πουν τι συμφωνία θέλουν. Και εκείνοι είναι αυτοί που θα αποφασίσουν τι κίνητρα θα δώσουν, τι κίνητρα θα δημιουργήσουν, τι τομές και 

Σελίδα 3995 

μεταρρυθμίσεις θα κάνουν, προκειμένου να διευκολυνθεί το επενδυτικό πρόβλημα της περιοχής.

Εμείς μόνο τη δική τους θέση και τη δική τους πρόταση θα προωθήσουμε και καμιά δική μας. 

ΠΡΟΕΔΡΕΥΩΝ (Λουκάς Αποστολίδης): Τέταρτη στην ημερήσια διάταξη είναι η με αριθμό 698/11.2.97 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Εθνικής Οικονομίας, Οικονομικών και Ανάπτυξης σχετικά με τα προβλήματα χρηματοδότησης που αντιμετωπίζουν οι Μικρομεσαίες Επιχειρήσεις την κατάργηση του ειδικού φόρου τραπεζικών εργασιών, που επιβαρύνει το επιτόκιο δανειοδότησης κ.λπ.

Η επίκαιρη ερώτηση έχει ως εξής:

"Είναι γνωστά τα προβλήματα που αντιμετωπίζουν οι μικρές και μεσαίου μεγέθους επιχειρήσεις στη Χώρα μας. Κεντρική θέση μεταξύ αυτών των προβλημάτων κατέχει το πρόβλημα της χρηματοδότησης. Η πρόσβαση στο τραπεζικό σύστημα είναι δύσκολη και σαφώς δυσκολότερη σε σχέση με τις μεγάλες επιχειρήσεις. Τα επιτόκια είναι υψηλά και σαφώς υψηλότερα σε σχέση με τα επιτόκια με τα οποία δανείζονται οι μεγάλες επιχειρήσεις. Τα διάφορα ευρωπαϊκά προγράμματα δεν μπορούν να λύσουν από μόνα τους το πρόβλημα της χρηματοδότησης. 'Αλλωστε στις περισσότερες χώρες του κόσμου υπάρχουν ειδικά χρηματοοικονομικά προγράμματα για μικρομεσαίες επιχειρήσεις. 

Ερωτώνται οι κύριοι Υπουργοί,

1. Γιατί η Κυβέρνηση δεν καταργεί τον ΕΦΤΕ, έστω στα δάνεια για τις μικρές επιχειρήσεις και την ειδική εισφορά υπέρ της Τράπεζας της Ελλάδας, μέτρα που θα έχουν σαν άμεσο αποτέλεσμα τη μείωση των επιτοκίων κατά 1,5-2 μονάδες;

2. Αν προτίθεται η Κυβέρνηση να ζητήσει από την Εθνική Τράπεζα και άλλες κρατικές τράπεζες να προσφέρουν πιο ανοικτές διαδικασίες και πιο φθηνό διανειακό χρήμα στις επιχειρήσεις μέσα από ειδικά προγράμματα που θα διαμορφωθούν;".

Ο κύριος Υπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Ο κύριος συνάδελφος, έχει βάλει τέσσερα θέματα, την κατάργηση του ΕΦΤΕ, της ειδικής εισφοράς υπέρ της τράπεζας, καθώς και την παρέμβαση στην Εθνική Τράπεζα για ανοικτές διαδικασίες και πιο φθηνό δανεικό χρήμα. 

Σε ό,τι αφορά τον Ειδικό Φόρο Τραπεζικών Εργασιών, θα ήθελα, κύριε συνάδελφε, να σας ενημερώσω ότι καταργήθηκε από τις 8 Ιουνίου 1993 ο Ειδικός Φόρος Τραπεζικών Εργασιών που επιβάλλεται στα δάνεια και στις πιστώσεις που χορηγούσαν προς οιονδήποτε οι ημεδαπές τράπεζες, αλλά και οι αλλοδαπές ανώνυμες τραπεζικές εταιρείες που λειτουργούν όμοια στην Ελλάδα. Ως εκ τούτου δεν υφίσταται πλέον θέμα κατάργησης του ΕΦΤΕ στα ανωτέρω δάνεια και πιστώσεις.

Σε ό,τι αφορά τα έσοδα των τραπεζών από τόκους, προμήθειες κ.λπ. θα ήθελα να σημειώσω ότι ο ειδικός φόρος αυτών των τραπεζικών εργασιών μειώθηκε από 1.1.94 από 8% σε 4% με ειδικές διατάξεις συγκεκριμένου νόμου. Η πλήρης κατάργηση του ανωτέρω φόρου θα δημιουργήσει, όπως καταλαβαίνετε, σοβαρά προβλήματα ιδίως λόγω της ανάγκης της άμεσης αναπλήρωσης του εσόδου από το φόρο αυτό. Θα έλεγα, θα έπρεπε να κινηθούν προς μια κατεύθυνση μετακύλησης ενός άμεσου φόρου προς έμμεσους φόρους και αυτό νομίζω θα ήταν ακόμη πιο άδικο για τον απλό πολίτη αυτής της Χώρας.

'Οσον αφορά την κατάργηση της ειδικής εισφοράς του λεγόμενου νόμου 128/75, αυτός ο λογαριασμός είναι ένας λογαριασμός που τηρείται στην Τράπεζα της Ελλάδος και ο οποίος δημιουργείται από παρακράτηση 1% επί όλων των χορηγήσεων των τραπεζών. Σκοπός του λογαριασμού αυτού είναι η επιδότηση επιτοκίων ειδικών κατηγοριών χρηματοδοτήσεων των πιστωτικών ιδρυμάτων, στα πλαίσια μιας άσκησης κοινωνικής πολιτικής. Η επιδότηση των επιτοκίων γίνεται με έκδοση κοινών Υπουργικών αποφάσεων, αρμόδιων Υπουργών. Ο ανωτέρω λογαριασμός επιδοτείται κάθε χρόνο από τον τακτικό προϋπολογισμό, επειδή είναι ελλειμματικός. Η κατάργηση αυτής της εισφοράς δεν μπορεί να εξετασθεί λόγω των μεγάλων υποχρεώσεων του λογαριασμού από την καταβολή επιδοτήσεων επιτοκίων, όπως δάνεια σε σεισμόπληκτες και πλημμυροπαθείς επιχειρήσεις για την αποκατάσταση των ζημιών τους, δάνεια σε επιχειρήσεις παραμεθορίων ή προβληματικών περιοχών, π.χ. πρόσφατες ρυθμίσεις δανείων των επιχειρήσεων της περιφέρειας Θράκης, όπως και των Νομών Κιλκίς, Φλώρινας, Εύβοιας, Καστοριάς κ.λπ.

Σε ό,τι αφορά το επόμενο σημείο, θα ήθελα να αναφέρω δύο λόγια, γιατί δεν υπάρχει πολύς χρόνος, αναφορικά, δηλαδή, με τις ανοιχτές διαδικασίες και το φθηνό δανειακό χρήμα. 

Επιτρέψτε μου, κύριε Πρόεδρε, να μιλήσω για το ένα τώρα και για το άλλο κατά τη δευτερολογία μου.

Σ' ό,τι αφορά την ενίσχυση της διαφάνειας -για το οποίο έχετε απόλυτο δίκιο, κύριε συνάδελφε,- των τραπεζικών συναλλαγών και της αξιοπιστίας του τραπεζικού συστήματος, καθώς και για την ανάπτυξη του υγιούς ανταγωνισμού μεταξύ των Τραπεζών, η Τράπεζα της Ελλάδος καθόρισε πλαίσιο πληροφόρησης και ορθής ενημέρωσης των συναλλασσομένων. Σε πρόσφατες εγκυκλίους της διοίκησης αναφέρεται, σε σχέση με το θέμα της ερώτησής σας, ότι οι τράπεζες οφείλουν να πληροφορούν τους δανειολήπτες για το ύψος του επιτοκίου και τον τρόπο υπολογισμού των τόκων, για το επιτόκιο υπερημερίας και τον τρόπο καθορισμού του, για τις επιβαρύνσεις σε περίπτωση πρόωρης εξόφλησης κ.λπ., ώστε να είναι πλήρως κατανοητές από τους δανειολήπτες οι σχετικές υποχρεώσεις που αναλαμβάνονται μέσω των καταρτιζομένων συμβάσεων χρηματοδότησης και να καθίσταται δυνατή η συγκρισιμότητα των επιβαρύνσεων για να επιλέγουν την Τράπεζα που προσφέρει τους ευνοϊκότερους όρους.

Για το επόμενο θέμα θα μιλήσω στη δευτερολογία μου, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κύριοι συνάδελφοι, το θέμα το οποίο θέτω, είναι απλό και σαφές. Εκτιμώ ότι είναι ακριβότερος ο δανεισμός για τις μικρές επιχειρήσεις έναντι των μεγάλων. Και αυτό το στηρίζω σε στοιχεία. Μια μεγάλη επιχείρηση πάει, διαπραγματεύεται αυτήν τη στιγμή που μιλάμε και μπορεί να δανεισθεί με ένα επιτόκιο αρκετά χαμηλότερο από το επιτόκιο που δανείζεται η μικρή επιχείρηση.

'Εχουμε να πούμε τίποτα στη μικρή επιχείρηση απ' αυτό. Εγώ έκανα κάποιες προτάσεις. Ο Υπουργός μου λέει, θα έχουμε παρενέργειες κ.λπ. Η Κυβέρνηση τελικά δεν έχει να πει τίποτε στο θέμα αυτό; 

Εμείς νομίζουμε -είναι και η ημέρα σήμερα που έχουν μια κινητοποίηση, μετά τους αγρότες και τους εκπαιδευτικούς, οι επαγγελματίες, οι βιοτέχνες και οι έμποροι, δεν υπάρχει χρόνος να αναλύσω, θεωρώ ότι είναι αυτονόητο πως όλες οι Πτέρυγες της Βουλής συμφωνούν- ότι η μικρή επιχείρηση πρέπει να ενισυχθεί. Πλήττεται από παντού. Αντιμετωπίζει άνισους όρους ανταγωνισμού από παντού. Ισχυρίζομαι ότι υπάρχει ρεαλιστική λύση, υπάρχει η δυνατότητα.

Αναφέρω ορισμένους τρόπους, με τους οποίους εκτιμώ ότι μία, δύο μονάδες μπορούσαμε να κερδίσουμε. Εάν αυτό θεωρεί η Κυβέρνηση ότι δεν εντάσσεται στην πολιτική της, να βρούμε άλλους τρόπους. 

Μία δεύτερη διέξοδος -κι εκεί αναφέρομαι στην Εθνική Τράπεζα, την οποία τη βοηθούμε ως Κράτος και καλά κάνουμε- είναι η εξής: Δεν μπορεί η μικρή επιχείριση να προσφύγει σε δανεισμό σε ξένο συνάλλαγμα. Δεν μπορεί να αναλάβει το ρίσκο. Μία Τράπεζα, όμως, όπως η Εθνική και άλλες βεβαίως, δρώντας ως ενδιάμεσος, θα μπορούσε να εξασφαλίσει ειδικά πακέτα χρηματοδότησης προς τις μικρές επιχειρήσεις, να αφομοιώσει η ίδια η Εθνική Τράπεζα ένα μέρος του συναλλαγματικού κινδύνου και μπορεί να προσφέρει επιτόκιο που και την ίδια να καλύπτει και να της δίνει και κέρδος, αλλά και τη μικρή επιχείρηση κάπως να την ανακουφίζει.

Εν πάση περιπτώσει, επειδή η διαδικασία της ερώτησης, και

Σελίδα 3996 

της απάντησης εδώ του κυρίου Υπουργού είναι στενάχωρη, από άποψη χρόνου, εγώ με έμφαση υπογραμμίζω και προτείνω στην Κυβέρνηση να δει σοβαρότατα το θέμα της χρηματοδότησης των μικρών επιχειρήσεων. Κάποια περιθώρια, κάποιες λύσεις νομίζω ότι υπάρχουν. Και όλες οι ευρωπαϊκές χώρες αναζητούν τέτοιες διεξόδους και ορισμένες έχουν και πετυχημένα παραδείγματα να μας υποδείξουν.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εθνικής Οικονομίας κ. Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Θα ήταν χρήσιμο, κύριε συνάδελφε, να εστιάζουμε ίσως το ερώτημά μας σε ένα σημείο, σε μια επίκαιρη ερώτηση και όχι σε τέσσερα. Απήντησα προηγουμένως στα τρία.

ΙΩΑΝΝΗΣ ΔΡΑΓΑΣΑΚΗΣ: 'Ενα ερώτημα έθεσα, κύριε Υπουργέ.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): 'Οχι, θέσατε τέσσερα θέματα. Και έρχομαι στο τέταρτο, σε ό,τι αφορά το φθηνότερο δανειακό χρήμα για τις επιχειρήσεις.

Η πλήρης απελευθέρωση του πιστωτικού συστήματος είχε σαν αποτέλεσμα την κατάργηση όλων των πιστωτικών και νομισματικών περιορισμών, μεταξύ αυτών και του διοικητικού καθορισμού των επιτοκίων των διαφόρων κατηγοριών τραπεζικών χρηματοδοτήσεων, το ύψος των οποίων ήταν για σειρά ετών, μέχρι την απελευθέρωση, σε επίπεδα χαμηλότερα του πληθωρισμού.

Ως αποτέλεσμα της εν λόγω εξέλιξης είναι ότι οι όροι χορήγησης των πάσης φύσεως τραπεζικών δανείων, αποτελούν πλέον αντικείμενο συμφωνίας μεταξύ των συναλλασσομένων και των Τραπεζών και στο οποίο κυρίως εκδηλώνεται ο έντονος ανταγωνισμός των Τραπεζών.

Σε ένα καθεστώς, λοιπόν, απελευθερωμένης παροχής τραπεζικών υπηρεσιών, όχι μόνο από τα πιστωτικά ιδρύματα που λειτουργούν στο εσωτερικό, αλλά και από αυτά που παρέχουν υπηρεσίες διασυνοριακά, ο αποτελεσματικότερος τρόπος για την αποτροπή, έστω, και οριακών περιπτώσεων υπέρμετρης επιβάρυνσης των δανειοδοτουμένων, είναι η ενίσχυση του ανταγωνισμού και της διαφάνειας, στην παροχή αυτών των υπηρεσιών, των χρηματοπιστωτικών. Η άνοδος των επιτοκίων, βεβαίως, δεν θα υπάρχει πλέον από εδώ και πέρα και νομίζω, ότι τα τελευταία χρόνια βλέπουμε μια συνεχή πτώση των επιτοκίων και εκτιμάται ότι θα συνεχιστεί αυτή η πτώση των επιτοκίων, γιατί είναι συνάρτηση του ρυθμού μείωσης του πληθωρισμού.

Θα ήθελα, επιτέλους, να επισημάνω και κάτι άλλο: 'Οτι με πρόσφατη πράξη διοικητικής τράπεζας, της Τράπεζας της Ελλάδος, είχαμε σαν στόχο τη μείωση των επιβαρύνσεων από τόκους υπερημερίας για τα πάσης φύσεως δάνεια που συνάπτονται από της 1.8.96 και μετά, καθ' όσον με τις διατάξεις αυτές καθορίζεται αφενός μεν ανώτατο όριο προσαύξησης από διόμισι εκατοστιαίες μονάδες επί του συμβατικού επιτοκίου και αφετέρου ότι η συχνότητα του ανατοκισμού δεν μπορεί να υπερβαίνει την αντίστοιχη της ενημέρωσης εξυπηρέτησης. 'Αρα έχουμε σημαντικές παρεμβάσεις στους τόκους υπερημερίας.

Κύριε συνάδελφε, ξέρετε, ότι σε λίγες μέρες βγαίνουν στον αέρα μετά την ανάδειξη των ενδιάμεσων φορέων σε όλες τις περιφέρειες της Ελλάδος για τις μικρομεσαίες επιχειρήσεις οι δράσεις, τα μέτρα και οι ενέργειες για έναν προϋπολογισμό εκατό δισεκατομμυρίων δραχμών, σε ό,τι αφορά την παρέμβασή μας και ενίσχυση δράσεων των μικρομεσαίων επιχειρήσεων. Μία από αυτές τις δράσεις αναφέρεται και στην επιδότηση των επιτοκίων των μικρών και μεσαίων επιχειρήσεων.

'Αρα, λοιπόν, ιδού πεδίον λαμπρό για όλους μας. 'Εχουμε αυτήν τη στιγμή δύο πράγματα: Από τη μια μεριά ότι η σημαντική μείωση του πληθωρισμού συμπαρασύρει σημαντικά τη μείωση των επιτοκίων, η εξυγίανση του περιβάλλοντος της αγοράς μέσα στο οποίο κινούμαστε, δίνει τη δυνατότητα μέσα από τον ανταγωνισμό να επισυνάπτονται δανεισμοί με χαμηλά επιτόκια για τις επιχειρήσεις που έχουν ισχυρή πίστη και ταυτόχρονα ένα ολόκληρο πακέτο μέτρων εκατό δισεκατομμυρίων δραχμών είναι σε εξέλιξη, τμήμα του οποίου είναι και η επιδότηση επιτοκίων στις μικρές και μεσαίες επιχειρήσεις που θα αξιολογηθούν και θα επιλεγούν απ' αυτήν τη διαδικασία. 'Αρα, λοιπόν, υπάρχει ένα πλέγμα μέτρων και παρεμβάσεων και νομίζω ότι κανείς δεν αμφισβητεί τη σημαντική πτώση των επιτοκίων και για τις μικρομεσαίες επιχειρήσεις, όπως και για κάθε άλλη επιχείρηση. Είναι πλέον ορατό αυτό μπροστά μας.

ΠΡΟΕΔΡΕΥΩΝ (Λουκάς Αποστολίδης): Εισερχόμεθα στην πέμπτη της ημερήσιας διάταξης επίκαιρη ερώτηση με αριθμό 705/11.2.97 του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Εθνικής 'Αμυνας, σχετικά με την υλοποίηση της απόφασης του Διοικητικού Εφετείου Αθηνών η οποία δικαιώνει ιπτάμενο της Σχολής Ικάρων να του χορηγηθεί πτυχίο αποφοίτου και η οποία απόφαση εκκρεμεί λόγω τραυματισμού του σε ατύχημα.

Η επίκαιρη ερώτηση έχει ως εξής:

"Με απόφαση του Διοικητικού Εφετείου Αθηνών διατάσσεται η Διοίκηση της Σχολής Ικάρων να υποχρεωθεί να χορηγήσει πτυχίο στον απόφοιτο Βησσαρίωνα Ν.Βέργο, ο οποίος, ενώ φοιτούσε ως ιπτάμενος 'Ικαρος, τραυματίστηκε σε ατύχημα, που συνέβη στις 22 Μαρτίου 1991.

Επειδή, η Διοίκηση της Σχολής Ικάρων αρνείται παράνομα να χορηγήσει πτυχίο στον απόφοιτο αυτό, λόγω του τραυματισμού του, αγνοώντας την παραπάνω τελεσίδικη απόφαση, 

Ερωτάται ο κύριος Υπουργός, σε ποιες ενέργειες προτίθεται να προβεί, ώστε να εκτελεστεί η απόφαση του Δικαστηρίου".

Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κυρία και κύριοι συνάδελφοι, ένας από τους παράγοντες που επηρεάζουν την μαχητική ικανότητα των Ενόπλων Δυνάμεων είναι η ποιότητα της εκπαίδευσης που παρέχεται από τα Ανώτατα Στρατιωτικά Εκπαιδευτικά Ιδρύματα.

Για το λόγο αυτό όλες οι Στρατιωτικές Σχολές είναι υποχρεωμένες να εστιάζουν την προσοχή τους στην πληρότητα και την υψηλή ποιότητα της παρεχομένης παιδείας, σε συνάρτηση πάντοτε με την υψηλών απαιτήσεων στρατιωτική εκπαίδευση, ώστε να εξασφαλίζεται η απόδοση άξιων και άρτια εκπαιδευμένων αξιωματικών στις 'Ενοπλες Δυνάμεις. Αυτός είναι και ο λόγος για τον οποίο η στρατιωτική και πολιτική ηγεσία του Υπουργείου 'Αμυνας, έχει μια ιδιαίτερη ευαισθησία πάνω στα θέματα εκπαίδευσης.

Στο θέμα, που έθιξε ο κύριος συνάδελφος, σχετικά με τη χορήγηση του πτυχίου στον κ. Βέργο από τη Σχολή Ικάρων, θέλω να σας πω τα ακόλουθα:

Ο κ. Βέργος εισήχθη το 1988 στο τμήμα Ιπταμένων της Σχολής Ικάρων.

Κατά τη διάρκεια της φοίτησής του και εκτός υπηρεσίας, τραυματίστηκε σε τροχαίο, με συνέπεια να υποστεί μετατραυματική παράλυση αριστερού βραχιονίου πλέγματος, όπως λέγεται.

Το 1992, μετά από απόφαση της αρμόδιας υγειονομικής επιτροπής, κρίθηκε ακατάλληλος και για το ιπτάμενο, αλλά και για το προσωπικό εδάφους της Πολεμικής Αεροπορίας. Υποχρεωτική συνέπεια αυτής της κρίσης ήταν η απόλυσή του από τη Σχολή Ικάρων. Προσέφυγε στο Διοικητικό Εφετείο Αθηνών και επεδίωξε την ακύρωση αυτής της απόφασης. Επανήλθε στη Σχολή Ικάρων μετά από ευνοϊκή απόφαση του Δ.Ε.Δ..

Το 1995 το Διοικητικό Εφετείο Αθηνών μετά από συνεχείς αναβολές τριών ετών δυστυχώς, απέρριψε την αίτηση αυτή την οποία είχε κάνει, με αποτέλεσμα να απολυθεί αναδρομικά ο κ. Βέργος από το 1992, αν και είχε ολοκληρώσει την εκπαίδευση στη Σχολή Ικάρων.

Κατά το διάστημα 1991-1995 η υπηρεσία κατέβαλε κάθε δυνατή προσπάθεια, στέλνοντάς τον επανειλημμένως στο εξωτερικό, με στόχο να διορθωθεί η βλάβη την οποία είχε υποστεί, αλλά δυστυχώς αυτό δεν είχε το αποτέλεσμα που αναμέναμε.

Σελίδα 3997 

 

Το 1994 ο κ. Βέργος ζήτησε να του απονεμηθεί το πτυχίο της Σχολής Ικάρων. Το 1996 το Εφετείο Αθηνών εξέδωσε απόφαση στην πιο πάνω αίτησή του. Σύμφωνα με την απόφαση αυτή η διοίκηση υποχρεούται να χορηγήσει πτυχίο στον κ. Βέργο, ενώ δεν υποχρεούται να τον ονομάσει ανθυποσμηναγό. Και εδώ είναι τώρα που περιπλέκεται το πρόβλημα.

Σύμφωνα με την υφιστάμενη νομοθεσία, πτυχίο, αποφοιτήριο από τη Σχολή Ικάρων παρέχεται στους νέους αξιωματικούς μετά την ονομασία τους ως αξιωματικών. Δεν είναι δυνατόν με το υφιστάμενο πλέγμα νόμων, που διέπουν τη λειτουργία των στρατιωτικών σχολών, να δοθεί πτυχίο, αποφοιτήριο ή ο,τιδήποτε, σε κάποιον ο οποίος δεν είναι αξιωματικός.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού).

Τελειώνω σε μερικά δευτερόλεπτα, κύριε Πρόεδρε.

Το Υπουργείο 'Αμυνας προσπαθεί να λύσει αυτό το πρόβλημα και έχει παραπέμψει την όλη υπόθεση στο Νομικό Συμβούλιο του Κράτους, το οποίο πρέπει να αποφανθεί. Από τη μία έχουμε μία απόφαση του Διοικητικού Εφετείου και από την άλλη έχουμε το νόμο, ο οποίος δεν επιτρέπει την απονομή του πτυχίου.

Στη συνέχεια θα σας πω και άλλες ενέργειες στις οποίες έχει προβεί το Υπουργείο 'Αμυνας.

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριε Πρόεδρε, θα μου επιτρέψετε να σας πω ότι θλίβομαι από την απάντηση του Υφυπουργού Εθνικής 'Αμυνας. Τα παιδιά μας, κύριε Πρόεδρε, που υπηρετούν αυτήν την ώρα στον Ελληνικό Στρατό, δεν είναι οικοσκευή, ούτε της πολιτικής ούτε της στρατιωτικής ηγεσίας. Και θα πρέπει ο κύριος Υφυπουργός, όταν αναφέρεται στα Ελληνόπουλα που αν κληθούν οποιαδήποτε στιγμή -εγώ εύχομαι ποτέ- να υπηρετήσουν την Πατρίδα, θυσιάζοντας και την ίδια τους τη ζωή, να σέβεται πρώτα απ'όλα τους γονείς τους και τη ζωή τους.

Ακούστε τι έχει γίνει, κύριε Πρόεδρε: Υπάρχει μία απόφαση του Διοικητικού Εφετείου Αθηνών του 1996, σύμφωνα με την οποία οι διατάξεις που αποκλείουν τη χορήγηση πτυχίου -λέει το Διοικητικό Εφετείο- σε όσους αποπεράτωσαν τις σπουδές επιτυχώς χωρίς να ονομασθούν ανθυποσμηναγοί, είναι αντίθετες με το άρθρο 4 και 5 του Συντάγματος. Διατάσσει, λοιπόν, το Διοικητικό Εφετείο να αναπεμφθεί η υπόθεση στη διοίκηση και να υποχρεωθεί η τελευταία να χορηγήσει πτυχίο της Σχολής Ικάρων στον αιτούντα.

Θέλω εδώ να κάνω μία μικρή παρένθεση -αν με φθάνει ο χρόνος- για να σας πω ότι προβληματίστηκα πολύ, για το αν θα έπρεπε μια υπόθεση ενός προσώπου να τη φέρω στο Ελληνικό Κοινοβούλιο και είπα ναι για έναν και μοναδικό λόγο: 'Οταν υπάρχει νόμος, όταν υπάρχει απόφαση δικαστηρίου, που υποχρεώνει την Πολιτεία να την εκτελέσει και η Πολιτεία δεν εκτελεί, θεωρώ ότι είναι υπόθεση όλου του Ελληνικού Λαού.

'Οταν το 1991 τραυματίστηκε αυτό το παλικάρι, το οποίο ήταν εκ των αρίστων που εισήχθησαν στη Σχολή Ικάρων το 1988, δεν έγινε ανάκριση κατά τη διάρκεια του τροχαίου, το οποίο συνέβη έξω από τη Σχολή στο Τατόϊ -ενώ στις περιπτώσεις τροχαίων που υπάρχουν τραυματισμοί ξέρετε πολύ καλά ότι γίνεται και ανάκριση- και ευθύνη είχε η Σχολή.

'Εγινε και κάτι άλλο το οποίο θεωρώ και πιο σοβαρό. Το 1992, κύριε Πρόεδρε, επέτρεψε η Σχολή στον κ. Βέργο να φοιτήσει στο τέταρτο έτος. Και το τελείωσε με πολύ καλούς βαθμούς.

'Ερχεται, λοιπόν, μετά από τόσα χρόνια, η πολιτεία και του λέει: Εκεί που σου επέτρεψα από το 1991 να υπηρετήσεις, τώρα δεν αναγνωρίζω ότι υπηρέτησης, ότι φοίτησες ένα χρόνο στη σχολή. 

Και το σπουδαιότερο απ' όλα -και κύριε Υφυπουργέ, ακούστε με σας παρακαλώ με όποιο σκεπτικό και όποια επιχειρήματα και αν έχετε- υπάρχει ένα αίτημα του κ. Βέργου από τις 26 Νοεμβρίου 1996, με αριθμό πρωτοκόλλου 32301, σύμφωνα με το οποίο σας ζητεί να του απαντήσετε σε κάποια καίρια νομικά θέματα. Τέσσερις μήνες μετά αδιαφορείτε. Γιατί; 'Εχετε το δικαίωμα αυτό να το κάνετε; Αναρωτιέμαι.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν κατάλαβα το αίτημα, κύριε συνάδελφε.

ΙΩΑΝΝΗΣ ΔΗΜΑΡΑΣ:Αν είχα και άλλο χρόνο, θα σας έλεγα περισσότερα, κύριε Υπουργέ. 

ΠΡΟΕΔΡΕΥΩΝ (Λουκάς Αποστολίδης):Απάντηση σε ορισμένα νομικά ζητήματα.

Ορίστε, κύριε Υφυπουργέ, έχετε το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν κατάλαβα βέβαια γιατί θλίβεται ο κύριος συνάδελφος.

ΙΩΑΝΝΗΣ ΔΗΜΑΡΑΣ:Είναι κρίμα, κύριε Υφυπουργέ...

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Τα γεγονότα που είπα και τα οποία και ο ίδιος ανέφερε είναι πραγματικά. Η ερμηνεία τους είναι διαφορετική.

Ανέφερα προ ολίγου -και δεν ακούσατε ή δε θελήσατε να ακούσετε- ότι ο νόμος δεν επιτρέπει να δοθεί πτυχίο σε μη αξιωματικό, σε πολίτη.

Ο νόμος που διέπει τη λειτουργία, λέει ότι ο Υπουργός Εθνικής 'Αμυνας κυρεί τον πίνακα και προκαλεί την έκδοση διατάγματος περί ονομασίας των επιτυχώς αποπερατωσάντων την εκπαίδευση ικάρων σε μονίμους ανθυποσμηναγούς. 'Αμα τη κοινοποιήσει του διατάγματος, δίδονται τα πτυχία.

Ο κ. Βέργος για λόγους για τους οποίους κανένας δεν φταίει και όλοι λυπούμαστε, από καθαρό ατύχημα έξω από τη μονάδα του, τραυματίστηκε και δεν είναι ικανός να είναι αξιωματικός.

'Οπως είπατε και ο κ. Βέργος και εσείς και άλλοι και όλοι μας είμαστε πράγματι διατεθειμένοι να δώσουμε τα πάντα στον αγώνα για την ελευθερία και την ανεξαρτησία της Χώρας. Να μπορούμε, όμως.

Εάν κάποιος δεν είναι ικανός να το κάνει, υπάρχουν νόμοι, που εδώ τους έχουμε ψηφίσει και τους οποίους όλοι έχουν παραδεχτεί, στους οποίους λέμε ότι ορισμένοι εξαιρούνται απ' αυτήν την υποχρέωση ή το δικαίωμα, γιατί αντικειμενικά, λόγω σωματικής ανικανότητας δεν μπορούν να προσφέρουν τις υπηρεσίες τους. Τέτοιος είναι και ο κ. Βέργος.

Ο κ. Βέργος από την Ανωτάτη Υγειονομική Επιτροπή κρίθηκε ως ακατάλληλος για να είναι αξιωματικός. Ο κ. Βέργος, λοιπόν, ζητάει να ονομαστεί αξιωματικός και να πάρει πτυχίο, σε αντίθεση με την απόφαση αυτή της επιτροπής.

Πώς θα φέρετε αυτά τα πράγματα μαζί;

Το Διοικητικό Εφετείο, με το σκεπτικό του, διέταξε να δοθεί πτυχίο.

Ο νόμος απαγορεύει να δοθεί πτυχίο.

Το θέμα έχει παραπεμφθεί κύριε Πρόεδρε στο Νομικό Συμβούλιο του Κράτους. Και απόφαση του Νομικού Συμβουλίου του Κράτους θα εκτελεσθεί.

Παράλληλα θέλω να προσθέσω, ότι στην προσπάθειά μας να αποφύγουμε τέτοιες εμπλοκές, έχουμε συγκροτήσει ειδική επιστημονική επιτροπή από στελέχη των Ενόπλων Δυνάμεων και από στελέχη του Υπουργείου Παιδείας, οι οποίοι μελετούν τον τρόπο με τον οποίο θα λειτουργούν οι στρατιωτικές σχολές, ούτως ώστε να δίδεται πτυχίο παράλληλα με την απονομή του βαθμού του αξιωματικού.

Αυτό πιθανόν να λύσει το πρόβλημα για τον κ. Βέργο.

Το παρόν πλέγμα νόμων δεν επιτρέπει να δοθεί πτυχίο στον κύριο αυτόν.

ΙΩΑΝΝΗΣ ΔΗΜΑΡΑΣ:Παρά την απόφαση.

ΠΡΟΕΔΡΕΥΩΝ (Λουκάς Αποστολίδης):Κύριοι συνάδελφοι, ολοκληρώθηκε η συζήτηση επί των επικαίρων ερωτήσεων.

Σελίδα 3998 

 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η με αριθμό 29/29.1.97 επερώτηση των Βουλευτών κυρίων Γεωργίου Καρασμάνη, Σάββα Τσιτουρίδη, Αθανασίου Δαβάκη, Αθανασίου Νάκου, Γεωργίου Γαρουφαλιά, Ευάγγελου Μπασιάκου, Ελευθέριου Παπαγεωργόπουλου, Θεοφίλου Λεονταρίδη κατά του Υπουργείου Γεωργίας, σχετικά με την πολιτική της Κυβέρνησης στο θέμα των οπωροκηπευτικών.

Πριν δώσω το λόγο στον πρώτο επερωτώντα, έχω την τιμή να ανακοινώσω στο Σώμα, ότι οι Βουλευτές κ. Γεώργιος Σούρλας, κ. Νικόλαος Αναστασόπουλος, κ. Βασίλειος Σωτηρόπουλος, κ. Ανδρέας Καραγκούνης, κ. Γεώργιος Αλεξόπουλος, κ. Ελευθέριος Παπανικολάου, κ. Ιωάννης Χωματάς, κύριος Παναγιώτης Μελάς, κ. Παναγιώτης Σκανδαλάκης, κ. Σπύρος Σπύρου, κ. Κωνσταντίνος Καραμηνάς και κ. Βασίλειος Βύζας κατέθεσαν πρόταση νόμου "Ιδιωτικοί φορείς παροχής υπηρεσιών πρωτοβάθμιας φροντίδας υγείας".

Παραπέμπεται στην αρμόδια Διαρκή Επιτροπή.

Επίσης θα ήθελα να ανακοινώσω, ότι από μέρους του Συνασπισμού στη σημερινή συζήτηση της επερώτησης της Νέας Δημοκρατίας, αρμοδιότητος Υπουργείου Γεωργίας, σχετικά με την πολιτική της Κυβέρνησης στο θέμα των οπωροκηπευτικών, ορίζεται Κοινοβουλευτικός Εκπρόσωπος ο Βουλευτής Ευβοίας κ. Ευάγγελος Αποστόλου.

Ο πρώτος επερωτών συνάδελφος κ. Γεώργιος Καρασμάνης έχει το λόγο για είκοσι λεπτά.

ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, δε νομίζω να υπάρχει στην Αίθουσα αυτή κανείς,πλην του κυρίου Υπουργού Γεωργίας, ο οποίος απ' ό,τι βλέπω απουσιάζει -βέβαια τον αναπληρώνει ο κ. Σωτηρλής που και αυτός έχει τις ευθύνες σαν μέλος της Κυβέρνησης- που να αμφισβητεί την παταγώδη κυβερνητική αποτυχία στον τομέα της αγροτικής πολιτικής, τα τελευταία χρόνια. Και δεν αναφέρομαι, βεβαίως, μόνο στη διαχείριση των αγροτικών προβλημάτων σε εθνικό επίπεδο, αλλά κυρίως στην κυριολεκτικά απίστευτη πια ανικανότητα και αδυναμία να υπερασπιστούμε και να θωρακίσουμε τα συμφέροντα των αγροτών μας στα κοινοτικά όργανα. Εκεί, δηλαδή, που λαμβάνονται οι αποφάσεις για το σήμερα και το αύριο της ευρωπαϊκής αγροτικής παραγωγής, εκεί που διαμορφώνεται η κοινή μοίρα των ευρωπαίων παραγωγών, συνεπώς και των δικών μας. Δεν είναι τυχαίο το γεγονός ότι τα τελευταία χρόνια η θλιβερή πορεία μας στις Βρυξέλλες και η διαπραγματευτική ανερπάρκειά μας είχαν σαν αποτέλεσμα να χαθούν, η μία μετά την άλλη, όλες οι κρίσιμες μάχες που αφορούσαν τους σημαντικότερους και νευραλγικότερους τομείς της αγροτοκτηνοτροφικής μας παραγωγής, να ληφθούν αποφάσεις και να επιβληθούν κανονισμοί καταστροφικοί, αποκλειστικά για τα δικά μας προϊόντα και τους δικούς μας καλλιεργητές. Και είναι αυτή ακριβώς η παταγώδης αποτυχία, που εξανεμίζει μέρα με την ημέρα το αγροτικό εισόδημα, οδηγεί τους αγρότες μας σε απόγνωση και οδηγεί στο συχνότερο από ποτέ ξέσπασμα των μεγαλύτερων και δυναμικότερων κινητοποιήσεων που έχει ζήσει ο Τόπος τις τελευταίες δεκαετίες.

Κυρίες και κύριοι συνάδελφοι, ο τομέας των οπωροκηπευτικών, ένας από τους σημαντικότερους κλάδους της αγροτικής μας οικονομίας αποτελεί την πλέον κραυγαλέα απόδειξη αυτής της ανυπαρξίας της αγροτικής πολιτικής την τελευταία τετραετία. Το νέο κοινοτικό καθεστώς, που τίθεται από φέτος σε εφαρμογή, απειλεί με δραματικά αδιέξοδα τους εκατοντάδες χιλιάδες παραγωγούς που καλλιεργούν το ένα τέταρτο των αγροτικών εκτάσεων στη Χώρα μας. Και ισοδυναμεί με ολοκληρωτική καταστροφή, οικονομική εξαθλίωση και ανεργία για όλους εκείνους για τους οποίους τα οπωροκηπευτικά αποτελούν μονοκαλλιέργεια, δηλαδή, μοναδική πηγή εισοδήματος και δυνατότητα επιβίωσης.

Από φέτος αρχίζει η σταδιακή μείωση των ποσοτήτων, αλλά και των τιμών των οπωροκηπευτικών που θα πηγαίνουν στην απόσυρση. Μείωση, που μέσα σε μία εξαετία, μέχρι και το 2003 θα φθάσει στο 40% των τιμών της περιόδου 1995 και 1996. Τις πρώτες συνέπειες αυτής της ρύθμισης θα τις ζήσουν μέσα στο επόμενο καλοκαίρι οι καλλιεργητές μας, αφού οι ποσότητες που θα πάνε στην απόσυρση δε θα επιτραπεί να υπερβαίνουν το 50% των ποσοτήτων που αποδεδειγμένα διατέθηκαν στο εμπόριο. Και η μείωση θα είναι συνεχής και σταθερή στα επόμενα χρόνια, μέχρι το προαναφερθέν ποσοστό του 50% να πέσει μόλις στο 10% το 2003, ενώ και η πληρωμή των προϊόντων που θα πηγαίνουν στην απόσυρση δεν θα γίνεται, όπως μέχρι τώρα, αποκλειστικά από την Κοινότητα, αλλά κατά το ήμισι από τις ομάδες παραγωγών, δηλαδή από τους ίδιους τους αγρότες μας.

Αλλά δεν είναι μόνο αυτό. Ο ίδιος ο κανονισμός επιβάλλει μειώσεις και στις επιδοτήσεις των μεταποιητικών επιχειρήσεων. Και δεν χρειάζεται μεγάλη φιλοσοφία για να προβλεφθεί με κάθε βεβαιότητα ότι και αυτός ο περιορισμός θα δημιουργήσει ακόμα μεγαλύτερα προβλήματα από τα ήδη υπάρχοντα, στις επιχειρήσεις αυτές, που αναγκαστικά θα περικόψουν δραστικά και τις ποσότητες που μέχρι σήμερα απορροφούσαν, αλλά και τις τιμές που έδιναν στους παραγωγούς.

Κυρίες και κύριοι συνάδελφοι, αυτόν τον καταστροφικό κανονισμό προσυπέγραψε φαρδιά-πλατιά, όσο και αν φαίνεται απίστευτο, η Ελληνική Κυβέρνηση και ο τότε και ο νυν Υπουργός Γεωργίας, χωρίς μάλιστα να κινήσει γη και ουρανό, ως όφειλε, για να εξασφαλίσει, έστω, για το μεσοδιάστημα της μεταβατικής περιόδου εφαρμογής και προσαρμογής στο νέο καθεστώς, τουλάχιστον κάποιες ενισχύσεις από την Ευρωπαϊκή 'Ενωση, σε αντιστάθμισμα των τεράστιων απωλειών στο εισόδημα των παραγωγών μας. Και ας μη βιαστεί, ο κύριος Υφυπουργός, να επαναλάβει, τη δικαιολογία με την οποία επιχειρεί να καλύπτει πάντοτε τις αποτυχίες της Κυβέρνησης στις Βρυξέλλες, ότι δήθεν δεν προβλέπει κάτι τέτοιο η κοινοτική δημοσιονομική πολιτική και πρακτική, διότι υπάρχει η απάντηση: Και το 1992 έγιναν αναθεωρήσεις στα σιτηρά και την κτηνοτροφία, μόνο που η τότε Κυβέρνηση έδωσε σκληρή μάχη και κατάφερε να εξασφαλίσει και στρεμματικές ενισχύσεις και εξισωτικές αποζημιώσεις, που αναπλήρωναν σημαντικό μέρος της απώλειας. Αλλά μήπως, τουλάχιστον, Κυβέρνηση και Υπουργείο, έχουν μεριμνήσει, ή μεριμνούν έστω και τώρα, να ελαχιστοποιήσουν τις συνέπειες αυτού του κανονισμού;

Μήπως έχουν κάνει κάτι προς την κατεύθυνση της δημιουργίας και της δραστηριοποίησης των ομάδων παραγωγών, μέσα από τις οποίες και μόνο διαφαίνονται οι όποιες ελπίδες προσαρμογής και επιβίωσης των καλλιεργειών μας; Δυστυχώς και σ' αυτόν τον τομέα η ηγεσία και οι υπηρεσίες του Υπουργείου, εξακολουθούν να κοιμούνται τον ύπνο του δικαίου.

Στις 20 Ιουνίου, σε τέσσερις μήνες δηλαδή, θα πρέπει να έχουμε υποβάλει τα πρώτα επιχειρησιακά προγράμματα, προκειμένου να εξασφαλίσουμε κοινοτικά κονδύλια για την οικονομική ενίσχυση των ομάδων παραγωγών μας. 'Ολες οι άλλες χώρες μέλη το έχουν πράξει προ πολλού, αλλά εμείς περιμένουμε, όπως πάντα, την προθεσμία να εκπνεύσει για να τρέχουμε και να μην φθάνουμε και την τελευταία στιγμή να εκλιπαρούμε για κάποια ψίχουλα.

Ας μας πει, λοιπόν, τώρα ο κύριος Υφυπουργός, τι θα γίνει φέτος με το ένα εκατομμύριο τόνους ροδάκινα και με τους έξι εκατομμύρια τουλάχιστον, τόνους άλλων οπωροκηπευτικών. Πώς θα διοχετευθούν αυτά τα προϊόντα, όταν χρόνο με το χρόνο θα κλείνει όλο και περισσότερο η μέγγενη των κοινοτικών περιορισμών;

'Εχει μήπως φροντίσει η Κυβέρνηση να ενισχύσει και να εκσυγχρονίσει τις μεταποιητικές μονάδες και επιχειρήσεις, ώστε να απορροφήσουν κάποιες από τις ποσότητες που θα σαπίζουν από φέτος στα δέντρα και στις αποθήκες των παραγωγών;

Θα μπορούσε να το είχε κάνει στα πλαίσια του 866, δίνοντας κίνητρα δημιουργίας και ανάπτυξης τέτοιων μονάδων σε περιοχές προβληματικές, που έχουν παράλληλα μεγάλη παραγωγή οπωροκηπευτικών, αλλά δεν το έκανε.

Σελίδα 3999 

 

Μήπως είναι ικανοποιημένη η Κυβέρνηση από τις εξαγωγές και βλέπει εκεί τη λύση του προβλήματος; Δυστυχώς και σ' αυτόν τον τομέα τα στοιχεία είναι αποκαρδιωτικά.

Δρέπουμε ήδη τους καρπούς μιας μακρόχρονης απουσίας συγκροτημένης και ουσιαστικής εξαγωγικής πολιτικής, βλέποντας να χάνονται η μία μετά την άλλη, όλες οι μεγάλες και δυναμικές αγορές.

Οι πόρτες των κοινοτικών αγορών για τα νωπά προϊόντα μας έχουν χαθεί προ πολλού, ενώ μήνα με το μήνα χάνονται και οι εναπομείνασες αγορές των χωρών της πρώην ανατολικής Ευρώπης. Και είναι βαρύτατες επ' αυτού οι ευθύνες των υπηρεσιών του Υπουργείου, αφού αυτήν την κατάσταση τη διαμορφώνουν οι δικές τους αδυναμίες, η ανικανότητά τους να αναζητήσουν νέες αγορές, να διαπραγματευθούν νέες συμφωνίες, να προβάλουν τα προϊόντα μας, να στηρίξουμε κάθε εξαγωγική προσπάθεια, ακόμα και να διαχειριστούν σωστά τις εξαγωγικές επιδοτήσεις, ως κίνητρο για παραγωγείς και εξαγωγείς.

Θα καταθέσω σήμερα από το Βήμα, κύριε Υφυπουργέ, την πληροφορία που είδε πρόσφατα το φως της δημοσιότητας, χωρίς να συγκινήσει την Κυβέρνηση: Φαίνεται να χάνεται οριστικά η τεράστια αγορά της Ρωσίας, γιατί η ελληνική πλευρά αθέτησε τους όρους συμφωνίας για εξαγωγές τεράστιων ποσοτήτων εσπεριδοειδών, με ανταλλαγή μηχανολογικού εξοπλισμού.

Με τις μετριοπαθέστερες εκτιμήσεις, αυτόν τον πρώτο χρόνο εφαρμογής του νέου κανονισμού, μόνο σε μία περιοχή της Χώρας μας, στην κεντρική Μακεδονία, δηλαδή στο τρίγωνο Πέλλας-Ημαθίας-Πιερίας οι παραγωγοί θα χάσουν πάνω από πενήντα με εξήντα δισεκατομμύρια.

Γίνεται εύκολα αντιληπτό σε τι ποσό θα ανέλθουν οι απώλειες για το σύνολο των παραγωγών της Χώρας μας και ακόμα περισσότερο, τι θα συμβεί τα επόμενα χρόνια που οι περιορισμοί και οι περικοπές στις τιμές θα γίνονται όλο και πιο σκληρότεροι.

Εν τούτοις, ούτε και σήμερα βλέπουμε στον ορίζοντα κάποια προσπάθεια από κυβερνητικής πλευράς για κάποια μέτρα προστασίας της παραγωγής και του εισοδήματος. Ακόμη και οι μικρές ελπίδες που προς στιγμή διαφάνηκαν με την εξαγγελία δημιουργίας και λειτουργίας του περιβόητου Συμβουλίου Αγροτικής Πολιτικής, διαψεύστηκαν, αφού στην πρεμιέρα του κιόλας εξελίχθηκε σε μία φιέστα για να ρίξει στάχτη στα μάτια των ξεσηκωμένων αγροτών. 'Ενα όργανο χωρίς υποδομή, χωρίς την κατάλληλη στελέχωση, χωρίς την παραμικρη εγγύηση ότι θα μπορέσει να ανταποκριθεί στην αποστολή για την οποία συγκροτήθηκε.

Το χειρότερο είναι ότι το σύνολο των παραγωγών μας έχει εγκαταλειφθεί συνειδητά σε βαθύ σκότος άγνοιας για ότι του επιφυλάσσουν οι επόμενοι μήνες και τα επόμενα χρόνια.

'Ολοι αυτοί οι άνθρωποι θα αρχίσουν μετά από λίγες εβδομάδες και κυρίως, μέσα στο καλοκαίρι με το φουλ της παραγωγής, να ζουν στο πετσί τους και στην τσέπη τους τις συνέπειες του νέου κανονισμού, όταν θα βρίσκουν τις χωματερές και τις μεταποιητικές βιομηχανίες κλειστές, όταν και για τις λιγοστές τους ποσότητες που θα καταφέρνουν να δώσουν θα εισπράξουν τις πρώτες πετσοκομμένες τιμές. Και αυτό δεν θα είναι μόνο η αρχή. 'Οταν μείνουν με τη σοδειά τους στα δέντρα ή στις αποθήκες, γιατί δεν έχει προχωρήσει, ούτε η συγκρότηση και η λειτουργία των ομάδων παραγωγών, όταν θα αρχίσουν να συνειδητοποιούν ότι έχουν εγκαταλειφθεί απροστάτευτοι στις συμπληγάδες ενός κανονισμού που έχει την υπογραφή της κυβέρνησής τους, ενός κανονισμού που τους οδηγεί με μαθηματική ακρίβεια και με προκαθορισμένες ημερομηνίες σε οικονομική εξαθλίωση και ανεργία.

'Οταν θα διαπιστώσουν ότι ολόκληρες περιοχές, όπου τα οπωροκηπευτικά αποτελούν σχεδόν μοναδική απασχόληση, έχουν καταδικαστεί σε οικονομικό και κοινωνικό μαρασμό.

Κυρίες και κύριοι συνάδελφοι, η ομάδα παραγωγών καλείται να σηκώσει όλο το βάρος του νέου κοινοτικού καθεστώτος, οκτώ μήνες μετά την υιοθέτηση του νέου συστήματος, που η Κυβέρνηση και η ηγεσία του Υπουργείου Γεωργίας έχουν αποδεχθεί και δεν έχουν κάνει κανένα βήμα ενημέρωσης. Να ενημερώσουν δηλαδή τους αγρότες και να τους πουν λεπτομέρειες για το τι ακριβώς ισχύει με το νέο καθεστώς και πως θα μπορέσουν να προσαρμοστούν για να αντιμετωπίσουν τις ιδιαίτερες δυσκολίες του. Δεν έχουν ενημερώσει για τη σύσταση και αναγνώριση των ομάδων παραγωγών, αλλά και για την παροχή τεχνικής και όποιας άλλης βοήθειας στο να οργανώσουν σωστά τη δουλειά τους και να ανταπεξέλθουν στις δύσκολες συνθήκες που θα βρουν μπροστά τους. Δεν έχουν κάνει ούτε ένα βήμα για το ποιες καλλιέργειες μπορούν να αντικαταστήσουν τα φρούτα και τα λαχανικά, όπως π.χ. τα ροδάκινα που πλήττονται ιδιαίτερα με το νέο καθεστώς.

Δεν έχουν κάνει κανένα βήμα ενημέρωσης για το πόσοι και ποιοι αγρότες θα μετέχουν στις ομάδες, με τι κεφάλαιο, πώς θα γίνεται η διαχείριση των λειτουργικών ταμείων και πώς θα καταρτίζονται τα επιχειρησιακά προγράμματα, έγκαιρα και ολοκληρωμένα, ώστε να μπορέσουμε να διεκδικήσουμε μερίδιο στις κοινοτικές ενισχύσεις.

Δεν έχουν κάνει ούτε ένα βήμα ενημέρωσης για το πώς θα μπορέσει να οργανωθεί καλύτερα η τυποποίηση, η συσκευασία και η εμπορία των προϊόντων, αφού η διέξοδος της απόσυρσης πλέον στενεύει. Για το ποιά σχέση θα υπάρχει μεταξύ ομάδων παραγωγών και συνεταιριστικών οργανώσεων. Για το τι θα γίνει με τις διεπαγγελματικές οργανώσεις, το ρόλο τους και την παρέμβασή τους στην αγορά.

Η παγερή αδιαφορία με την οποία η Κυβέρνηση αντιμετωπίζει, λίγους μόνο μήνες πριν την εφαρμογή του, το νέο κοινοτικό καθεστώς στα νωπά και μεταποιημένα οπωροκηπευτικά, είναι δύο φορές πιο επικίνδυνη από την ελαφρότητα, με την οποία έκανε δεκτές τις προτάσεις της Ευρωπαϊκής Επιτροπής και τη σχεδόν αμαχητί αποδοχή του νέου καθεστώτος.

Ακόμα δεν έχει ξεκαθαρίσει πόσες ομάδες παραγωγών πρέπει να συσταθούν κατά γεωγραφική περιοχή και κατά προϊόν. Ακόμα δεν μπορούν να συνεννοηθούν οι αρμόδιες υπηρεσίες του Υπουργείου Γεωργίας για το ποιες είναι οι ελληνικές προτάσεις που προωθούμε στις διαχειριστικές επιτροπές της Κοινότητας, που επεξεργάζονται τους εφαρμοστικούς κανονισμούς του νέου καθεστώτος. 

'Οταν μετά από λίγους μήνες, κύριε Υφυπουργέ, θα είναι οι αγρότες πάλι εξαγριωμένοι στους δρόμους, τότε θα είναι πολύ αργά, όχι μόνο για την Κυβέρνηση, αλλά και για τους ίδιους τους αγρότες και την εθνική μας οικονομία, αφού ο τομέας των φρούτων και λαχανικών συμμετέχει κατά 15% στο Ακαθάριστο Γεωργικό Προϊόν, κατέχει ένα από τα μεγαλύτερα μερίδια στις εξαγωγές νωπών και μεταποιημένων αγροτικών προϊόντων και στηρίζει σημαντικά τοπικές κοινωνίες και οικονομίες και ειδικότερα τις τοπικές κοινωνίες των Νομών Πέλλας, Ημαθίας και Πιερίας. Εκεί θα δείτε κινητοποιήσεις και μπλόκα, χειρότερα από αυτά που είδατε μέχρι τώρα.

Ο νέος κανονισμός για τα οπωροκηπευτικά βάζει ταφόπετρα στην παραγωγή των ροδακίνων και όλων των άλλων οπωροκηπευτικών. Οι ημέρες των αγροτών θα είναι μαύρες, εφιαλτικές, συνοδευόμενες από ένα όργιο εξαπατήσεως και εμπαιγμού. 

Ακόμα και σήμερα, κύριε Υφυπουργέ, τα μήλα των παραγωγών σαπίζουν στις αποθήκες τους ή στις αποθήκες των συνεταιρισμών. Πάρτε, έστω και τώρα, αυτήν τη στιγμή, γενναία μέτρα, γενναίες αποφάσεις, για να αμβλύνετε τις επιπτώσεις από αυτόν τον καταδικαστικό κανονισμό. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ευχαριστούμε τον κύριο συνάδελφο.

Ο κ. Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Ευχαριστώ πολύ.

Κυρίες και κύριοι συνάδελφοι, το πρόβλημα, το οποίο προβάλουμε με την επερώτησή μας, δεν μπορεί να απομονωθεί από το γενικότερο πρόβλημα, το οποίο υπάρχει σήμερα και το οποίο δημιουργείται στον πρωτογενή τομέα από την έλλειψη αγροτικής πολιτικής.

Σελίδα 4000 

 

Βλέπουμε με ιδιαίτερη θλίψη ότι, εκτός από την έλλειψη αγροτικής πολιτικής από την πλευρά της Κυβέρνησης, υπάρχει και μια γενικότερη τάση η οποία λέει "μα, τι να κάνουμε; 'Ερχεται η Ευρωπαϊκή 'Ενωση, έρχεται η GATT, αυτοί μας δημιουργούν προβλήματα. Τι θέλετε; Να επανεθνικοποιήσουμε την αγροτική μας πολιτική";

Πού είναι η δική μας αντίρρηση και γιατί καταθέσαμε μία επερώτηση πάνω σε έναν τομέα ο οποίος απασχολεί πολλές χιλιάδες 'Ελληνες μεταξύ των οποίων πολλούς σε παραμεθόριες περιοχές, όπως είναι οι Νομοί της Μακεδονίας αλλά και όλης της Ελλάδος. Αναφέρομαι στα ροδάκινα και στα άλλα ευπαθή προϊόντα.

Ξεκινάει από το ότι δεν έχετε συνολική πολιτική στον αγροτικό τομέα, δε βλέπετε τι κάνουμε με την παραγωγή και τη διάθεση των προϊόντων. Είμαι υποχρεωμένος να πω εγώ για πρώτη φορά στην Αίθουσα αυτή, άλλοι συνάδελφοι το έχουν πει επανειλημμένως, και να επισημάνω πού βρίσκεται το πρόβλημα με τα οπωροκηπευτικά. Δεν βρίσκεται στη συμφωνία της GATT, όπως κάποιες άλλες πολιτικές δυνάμεις λένε. Το 1992 σε επίπεδο Ευρωπαϊκής 'Ενωσης, όταν αποφασίσαμε πολιτικά το τι περίπου θα γίνει στην τελική συμφωνία της GATT, συμφωνήσαμε για τρία πράγματα, κύριε Υπουργέ.

Το πρώτο σε ό,τι αφορά την εσωτερική αγορά, οι επιδοτήσεις, στα έξι χρόνια από το 1994 και μετά, να μειωθούν κατά 20%.

Δεύτερον, σε ό,τι αφορά τις εξαγωγικές επιδοτήσεις, στα έξι χρόνια μέχρι το 1999,αυτές να μειωθούν κατά 36% σε αξία και 20% σε όγκο.

Και τρίτον, σε ό,τι αφορά τους δασμούς γεωργικών προϊόντων -γιατί εισάγουμε και οπωροκηπευτικά στην Ελλάδα- οι δασμοί αυτοί να μειωθούν κατά 36% μέχρι το 1999.

Παράλληλα με αυτήν την πολιτική συμφωνία πετύχαμε σε επίπεδο των τότε δώδεκα κρατών-μελών στα μεσογειακά προϊόντα -όπως είναι τα οπωροκηπευτικά, το λάδι και μία σειρά προϊόντων -επειδή δεν είναι πλεονασματικά αυτές οι μειώσεις που συμφωνήσαμε για όλα τα άλλα προϊόντα να είναι στο 1/3 του 36% και του 20%. Και αυτήν την πολιτική συμφωνία την εντάξαμε σε όλα τα πρακτικά των Συμβουλίων Υπουργών μέχρι και το Σεπτέμβριο του 1993.

'Οταν έρχεσθε το Δεκέμβρη του 1993 και αποδέχεστε, σε πολιτικό επίπεδο και τον Απρίλιο του 1994 σε τυπικό επίπεδο, την προσυμφωνία που κάναμε σε επίπεδο κρατών-μελών, παλιότερα δε διασφαλίσατε και δεν μπήκε πουθενά η ρητή δέσμευση των άλλων έντεκα χωρών ότι για τα μεσογειακά προϊόντα θα έχουμε το 1/3 της μείωσης σε σχέση με όλα τα άλλα προϊόντα.

Και βεβαίως έρχεται ο Κανονισμός στη συνέχεια στον οποίο αναφέρθηκε ο κ.Καρασμάνης, που είναι η απόρροια του γεγονότος ότι δε διασφαλίσατε την ειδική προστασία στα μεσογειακά προϊόντα. Μας περίμεναν στη γωνία. 'Η καλύτερα σας περίμεναν στη γωνία, γιατί εσείς ήσασταν Κυβέρνηση. Και από κει ξεκινάει το μεγάλο πρόβλημα. Από κει και πέρα υπάρχει ένας Κανονισμός σήμερα, ο οποίος είναι συμφορά και ταφόπετρα για τα οπωροκηπευτικά. Τι κάνουμε εδώ και τόσους μήνες, εδώ και ένα χρόνο για να μικρύνουμε όσο γίνεται τις αρνητικές επιπτώσεις; Ποιος ξέρει στην Πέλλα, στο Κιλκίς ή στην Κατερίνη τι θα γίνει το καλοκαίρι που θα βρεθεί με εκατοντάδες χιλιάδες τόνους οπωροκηπευτικά που δεν θα ξέρει πώς θα τους διαθέσει; Τι κάνετε με τις ομάδες παραγωγών; Απαιτείται λήψη μέτρων και όχι μόνο στα ροδάκινα,αλλά σε μία σειρά προϊόντων όπως νεκταρίνια, βερύκοκα, πορτοκάλια, κεράσια, αγγούρια, γρέηπ-φρουτ, ακτινίδια. Τον τελευταίο χρόνο έχουμε δραματικές μειώσεις στις εξαγωγές μας από 2% μέχρι 65%. Ακόμη και στην Ελλάδα καταναλώνουμε προϊόντα οπωροκηπευτικά τρίτων χωρών.

Τι προτείνουμε; Δεν κάνουμε μόνο κριτική. Απαιτείται μία γενναία πολιτική σε ότι αφορά τις εξαγωγές μας. Στο πρόγραμμά μας εμείς από το 1994 καταθέσαμε μία ιδιαιτέρως ενδιαφέρουσα πρόταση στο αγροτικό πρόγραμμα: Ιδρύστε πάραυτα έναν Οργανισμό Προωθήσεως Εξαγωγών Αγροτικών Προϊόντων. Δεν μπορεί σήμερα το Υπουργείο Γεωργίας να ανταποκριθεί, δεν μπορεί να ανταποκριθεί ο Οργανισμός Προωθήσεως Εξαγωγών. Υπάρχουν τριάντα πέντε αντικίνητρα στις εξαγωγές αγροτικών προϊόντων και απαιτούνται και κίνητρα. Προχωρείστε σε μέτρα, διότι, όπως είπε και ο κ.Καρασμάνης, αυτό που είδαμε στη Λάρισα θα φαντάζει ως απλή επίδειξη γυμναστικής κορασίδων μπροστά σε αυτά που αναμένονται σε νομούς, οι οποίοι ζουν μόνο από τα οπωροκηπευτικά. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): 'Εχω την τιμή να ανακοινώσω στο Σώμα, ότι από μέρους της Νέας Δημοκρατίας ορίζεται ως Κοινοβουλευτικός Εκπρόσωπος ο Βουλευτής Βοιωτίας κ.Ευάγγελος Μπασιάκος και εκ μέρους του Δημοκρατικού Κοινωνικού Κινήματος ο κ.Ιωάννης Καρακώστας.

Ο κ.Δαβάκης έχει το λόγο για πέντε λεπτά.

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, αγαπητοί συνάδελφοι, νομίζω ότι είναι η τρίτη φορά, κύριε Υπουργέ, για την οποία ερχόμαστε στη Βουλή και σας ελέγχουμε όσον αφορά την πολιτική σας για θέματα γενικότερα της ελληνικής γεωργίας, αλλά και των οπωροκηπευτικών.

Τα οπωροκηπευτικά ήταν και παραμένουν, για λίγο δυστυχώς ακόμη φοβούμαι, μία δυναμική καλλιέργεια και θα μπορούσε εκ μέρους της Κυβερνήσεως να είχαν μία καλύτερη τύχη.

Πολιτεύομαι σε ένα νομό που τα εσπεριδοειδή είναι δυναμική καλλιέργεια. Πριν από λίγες ημέρες είχαμε την ευκαιρία να αναλύσουμε το πρόβλημα το οποίο αντιμετωπίζουμε. Ιδιαίτερα την προηγούμενη εβδομάδα στο Υπουργείο Γεωργίας το αναλύσαμε και είδα με τα μάτια του νέου Βουλευτού, αλλά και με τα μάτια του Βουλευτού ο οποίος πολιτεύεται σε ένα γεωργικό νομό την αδυναμία και το αδιέξοδο, όπως περιγράφεται από την πολιτική ηγεσία του Υπουργείου Γεωργίας.

Στέκομαι στη φράση που είπε ο κ. Τζουμάκας, στις διάφορες αντεγκλήσεις, στις απορίες και στην αγωνία που εξέφραζαν οι διάφοροι φορείς, είπε ότι το Υπουργείο Γεωργίας πρέπει να το πυρπολήσουμε. Νομίζω ότι ένας οργανισμός σαν το Υπουργείο Γεωργίας έτσι όπως είναι σήμερα δεν μπορεί να δώσει λύση και να προωθήσει τα προβλήματα που αντιμετωπίζει σήμερα η ελληνική γεωργία.

Θεωρώ ότι τα εσπεριδοειδή όπως και όλα τα προϊόντα της ελληνικής γης, βρίσκονται σήμερα σε πολύ άσχημη θέση διότι το Υπουργείο Γεωργίας δεν μπορεί να αντιμετωπίσει έτσι όπως πρέπει αυτά τα θέματα. Ιδιαίτερη ανησυχία επικρατεί στους παραγωγούς των Νομών Λακωνίας, 'Αρτας, Χανίων και άλλων εσπεριδοειδοπαραγωγών νομών, όταν και οι εξαγωγικές επιδοτήσεις των εσπεριδοειδών έχουν μειωθεί και όταν είμαστε απόντες σε διάφορες συνθήκες και κανονισμούς που συνάπτονται.

Θα ήθελα να απαντήσετε ευθέως κύριε Υφυπουργέ, τι γίνεται με αυτό το θέμα. Στην περασμένη συνάντησή μας ετέθη το θέμα των εμπορικών γεωργικών ακολούθων. Νομίζω οτι οι εμπορικοί γεωργικοί ακόλουθοι ήταν ένας θεσμός που προχωρούσε πολύ καλά. 'Ακουσα τις απόψεις του κυρίου Υπουργού που δεν τους τιμούσαν. Γιατί σήμερα δεν προχωρεί αυτός ο θεσμός;

'Ερχομαι τώρα στο θέμα της χυμοποίησης. Είναι μία ελπίδα και μία ανάγκη για τις περιοχές που παράγουν εσπεριδοειδή, όταν όλες οι εξαγωγές μας έχουν μειωθεί. Ελέχθη ότι υπάρχει θέμα οικονομικής δυσπραγίας για την καταβολή διαφόρων εγγυήσεων των χρηματικών συμφωνιών. Αλλά εν πάση περιπτώσει πρέπει αυτές οι αγορές με μία κατάλληλη πολιτική να αναθερμανθούν διότι και παραδοσιακές είναι και διότι νομίζω ότι σαφέστατα πρέπει να κοιτάξουμε προς αυτές. 'Εχουμε χάσει τις αγορές της Κεντρικής Ευρώπης και για λόγους αποστάσεως και γιατί μας χτυπά η Ισπανία τεχνηέντως θα έλεγα. Η Βραζιλία χτυπά την Πατρίδα μας εξάγοντας κατεψυγμένο χυμό με εννιακόσια πενήντα δολάρια τον τόνο και οι χώρες της Νοτίου Αφρικής εξάγουν πορτοκάλι άριστα τυποποιημένο μέσα σε χαρτί. 'Οταν γίνονται όλα αυτά, αντιλαμβάνεστε ότι η Χώρα μας είναι παντελώς αδύναμη και ανίκανη εξαιτίας μίας πολιτικής, που συνειδητά φοβάμαι ότι

Σελίδα 4001 

έχετε επιλέξει, να αντιπαρατεθεί σε αυτές τις αγορές.

Είναι η τελευταία μας ευκαιρία περισσότερο από κάθε άλλη φορά να αναθερμάνουμε τις αγορές που παραδοσιακά είχε η Χώρα μας και κυρίως στις χώρες της πρώην Σοβιετικής 'Ενωσης και στις χώρες της Κεντρικής Ευρώπης.

Ακόμη, κύριε Υφυπουργέ, ερωτώ, τι γίνεται με τον Οργανισμό Προωθήσεως Εξαγωγών; 'Ακουσα κάτι στο Υπουργείο που πραγματικά δε θα ήθελα να το πιστέψω. Δηλαδή ότι δίδει το βάρος της εξαγωγικής τους πολιτικής σε προϊόντα στα οποία η Χώρα μας δεν έχει καν συγκριτικά πλεονεκτήματα, είδη ρουχισμού κ.λπ. Καλό θα είναι να υπάρξει και αυτό, αλλά γιατί να μην κοιτάξουμε τα συγκριτικά πλεονεκτήματα που υπάρχουν σε προϊόντα της ελληνικής γης.

Νομίζω ότι οι πρεσβείες μας πρέπει να έχουν ένα κατάλογο συγκεκριμένων ελληνικών προϊόντων που θα μπορούν ανά πάσα στιγμή να τα προωθήσουν. Αλλά και η κεντρική υπηρεσία του Υπουργείου Γεωργίας θα πρέπει να κοιτάξει με στρατηγικό πνεύμα τον Οργανισμό Προωθήσεως Εξαγωγών για να προωθήσει τα προϊόντα που πρέπει να προωθηθούν προς τις ξένες αγορές.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ. Νάκος έχει το λόγο.

ΑΘΑΝΑΣΙΟΣ ΝΑΚΟΣ: Θα προσπαθήσω να μην επαναλάβω αυτά που ανέφεραν οι συνάδελφοι. 'Οπως θα ξέρετε το Νοέμβριο του 1996 στην Κρήτη έγινε ένα συνέδριο που είχε σχέση με τα οπωροκηπευτικά.

Τα συμπεράσματα του συνεδρίου ήταν τα εξής και συνεπώς, τα ερωτήματα που τίθενται, είναι αμείλικτα. Ποιο είναι το μέλλον των αναγνωρισμένων σήμερα ομάδων παραγωγών, πόσες από αυτές θα είναι σε θέση να επιβιώσουν με το νέο καθεστώς, ποιο είναι το θεσμικό πλαίσιο που η Ελληνική Πολιτεία οφείλει να εξασφαλίσει, ώστε να δραστηριοποιηθούν οι συνεταιριστικές οργανώσεις σε διαφανείς συνθήκες αγοράς και καταλήγει: Ο καθορισμός των κριτηρίων σύστασης και αναγνώρισης των ομάδων παραγωγών πρέπει να στοχεύει στην αποτελεσματικότητα, ενώ ταυτόχρονα να διασφαλίζει την εδραίωση του θεσμού στη Χώρα μας, αφού αποτελεί το μόνο θεσμό, που αναγνωρίζεται και ενισχύεται σε κοινοτικό επίπεδο σαν μέσο συνεργασίας και συλλογικής δράσης των παραγωγών των οπωροκηπευτικών.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Κι ενώ είναι αυτά τα συμπεράσματα του συνεδρίου, που συμμετείχε η ηγεσία του Υπουργείου Γεωργίας, σήμερα στα μέσα Φεβρουαρίου οι αγρότες βρίσκονται σε πλήρη σύγχυση. Πρόταση: Παράλληλα με την κριτική πρέπει να αρχίσει μία εκστρατεία ενημέρωσης, γιατί μας ρωτάνε στα καφενεία και στην αγορά τι θα γίνει με τις ομάδες παραγωγών. Οι άτυπες ομάδες που υπάρχουν στους συνεταιρισμούς λαμβάνονται υπόψη ή όχι και ποιος είναι ο ρόλος τους; Μέχρι τώρα οι ομάδες παραγωγών ήταν για να ρυθμίζουν τις αποσύρσεις εκεί που δεν μπορούσαν να το κάνουν οι συνεταιρισμοί.

Νομίζω πως η δραστηριοποίηση προς αυτήν την κατεύθυνση και η ενημέρωση είναι απαραίτητες προϋποθέσεις, γιατί ο καιρός τρέχει και ήδη ισχύει ο νέος κανονισμός, ο οποίος έχει υπογραφεί, κακώς κατά την άποψή μας, γιατί δε δόθηκε η πρέπουσα σημασία σε ένα προϊόν, που απασχολεί το 1/3 των αγροτών, άρα το 10% του Ελληνικού Λαού. Υπάρχουν περιοχές, όπως το Πήλιο, που ζουν αποκλειστικά από τα οπωροκηπευτικά.

'Οσο για τα έργα υποδομής, είχα μιλήσει κατά τη συζήτηση του προϋπολογισμού και το παραδέχθηκε ο Υπουργός, αλλά κι εσείς, κύριε Υφυπουργέ, ότι δεν έχει γίνει μια ριζική αναδιάρθρωση, ώστε αυτά τα έργα να αποτελέσουν την αιχμή του δόρατος της πολιτικής της Κυβέρνησης στον αγροτικό τομέα.

Είναι γεγονός και έχω αναφέρει το παράδειγμα ότι τα φρούτα του Πηλίου πηγαίνουν με μεγαλύτερες τιμές, απ' ό,τι τα ισπανικά, στις φρουτοαγορές της Θεσσαλονίκης και της Αθήνας. Και μπαίνει το ερώτημα, πώς είναι δυνατόν αυτοί οι οποίοι έχουν το ίδιο βιοτικό επίπεδο με μας, δεν κάνουμε σύγκριση με τριτοκοσμικές χώρες, να έχουν αυτό το κόστος μεταφοράς και παράλληλα να πουλάνε πιο φθηνά. Προφανώς έχουν ρίξει το κόστος παραγωγής, που για να πέσει, εκτός από τα άλλα μέτρα που έχουμε προτείνει για τους συντελεστές που έχουν σχέση μ' αυτό, είναι τα έργα υποδομής.

Στις αποφάσεις αυτού του συνεδρίου αναφέρουν για πυκνή φύτευση, για συλλογή των καρπών, για παράλληλη αυτοματοποίηση της διακίνησής των οπωροκηπευτικών, για άρδευση και ένα σωρό άλλους παράγοντες, που μπορούν να επηρεάσουν το κόστος παραγωγής.

Τώρα, όσο για την αγροτική οδοποιϊα, πώς είναι δυνατόν τα μήλα της Ζαγοράς, αφού δεν υπάρχουν αγροτικοί δρόμοι, να καταστούν ανταγωνιστικά, όταν συγκεντρώνονται με τον τρόπο που γίνονταν πριν από πενήντα και εξήντα χρόνια; 

Πρέπει, λοιπόν, να ενισχυθούν τα έργα υποδομής και πρέπει να απαιτήσετε από την Κυβέρνηση, κύριε Υφυπουργέ, να δώσει προσοχή σ' αυτόν τομέα, γιατί με το νέο Κανονισμό που ισχύει στην Ευρωπαϊκή 'Ενωση και με τη μείωση των αποσύρσεων, που θα φτάσει το 10%, αν δεν αυξηθεί η ανταγωνιστικότητα -κι εκεί κρίνεσθε- τότε οι ασχολούμενοι με τα οπωροκηπευτικά θα περιέλθουν σε δεινότατη θέση και οι βαμβακοπαραγωγοί που βρίσκονται στις εθνικές οδούς, θα είναι σε πολύ καλύτερη μοίρα από αυτούς, που δεν ξέρουν ακόμα τι τους επιφυλάσσει το μέλλον.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, για μια ακόμη φορά η Νέα Δημοκρατία και πολλοί Βουλευτές, που καταγόμαστε από περιοχές που καλλιεργούν τα οπωροκηπευτικά, κάνουμε έλεγχο στην Κυβέρνηση, γιατί φαίνεται σαφώς πια προς κάθε κατεύθυνση, ότι δυστυχώς ιδιαίτερα μερικά από τα συνολικά προϊόντα που χαρακτηρίζονται με τον όρο οπωροκηπευτικά, όπως τα μήλα, τα αχλάδια, τα κεράσια, αποτελούν προϊόντα, τα οποία θέλουν, απαιτούν και έχουν ανάγκη άμεσης στήριξης, συμπαράστασης και παρέμβασης της Πολιτείας, ώστε να υπάρξει μια προοπτική για το μέλλον τους και τη καλλιέργιά τους στον τόπο και στις περιοχές που καλλιεργούνται.

'Οπως ξέρετε, κύριε Πρόεδρε, καταγόμαστε από μια περιοχή, την περιοχή της Λάρισας που σε μερικές επαρχίες, όπως συγκεκριμένα η επαρχία της Αγιάς, μονοκαλλιεργητικά πια καλλιεργούνται φυτείες από μήλα, φυτείες από αχλάδια ή φυτείες από κεράσια. 'Εχουν προσανατολιστεί οι αγρότες της περιοχής από πολλές δεκαετίες να ασχολούνται με το συγκεκριμένο προϊόν. Προοπτικές αναπροσαρμογής ή αναπροσαρμογής γρήγορης σε νέα δεδομένα είναι δύσκολο να περάσουν μέσα σε φυτείες που έχουν διαμορφωθεί μετά από πολλαπλούς αγώνες στο επίπεδο που διαμορφώθηκαν σήμερα. Εκσυγχρονίστηκαν και καταναλώθηκαν για τον εκσυγχρονισμό πάρα πολλά χρήματα. Δυστυχώς, όμως, σήμερα, για μια ακόμη φορά εκπέμπουν ένα σήμα κινδύνου προς την υπεύθυνη Κυβέρνηση και την Πολιτείαν, όταν από την περασμένη χρονιά στην Ευρώπη έχουν υπογραφεί με τη σύμφωνη γνώμη της Ελληνικής Κυβέρνησης θέσεις, απόψεις και επιλογές για τα οπωροκηπευτικά που μπορώ να πω ότι αποτελούν έναν προμαχώνα του αφανισμού μέρα με τη μέρα των ανθρώπων που ασχολούνται με τον τομέα αυτό.

Η φετινή χρονιά, όπως ξέρετε, στην περιοχή της Θεσσαλίας σε όλη τη διάρκεια της χρονιάς και ιδιαίτερα όταν ήταν η περίοδος της συγκομιδής υπήρξαν φοβερές θεομηνίες, ανεμοθύελλες, χαλαζοπτώσεις με αποτέλεσμα ένα μεγάλο μέρος της παραγωγής να συρθεί κάτω στο χώμα, κυριολεκτικά να υπάρξει ανάγκη άμεσης παρέμβασης της Πολιτείας για να αποσυρθούν οι καρποί που κυριολεκτικά καταστράφηκαν. Και επειδή η φετινή χρονιά είχε πραγματικά μιάμιση φορά καλύτερη παραγωγή από την περασμένη που αυτό οφείλεται καθαρά και μόνο στο σύγχρονο τρόπο με τον οποίο στην περιοχή μας και γενικά στη Θεσσαλία καλλιεργούνται τα οπωροφόρα δένδρα και ιδιαίτερα οι μηλιές, οι αχλαδιές και τα κεράσια, 

Σελίδα 4002 

ακόμη υπάρχει αυτήν τη στιγμή και θα το αντιμετωπίσετε πολύ σύντομα και στο Υπουργείο σας, κύριε Υπουργέ, ένα τεράστιο πρόβλημα διάθεσης τριάντα έξι χιλιάδων τόνων μήλων που υπάρχουν αποθηκευμένα στα ψυγεία ιδιωτικά και συνεταιριστικά της ευρύτερης περιοχής. Και επειδή κακά τα ψέματα εδώ στην κεντρική λαχαναγορά του Ρέντη, οι έμποροι θέλοντας να κερδίσουν με το δικό τους τρόπο τα ποσά που θέλουν να κερδίσουν, κάνοντας εμπορία μήλων, παρουσιάζουν μια τεχνητή έλλειψη ελληνικών μήλων στην αγορά για να τους δώσετε εσείς με τη σειρά σας την έγκριση και την ευκαιρία να φέρουν και να εισάγουν από τη Χιλή, από την Αργεντική, όπως και από την Καλιφόρνια πριν από λίγο εισήγαγαν μήλα και να κατακλύσουν όλα αυτά τα μήλα χωρίς να έχουν ταυτότητα βέβαια και προσωπείο, τις ελληνικές αγορές. Αυτοί οι άνθρωποι, λοιπόν, μ' αυτήν την τεχνητή παρέμβαση που κάνουν στους εμπόρους της κεντρικής λαχαναγοράς του Ρέντη έχουν δημιουργήσει το κλίμα της αναγκαίας εισαγωγής πρόσθετων οπωροκηπευτικών από τρίτες χώρες.

Κρούω απ' αυτό το Βήμα για μια ακόμη φορά όπως και με ερωτήσεις αλλεπάλληλες μέχρι σήμερα προς τον κύριο Υπουργό έχω κάνει, τον κώδωνα του κινδύνου, αυτά τα προϊόντα τα οποία βρίσκονται εγκλωβισμένα και αποθηκευμένα και έχουν τεράστιο κόστος να συντηρούνται στις αποθήκες, θα φθάσουμε στο σημείο πραγματικά κάποια στιγμή να χρειαστεί να τα πετάξουμε. Αυτό το πράγμα θα αποτελέσει για κάθε νοικοκυριό ένα τεράστιο πρόβλημα.

Αυτό που θα μπορούσε να γίνει, επειδή καλά είναι μέσα στο διάλογο που κάνουμε σαν Αντιπολίτευση με την Κυβέρνηση και ιδιαίτερα με το Υπουργείο Γεωργίας, εκτός από την κριτική που ασκείται και πρέπει να ασκείται, ώστε να υπάρχει μια υπεύθυνη αντιμετώπιση, σε κάποια θέματα να υπάρχουν και προτάσεις. Η πρότασή μου η προσωπική είναι αν είναι δυνατό από τη Κυβέρνηση, όπως σε άλλες περιπτώσεις έχει γίνει, για το διάστημα αυτό το κρίσιμο, από τώρα μέχρι περίπου τα μέσα του Απριλίου, το Υπουργείο να αναλάβει μια πρωτοβουλία διαφήμισης του ελληνικού μήλου που είναι και το μόνο φρούτο που αυτή την εποχή κινείται στην αγορά κατά κύριο λόγο και έχει την πρωτοκαθεδρία ως προς πολλά άλλα φρούτα, ώστε να διακινηθεί το με ταυτότητα ελληνικό μήλο και να μην επιτραπεί με την παρέμβαση του Υπουργείου η αλόγιστη συρροή ξένων μήλων στις αγορές του Ρέντη, αλλά και τις άλλες επίσημες λαχαναγορές.

(Στο σημείο αυτό ακούγεται ο προειδοποιητικός ήχος της λήξης του χρόνου της ομιλίας του κυρίου Βουλευτή).

Κλείνοντας, κύριε Πρόεδρε, -μισό λεπτό θα ήθελα την ανοχή σας- θα ήθελα να επισημάνω ιδιαίτερα ότι είναι ακριβώς η κρίσιμη στιγμή της πολιτειακής παρέμβασης, αν θέλουμε ουσιαστικά να δώσουμε την ευκαιρία σ'αυτούς τους ανθρώπους να έχουν μέλλον και οι ίδιοι και οι οικογένειές τους στις οργανωμένες πια καλλιέργειες στα οπωροκηπευτικά στην ευρύτερη περιοχή της Θεσσαλίας.

Αυτό που θέλω επίσης να τονίσω και να συμφωνήσω με τον προλαλήσαντα ομιλητή, είναι για το θέμα της ομάδος παραγωγών. Στηρίξτε τη λογική της ομάδας παραγωγών, ενημερώστε τον κόσμο, είναι ανενημέρωτος. Σε μια ολόκληρη περιφέρεια που ασχολείται συγκεκριμένα με τα προϊόντα τα οπωροκηπευτικά και ειδικά τα μήλα, όπως είναι η επαρχία Αγιάς, υπάρχει μια και μόνο ομάδα παραγωγών, η οποία δεν ξέρει αν έχει ή δεν έχει προοπτική, γιατί η ίδια η Νομαρχία και οι ίδιες οι υπηρεσίες δεν της έδωσαν την ευκαιρία να δει ποιες προοπτικές διανοίγονται μέσω της απόσυρσης και μέσω όλων των υπολοίπων δεδομένων, που είναι οι ευκαιρίες για τις λειτουργίες των ομάδων παραγωγών.

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε συνάδελφε.

ΓΕΩΡΓΙΟΣ ΓΑΡΟΥΦΑΛΙΑΣ: Κλείνοντας, θα ήθελα να επισημάνω κύριε Υπουργέ, ότι θα πρέπει, ει δυνατόν, να δοθεί για την ομάδα παραγωγών και για τους Αγιώτες παραγωγούς, αλλά και για τους Θεσσαλούς παραγωγούς και τους πανελλαδικά ασχολούμενους με το μήλο παραγωγούς, ένας μήνας παράταση για την απόσυρση, αν χρειαστεί να γίνει, των μήλων και αντί να γίνει τέλη Μαίου, που γίνεται κάθε χρονιά, ειδικά για φέτος, λόγω των ειδικών συγκυριών και της υπερπαραγωγής, να γίνει τον Ιούνιο, ώστε να διευκολυνθεί έτσι το κάθε νοικοκυριό και να δημιουργήσει προοπτική και για το μέλλον.

Κύριε Πρόεδρε, ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Γεωργίας κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κύριοι συνάδελφοι, ειλικρινά η Αντιπολίτευση έκανε προτάσεις και μάλιστα, προτάσεις που μας βρίσκουν απόλυτα σύμφωνους, γιατί και εμείς κινούμαστε προς αυτήν την κατεύθυνση. Αν εξαιρέσω τον πρώτο ομιλητή, ο οποίος στην προσπάθειά του να στηρίξει την επίκαιρη επερώτηση προχώρησε σε κάποιες φραστικές υπερβολές, η όλη συζήτηση πραγματικά κινήθηκε σε τέτοια πλαίσια που μόνο προσφορά για το Κοινοβούλιο και για το διάλογο μπορεί να έχουν τέτοιες συζητήσεις.

Κύριοι συνάδελφοι, είναι γνωστό ότι η ελληνική γεωργία διέρχεται μια περίοδο προσαρμογής με θετικές και αρνητικές συνέπειες σε σχέση με το ότι η Χώρα μας είναι μέλος της Ευρωπαϊκής 'Ενωσης. Στην ελληνική γεωργία, αναπτύσσονται δυνάμεις που με δημιουργικό τρόπο επιδιώκουν την υπέρβαση των καθυστερήσεων. Ωστόσο, υπάρχουν και δυνάμεις που συνεχίζουν να προβάλουν συνταγές από το παρελθόν, συνταγές για μια γεωργία μη ανταγωνιστική, χωρίς ορίζοντες. Ο αγροτικός τομέας βρίσκεται τον τελευταίο καιρό στην επικαιρότητα λόγω των διεργασιών σε ευρωπαϊκό και διεθνές επίπεδο και απαιτείται γι'αυτό σχεδιασμός, απαιτείται στρατηγική για βαθιές μεταρρυθμίσεις και γι'αυτό μπαίνουν κρίσιμα τα ερωτήματα για όλους μας.

Θα συντηρήσουμε μια κρατικοδίαιτη αντίληψη για τα προϊόντα και τα εισοδήματα του γεωργικού τομέα; Θα συνεχίσουμε να δείχνουμε άγνοια των συνεπειών που επέρχονται λόγω των πιέσεων που δέχονται τα ελληνικά προϊόντα από το διεθνή ανταγωνισμό; Θα συνεχίσουν οι σκοπιμότητες πολιτικών δυνάμεων και παρατάξεων να παραμορφώνουν την πραγματικότητα, αξιοποιώντας προβλήματα που υπάρχουν στον αγροτικό τομέα και θα υπάρχουν όσο δεν τα αντιμετωπίζουμε ριζικά, μέσα από μια γενικότερη συνεννόηση;

Κύριοι συνάδελφοι, είναι ευθύνη και χρέος και της Κυβέρνησης, αλλά και όλων των Κομμάτων, να προτείνουν ολοκληρωμένες πολιτικές και λύσεις και σε συνεργασία και συνεννόηση με τους ενδιαφερόμενους και τους θεσμοθετημένους φορείς που τους εκφράζουν, να προχωρήσουμε πράγματι στις ρεαλιστικές εκείνες λύσεις, που θα βοηθήσουν τον αγροτικό κόσμο και την αγροτική οικονομία της Χώρας μας. 

Και προβλήματα, βεβαίως, υπάρχουν. Και προβλήματα αναδιάρθρωσης και διαρθρωτικά προβλήματα, τα οποία έχουν να κάνουν με τη μικρή έκταση κατά γεωργική εκμετάλλευση, τη μεγάλη ηλικία των αρχηγών των γεωργικών εκμεταλλεύσεων, την ανεπάρκεια των επενδύσεων και μια σειρά άλλους γνωστούς παράγοντες, τους οποίους έχουμε κουβεντιάσει αρκετές φορές σ' αυτήν την Αίθουσα και απ' αυτό το Βήμα.

Ταυτόχρονα, μαζί με τις αναγκαίες αναδιαρθρώσεις και τα μεγάλα διαρθρωτικά προβλήματα της αγροτικής οικονομίας, ιδιαιτερότητες παρουσιάζει η δική μας αγροτική οικονομία, που έχουν να κάνουν με σοβαρά προβλήματα, που αντιμετωπίζει η ελληνική γεωργία με έλλειμμα του Ισοζυγίου των αγροτικών προϊόντων έναντι της Ευρωπαϊκής 'Ενωσης, που πλησιάζει τα 300 δισεκατομμύρια και αυτό προέρχεται από τις τεράστιες εισαγωγές κύρια κτηνοτροφικών προϊόντων, στην άνιση κατανομή των πόρων της Κοινής Αγροτικής Πολιτικής σε βάρος της Ελλάδος, στις ελλείψεις υποδομής στους τομείς αποθήκευσης, συντήρησης, τυποποίησης, συσκευασίας, στην ανεπαρκή προσφορά υπηρεσιών εκπαίδευσης, εφαρμογών και πληροφόρησης, στην ανεπάρκεια πιστώσεων, στις περιορισμένες δυνατότητες του Εθνικού Προϋπολογισμού, στους αναχρονισμούς και τα μεγάλα χρηματοοικονομικά ανοίγματα των αγροτικών συνεταιρισμών, στην καθυστέρηση και υπερχρέωση 

Σελίδα 4003 

αγροτικών βιομηχανιών μεταποίησης, τυποποίησης κ.λπ.

'Ομως, η ελληνική γεωργία, παρά τα μεγάλα και σοβαρά διαρθρωτικά της προβλήματα, έχει δυνατότητες, αρκεί να εφαρμοστεί ένα θαρραλέο σχέδιο μεταρρυθμίσεων και εκσυγχρονισμού, με κύριους άξονες την υποστήριξη της πραγματικής παραγωγής του εισοδήματος του 'Ελληνα αγρότη και της ποιότητας της ζωής στην ύπαιθρο της Πατρίδας μας.

Κύριε Πρόεδρε και κύριοι συνάδελφοι, υπάρχει το μεγάλο πρόβλημα της μείωσης του κόστους της παραγωγής στον πρωτογενή τομέα και είναι απόφαση της Κυβέρνησης, πέρα απ' όλα τα άλλα, πέρα από τις στρατηγικές και τις πολιτικές που είχαμε την ευκαιρία σ' αυτήν την Αίθουσα να αναλύσουμε, να πάρουμε πρόσθετα μέτρα, που αφορούν τη μείωση των τελών αδειών και του κόστους των αγροτικών κατασκευών, τις μειώσεις αμοιβών για αγροτικές άδειες και οικοδομικές εργασίες, τη σταθεροποίηση των τιμών στα λιπάσματα, φυτοφάρμακα και καύσιμα, τη μείωση των επιτοκίων των χρηματοδοτήσεων προς τον αγροτικό τομέα και τη ρύθμιση των χρεών των αγροτών και των συνεταιρισμών.

Πέρα απ' αυτά, πρόθεσή μας είναι να πάρουμε μέτρα, έτσι ώστε η διεύρυνση του μεγέθους των εκμεταλλεύσεων να επιτευχθεί με ρυθμίσεις στο Κληρονομικό Δίκαιο για τους κατά κύριο επάγγελμα νέους αγρότες, με παροχή κινήτρων συνένωσης αγροτικών εκμεταλλεύσεων, εντατικοποίηση ρυθμών αναδασμού κ.α..

Υπάρχουν νομοί που περιμένουν τριάντα, πενήντα χρόνια, μια και οι αναδασμοί περπατάνε κατά είκοσι, κατά τριάντα στρέμματα το χρόνο, μια πολιτική που οδηγεί στο πουθενά. Γι' αυτό, η πρόθεσή μας είναι η υπόθεση των αναδασμών, μέσα από ιδιωτικές εταιρείες, να προχωρήσει σε κάθε νομό, έτσι ώστε να επιτελέσει αυτή η πολιτική το σκοπό, ορθολογισμού και αποτελεσματικότερης καλλιέργειας και αυτό είναι το διαρκές αίτημα από τον αγροτικό κόσμο.

Δημιουργούμε οργανισμό διαχείρισης αγροτικής γης και προχωρούμε στην κατάρτιση του Εθνικού Κτηματολογίου.

Τρίτον, προχωρούμε στην πολιτική στα προϊόντα, στην αξιοποίηση της παραγωγής, με στόχο τη βελτίωση της ανταγωνιστικότητας.

Εκεί όπου υπάρχει υπερπαραγωγή προϊόντων που δημιουργεί πλεονασματικές καταστάσεις, όπως π.χ. το βαμβάκι με τις γνωστές συνυπευθυνότητες και το χαμηλό εισόδημα λόγω της υπερπαραγωγής, πρόθεση του Υπουργείου Γεωργίας είναι να παρέμβει και σε συνεργασία με τα όργανα της Ευρωπαϊκής Κοινότητας να κάνει βελτιωτικές παρεμβάσεις στα καθεστώτα των προϊόντων, έτσι ώστε να υπάρξει ρυθμισμένη παραγωγή που και το κόστος στον παραγωγό θα είναι καλύτερο, αλλά και η υπερπαραγωγή δε θα δημιουργεί μία σειρά από προβλήματα στο εισόδημα των παραγωγών.

Και είναι βέβαια απορίας άξιο γιατί υπάρχουν επίκαιρες ερωτήσεις ή και επερωτήσεις π.χ. για το βαμβάκι όπου και εκεί υπήρξε καταστροφολογία, όμως σήμερα χάρις στα μέτρα που πήραμε σαν Υπουργείο Γεωργίας και βεβαίως λόγω και της μειωμένης παραγωγής εφέτος υπάρχει τιμή που υπερβαίνει τις τριακόσιες δραχμές ανά κιλό και δεν αναφέρεται σχεδόν πουθενά τίποτε και προσπαθούν αρκετοί να υποβαθμίσουν αυτήν την πετυχημένη προσπάθεια του Υπουργείου Γεωργίας.

Προς αυτήν την κατεύθυνση έχουμε, επίσης, αρχίσει πολιτικές και ζητήσαμε με αίτημά μας στην Ευρωπαϊκή 'Ενωση να υπάρξουν συγκεκριμένες ρυθμίσεις για τη βιομηχανική ντομάτα, τους χυμούς, τα ροδάκινα, τα αχλάδια, τα δαμάσκηνα κ.ο.κ.

Κύριοι συνάδελφοι, η ελληνική γεωργία δεν είναι μόνο αντικείμενο της Κυβέρνησης. Είναι αντικείμενο και των αγροτών και των εκλεγμένων οργάνων τους, αλλά και όλων των Κομμάτων της Πολιτείας συνολικότερα.

Προς αυτήν την κατεύθυνση είναι δέσμευση της ηγεσίας του Υπουργείου Γεωργίας να ενημερώνεται το Σώμα κάθε δύο μήνες αναλυτικά. Ξεκινάμε μία εκστρατεία ενημέρωσης του αγροτικού πληθυσμού και των αγροτικών οργανώσεων, που αποτελούν παράγοντες που μπορούν να συμβάλουν στη διαμόρφωση θετικών πολιτικών στο χώρο. Θεσμοθετήθηκε το Συμβούλιο Αγροτικής Πολιτικής με ουσιαστική συζήτηση στην πρώτη Σύνοδο και βεβαίως, προγραμματίζονται τώρα σημαντικές πολιτικές τον Απρίλιο μήνα, που θα αρχίσει η δεύτερη Σύνοδος με θέμα την αναμόρφωση του ΕΛΓΑ, ένα θέμα που νομίζω ότι είναι αιτούμενο από όλες τις πλευρές, τα κίνητρα για τους νέους αγρότες, την εκπαίδευση, την κατάρτιση των αγροτών, την κατοχύρωση του γεωργικού επαγγέλματος, τη χορήγηση πράσινου πτυχίου και άλλα θέματα. 'Εχει συγκροτηθεί μία επιστημονική γραμματεία, η οποία διαχειρίζεται όλη τη δουλειά του Συμβουλίου Αγροτικής Πολιτικής και πιστεύουμε ότι το όργανο αυτό θα αποτελέσει πραγματικά βήμα για όσους καλόπιστα έχουν να κάνουν αυτήν τη μεταβατική περίοδο προτάσεις, σκέψεις, προβληματισμούς για την αγροτική μας οικονομία.

Πέρα από κει, είναι σημαντικό το ότι συγκροτήθηκε η Διακομματική Επιτροπή της Βουλής. 'Ολα αυτά τα θεσμικά όργανα, το Συμβούλιο Αγροτικής Πολιτικής, η Διακομματική Επιτροπή, μας δίνουν ένα μήνυμα ότι είναι ανάγκη να ανοίξουμε το πλαίσιο για μία εθνική στρατηγική που θα βγάλει τη Χώρα μας από τα δύσκολα προβλήματα αφού είναι απ' όλους παραδεκτό ότι το διεθνές, αλλά και το ευρωπαϊκό περιβάλλον απαιτούν αναδιάρθρωση και ριζική αναμόρφωση της αγροτικής μας οικονομίας.

Ανέφερα επί τροχάδην κάποιες σκέψεις. Πρέπει να πω ότι βαδίζουμε προς μία γεωργική οικονομία που αναπόφευκτα θα είναι περισσότερο εκτεθειμένη στο διεθνή ανταγωνισμό. Για να αξιοποιηθούν τα συγκριτικά μας πλεονεκτήματα απαιτείται μακροχρόνιος σχεδιασμός και επίπονη προσπάθεια. Υιοθετούμε κάθε πρόταση που θα συμβάλει προς αυτήν την κατεύθυνση, έτσι ώστε να γίνει η ελληνική γεωργία αυτοδύναμη και ανταγωνιστική.

'Ομως, θα έρθω στο κύριο περιεχόμενο της επερώτησής σας, κύριοι συνάδελφοι. Ο τομέας των οπωροκηπευτικών, νωπών και μεταποιημένων, είναι πράγματι ένας δυναμικός τομέας της εγχώριας γεωργίας, σημαντικός για πολλούς 'Ελληνες παραγωγούς, αλλά και για την ελληνική μας οικονομία.

Κατανοώ, λοιπόν, το ενδιαφέρον των επερωτώντων κυρίων Βουλευτών για τις προοπτικές αυτού του τομέα της εγχώριας αγροτικής και βιομηχανικής παραγωγής εν όψει της προσαρμογής του στο νέο κοινοτικό και διεθνές καθεστώς.

Είναι γεγονός ότι εν πολλοίς οι ρυθμίσεις που έχουν θεσπισθεί στο κοινοτικό επίπεδο είναι απόρροια των συμφωνηθέντων στην GATT, στα πλαίσια του όγδοου γύρου ή γύρου της Ουρουγουάης. 

Το Συμβούλιο Υπουργών της Ευρωπαϊκής 'Ενωσης αποφάσισε, καθόρισε, σηματοδότησε, έδωσε κατευθύνσεις, έδωσε το πλαίσιο των δεσμεύσεων που θα αναλάμβανε η Ευρωπαϊκή 'Ενωση στην Ουρουγουάη, στη μικτή Σύνοδο των Συμβουλίων Γενικών Υποθέσεων και Γεωργίας, που πραγματοποιήθηκε στις 20 και 21 Σεπτέμβρη του 1993.

Ειδικά για τα οπωροκηπευτικά, στη σελίδα 5 των Πρακτικών της ως άνω συνεδρίασης, υπάρχει ρητή δήλωση, σε σχέση με το μέλλον των κοινών οργανώσεων αγοράς, οι οποίες δεν είχαν αναμορφωθεί το 1992. 

Επισημαίνεται ότι τότε, το Σεπτέμβριο του 1993, τις κυβερνητικές ευθύνες είχε η Νέα Δημοκρατία, αρμόδιος δε Υπουργός Γεωργίας ήταν ο κ. Κοσκινάς, ο οποίος μετείχε στη σύσκεψη αυτή της Συνόδου του Συμβουλίου. 

Κάθε ψόγος, λοιπόν, των επερωτώντων Βουλευτών της Νέας Δημοκρατίας για τις ρυθμίσεις και συμφωνίες εκείνης της περιόδου, αφορά την πολιτική του ίδιου του Κόμματός σας. Σε κάθε, όμως, περίπτωση, εμείς δε συμμεριζόμαστε τις απόψεις των επερωτώντων συναδέλφων. Η Κυβέρνησή μας θεωρεί ότι η τότε διαπραγμάτευση του συναδέλφου ήταν αρκετά σωστή. 'Εδωσε πραγματικά μάχες ο συνάδελφος σε εκείνη τη Σύνοδο.

Οι ρυθμίσεις του νέου καθεστώτος, ενόψει της παγκοσμιοποίησης της αγοράς, δε θα πρέπει να αντιμετωπισθούν με ηττοπάθεια, όσον αφορά στη δυνατότητα να πετύχουμε: ανταγωνιστικότητα του ελληνικού τομέα οπωροκηπευτικών,

Σελίδα 4004 

προσαρμογή των αγροτών και ειδικότερα των οργανώσεων των παραγωγών στο νέο καθεστώς.

Και το λέω αυτό, γιατί άκουσα τον πρώτο συνάδελφο να μιλάει για δραματικά αδιέξοδα, για ολοκληρωτική καταστροφή, γιατί θα προχωρήσουμε στη μείωση της απόσυρσης. Αλήθεια, ποιoς χαίρεται σ' αυτόν τον Tόπο, που τα αγροτικά μας προϊόντα, με τόση ευκολία πάνε στις χωματερές; Είναι αυτές πολιτικές που θα πρέπει να τις εγκρίνουμε να τις επιδιώκουμε;

'Ηταν αδιέξοδη πολιτική οι αποσύρσεις προς τις χωματερές.

Εμείς αντί αυτού επιδιώκουμε την ανταγωνιστικότητα, του ελληνικού τομέα οπωροκηπευτικών, προσαρμογή των αγροτών και ειδικότερα των οργανώσεων των παραγωγών στο νέο καθεστώς, βελτίωση της οργάνωσης της Πολιτείας, όσον αφορά την εφαρμογή των νέων κανονισμών.

Η επικέντρωση της κριτικής σε μέτρα άμυνας και προστατευτισμού, όπως παραδείγματος χάριν ενισχύσεις στο εισόδημα, προστασία μέσω απόσυρσης και τιμών απόσυρσης, επιδοτήσεις στη μεταποίηση, άρνηση εκσυγχρονισμού της εσωτερικής αγοράς, (διακίνηση - εμπορία - διάθεση), είναι ένδειξη ηττοπάθειας και ένδειξη ηθελημένης άγνοιας, στο πώς διαμορφώνονται οι πολιτικές και οι κατευθύνσεις στα διεθνή ή ευρωπαϊκά επίπεδα.

Είναι στο τέλος-τέλος λεονταρισμοί εκ του ασφαλούς και παραμορφώνουν την αλήθεια και τις προοπτικές της Χώρας.

Πέμπτον. Αφού η παγκοσμιοποίηση της αγοράς είναι δεδομένη και αποτελεί σημείο αναφοράς κάθε πολιτικής, θα πρέπει να κινητοποιήσουμε όλες μας τις δυνάμεις, ώστε να αξιοποιήσουμε αποδοτικότερα τους μηχανισμούς, τις διαδικασίες και τα όργανα του νέου καθεστώτος, όπως:

Εφαρμογή προτύπων στο ενδοκοινοτικό εμπόριο και τις εξαγωγές οπωροκηπευτικών προϊόντων για την εξασφάλιση της ποιότητας των προϊόντων και τη βελτίωση της αποδοτικότητας της παραγωγής. Αξιοποίηση των "οργανώσεων παραγωγών" ως βασικού θεσμού της κοινής οργάνωσης αγοράς, για αντιστοίχηση των παραγωγών με την όλο και πιο συγκεντρωμένη ζήτηση και την ενίσχυση της ανταγωνιστικότητάς τους. Αξιοποίηση των εθνικών και κοινοτικών χρηματοδοτικών ενισχύσεων, που προβλέπονται για τις οργανώσεις παραγωγών στη μεταβατική περίοδο.

Αξιοποίηση της λειτουργίας των επιχειρησιακών ταμείων για την ενίσχυση των οργανώσεων παραγωγών. Συνεκτίμηση του περιβάλλοντος στην παραγωγή και εμπορία οπωροκηπευτικών. Αξιοποίηση του θεσμού των διεπαγγελματικών οργανώσεων για την καλύτερη οργάνωση της παραγωγής, της παρουσίασης και της εμπορίας των προϊόντων. Προσαρμογή τέλος στο αναθεωρημένο καθεστώς απόσυρσης προϊόντων.

'Εκτον. Ειδικότερα για τον τομέα των μεταποιημένων προϊόντων με βάση τα οπωροκηπευτικά, θα πρέπει να αξιοποιηθούν βασικά σημεία του αναθεωρημένου καθεστώτος, όπως: συνέχιση της ενίσχυσης στην παραγωγή, βάσει συμβάσεων τακτικού εφοδιασμού της βιομηχανίας έναντι καταβολής ελάχιστης τιμής στους παραγωγούς. Ενίσχυση για αντιστάθμιση διαφοράς τιμών παραγωγού κοινότητας και τρίτων χωρών, αλλά με περιορισμούς που θα πρέπει να ληφθούν έγκαιρα υπόψη. Υπάρχουν σ' αυτό τα συστήματα της σταφίδας, η ενίσχυση των αναφυτεύσεων κ.λ.π.

'Εβδομο. Ειδικότερα για τον τομέα των εσπεριδοειδών θα πρέπει να αξιοποηθούν βασικά σημεία του αναφερομένου καθεστώτος, όπως είναι η στήριξη παραγωγών με προώθηση της διάθεσης πλεονασματικών εσπεριδοειδών. Θα πρέπει να ληφθεί υπόψη ότι ορισμένες ποικιλίες προσαρμόζονται καλύτερα στη ζήτηση της αγοράς νωπών προϊόντων και αυτά πρέπει να τα δούμε. Ευννοείται η σύναψη συμβάσεων μεταξύ μεταποιητών και οργανώσεων παραγωγών που εξασφαλίζουν τακτικό εφοδιασμό των βιομηχανιών, καλή τιμή και ποιότητα στον καταναλωτή. Πραγματική βιομηχανική μεταποίηση και αποτελεσματικό έλεγχο. Ιδιαίτερα ευννοούνται οι πολυετείς συμβάσεις για ελάχιστες ποσότητες. Ενίσχυση προϊόντων που προορίζονται για μεταποίηση, αντί απόσυρσης με ενισχύσεις προοδευτικά μειούμενες σε μεταβατική περίοδο έξι ετών.

Κύριοι συνάδελφοι, θεωρούμε ότι οι παραπάνω επισημάνσεις που μπορεί να είναι κουραστικές, γιατί αφορούν κανονισμούς και διατάξεις, είναι όμως επισημάνσεις που ανταποκρίνονται θετικά στην κοινή αγωνία και τη δική μας και των επερωτώντων συναδέλφων Βουλευτών, για τις προοπτικές και το μέλλον του τομέα των οπωροκηπευτικών προϊόντων.

Πιστεύω, όμως, ότι η αναφορά σε δήθεν αποτυχημένη, ζημιογόνο, καταστροφική διαπραγμάτευση της πολιτικής ηγεσίας του Υπουργείου Γεωργίας, κατά τη συζήτηση διαμόρφωσης του σχετικού κοινοτικού κανονισμού, είναι ανακριβής και άδικη. Ελπίζουμε ότι αυτή η αποστροφή της επερώτησης αποτελεί απλά ρητορικό σχήμα, μιας αναγκαίας πολλές φορές κριτικής ή αντιπολιτευτικής διάθεσης και όχι βαθύτερη πεποίθηση των συναδέλφων. Σε κάθε περίπτωση η πραγματικότητα είναι εντελώς διαφορετική. 'Ηδη έχει κατατεθεί στη Βουλή κατά τη συζήτηση συναφούς ερώτησης, μία κατάσταση με τριάντα πέντε σημεία ουσιαστικών διαφοροποιήσεων σε κανονισμό του συμβουλίου, σε σχέση με την αρχική πρόταση της επιτροπής και την τελική απόφαση του συμβουλίου. Ενώ συνήθως οι προτάσεις της επιτροπής γίνονται δεκτές με μία -δύο ουσιαστικές και δύο- τρεις επουσιώδεις τροποποιήσεις με την κατάσταση που θα καταθέσω ξανά στα Πρακτικά της Βουλής, φαίνεται η ισχυρή διαφοροποίηση μεταξύ της πρότασης της επιτροπής και απόφασης του συμβουλίου, και έγινε αυτό για πρώτη φορά όσον αφορά τα δεδομένα της κοινοτικής πρακτικής. Αυτό, βεβαίως, είναι αποτέλεσμα της συνειδητής προσπάθειας όλων των αντιπροσωπειών, ιδιαίτερα όμως της Ελλάδος, όπου ο τομέας φρούτων και λαχανικών έχει πραγματικά μεγάλη και ιδιαίτερη σημασία για την Πατρίδα μας.

Η αξία αυτών των διαφοροποιήσεων καθιστά, λοιπόν, αστήρικτη οποιαδήποτε μομφή για αποτυχημένη διαπραγμάτευση και γι' αυτό, κύριοι συνάδελφοι, σας καλούμε να το ερευνήσετε με τους εμπειρογνώμονες τους δικούς σας, να βάλετε τεχνικούς συμβούλους, αλλά και με τους ίδιους τους ενδιαφερόμενους παραγωγούς.

Θα καταθέσω στα Πρακτικά της Βουλής μετά το τέλος της ομιλίας μου το συγκεκριμένο κείμενο, για όσους δεν το έχετε πάρει, γιατί αξίζει πράγματι να δει κανείς τη διαφοροποίηση που υπέστη αυτό το κείμενο συγκρίνοντας την αρχική και την τελική του μορφή.

Συμφωνούμε απόλυτα με τους επερωτώντες συναδέλφους, ότι μόνο με την ένταξή τους σε "ομάδες παραγωγών" μπορούν να ελπίζουν οι καλλιεργητές στην ελάφρυνση των όποιων δυσμενών επιπτώσεων του νέου καθεστώτος, αλλά -προσθέτουμε- και στην αξιοποίηση των ενισχύσεων αυτού του αναθεωρημένου καθεστώτος. Και αυτό προκύπτει απ'όσα εκθέσαμε προηγούμενα.

'Ομως, για να βοηθήσω τους συναδέλφους όσον αφορά την κατηγορία για την "ανεπίτρεπτη ολιγωρία" και για την "παταγώδη κυβερνητική αποτυχία" όπως τουλάχιστον ισχυρίστηκε ο πρώτος συνάδελφος- την οποία έχει επιδείξει μέχρι σήμερα η Κυβέρνηση, τόσο για την πλήρη ενημέρωση των παραγωγών, όσο και για την προώθηση της αναγκαίας υποδομής για τη σύσταση και λειτουργία των ομάδων παραγωγών, θα ήθελα να σημειώσω τα εξής:

Η αναθεώρηση της κοινής οργάνωσης αγοράς νωπών οπωροκηπευτικών του συμβουλίου δημοσιεύτηκε στις 21.11.96 στην επίσημη εφημερίδα των Ευρωπαϊκών Κοινοτήτων με αριθμό Λ297/96. Ο ανωτέρω κανονισμός, αμέσως μετά την παραλαβή του από την αρμόδια υπηρεσία, κοινοποιήθηκε σε όλες τις νομαρχίες, στις Τοπικές Αυτοδιοικήσεις, στις διευθύνσεις γεωργίας, στις συναρμόδιες υπηρεσίες του Υπουργείου Γεωργίας και στα κορυφαία συλλογικά όργανα ΠΑΣΕΓΕΣ, ΓΕΣΑΣΕ, ΣΥΔΑΣΕ του γεωργικού τομέα, για ενημέρωση των ιδίων και των ενδιαφερομένων. Και αυτό έγινε, λίγες μέρες μετά. Στις 21 Νοεμβρίου εκδόθηκαν οι κανονισμοί και στις 4 Δεκεμβρίου και 11 Δεκεμβρίου στάλθηκαν αντίστοιχα στις ελληνικές υπηρεσίες με την ίδια ταχύτητα συνεχίστηκε η ενημέρωση των κανονισμών 2101/96 και 2102/96 που στάλθηκαν στις 2.2.96., οι οποίες αφορούν την ΚΟΑ στον τομέα των μεταποιημένων προϊόντων με βάση τα οπωροκηπευτικά και το καθεστώς ενίσχυσης των παραγωγών ορισμένων 

Σελίδα 4005 

εσπεριδοειδών αντίστοιχα.

'Ετσι, λοιπόν, δεν υπήρξε ολιγωρία. Προς αυτήν την κατεύθυνση θέλω επίσης να ενημερώσω το Σώμα ότι από την ημέρα που ξεκίνησαν οι συζητήσεις για την αναμόρφωση της ΚΟΑ στα οπωροκηπευτικά, 14.9.95, οι υπηρεσίες του Υπουργείου Γεωργίας πήραν μέρος με ουσιαστικές παρεμβάσεις, με κείμενα και θέσεις σε τριάντα δύο συνεδριάσεις των ομάδων εργασίας, σε εννέα συνεδριάσεις, που είχαν να κάνουν με τα επιχειρησιακά ταμεία και προγράμματα, σε δέκα συνεδριάσεις για τις διαχειριστικές επιτροπές, σύνολο πενήντα συνεδριάσεων, αλλά με τεκμηριωμένες απόψεις σε όλα τα επίπεδα, για να μπορέσουμε πράγματι να αναμορφώσουμε υπέρ της Χώρας μας κάποιες από τις αποφάσεις της αρμόδιας επιτροπής της Ευρωπαϊκής 'Ενωσης. Και οι αποφάσεις είναι γνωστό σε όλους ότι παίρνονται πλειοψηφικά και χρειάζεται συμμαχίες και πραγματική μάχη και οφείλουμε να τη δίνουμε, για να μπορέσουμε να προστατεύσουμε τα συμφέροντα της Χώρας μας.

Πέρα απ'αυτά, έχουμε ήδη στείλει όλες τις εγκυκλίους αναλυτικά, για όλα τα προγράμματα και για τον τρόπο διαμόρφωσης των ομάδων παραγωγών, σε όλους τους νομούς της Χώρας. Και ήδη είναι προγραμματισμένο, ξεκινώντας από την Κρήτη, στις αρχές του Μάρτη -συνέχεια υπάρχει πρόγραμμα για όλη τη Χώρα- να υπάρξουν ενημερωτικές πλατιές συνελεύσεις, γιατί οι ημερομηνίες τρέχουν και θα πρέπει να προετοιμάσουμε τις ομάδες παραγωγών για να μπορέσουν και πόρους να απορροφήσουν και να προστατεύσουν συνολικότερα το προϊόν της παραγωγής τους .

Σύμφωνα, λοιπόν, με τα παραπάνω, διαπιστώνεται καλόπιστα ότι δεν υπάρχει καθυστέρηση στην έγκαιρη και πλήρη ενημέρωση των εμπλεκομένων φορέων της γεωργίας για το νέο κοινοτικό καθεστώς στον τομέα των οπωροκηπευτικών. Πολύ δε περισσότερο, δεν υπάρχει ολιγωρία της Κυβέρνησης, όπως αυτό ειπώθηκε, με όποιους τρόπους ειπώθηκε, σ'αυτήν την Αίθουσα.

Ειδικότερα όσον αφορά την προώθηση της αναγκαίας υποδομής για τη σύσταση και λειτουργία των ομάδων παραγωγών, είναι νομίζω σκόπιμο να ληφθούν υπόψιν τα εξής: Ο θεσμός των ομάδων παραγωγών είναι προγενέστερος από την ένταξη της Χώρας μας στην τότε ΕΟΚ και σήμερα Ευρωπαϊκή 'Ενωση.

Από την ένταξή μας στην Κοινότητα και μετά, διάφορες σκοπιμότητες και προχειρότητες στερούν ακόμα τους 'Ελληνες παραγωγούς και κατ'επέκταση την εγχώρια γεωργία από σωστά οργανωμένες και διαρθρωμένες ομάδες παραγωγών. Στην καθυστέρηση υποδομής και λειτουργίας ομάδων παραγωγών συνέτεινε και η ελαστικότητα που επέδειξε στο παρελθόν η Πολιτεία, καθώς και ο αδιέξοδος προσανατολισμός της παραγωγής μας στην απόσυρση. 

Λόγω των ανωτέρω καθυστερήσεων είναι πράγματι δύσκολη, όχι μόνο η προσαρμογή των υφισταμένων εκατόν εξήντα επτά ομάδων παραγωγών, αλλά και η ικανότητά τους για απορρόφηση υγιών κοινοτικών πόρων.

Η Χώρα μας, παρά τα συγκριτικά της πλεονεκτήματα στον τομέα των οπωροκηπευτικών, έχει χάσει μερίδα, όχι μόνο στην κοινοτική αγορά, αλλά και γενικότερα. Για να τα ανακτήσει και πολύ περισσότερο να τα αυξήσει, πρέπει να βελτιώσει σημαντικά τις υποδομές παραγωγής και εμπορίας. Με άλλα λόγια την ανταγωνιστικότητα στην αγορά και την ποιότητα των προϊόντων της.

'Ενα νέο κύμα αναγνώρισης ομάδων παραγωγών, όπως κατά την ένταξή μας στην Κοινότητα, δε συμβάλει στη σωστή κατεύθυνση. Προς αυτόν το σκοπό απαιτείται η συγχώνευση πολλών παλαιών και μικρών σε λιγότερους υγιείς και ανταγωνιστικούς φορείς παραγωγής και εμπορίας, ικανούς να ανταποκρίνονται στις απαιτήσεις της αγοράς. Αναγκαία επίσης θεωρείται η βελτίωση της συνεργασίας των συλλογικών φορέων των παραγωγών του εμπορίου και της μεταποίησης. Κατά συνέπεια αποτελεί κοινό συμφέρον και επιδίωξη όλων μας η υπέρβαση αναχρονιστικών λογικών, πελατειακών σχέσεων, πολιτικού κόστους, προχειρότητας και σκοπιμοτήτων, που εμποδίζουν την προσαρμογή της γεωργικής μας υποδομής στα νέα κοινοτικά και διεθνή δεδομένα. Ο θεσμός των ομάδων παραγωγών πρέπει να αξιοποιηθεί από τους αγρότες μας, ώστε να μπορέσουν να αντισταθούν στην επερχόμενη φιλελευθεροποίηση του διεθνούς εμπορίου, η οποία μετά το 1999 θα είναι ραγδαία και στον αγροτικό τομέα.

Τέλος, θεωρούμε σκόπιμο να αναφέρουμε ότι το Υπουργείο Γεωργίας οργανώνει συνελεύσεις σε επίπεδο περιφέρειας, με συμμετοχή όλων των συνδικαλιστικών σωματείων των αγροτών, των συνεταιρισμών, των γεωργικών ενώσεων, των αρμοδίων υπαλλήλων των υπηρεσιών, με στόχο πραγματικά να ενημερώσουν τον κόσμο, για να μπορέσουν να κάνουν πλήρη αξιοποίηση των πλεονεκτημάτων που μας δίδει η νέα ΚΟΑ για τα οπωροκηπευτικά. Ευχαριστώ κύριοι συνάδελφοι.

(Στο σημείο αυτό ο Υφυπουργός Γεωργίας κ. Δ. Σωτηρλής καταθέτει στα Πρακτικά τον προαναφερθέντα πίνακα ο οποίος βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, πραγματικά η ομιλία του κυρίου Υφυπουργού ήταν σε χαμηλούς τόνους, χωρίς όμως να αναγνωρίζει τα τεράστια, τα τραγικά λάθη που έχει διαπράξει η Κυβέρνηση του ΠΑ.ΣΟ.Κ. που βρίσκεται στην εξουσία τα τελευταία τρία χρόνια και που κυβέρνησε συνολικά δωδεκάμισι χρόνια κατά τα τελευταία δεκαέξι χρόνια και επεσώρευσε τόσα πολλά δεινά στην ελληνική γεωργία, την κτηνοτροφία, την αλιεία και στον τομέα των δασών.

Ανεφέρθη στο τέλος της ομιλίας του ο κύριος Υφυπουργός, στην ολιγωρία της Κυβέρνησης -κατηγορήθηκε από τη Νέα Δημοκρατία η Κυβέρνηση ότι έχει ολιγωρήσει- και είπε ότι αυτό δεν είναι ολιγωρία. Δεν μπορώ να διανοηθώ, κύριε Υφυπουργέ, τι εννοείτε ολιγωρία. Αν αυτό δεν είναι ολιγωρία, αν αυτό δεν είναι αποτυχημένη διαπραγμάτευση, τότε ποια είναι;

Ο τομέας των οπωροκηπευτικών και ο κανονισμός τον οποίο συμφωνήσατε αποτελούν ένα κλασσικό παράδειγμα αποτυχημένης διαπραγμάτευσης, η οποία οδηγεί τον τομέα των οπωροκηπευτικών στην κατάρρευση. Και πολλοί νομοί της Χώρας, που εξαρτώνται άμεσα από τα οπωροκηπευτικά, που το εισόδημα και η οικονομική ζωή των νομών αυτών εξαρτάται από τις τιμές και το εισόδημα από τα οπωροκηπευτικά, κυριολεκτικά θα καταρεύσουν οικονομικά στα επόμενα έξι χρόνια. Ενδεικτικά σας αναφέρω τους Νομούς της Πέλλας, της Ημαθίας που παράγουν οπωροκηπευτικά, αλλά και τους Νομούς της Λακωνίας, της Αργολίδας και της 'Αρτας που παράγουν εσπεριδοειδή.

Οι αγρότες των περιοχών αυτών βρίσκονται σε απόγνωση, αναλογιζόμενοι το μέγεθος του προβλήματος και την τραγική κατάσταση των οικονομικών τους, όπως αυτή διαμορφώνεται από τον κανονισμό που ισχύει από φέτος. Οι ευθύνες της Κυβέρνησης είναι συγκεκριμένες. Ο Υπουργός της Γεωργίας ο κ. Τζουμάκας απείχε από σημαντική διαπραγμάτευση τον Ιούνιο του 1996. Είπατε προηγουμένως ότι υπάρχει δυνατότητα να διαμορφωθούν νέες προτάσεις σε επίπεδο Συμβουλίου Υπουργών, τελείως διαφορετικές από τις προτάσεις που καταθέτει η Ευρωπαϊκή Επιτροπή και αυτό είναι αλήθεια. Αυτήν την κρίση σας να την πείτε στον κύριο Υπουργό Γεωργίας, που δε χάνει ευκαιρία να μας λέει ότι "ξέρετε, δεσμευόμαστε από το τι θα πει η Ευρωπαϊκή Επιτροπή" και θεωρεί ο ίδιος τον εαυτό του διακοσμητικό στοιχείο στο Συμβούλιο Υπουργών Γεωργίας, όπως άλλωστε έχει αποδείξει πως είναι, ανίκανο να διαμορφώσει συμμαχίες και να οδηγήσει στην ικανοποίηση των δίκαιων αγροτικών εθνικών αξιώσεων.

Τι συμφωνήσατε, κύριε Υφυπουργέ, στις 24 Ιουλίου 1996 όταν ψηφίστηκε αυτός ο περιβόητος καταστροφικός κανονισμός; Αποδεχτήκατε ουσιαστικά δυο πράγματα: Να μειωθεί σημαντικά η τιμή της απόσυρσης -η απόσυρση είναι ένας σημαντικός θεσμός για τη διατήρηση του εισοδήματος και του 

Σελίδα 4006 

βιοτικού επιπέδου στις περιοχές αυτές που παράγουν οπωροκηπευτικά, σε πλεονασματικές ποσότητες είναι αλήθεια, λόγω των δικών σας λαθών τη διαρρεύσασα περίοδο- σε επίπεδα του 40% για το τέλος της περιόδου, δηλαδή μέχρι το 2002-2003. Και το χειρότερο είναι ότι ξεκινάει η περίοδος αυτή άμεσα, με ιδιαίτερα δυσμενείς μειώσεις, που επηρεάζουν το εισόδημα εκείνων που παράγουν ροδάκινα, εκείνων που παράγουν μήλα, αχλάδια, εσπεριδοειδή λεμόνια, μανταρίνια, κλημεντίνες. Αρκεί να σας αναφέρω ότι από ενενήντα δραχμές τιμή απόσυρσης κατά κιλό την περίοδο '95-'96, στο τέλος της εξαετίας η τιμή απόσυρσης θα περιορίζεται στις πενήντα τέσσερις δραχμές. Για τα μήλα και τα αχλάδια η τιμή αυτή μειώνεται κατά 30% και πλέον θα δίδεται στο τέλος της μεταβατικής περιόδου ένα ποσό δεκατεσσάρων ECU στα εκατό κιλά για τα πορτοκάλια και δεκατριών ECU στα λεμόνια, στα μανταρίνια και τις κλημεντίνες. Το λέω για να γνωρίζουν και οι συνάδελφοι που ενδεχομένως δεν έχουν ιδιαίτερο πρόβλημα στις περιφέρειές τους ή δε γνωρίζουν τις καταστροφικές συνέπειες αυτού του περιβόητου κανονισμού. Το δυσάρεστο όμως είναι ότι, ειδικότερα για τα ροδάκινα, κατά το πρώτο έτος εφαρμογής περιορίζεται η τιμή κατά 20% αμέσως, απότομα.

Το δεύτερο σημαντικό στοιχείο του κανονισμού, η δεύτερη σημαντική καταστροφική ρύθμιση του κανονισμού αυτού, είναι ότι μειώνεται σημαντικά η ποσότητα που μπορεί να οδηγηθεί σε απόσυρση. Δε λαμβάνεται υπόψη η παραχθείσα ποσότητα, όπως συνέβαινε μέχρι τώρα, αλλά η ποσότητα η οποία έχει εμπορευθεί. Και επί της ποσότητας αυτής, που είναι ιδιαίτερα μειωμένη σε σχέση με την παραγόμενη, υπάρχουν σημαντικές μειώσεις που θα μας οδηγήσουν σε ποσότητα προς απόσυρση 10% μόνο της εμπορευθείσας φέτος, για το τέλος της εξαετίας. Κλιμακώνεται η μείωση αυτή στο 50% τον πρώτο χρόνο, στο 45% το δεύτερο, στο 40% τον τρίτο χρόνο, 30% τον τέταρτο, 20% τον πέμπτο και 10% τον έκτο χρόνο. Είναι πάρα πολύ σημαντική η μείωση των ποσοτήτων που οδηγούνται στην απόσυρση, αν σκεφθεί κανείς και το γεγονός ότι το μεγαλύτερο μέρος της παραχθείσας ποσότητος δεν ήταν αντικείμενο εμπορίας και άρα η ποσότητα προς απόσυρση θα είναι πάρα πολύ μικρή.

Ενδεικτικά σας αναφέρω ότι ενώ κατά την περίοδο 1995-1996 η παραγωγή των ροδακίνων και των νεκταρινιών ανερχόταν σε ένα εκατομμύριο τόνους, μπορούσαν να εμπορευθούν τετρακόσιες ογδόντα χιλιάδες τόνοι και απεσύρθησαν πεντακόσιες είκοσι χιλιάδες τόνοι. 'Ετσι για την πρώτη περίοδο, μειώνεται σημαντικά η ποσότητα στις διακόσιες σαράντα χιλιάδες τόνους, ενώ για το τέλος της μεταβατικής περιόδου περιορίζεται μόνο στους σαράντα οκτώ χιλιάδες τόνους.

Αυτές είναι οι συνέπειες του καταστροφικού κανονισμού τον οποίο εσείς ισχυρισθήκατε ότι βελτιώσατε. Και για τα εσπεριδοειδή, θα αποσυρθεί στο τέλος της περιόδου το 40% μόνο της εμπορευθείσας ποσότητας, με κλιμάκωση της μείωσης από το 35% στο 30%, στο 25%, στο 20%, στο 15% και στο 10% στο τέλος της περιόδου.

Για τα δε καρπούζια και τα πεπόνια μειώνεται ευθύς εξ αρχής το 10% της ποσότητας, που σημαίνει 4 ECU ανά 100 κιλά, δηλαδή 12,5 δραχμές το κιλό.

'Οσον αφορά την άλλη δέσμευση, την οποία αναλάβατε για τη λειτουργία των ομάδων παραγωγών, πράγματι, για να διακινηθεί το προϊόν από τις ομάδες παραγωγών πρέπει να συγκροτηθούν σε σωστή βάση οι ομάδες παραγωγών. Αναγνωρίσατε -και είναι θετικό αυτό- ότι δεν λειτουργούν. Δεν έχετε ενημερώσει έγκαιρα. Τώρα ξεκινάτε τη διαδικασία της ενημέρωσης και ξεκινάτε στο και πέντε, στο και δέκα, μια και είναι γνωστό ότι θα πρέπει να διακινείται από τις ομάδες παραγωγών το 75% έως 80% της διακινηθείσας ποσότητας συνολικά, ενώ μόνο το υπόλοιπο 25% θα μπορεί να το διακινήσει ο ίδιος ο παραγωγός.

Αλλά και στη διαπραγμάτευσή σας για τη λειτουργία, τη χρηματοδότηση και τη στήριξη των ομάδων παραγωγών έχετε αποδεχθεί ιδιαίτερα δυσμενείς όρους σε σχέση με τις δυνατότητες, τις οποίες είχαμε ως Ελλάς να διαπραγματευθούμε, όταν η χρηματοδότηση από την Ευρωπαϊκή 'Ενωση για εφαρμογή διαρθρωτικών προγραμμάτων, για την αναδιάρθρωση της παραγωγής και την υποδομή της εμπορίας περιορίζεται στο 50%, ενώ το υπόλοιπο 50% προέρχεται από ίδια κεφάλαια του λεγόμενου λειτουργικού ταμείου που και αυτό δεν έχει προχωρήσει, ενώ θα μπορούσατε να επιτύχετε αύξηση των χρηματοδοτήσεων από την Ευρωπαϊκή 'Ενωση στο 75%.

Οι συμπληρωματικές χρηματοδοτήσεις των αποσύρσεων μπορούν να φθάσουν στο 30%. Δεν αξιοποιήσατε, κύριε Υφυπουργέ, την πολύ θετική διαπραγμάτευση που είχε ολοκληρώσει η Κυβέρνηση της Νέας Δημοκρατίας το Σεπτέμβριο του 1993. Αναφερθήκατε στο γεγονός αυτό και είπατε ότι ο Υπουργός της Γεωργίας, τότε, έδωσε μεγάλες μάχες, έκανε προσπάθειες, αλλά αφήσατε να εννοηθεί ότι δεν επέτυχε. Ξέρετε τι επέτυχε τότε; Να εξαιρεθούν τα μεσογειακά προϊόντα από τις σκληρές ρυθμίσεις της GATT. Δέσμευση και στήριξη της Ευρωπαϊκής 'Ενωσης, την οποία δεν υιοθετήσατε με αποτέλεσμα να πάψει αυτή η επιφύλαξη και να φθάσουμε στις 15 Δεκεμβρίου το 1993 -είχατε ήδη δύο μήνες στην Κυβέρνηση- και να συμφωνήσετε με διαπραγματευτή από τη Χώρα μας τον άσχετο περί τα αγροτικά Γενικό Γραμματέα του Υπουργείου των Εξωτερικών τον κ. Κρανιδιώτη -σημερινό Υφυπουργό Εξωτερικών- αξιόλογο κατά τα άλλα, δεν έχω κανένα λόγο να τον κατηγορήσω -δεν πήγε για τα γεωργικά ο κ. Κρανιδιώτης αλλά για διαπραγμάτευση- που να λέει ότι είναι πολύ θετική αυτή η ρύθμιση για τα εθνικά συμφέροντα. Και να έρχονται άλλα στελέχη, της δικής σας Κυβέρνησης και να λένε ότι ήταν τελείως αποτυχημένη η συμφωνία της GATT. Αυτό επιτύχατε.

Κατηγορείτε τη Νέα Δημοκρατία για τη διαπραγμάτευση του γύρου της Ουραγουάης, όταν είναι γνωστό πως το τελευταίο βράδυ της διαπραγμάτευσης, το Δεκέμβριο του 1993 άλλες χώρες εξασφάλισαν αντισταθμίσεις για την απώλεια εισοδήματος, λόγω της ρύθμισης της GATT. Αυτές οι χώρες όμως είχαν διαπραγματευτάς, είχαν στοιχεία, είχαν τεκμηρίωση, η οποία απέχει παντελώς από τη δική μας διαπραγμάτευση.

Επίσης, έχετε στο παθητικό σας ότι αποδεχθήκατε τη μείωση των επιδοτήσεων στις μεταποιητικές βιομηχανίες. Οι βιομηχανίες αυτές αντιμετωπίζουν τεράστιο πρόβλημα, το δε συνολικό πρόβλημα επεκτείνεται και στη διακίνηση, εμπορία και διάθεση των προϊόντων στην εσωτερική αγορά, την Ευρωπαϊκή και Διεθνή αγορά με αποτέλεσμα να είμαστε ελλειμματικοί στο εμπορικό μας ισοζύγιο για συγκεκριμένα προϊόντα, όπως είναι τα λαχανικά. Εγώ θα σας αναφέρω τι αντιμετωπίζουν αυτήν την περίοδο οι παραγωγοί εσπεριδοειδών. Και άλλοι συνάδελφοι αναφέρθηκαν προηγουμένως στο τεράστιο αυτό πρόβλημα.

Οι εξαγωγές έχουν σχεδόν σταματήσει. Είναι μειωμένες την πρώτη περίοδο κατά 35% σε σχέση με πέρυσι. Η χυμοποίηση προχωρεί με πολύ αργούς ρυθμούς. Χάσαμε σημαντικές αγορές στην ανατολική Ευρώπη, αλλά και εισάγουμε προϊόντα από τη νότιο Αμερική και από την Τουρκία, παρ' όλο που και εμείς τα παράγουμε. Χάσαμε αγορές. Δεν έχουμε εμπορικούς, γεωργικούς ακολούθους, πράγμα που ελέχθη και προηγουμένως.

Δεν έχουμε οργανώσει σύστημα προώθησης των αγροτικών προϊόντων.

Ο κ. Σωτηρλής αναφέρθηκε συγκεκριμένα στη δική μας πρόταση.

Κύριε Υπουργέ, την πρόταση, όμως, αυτή δεν άκουσα να την αναφέρετε, ενώ είπατε πολλά άλλα θεωρητικά, τα οποία πήρατε από το πρόγραμμά μας και καλά κάνατε και εύχομαι να τα υιοθετήσετε σύντομα, αλλά δεν μας είπατε τίποτα για την προώθηση των εξαγωγών των αγροτικών προϊόντων.

Εμείς στο πρόγραμμά μας έχουμε σκεφτεί και έχουμε μελετήσει και έχουμε και συγκεκριμένο πόρισμα το οποίο το έχουμε και στη διάθεσή σας αν θελήσετε, αν είστε πρόθυμοι να υιοθετήσετε αυτήν την πολύ σημαντική πρόταση, τον Ελληνικό Οργανισμό Προώθησης Αγροτικών Προϊόντων, για να μην παρατηρούνται αυτά τα πολύ δυσμενή φαινόμενα με

Σελίδα 4007 

τα τεράστια ελλείμματα του εμπορικού ισοζυγίου στα μεσογειακά αυτά προϊόντα. Δεν έχετε κάνει τίποτα προς την κατεύθυνση αυτή.

Φέτος οι τιμές έχουν πέσει κατά δέκα εώς δεκαπέντε δραχμές στα πορτοκάλια και στα λεμόνια. 'Εχουν κατρακυλήσει κυριολεκτικά οι τιμές ως αποτέλεσμα αυτής της πολιτικής. Και δεν λαμβάνετε, επαναλαμβάνω, κανένα απολύτως μέτρο για να στηρίξετε αυτούς τους νομούς οι οποίοι είναι βέβαιο ότι καταρρέουν οικονομικά. Ακόμα και η ενημέρωση γίνεται καθυστερημένα.

'Εχετε επίσης, καθυστερήσει την καταβολή των επιδοτήσεων συνολικά. Δική σας ευθύνη είναι το αν λειτουργεί ή όχι η ΔΙΔΑΓΕΠ, η αρμόδια υπηρεσία. Καταγγέλλονται σκάνδαλα. Ο κύριος Υπουργός έχει καταγγείλει συνολικά την υπηρεσία. Δεν εμπιστεύεται κανέναν, λέει. Δεν κάνει, όμως, κανένα απολύτως βήμα για να διορθώσει τη λειτουργία αυτής της υπηρεσίας. Απολύτως τίποτα. Είστε τρία χρόνια στην Κυβέρνηση και δεν έχετε κάνει απολύτως τίποτα. Και εμφανίζεται Υπουργός να καταγγέλλει το Υπουργείο του και να μην έχει τη στοιχειώδη ευαισθησία να παραιτηθεί γι' αυτό, όταν, με δική του ευθύνη, έχει φτάσει ο αγροτικός τομέας στο σημερινό αδιέξοδο.

Είπατε για τη συμφωνία της GATT. Εγώ θα σας προσθέσω άλλες σημαντικές διαπραγματευτικές ήττες της δικής σας Κυβέρνησης. Αποδεχθήκατε την τελωνειακή ένωση της Τουρκίας με την Ευρωπαϊκή 'Ενωση χωρίς να εξασφαλίσετε κανένα όφελος για τη Χώρα μας, καμία αντιστάθμιση και η συνέπεια θα είναι καταστροφική για μια σειρά από προϊόντα ομοειδή -και άρα, ανταγωνιστικά- που παράγονται στη γειτονική χώρα. Και χάσαμε το πρώτο εξάμηνο του 1994 όταν την προεδρία της Ευρωπαϊκής 'Ενωσης ασκούσε η Ελλάδα.

Κατά τη διάρκεια της διακυβέρνησης του Τόπου από το ΠΑ.ΣΟ.Κ., παρατηρήθηκε μία ραγδαία αποεπένδυση του αγροτικού τομέα. Από 18% το 1980, που ήταν το πάγιο κεφάλαιο στη γεωργία, μειώθηκε φέτος στο 8%. Και σα να μην έφτανε αυτό, περιορίζετε τα ποσοστά που αναφέρονται σε έργα του αγροτικού τομέα μέσα από το Δεύτερο Πακέτο Ντελόρ κατά εκατόν ογδόντα πέντε δισεκατομμύρια δραχμές. Είχαμε διαθέσει εμείς τότε το 1993 ως Κυβέρνηση, το 15% για τη γεωργία, το μειώσατε στο 11,5%, παρά τα προβλήματα που εσείς δημιουργήσατε και έτσι αποστερήσατε τον αγροτικό τομέα από έργα ύψους εκατόν ογδόντα πέντε δισεκατομμυρίων δραχμών. Και αν είχαμε απορρόφηση σε αυτά τα έργα, σε αυτά τα κονδύλια, σε αυτό το ποσοστό, θα λέγαμε ότι ενδεχομένως γίνεται μία προσπάθεια, κάποια αργά έστω βήματα, για να βελτιωθεί η κατάσταση. Δυστυχώς, η απορροφητικότητα είναι πάρα πολύ χαμηλή και στον τομέα της γεωργίας, αλλά και συνολικά στα μεγάλα έργα περιφερειακής ανάπτυξης που αφορούν το Δεύτερο Πακέτο Ντελόρ.

'Εχουμε μείωση του ενεργού αγροτικού πληθυσμού. Τι κάνετε γι'αυτό; 'Εχουμε απερήμωση της ελληνικής περιφέρειας, έχουμε μετεγκατάσταση αγροτών ανέργων πλέον και ανειδίκευτων στα αστικά κέντρα και δεν κάνετε απολύτως τίποτα. Δεν παρέχετε καν μία εναλλακτική λύση απασχόλησης για αυτούς τους αγρότες, οι οποίοι δεν έχουν καμία τύχη στις περιφέρειές τους. Δεν παίρνετε κανένα ουσιαστικό μέτρο για τους νέους αγρότες ώστε να παραμείνουν στην ύπαιθρο. Και βέβαια, έχουμε τα τεράστια προβλήματα του κόστους παραγωγής για τα οποία δεν κάνετε απολύτως τίποτα.

Μας είπατε σήμερα θεωρητικά, ότι θα λάβετε μέτρα για τη μείωση του κόστους παραγωγής. Ας συμφωνήσουμε στην πρόταση νόμου της Νέας Δημοκρατίας -που φαντάζομαι πως όλοι συμφωνούμε ότι είναι η καλύτερη λύση για να δώσει μία ανάσα στον αγροτικό τομέα- με τη μείωση της τιμής των καυσίμων κατά 45%, αφού θα καταργηθεί ο ειδικός φόρος κατανάλωσης και με τη μείωση του ηλεκτρικού ρεύματος κατά 50%. Το τιμολόγιο είναι ιδιαίτερα υψηλό σε σχέση με το τιμολόγιο άλλων χωρών της Ευρωπαϊκής 'Ενωσης. Μη μας λέει ο κ. Τζουμάκας τι γίνεται με άλλες χρήσεις ηλεκτρικού ρεύματος στη Χώρα μας. Αν δεν είναι παραγωγική η Δημόσια αυτή Επιχείρηση Ηλεκτρισμού, φταίει ο αγρότης; Πώς θα ανταγωνιστεί ο αγρότης τον ευρωπαίο συνάδελφό του, όταν το κόστος παραγωγής είναι ιδιαίτερα επιβαρημένο λόγω δικών μας λαθών, προβλημάτων και ολιγωριών;

'Εχετε υπερχρεώσει τους αγροτικούς συνεταιρισμούς, τις συνεταιριστικές οργανώσεις. Ο θεσμός των συνεταιριστικών οργανώσεων -που θα ήταν μοχλός για την ανάπτυξη του αγροτικού τομέα και ο οποίος είναι ένας καθαρά φιλελεύθερος θεσμός, ένας θεσμός που επικράτησε στις δυτικές κοινωνίες- έχει υπερχρεωθεί επί των ημερών σας και καλείστε να επιλύσετε το μεγάλο αυτό πρόβλημα για να δώσετε την ευκαιρία στους αγρότες, μέσω των συνεταιριστικών οργανώσεων και της εντάξεώς τους στις ομάδες παραγωγών -γιατί αυτό ζητούν και οι κανονισμοί των Βρυξελλών- να επιτύχουν βελτίωση της παραγωγικότητας και να καταστήσουν την ελληνική γεωργία ανταγωνιστικότερη.

Στον τομέα των αναδιαρθρώσεων των καλλιεργειών, υπάρχει κάποια συστηματική ενημέρωση των αγροτών για το τι θα κάνουν; Ξέρετε τι θυμάται ο αγρότης, κύριε Υφυπουργέ; Τις απαράδεκτες και ανεύθυνες συστάσεις του κ. Τζουμάκα "βάλτε καρπούζια" όταν την προηγούμενη χρονιά, αλλά και την επόμενη, τα πετούσαν τα καρπούζια. Αυτό θυμούνται.

Ποιος θα πιστέψει πλέον τις συστάσεις του αρμόδιου Υπουργού της Γεωργίας;

Και βέβαια, δεν είναι δουλειά του Υπουργού Γεωργίας να λέει τέτοια πράγματα. Είναι δουλειά των αρμόδιων υπηρεσιών. Είναι δουλειά των γεωτεχνικών, τους οποίους έχετε εγκλωβίσει στη διαδικασία ελέγχου των παραστατικών για τις επιδοτήσεις και δεν τους έχετε εξασφαλίσει τη δυνατότητα να αποτελούν το σύμβουλο, τον αρωγό του αγρότη στην εκμετάλλευσή του.

Δεν κάνετε τίποτε στον τομέα της έρευνας και της τεχνολογίας, ούτε της εκπαίδευσης των νέων αγροτών.

Μια σειρά από αγροτικά προϊόντα, σημαντικά προϊόντα, δυναμικές καλλιέργειες καταστρέφονται λόγω της δικής σας θητείας στην Κυβέρνηση: Το κρασί, το αγελαδινό γάλα. Συμφωνήσατε για τις αποζημιώσεις στους Βρεταννούς κτηνοτρόφους χωρίς να διεκδικήσετε τίποτα για την αύξηση των ποσοστώσεων του αγελαδινού γάλακτος. Μας το λέει συνεχώς ο κ.Τζουμάκας ότι θα το θέσει. Ξέρετε πότε το έθεσε το θέμα αυτό, όπως και πολλά άλλα; Στο τελευταίο Συμβούλιο Υπουργών Γεωργίας προ των εκλογών μονολεκτικά. 'Εκανε μια αναφορά τελείως επιγραμματική, για να έρθει και να πει στην κοινή γνώμη εδώ, στους αγρότες, ότι "ξέρετε, εγώ στηρίζω τα δίκαια αιτήματά μας". Μία μονολεκτική αναφορά έκανε. Και βέβαια κανείς δεν του απήντησε.

'Οπως έγινε άλλωστε και με το θέμα των οπωροκηπευτικών που σας είπα. Επικαλούμενοι την ανάγκη να βρίσκονται στην κηδεία του Ανδρέα Παπανδρέου την εποχή εκείνη δεν μετέβη ούτε Υπουργός, ούτε Υφυπουργός και παρέμεινε για μια μέρα ο Γενικός Γραμματέας του Υπουργείου Γεωργίας. Τέτοιες διαπραγματεύσεις κάνατε στα οπωροκηπευτικά για τα οποία σας επερωτούμε σήμερα.

Επίκεινται διαπραγματεύσεις για το ελαιόλαδο,για τον καπνό, για τα σιτηρά. Τι έχετε κάνει προς την κατεύθυνση αυτή; Υπήρξε δική μας ολιγωρίας να παρέμβουμε κατά τη διαδικασία διαμόρφωσης των προτάσεων. Δεν παρενέβημεν καθόλου. Η παρέμβασή μας ήταν μηδαμινή. 'Ημαστε ανύπαρκτοι στις Βρυξέλλες.

Είπατε προηγουμένως -και εγώ το κρατώ αυτό- ότι έχει δυνατότητα το Συμβούλιο Υπουργών Γεωργίας της Ευρωπαϊκής 'Ενωσης να βελτιώσει τις προτάσεις της Επιτροπής και μάλιστα σημαντικά. Γιατί δεν το κάνει αυτό ο κύριος Υπουργός στο ελαιόλαδο, δεν το κάνει στον καπνό, δεν το κάνει στα σιτηρά;

Αποδεχθήκατε τη μείωση των επιδοτήσεων και ως προς το στρέμμα, αλλά και ως προς τις εκτάσεις για τα σιτηρά.

Και λέτε πως θα έχετε τώρα ηυξημένη τιμή στο βαμβάκι, ενώ την ίδια στιγμή χάνουμε, αν ισχύσει αυτή η πρόβλεψή σας, εξήντα δισεκατομμύρια δραχμές. Τα αξιοποιήσατε αυτά τα ποσά τα οποία θα τα χάσουμε; Σε μία περίοδο που κατεστράφη η παραγωγή, χάνουν και εξήντα δισεκατομμύρια οι βαμβακοπαραγωγοί.

Σελίδα 4008 

 

Χάνουν οι παραγωγοί σιτηρών, γιατί συμφωνήσαμε να μειωθεί η επιδότηση ανά στρέμμα, για να δώσουμε στους Βρεταννούς, χάνουμε και από το βαμβάκι και ο αγροτικός τομέας κλωνίζεται. Αγροτικό εισόδημα είναι αυτό το οποίο χάνουμε, κύριε Υπουργέ! Οι αγρότες κινητοποιούνται.Βρίσκονται σε απόγνωση.

Λέτε ότι θα κάνετε διάλογο. Κανένα διάλογο δεν βλέπουμε.

Κάνατε το Συμβούλιο Αγροτικής Πολιτικής. Συζήτησε για κάποιο σημαντικό θέμα δυο μέρες. Θεωρητικές τοποθετήσεις έγιναν. Ο κύριος Υπουργός μας είπε "Σε τέσσερις μήνες θα ξανακουβεντιάσουμε". Και του υπολόγισα και τότε ότι αν λειτουργούμε με αυτό το ρυθμό, κάθε τέσσερις μήνες να συζητούμε δύο-τρία θέματα -αυτά είχατε πει και την άλλη φορά-είναι αμφίβολο αν μέσα στην τετραετία θα συζητήσουμε έστω και μια φορά τα θέματα αυτά τα σοβαρά.

Οι αγρότες θυμούνται τις διαβεβαιώσεις του κου Σημίτη, ο οποίος τους είπε ότι θα καλύψει το χαμένο εισόδημα της Θεσσαλίας. 'Ετσι είχε πει. Δεν τα είπαμε εμείς αυτά. Δεν είπαμε εμείς για εθνικοποίηση της ελληνικής γεωργίας. Εσείς τα είπατε αυτά.

Η Νέα Δημοκρατία είναι η παράταξη η οποία ενέταξε τη χώρα στην Ευρωπαϊκή 'Ενωση και εξασφάλισε σημαντικές εισροές τεσσάρων τρισεκατομμυρίων πεντακοσίων δισεκατομμυρίων τα τελευταία χρόνια, τα οποία θα αυξανόντουσαν, εάν υπήρχε σωστή διαπραγμάτευση και αξιοποιούσαμε τα συγκεκριμένα πλεονεκτήματα, τα οποία είχαμε στην Ευρωπαϊκή 'Ενωση. Γιατί είχαμε δίκιο.

Το έχετε εξαγγείλει, το έχετε πει πάρα πολλές φορές για την κατάθεση και συζήτηση νομοσχεδίων. Νομοσχέδια δεν βλέπουμε. Υποσχέσεις βλέπουμε μόνο!

Τελευταία υπάρχει η πληροφορία -αυτό μόνο θα σας πω-για το δασικό νομοσχέδιο, ότι δεν θα έρθει ποτέ στη Βουλή. Το είπατε προεκλογικά για να υφαρπάξετε και στον τομέα αυτόν ψήφους. Τι θα κάνετε, πέστε μας; Θα κατατεθεί το νομοσχέδιο αυτό; Ποιες διατάξεις θα ψηφιστούν; Οι αντισυνταγματικές που προβλέπονται στο νομοσχέδιο με τις οποίες επηρεάσατε την ψήφο εκατοντάδων χιλιάδων ταλαίπωρων Ελλήνων αγροτών και οποιωνδήποτε άλλων οι οποίοι πίστεψαν στη νομιμοποίηση των ακινήτων τους, στον αποχαρακτηρισμό τους σε βοσκοτόπια και ούτω καθ'εξής; Να μας πείτε τι θα κάνετε.

Σας ακούω να μιλάτε έτσι, τελείως θεωρητικά, ενώ έχετε τρία χρόνια στην Κυβέρνηση, σαν να μιλάτε στις προγραμματικές δηλώσεις της κυβέρνησης: Θα κάνετε τούτο, θα κάνετε εκείνο, θα κάνετε το άλλο. Τι κάνατε δεν μας έχετε πει.

Η Νέα Δημοκρατία θεωρεί ότι η συνολική πολιτική σας, ιδιαίτερα η πολιτική σας στον τομέα των οπωροκηπευτικών είναι καταστροφική.

Εγώ θεωρώ ότι και σήμερα δεν μας είπατε τίποτα συγκεκριμένο για τη στήριξη του εισοδήματος των καλλιεργητών οπωροκηπευτικών, ιδιαίτερα των καλλιεργητών εσπεριδοειδών, που βρίσκονται πραγματικά σε απόγνωση.

Ας ελπίσουμε ότι η συζήτηση της επερώτησης θα σας δημιουργήσει τα εναύσματα να αποδεχθείτε συγκεκριμένες προτάσεις που η Νέα Δημοκρατία έχει καταθέσει. Εν πάση περιπτώσει, να λάβετε κάθε μέτρο, το οποίο είναι δυνατό να λάβετε, ώστε να στηρίξετε τον αγροτικό τομέα, να στηρίξετε τον τομέα των οπωροκηπευτικών που αντιμετωπίζει αυτήν τη μεγάλη κρίση, γιατί σε λίγο διάστημα θα είναι πάρα πολύ δυσμενείς οι εξελίξεις. Και όπως προσφυέστατα ελέχθη από συνάδελφο προηγουμένως, οι κινητοποιήσεις της Θεσσαλίας, θα είναι απλώς γυμναστική μπροστά στις κινητοποιήσεις, στις διαμαρτυρίες και στην απόγνωση που έρχεται από τους συγκεκριμένους νομούς, τους πολλούς αυτούς νομούς που επιβιώνουν χάρη στα οπωροκηπευτικά. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κ.Κ.Ε., ο κ. Κολοζώφ, ορίζει ως Ειδικό Κοινοβουλευτικό Εκπρόσωπο το Βουλευτή κ. Μπούτα.

Ορίστε, κύριε Μπούτα, έχετε το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κύριοι συνάδελφοι, γίνεται αυτή η συζήτηση σήμερα για τα οπωροκηπευτικά στον απόηχο των μεγάλων κινητοποιήσεων των αγροτών.

Για μια ακόμα φορά και σε αυτήν την περίπτωση, με την υπογραφή της Κυβέρνησης, καταδικάστηκαν χιλιάδες παραγωγοί οπωροκηπευτικών σε ξεκλήρισμα, με τη μείωση της παραγωγής, των εξαγωγών και συνολικά των εξαγώγιμων προϊόντων, που γίνονται προβληματικά.

Αυτή είναι η πολιτική σας, κύριοι της Κυβέρνησης. Αυτήν προσπαθούν να ανατρέψουν οι αγρότες με τους αγώνες τους, για να μπορέσουν να επιβιώσουν.

Δεν είναι καθόλου τυχαίο, ότι από το 1995, που οι αγρότες βρίσκονται στους δρόμους, ένα από τα αιτήματα που έβαζαν ήταν να μην συμφωνήσετε στην καταστροφική για τη χώρα Νέα Οργάνωση Αγοράς των Οπωροκηπευτικών.

'Ηρθε ο κ. Τζουμάκας τις προάλλες και εσείς σήμερα, κύριε Υφυπουργέ, να μιλήσετε για καθυστέρηση, όταν πριν από δύο χρόνια εμείς προβλέπαμε και σαν Κόμμα, αλλά και οι ίδιοι οι αγρότες με τους αγώνες τους και λέγαμε να μην συμφωνήσετε σε αυτήν την αναθεώρηση της Κοινής Αγροτικής Πολιτικής για τα οπωροκηπευτικά, γιατί θα βρεθούμε μπροστά σε καταστάσεις δύσκολες για τους ίδιους τους παραγωγούς.

Να όμως ποιος είναι ο διάλογος που θέλετε να κάνετε και πως εσείς τον εννοείτε. Πριν στεγνώσει το μελάνι της Νέας Κοινής Οργάνωσης Αγοράς Οπωροκηπευτικών, μετράμε τις τραγικές επιπτώσεις: Τα πορτοκάλια να σαπίζουν στα χωράφια, οι παραγωγοί να είναι θύματα των εμπόρων που με εκβιασμούς και κομπίνες τους παίρνουν το προϊόν σε εξευτελιστικές τιμές, κάτω του κόστους παραγωγής.

Αλήθεια, πού είναι οι δικαστές; Πού είναι οι εισαγγελείς; Πού είναι οι κατασταλτικές Αρχές για να χτυπήσουν αυτές τις παρανομίες; Είναι μόνο για τους αγρότες όταν κινητοποιούνται; Είναι μόνο όταν ζητάμε να ανατραπεί αυτή η πολιτική για να μπορέσουμε να ζήσουμε; Τότε μας φέρατε σωρεία εισαγγελέων, σωρεία κατασταλτικού μηχανισμού, τραβάτε και ένα χάλασμα στα τρακτέρ και "δεν βαριέσαι". Αλλά όταν είναι να πιάσετε κανέναν, να τον καθίσετε στο σκαμνί και να τον κλείσετε στην ψυρρού, γιατί πρέπει να συνετιστούν οι υπόλοιποι, τότε κοιτάτε από μακριά.

Ας έλθω όμως, τώρα στο θέμα των οπωροκηπευτικών.

O τομέας αυτός είναι από τους σημαντικότερους της γεωργίας μας, γιατί καταλαμβάνει το 26% των καλλιεργημένων εκτάσεων και το 23% της αξίας της φυτικής παραγωγής.

Στα πλαίσια της Ευρωπαϊκής 'Ενωσης, αντιστοιχεί στο 9,5% της κοινοτικής παραγωγής οπωροκηπευτικών. Απασχολεί χιλιάδες αγρότες και εργάτες στο μεταποιητικό τομέα, ενώ έχει το μεγαλύτερο μερίδιο 33% στις εξαγωγές των αγροτικών προϊόντων.

Αναφέρω αυτά τα νούμερα που εσείς δίνετε μέσα από τις υπηρεσίες σας, για να καταλάβει ο κόσμος πως εσείς υπογράψατε τη θανατική καταδίκη ενός δυναμικού τομέα που εξασφαλίζει δουλειά στο Λαό και συναλλάγμα στη Χώρα.

Δεν είναι όμως, μόνο αυτό. Ουσιαστικά μέσα από την Κοινή Οργάνωση των Οπωροκηπευτικών υπογράψατε το θάνατο των ήδη ασθενούντων συνεταιριστικών οργανώσεων με τη δημιουργία των ομάδων παραγωγών που εξυπηρετούν τους έχοντες και κατέχοντες αγρότες, δηλαδή, τους μεγάλους, για να ξεμπερδεύετε μια και καλή με τους μικρομεσαίους αγρότες και να μπουν στο περιθώριο.

Τότε να αναπτυχθεί πιο γρήγορα το νέο μοντέλο, που επιθυμεί η Ευρωπαϊκή 'Ενωση κι εσείς, η μεγάλη καπιταλιστική αγροτική ιδιοκτησία, τα σύγχρονα τσιφλίκια.

Η νέα κοινή οργάνωση αγοράς οπωροκηπευτικών δεν προέκυψε από μόνη της, αλλά επιβλήθηκε από την καταστροφική συμφωνία της GATT που υπογράψατε. Και βέβαια, θα ακολουθήσουν κι τα άλλα μεσογειακά προϊόντα, καπνά, λάδι, κρασιά.

Τα κύρια χαρακτηριστικά της είναι ότι ουσιαστικά καταργείται ο μηχανισμός της απόσυρσης, αφού μπαίνει περιορισμός, ποσόστωση στην ποσότητα απόσυρσης, ανεξάρτητα συγκυριακών πλεονασμάτων, και μειώνεται δραστικά η τιμή απόσυρσης στο ύψος των εξόδων συλλογής, με στόχο να γίνει η απόσυρση από απαγορευτική, δηλαδή αποτρεπτική. Με αυτό 

Σελίδα 4009 

το μέτρο της πρότασης επιβεβαιώνεται η θέση του Κ.Κ.Ε., ότι η χωματερή μακροχρόνια είναι ο νεκροθάφτης των καλλιεργειών. Να, που σήμερα οι χωματερές αποτελούν το άλλοθι της αντιαγροτικής πολιτικής της Ευρωπαϊκής 'Ενωσης.

Συνεπώς, οι αγρότες, ή θα πωλούν τα προϊόντα τους σε εξευτελιστικές τιμές, ή αυτά θα σαπίζουν στα χωράφια, ή θα τα εγκαταλείψουν, το γνωστό ξεκλήρισμα, όπως το λέγαμε εμείς "οι καθηστερημένοι". Αυτό θα γίνει, αφού δεν θα έχουν εισόδημα, ή θα μπουν στα προγράμματα ξεκληρίσματος, όπως υπάρχουν τα προγράμματα αυτά στη ροδακινιά, στη μηλιά, στα αμπέλια. 

Δίνετε νέα μορφή και ενίσχυση στο ρόλο της ομάδας παραγωγών, που υποχρεωτικά θα εμπορεύονται το 80% της παραγωγής, θα έχουν δυνατότητα απόσυρσης με 20% ανώτερο όριο της εμπορεύσιμης ποσότητας, χρηματοδοτούμενο κατά το μισό από το Ταμείο Παρεμβάσεως της Ευρωπαϊκής 'Ενωσης και το άλλο μισό θα επιβαρύνει την ομάδα παραγωγών, οι οποίες θα εξοικονομούν τα αναγκαία χρήματα συμμετοχής τους από τις ποσότητες που θα πωλούνται, επιβάλλοντας ειδική εισφορά. 'Ολο το σύστημα το αποκαλούν συγχρηματοδότηση. Τους δίνει τη δυνατότητα να ορίζουν περιόδους απόσυρσης. Αυτό αποτελεί πλήγμα για τους συνεταιρισμούς μας. Σημαίνει ότι θα φτιαχτούν ομάδες μεγάλων παραγωγών, που θα έχουν τη δυνατότητα να ανταποκριθούν σ' αυτούς τους όρους, συγκεντρώνοντας στα χέρια τους την παραγωγή και την εμπορία. Δηλαδή, η ανάπτυξη του μοντέλου της μεγάλης καπιταλιστικής αγροτικής εκμετάλλευσης, που προωθείται.

Τα μέτρα που προτείνονται αφορούν συλλήβδην όλα τα προϊόντα, ανεξάρτητα αν είναι πλεονασματικά ή όχι, ανεξάρτητα από το βαθμό αυτάρκειας στην Ευρωπαϊκή 'Ενωση. Η μείωση των ελάχιστων τιμών παραγωγού και ενισχύσεως στη μεταποίηση ή των αντισταθμιστικών πληρωμών, θα αποτελέσει πλήγμα και στο μεταποιητικό τομέα, που σε συνδυασμό με τον Κανονισμό 866/90 θα αντιμετωπίσει προβλήματα ύπαρξης.

Σ' αυτόν τον τομέα η κοινοτική προτίμηση καταπατείται, χωρίς να αντισταθμίζεται από πουθενά και με τίποτα η μείωση του αγροτικού εισοδήματος. Οι μηχανισμοί προστασίας τελωνειακών δικαιωμάτων, οι τιμές εισόδου, το σύστημα ελέγχου από τρίτες χώρες αναφέρονται ελάχιστα και δεν κατοχυρώνουν τίποτα. 

Τα κεφάλαια κίνησης των ομάδων παραγωγών, που θα δημιουργούνται με τη μέθοδο της συγχρηματοδότησης με ποσοστό 50% από την Ευρωπαϊκή 'Ενωση και 50% από την εισφορά επί των πωλημένων οπωροκηπευτικών, εκτός από την ενίσχυση της τιμής απόσυρσης -για όσα προϊόντα ισχύει η απόσυρση- θα προορίζεται και για την καταβολή κάποιας αποζημίωσης στα προϊόντα, που θα υπάρχει θεσμός απόσυρσης, όπως επίσης και για την αντιμετώπιση των εμπορικών εξόδων, το γνωστό marketing των εμπορεύσιμων ποσοτήτων.

Η συμμετοχή της Ευρωπαϊκής 'Ενωσης στα κεφάλαια κίνησης της ομάδας παραγωγών δεν θα είναι απεριόριστη, αλλά θα υπολογίζεται το ανώτατο όριό της με βάση τη δυναμικότητα της κάθε ομάδας παραγωγών. Μέχρι στιγμής δεν έχουν καθοριστεί με σαφήνεια τα κριτήρια, που θα παίρνονται υπόψη, για να υπολογίζεται το ανώτατο όριο συμμετοχής της Ευρωπαϊκής 'Ενωσης στα κεφάλαια κίνησης των ομάδων παραγωγών.

Αυτά συμβαίνουν. Αν και τα οπωροκηπευτικά συμμετέχουν με ποσοστό 16% στην τελική αγροτική παραγωγή της Ευρωπαϊκής 'Ενωσης -στην Ελλάδα με 23%- ωστόσο απορροφούν μόνο το 40% των δαπανών εγγυήσεων και καλύπτουν το 40% της αυτάρκειας σε νωπά.

Δεν είναι τυχαίο ότι τα μέτρα αυτά συνδυάζονται με καμπάνια για απάτες που γίνονται τη στιγμή που είναι γνωστό ποιοί κάνουν τις απάτες, ποιοι εξυπηρετούνται απ' αυτές τις καταστάσεις διαφθοράς και ποιοί υποκριτικά φωνάζουν. Οι προτάσεις που θέλουμε να κάνουμε είναι ότι πρέπει να υπάρξει επαρκής χρηματοδότηση από την Ευρωπαϊκή 'Ενωση και από εθνικούς πόρους και στήριξη του τομέα τόσο στο νωπό προϊόν, όσο και στο μεταποιημένο. Κατοχύρωση της κοινοτικής προτίμησης, απειθαρχία και εμπόδιση εισαγωγών για ομοειδή προϊόντα. Ενίσχυση του ρόλου των συνεταιρισμών. Στήριξη εξαγωγών με επιδοτήσεις. Ειδικές ενισχύσεις σε ορισμένα προϊόντα από τα οπωροκηπευτικά. Αντίθεση στο ξερίζωμα και προώθηση αναδιαρθρώσεων με ποικιλίες που μακραίνουν την εμπορική περίοδο και βελτιώνουν τη ποιότητα. Ενίσχυση του αγροτικού εισοδήματος από τις επιπτώσεις των νέων μέτρων.

Θα ήθελα, κύριε Υφυπουργέ, να σταθώ σ' αυτά που είπατε, για τους θεσμούς, για το Συμβούλιο Αγροτικής Πολιτικής και να πω το εξής. Το Συμβούλιο Αγροτικής Πολιτικής αποτελείται από τους ίδιους κυβερνητικούς παράγοντες που εσείς διορίζετε ως προέδρους σε οργανισμούς κι διευθυντές, από τους βιομήχανους που συμμετέχουν στο ΕΣΑΠ.

ΣΤΡΑΤΗΣ ΚΟΡΑΚΑΣ:Γιάννης πίνει, Γιάννης κερνάει.

ΕΥΑΓΓΕΛΟΣ ΜΠΟΥΤΑΣ: Είναι κι οι καρεκλοκένταυροι των τριτοβάθμιων οργανώσεων που γυροφέρνουν εκεί και είναι συμβιβασμένοι. Αυτοί συμμετέχουν, αν είναι και αγρότες.

Θα ήθελα επίσης, να πω πως δηλώσατε ότι θα δώσετε τους αναδασμούς στους ιδιώτες. Δεν μας πουλάτε και εμάς όλους μαζί για να τελειώσουμε; Και χωράφια και αγρότες μαζί δώστε μας μια ώρα αρχύτερα για να μην έχετε προβλήματα, να μη κλείνουμε τους δρόμους και να ξεμπερδέψουμε όλοι μαζί. 

Επίσης, θέλω να απαντήσετε σ' αυτό που είπατε ότι το βαμβάκι θα έχει τριακόσιες δραχμές. Μακάρι να έχει τριακόσιες πενήντα και τετρακόσιες. Γι' αυτό παλεύουμε τέσσερις μήνες. Να μας πείτε όμως τα επτακόσια εξήντα εκατομμύρια ECU που είναι το ανώτερο όριο που μπορεί να χρηματοδοτήσει η Ευρωπαϊκή 'Ενωση, θα εξαντληθούν; 'Εχει αποφασίσει η Ευρωπαϊκή 'Ενωση; Να το ξέρουμε. Γιατί, απ' ό,τι γνωρίζω, ο Κανονισμός λέει ότι στις 15 Ιουλίου η διαχειριστική επιτροπή καθορίζει ποια θα είναι η συνυπευθυνότητα, ποια θα είναι η επιδότηση και ποιες οι επιστροφές. Για να λέτε ότι θα πάει τριακόσιες δραχμές το βαμβάκι, σημαίνει ότι ξέρετε και κάτι έχει αποφασιστεί.

Ρωτάμε: 'Εχει αποφασιστεί πως η Ευρωπαϊκή 'Ενωση θα δώσει όλο το ποσό που προβλέπεται από τον Κανονισμό στην Ελλάδα και στην Ισπανία; Να ξέρετε το εξής, για να μη λέτε ότι δεν σας τα λέμε τουλάχιστον. Δεν τελείωσε με τους αγρότες η υπόθεση της Θεσσαλίας, θα γίνουν άλλοι τόσοι και περισσότεροι αγώνες και από τους καπνάδες και από τους ελαιοπαραγωγούς και από τα οπωροκηπευτικά. Δεν είναι μακριά η ώρα.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Γι' αυτό αφήστε τα παχιά λόγια, αφήστε τους βαρμπαλισμούς και τις παχιές κουβέντες και λύστε τα προβλήματα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: 'Εχουμε υπολογίσει στο Συνασπισμό της Αριστεράς και της Προόδου, ότι με τη νέα κοινή οργάνωση αγοράς των οπωροκηπευτικών η στήριξη του τομέα θα μειωθεί δραστικά τα επόμενα τρία ως πέντε χρόνια. Από εβδομήντα έως εβδομήντα πέντε δισεκατομμύρια, που είναι σήμερα η ενίσχυση, υπολογίζεται ότι θα πέσει γύρω στα τριάντα πέντε έως σαράντα δισεκατομμύρια. Αν, δε, συνυπολογίσουμε και τη μείωση των εξαγωγικών επιδοτήσεων που έγινε μετά την έναρξη της εφαρμογής της συμφωνίας της GATT και βέβαια την αδυναμία της Κυβερνήσεως να προωθήσει τη διάθεση ειδικά στον τομέα των εσπεριδοειδών, τότε η κατάσταση στον κλάδο γίνεται οπωσδήποτε δυσκολότερη.

Θα σταθώ όμως στη τοποθέτησή μου, πρώτα στην ευθύνη της Κυβέρνησης που συναίνεσε στη νέα κοινή οργάνωση της αγοράς των οπωροκηπευτικών. Πρέπει, όμως, πρώτα να αναφέρω μερικά στοιχεία που αφορούν τον κλάδο των οπωροκηπευτικών για να δείξω πόσο πραγματικά σημαντικός είναι αυτός ο τομέας για την ελληνική γεωργία.

Η καλλιέργεια των οπωροκηπευτικών καταλαμβάνει περίπου το 26% των καλλιεργουμένων εκτάσεων, η δε αξία τους, αντιπροσωπεύει περίπου το 30% της αξίας της φυτικής παραγωγής. Το ύψος της ελληνικής παραγωγής οπωροκηπευ-

Σελίδα 4010 

τικών ανέρχεται περίπου στους οκτώ εκατομμύρια τόνους, ποσότητα που αντιπροσωπεύει το 9,5% της Κοινοτικής παραγωγής οπωροκηπευτικών. Σχετικά με τη διάρθρωση και το μέγεθος των γεωργικών εκμεταλλεύσεων, μπορούμε να αναφέρουμε ότι συναντάμε μεγάλο αριθμό εκμεταλλεύσεων μικρού μεγέθους που μέρος της δραστηριότητάς τους, αφορά τη συγκεκριμένη καλλιέργεια. 'Εχουμε εκατόν είκοσι έξι χιλιάδες δραστηριοποιημένες γεωργικές εκμεταλλεύσεις με σύνολο χρησιμοποιουμένων γεωργικών εκτάσεων έξι χιλιάδες τριακόσια στρέμματα από τα οποία το 11,5% αποτελούν τα νωπά λαχανικά που αφορούν εκτάσεις από ένα έως εννιά στρέμματα.

Η Xώρα μας κατέχει την τρίτη θέση στην Κοινοτική παραγωγή φρούτων και την πέμπτη θέση στην παραγωγή λαχανικών. Η διάθεση της παραγωγής, γίνεται κατά το μεγαλύτερο μέρος στην εσωτερική αγορά. Δηλαδή το 55% των φρούτων και το 60% των κηπευτικών. Η μεταποίηση αντιπροσωπεύει το 15% με σημαντικότερο προϊόν τη βιομηχανική ντομάτα. Στις εξαγωγές πηγαίνει περίπου το 13% και ένα 11% πηγαίνει στις λεγόμενες αποσύρσεις.

Επομένως, είναι πολύ σημαντική η συμβολή του τομέα οπωροκηπευτικών στο αγροτικό εισόδημα και ειδικά είναι σημαντική η διαμόρφωσή του στο εμπορικό ισοζύγιο. Παρά τις πρωτοφανείς αδυναμίες που υπάρχουν στις εξαγωγές, εν τούτοις θεωρείται ένας από τους σημαντικούς εξαγωγικούς τομείς. 'Ομως, η αντιμετώπιση αυτού του τομέα από την Ευρωπαϊκή 'Ενωση, είναι μέχρι σήμερα, ειδικά μετά την υπογραφή της κοινής οργάνωσης αγοράς, προκλητικά αρνητική και μάλιστα, δείχνει τη διαφορά που υπάρχει στην αντιμετώπιση που γίνεται μεταξύ των προϊόντων Βορρά-Νότου. Θα σταθώ ειδικά σε ορισμένα σημεία της αναθεώρησης της πολιτικής για τα οπωροκηπευτικά, για να αποδείξω τη βασιμότητα της άποψής μου.

Πρώτον, δεν προβλέφθηκε καμία αντιστάθμιση για τους παραγωγούς οπωροκηπευτικών για τα δέκα τέσσερα προϊόντα που στηριζόντουσαν έως τώρα, όπως έγινε με άλλα προϊόντα που παράγονται κυρίως στο Βορρά, όπως είναι τα γαλακτοκομικά. Δεύτερον, δεν υπήρξε σεβασμός της δέσμευσης του Συμβουλίου Υπουργών Γεωργίας με τη μεικτή του σύνθεση στις 20-9-93 που δέσμευε την Επιτροπή για ίση μεταχείριση μεταξύ των τομέων. Τρίτον, για πρώτη φορά εισάγεται η λογική της συγχρηματοδότησης παραγωγών στα οπωροκηπευτικά, που είναι ο τομέας που δέχεται και τη μικρότερη στήριξη έναντι των άλλων.

Η πολιτική αυτή της συγχρηματοδότησης ενέχει και τον κίνδυνο της επανεθνικοποίησης της κοινής αγροτικής πολιτικής, κάτι που θα είναι καταστροφικό για τον τομέα και μοιραία θα οδηγήσει σε στρεβλώσεις της αγοράς.

Τέταρτον, προτείνεται μείωση των θεσμικών τιμών, γεγονός που αν συνδυαστεί με τις δεσμεύσεις που απορρέουν από τη συμφωνία της GATT, καθιστά ανύπαρκτη την προστασία στα σύνορα και καταργεί την αρχή της Κοινοτικής προτίμησης, κάτι που θα πρέπει να παραμείνει σαν βασική αρχή της κοινής αγροτικής πολιτικής. Πέμπτον, συνδέει τις ελάχιστες τιμές παραγωγού με αυτές της απόσυρσης, γεγονός που συνεπάγεται μείωση των ενισχύσεων των μεταποιητικών επιχειρήσεων, χωρίς να προβλέπει οποιαδήποτε εισοδηματική ενίσχυση υπέρ των παραγωγών σαν αντιστάθμισμα. Εγκαταλείπεται με αυτόν τον τρόπο η λογική της στήριξης του τομέα των μεταποιουμένων, αφού δεν εκτιμάται ότι η μεταποίηση, είναι διέξοδος του νωπού και όχι μια εμπορική δραστηριότητα.

'Εκτον, προτείνεται η μείωση των θεσμικών τιμών απόσυρσης και περιορισμός αυτών, τη στιγμή που δεν παρουσιάζουν όλα τα προϊόντα υψηλές αποσύρσεις. Δυστυχώς, η απόσυρση αποτελεί και για τα οπωροκηπευτικά το μόνο μηχανισμό ρύθμισης της αγοράς. 

Για μας, προϊόντα που παρουσιάζουν διαρθρωτικά πλεονάσματα, θα πρέπει να τύχουν μιας ιδιαίτερης αντιμετώπισης που πρέπει να ξεφύγει από την πολιτική ρύθμιση της αγοράς.

Το επιχείρημα της Κυβέρνησης ότι επιτύχαμε τη διεύρυνση του καταλόγου των δεκατεσσάρων προϊόντων με καρπούζια, γρέιπ φρουτ και άλλα προϊόντα, δεν είναι ικανό για μας, να δικαιολογήσει την ψήφιση από τη Χώρα μας της νέας κοινής οργάνωσης της αγοράς. 'Εστω και αν δεν έβρισκε συμμάχους η Χώρα μας, δεν έπρεπε να ψηφίσει τη νέα Κ.Ο.Α., έπρεπε να κρατήσει τις επιφυλάξεις της, τουλάχιστον ώστε να μπορεί να επαναφέρει το ζήτημα, όταν θα υπήρχαν καλύτερες προϋποθέσεις για συμμαχίες, για να ζητήσει μια ορισμένη διακριτική μεταχείριση της Χώρας μας πάνω σ' αυτόν τον τομέα, όταν θα είχαν διαμορφωθεί οι κατάλληλες συμμαχίες.

Για μας είναι καθαρό ότι η Ευρωπαϊκή 'Ενωση πούλησε αυτόν τον τομέα, όχι μόνο στις τρίτες μεσογειακές χώρες, αλλά και στον Παγκόσμιο Οργανισμό Εμπορίου, για να διατηρήσει όσο το δυνατό μεγαλύτερη στήριξη σε τομείς που ενδιαφέρουν κύρια τις μεγάλες βόρειες χώρες και τα προϊόντα τους. Και το ερώτημα είναι, τι εμείς συμφωνήσαμε σαν Χώρα.

Θέλω, όμως, να σταθώ σε ένα θέμα που απασχολεί πάρα πολύ τελευταία τους παραγωγούς εσπεριδοειδών. Κύριε Υπουργέ, για τη μειωμένη απορροφητικότητα της φετινής παραγωγής των εσπεριδοειδών δεν φταίνε μόνο οι χυμοποιητές και οι μεσάζοντες, τους οποίους ορθά κατήγγειλε ο κ. Τζουμάκας, αλλά και η έλλειψη συγκεκριμένης πολιτικής, όσον αφορά την προώθηση των εξαγωγών. Είναι εύκολο να καταγγέλλετε τις ομάδες παραγωγών και τους συνεταιρισμούς ότι συμπράττουν σε αθέμιτες συναλλαγές σε βάρος των αγροτών, όμως, εσείς τι κάνατε για να στηρίξετε την ανασυγκρότηση των ομάδων παραγωγών των εσπεριδοειδών, μετά την αναθεώρηση του τομέα των οπωροκηπευτικών;

'Ολοι γνωρίζουμε ότι σε σχέση με την περσινή χρονιά οι εξαγωγές έχουν μειωθεί αισθητά. Μετά την απώλεια των αγορών των χωρών της Δυτικής Ευρώπης υπάρχει μεγάλος κίνδυνος να χαθούν και οι αγορές της Ανατολικής Ευρώπης.

Τελευταία ανακοινώνεται από το Υπουργείο ότι η λύση θα δοθεί μέσα από τις κοινωνικές αποσύρσεις. Σας έχω επισημάνει να προσέχετε το θέμα των κοινωνικών αποσύρσεων, γιατί υπάρχει κίνδυνος να αποβεί μπούμερανγκ εις βάρος των εξαγωγών ειδικά στις ανατολικές χώρες.

Θα καταθέσω στα Πρακτικά ένα έγγραφο της ΠΑΣΕΓΕΣ το οποίο έχει σταλεί στις 21.1.97 και ζητά μέσα σε δύο μέρες -ακούστε- από τις συνεταιριστικές οργανώσεις παραγωγής και εμπορίας πορτοκαλιών να απαντήσουν, αφού βρουν ελληνικούς φιλανθρωπικούς συλλόγους, που θα έλθουν σε επαφή με συλλόγους φιλανθρωπικούς τρίτων χωρών, και να κανονίσουν τις ποσότητες και τις διαδικασίες εξαγωγής. Και αυτό μέσα σε δύο μέρες. Αν είναι δυνατόν να γίνει μία τέτοια διαδικασία από τις ομάδες παραγωγών, τη στιγμή που η ίδια η ΠΑΣΕΓΕΣ ήξερε αυτό το θέμα ένα μήνα πιο μπροστά.

(Στο σημείο αυτό ο Βουλευτής κ. Ευάγγελος Αποστόλου καταθέτει για τα Πρακτικά το προαναφερθέν έγγραφο το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Επίσης, τελειώνοντας, θα τονίσω και το αδιανόητο που συμβαίνει τις τελευταίες ημέρες στις περιοχές που γίνεται η κοινωνική απόσυρση. Υπάρχουν πολιτικοί που τρέχουν με συμβόλαια κοινωνικών αποσύρσεων και τα οποία τα παρουσιάζουν μάλιστα ως ρουσφέτια στους παραγωγούς.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριοι συνάδελφοι, το αγροτικό ζήτημα αποτέλεσε και πολύ δικαιολογημένα, αντικείμενο πολλών συζητήσεων στη Βουλή.'Ομως, μονολότι έγιναν τόσο πολλές συζητήσεις, δυστυχώς, η Κυβέρνηση δεν πήρε τα μηνύματα που βγήκαν μέσα από τις τόσες συζητήσεις για να δώσει λύση στο μεγάλο αυτό πρόβλημα. 

Σήμερα, έρχεται ενώπιόν μας η συζητούμενη Επερώτηση για την κυβερνητική πολιτική στο θέμα των οπωροκηπευτικών. Προτού γίνει αναφορά στο ειδικό αυτό θέμα, θα πρέπει να κάνω λόγο συνολικά για την αγροτική πολιτική. Χρειάζεται δηλαδή, να πάρουμε τα πράγματα με τη σειρά. 

Θυμάστε όλοι εσείς τι έλεγαν με μεγαλοστομία στο Λαό πριν ενταχθούμε στην Ε.Ο.Κ. Τους έλεγαν τότε, ανοίγει μια 

Σελίδα 4011 

μεγάλη αγορά τριακοσίων εκατομμυρίων Ευρωπαίων καταναλωτών, την αγορά αυτή θα κατακλύσουν τα ελληνικά προϊόντα, οι 'Ελληνες θα τρώνε με χρυσά κουτάλια. Τώρα όμως εσείς σπάζετε τα κεφάλια των αγροτών και ξεφουσκώνετε τα λάστιχα των τρακτέρ τους. Τότε έκαναν πλύση εγκεφάλου στο Λαό για να περάσουν την πολιτική τους και να εισπράξουν ψήφους. Τώρα που ήρθαν τα δύσκολα, πάλι εσείς δεν ξέρετε ποιά πολιτική να ακολουθήσετε. Είστε έρμαια ξένων πολιτικών προς τη Χώρα μας.

Στην αρχή βέβαια, που μπήκαμε στην Ε.Ο.Κ., είχαμε μια μικρή αύξηση στις συνολικές εξαγωγές μας και μια πιο μεγάλη αύξηση στις εισαγωγές μας.'Ομως, στον αγροτικό τομέα ειδικότερα, ενώ είχαμε σχεδόν μόνιμα θετικό εμπορικό ισοζύγιο μέχρι το 1986, από τότε άρχισε η επιδείνωση για να επέλθει η ολοκληρωτική το 1993 και ιδιαίτερα μετά το 1994.

Πρέπει να σημειωθεί ότι οι αγροτικές μας εξαγωγές μειώθηκαν σε όγκο, ενώ οι εισαγωγές μας υπερδιπλασιάστηκαν. Αν κάνουμε έναν απολογισμό στα χρόνια, που η Ελλάδα είναι πλήρες μέλος της Ενωμένης Ευρώπης, θα δούμε ότι δεν ωφεληθήκαμε μόνο εμείς από τις εισροές πληρωμών, αλλά και οι εταίροι μας από τις εισροές εμπορευμάτων στην Ελληνική αγορά. Συνολικά, χάσαμε μερίδιο αγοράς και στην Ελλάδα και στις Ευρωπαϊκές αγορές και αυτό βέβαια, ισχύει για όλα τα προϊόντα, αλλά κυρίως για τα γεωργικά.

Γιατί πρέπει να λέμε και τα θετικά αλλά και τα αρνητικά. Διότι με την ένταξή μας στην ΕΟΚ, πρέπει να συνυπολογίσουμε όχι μόνο τις δικές μας εκροές στα κοινοτικά ταμεία, αλλά και τις απώλειες που είχαμε από τη δυσμενή εξέλιξη των εμπορικών συναλλαγών με την 'Ενωση. 

Επειδή τώρα τελευταία γίνεται πολύς λόγος ότι ευθύνονται οι αγρότες για τη σημερινή αγροτική κρίση, πρέπει ιδιαίτερα να τονίσω ότι είναι κοινή διαπίστωση και πρέπει κάποτε να ξεκαθαρίσουμε πως η ευθύνη ανήκει αποκλειστικά είτε στις πολιτικές των ελληνικών κυβερνήσεων, (ανεπάρκεια υποδομής κ.λπ.), είτε στις ντιρεκτίβες των Βρυξελλών, (εμπόδια στο εμπόριο ακόμη και σε άλλους κλάδους της οικονομίας), διαρθρωτικές ανεπάρκειες. Πάντως, οι αγρότες δεν ευθύνονται.'Η, και αν έχουν ευθύνες, είναι πολύ ελάχιστες σε σχέση με τις τεράστιες ευθύνες των υπολοίπων οι οποίοι σήμερα με πολύ ευκολία προσπαθούν να ρίχνουν τις δικές τους ευθύνες στις πλάτες των αγροτών μας.

Το ερώτημα που προβάλλει σήμερα, κύριε Υπουργέ, μπροστά στην κρίση αυτή, είναι: Είναι δυνατή η ενίσχυση των αγροτών μας; Στο ερώτημα αυτό, η Κυβέρνηση δια του αρμοδίου Υπουργού, απαντά, όχι, γιατί αυτό θα σήμαινε επιστροφή σε αναχρονιστικές λογικές. Εμείς απαντάμε, κύριε Υπουργέ, ότι δεν έχετε δίκιο.'Ισως για να πειστείτε θα έπρεπε να μελετήσετε και την έκθεση του 'Ιδρύματος Οικονομικών και Βιομηχανικών Ερευνών.

Η έκθεση αυτή επισημαίνει, ότι οι εισοδηματικές επιδοτήσεις για τους αγρότες από τον προϋπολογισμό, όχι μόνο δεν είναι αναχρονιστικές, όπως ισχυρίζεται ο Υπουργός Γεωργίας, αλλά είναι η νέα κατεύθυνση της αναθεωρημένης κοινοτικής αγροτικής πολιτικής, ιδιαίτερα μετά τη συμφωνια της GATT του 1992.

Το δεύτερο ερώτημα, που είναι ακόλουθο του προηγουμένου, είναι: Με τι πόρους μπορούν να ενισχυθούν εισοδηματικά οι αγρότες; Και σ' αυτό το ερώτημα η Κυβέρνηση απαντά "όχι με εθνικούς πόρους". Και εδώ θα επικαλεστώ πάλι την έκθεση του Ιδρύματος Οικονομικών και Βιομηχανικών Ερευνών που υποστηρίζει το αντίθετο. Δηλαδή μας λέει τα εξής: "Μεγαλύτερη αλλαγή πιθανόν να επιφέρει τη μορφή της Κοινοτικής Αγροτικής Πολιτικής στο μέλλον ή τάση για επανεθνικοποίηση του δημοσιονομικού κόστους". Για ορισμένους η λέξη "επανεθνικοποίηση" έχει την έννοια της κατάργησης της KAΠ, κατά συνέπεια της σταδιακής αποδιάρθρωσης της Ευρωπαϊκής 'Ενωσης, δεδομένου ότι η ΚΑΠ υπήρξε η πρώτη κοινωνική πολιτική. 'Ομως, αυτό δεν είναι αλήθεια. 'Ηδη και σήμερα υπάρχουν σημαντικές δράσεις στήριξης του αγροτικού τομέα που χρηματοδοτούνται από εθνικούς πόρους. Το πιο σπουδαίο που υποστηρίζει το 'Ιδρυμα Οικονομικών και Βιομηχανικών Ερευνών είναι ότι η στήριξη του αγροτικού τομέα με εθνικούς πόρους, όχι μόνο είναι κάτι που ήδη γίνεται, αλλά και κάτι που ισχυρά κράτη-μέλη της 'Ενωσης το κάνουν κατά κόρον και σε επίπεδα πολύ μεγαλύτερα απ' ό,τι η Ελλάδα. 

Το γενικό συμπέρασμα, στο οποίο καταλήγει η έκθεση του Ιδρύματος Οικονομικών και Βιομηχανικών Ερευνών, είναι ότι αναγνωρίζει ως μελλοντική τάση τη διαφοροποίηση των μέτρων αγροτικής πολιτικής από χώρα σε χώρα, αλλά υποδεικνύει και τρόπους για να περάσει η επανεθνικοποίηση, χωρίς να δημιουργεί προβλήματα. 

Η σημαντική αυτή διαπίστωση βάσιμα μας οδηγεί στην άποψη ότι η Ελλάδα έχει ανταγωνιστικά πλεονεκτήματα στον αγροτικό τομέα, σε σχέση με τις άλλες ευρωπαϊκές χώρες. Χρειάζεται όμως συμπληρωματικές πολιτικές, υποδομή, εμπορία κ.λπ., για να αναδείξει τα πλεονεκτήματα αυτά. Συνεπώς η Ελλάδα μπορεί να έχει σημαντικά οφέλη από μια λιγότερο προστατευτική και εξαρτημένη αγροτική πολιτική, που θέλει με πείσμα να εφαρμόζει η Κυβέρνηση. 

Κύριε Πρόεδρε, έχουμε σήμερα ενώπιόν μας τη συζητούμενη επερώτηση για το θέμα των οπωροκηπευτικών. Επειδή βλέπω ότι ο χρόνος δεν με παίρνει, θα συντομεύσω την ομιλία μου.

Με το νέο Κοινοτικό πρόγραμμα-κανονισμό, κύριε Υφυπουργέ, να έχετε υπόψη σας ότι μειώνεται η τιμή απόσυρσης και ουσιαστικά καταργείται ολόκληρος ο μηχανισμός απόσυρσης. Με το νέο σύστημα αρχικά μειώνονται οι τιμές κατά 50% και κάθε χρόνο θα μειώνονται συνεχώς. Στόχευση ποια είναι; Με τη μείωση των τιμών στα αγροτικά προϊόντα να μειωθεί ο αγροτικός πληθυσμός και να συρρικνωθεί ή στο 7% ή στο 8% έναντι του 22% που είναι σήμερα. 

Επίσης, με το νέο Κοινοτικό πρόγραμμα προωθούνται οι ομάδες παραγωγών. Τι είναι αυτές οι ομάδες παραγωγών, κύριε Υφυπουργέ; Είναι "Δούρειος ίππος" -προσέξτε αυτό που σας λέω- που φαινομενικά παρουσιάζει ότι θα ευνοήσει τους παραγωγούς αλλά στην πραγματικότητα είναι μια παγίδα που θα εξαφανίσει τους μικροπαραγωγούς. Το νέο αυτό μέτρο απευθύνεται ατομικά στους παραγωγούς για να κάνουν ομάδες-παρασυνεταιρισμούς και να βάλλουν εναντίον των συνεταιρισμών. Σ' αυτή όμως τη μορφή οργάνωσης των παραγωγών θα επικρατήσουν πάλι οι πιο ισχυροί -θυμάσθε τι γίνονταν με τους φούρνους στα καπνά- οι οποίοι θα είναι υποχρεωμένοι, για να μετέχουν στις ομάδες, να συμβάλουν κατά το 50%. Πού θα τα βρουν όμως, κύριε Υφυπουργέ, οι μικροκαλλιεργητές; Τι παρατηρούμε εδώ; Βλέπουμε ότι θέλετε να σύρετε πάλι τους αγρότες μας σε μια λαθεμένη πολιτική. Τους εξαναγκάζετε να μπουν σε ομάδες παραγωγών. Είναι αμφίβολο αν θα περάσει αυτή η πολιτική στους παραγωγούς μας.

Κύριε Υφυπουργέ, η άποψή μας είναι ότι δεν έπρεπε να υπογράψετε το νέο καταστροφικό για τους αγρότες μας κανονισμό-πρόγραμμα, γιατί στοχεύει στη συρρίκνωση του αγροτικού μας πληθυσμού. Οι αγρότες μας και ο Λαός μας, ο κατ' εξοχήν γεωργικός, να είστε βέβαιος πως θα αγωνιστεί για να ανατρέψει αυτές τις πολιτικές που αποβλέπουν στο να κτυπήσουν τη ραχοκοκκαλιά του 'Εθνους, που είναι η γεωργία.

Εμείς πάντως, το Δημοκρατικό Κοινωνικό Κίνημα, θα αντισταθούμε ενάντια σ' αυτήν την πολιτική και να είσθε βέβαιος πως θα δικαιωθούμε για μια ακόμη φορά.

Πολιτική σημαίνει, κύριε Υπουργέ, πρόβλεψη. Η γεωργική σας πολιτική είναι κοντόφθαλμη. Δεν προβλέπετε ότι με την πολιτική που ακολουθείτε, θα ρίξετε ένα μεγάλο τμήμα του πληθυσμού στην ανεργία; Είσθε τώρα για να δημιουργείτε ανεργία ή για να χτυπήσετε την ανεργία;

Είναι δυνατόν, επίσης, οι αγρότες μας, ηλικίας άνω των πενήντα χρόνων, να μάθουν να κάνουν άλλη εργασία; Αυτοί έμαθαν να φυτεύουν καπνά, να καλλιεργούν ντομάτες, να καλλιεργούν άλλα κηπευτικά προϊόντα. Δεν μπορούν να αλλάξουν αυτήν τη στιγμή.

Επομένως χρειάζεται, με λίγα λόγια, κύριε Υπουργέ, ένα μακρόπνοο πολιτικό πρόγραμμα, που να λαβαίνει υπόψη του την ελληνική πραγματικότητα, πρόγραμμα προσαρμοσμένο

Σελίδα 4012 

στην ιδιοσυγκρασία και νοοτροπία του Ελληνικού Λαού και όχι πρόγραμμα φτιαγμένο και ραμμένο στα μέτρα εκείνων, που εξυπηρετούν τα δικά τους συμφέροντα.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, όσοι απομείναμε σ' αυτήν την Αίθουσα, τους άκουσα όλους με πάρα πολύ μεγάλη προσοχή. 'Ολοι κατήγγειλαν την Κυβέρνηση για το ότι δεν έχει πρόγραμμα, δεν έχει κάνει τίποτε για τους αγρότες, αλλά προτάσεις δεν άκουσα. Γενικές αναφορές άκουσα, γενικές και αφοριστικές προτάσεις άκουσα. Αν αφαιρέσει κανείς μία πρόταση, την οποία έκανε ο Κοινοβουλευτικός Εκπρόσωπος της Νέας Δημοκρατίας, που αναφέρθηκε στον Οργανισμό Προώθησης Εξαγωγών Αγροτικών Προϊόντων, δεν άκουσα άλλη πρόταση, η οποία θα λύνει το αγροτικό πρόβλημα.

Μήπως υποστήριξε κανείς σ' αυτήν την Αίθουσα ότι δεν υπάρχει αγροτικό πρόβλημα; Πρώτη η Κυβέρνηση το έχει πεί -επανειλημμένως μάλιστα- και πασχίζει να δώσει λύση στα καθημερινά προβλήματα, τα οποία αντιμετωπίζουν οι 'Ελληνες αγρότες.

Αλλά, κύριε Πρόεδρε, δεν μπορεί να μην αναφερθώ στο ότι η Νέα Δημοκρατία ζητά να επέμβει το κράτος στην εμπορία των αγροτικών προϊόντων. 'Εγιναν κρατιστές πλέον στη Νέα Δημοκρατία; Πιστεύω όχι. Απλώς, κατάλαβαν τα αδιέξοδα, τα οποία έχει η πολιτική και όταν στο παρελθόν το ΠΑΣΟΚ είχε κάνει μία προσπάθεια προώθησης εξαγωγών των αγροτικών προϊόντων, σε άλλες εποχές, αν θέλετε, με την ΑΓΡΕΞ, τότε είχε πολεμηθεί κατά τον πλέον βάναυσο τρόπο αυτή η προσπάθεια, η οποία είχε γίνει για την προώθηση των εξαγωγών των αγροτικών προϊόντων. Αλλά, είπα ότι αυτά ανήκουν σε εποχές πριν από δέκα πέντε χρόνια. Σήμερα, έχουμε να αντιμετωπίσουμε πράγματι τα προβλήματα, τα οποία έχουν οι αγρότες μας και ιδιαίτερα με τα οπωροκηπευτικά προϊόντα.

Οι αποσύρσεις. Είναι δυνατόν να συνεχίσουμε μία πολιτική αποσύρσεων; Δεν είναι γνωστό σε όλους ότι η πολιτική των αποσύρσεων οδηγεί σε προϊόντα κατωτέρας ποιότητας; Το πρόβλημα, το οποίο έχουν τα οπωροκηπευτικά μας, είναι καλή ποιότητα, χαμηλό κόστος, υψηλή συσκευασία και προώθηση στις αγορές.

Αν, λοιπόν, διατηρήσουμε τη διαδικασία των χωματερών, των αποσύρσεων, δεν κάνουμε τίποτε άλλο, παρά να οδηγούμε τους παραγωγούς σε παραγωγή προϊόντων χαμηλής ποιότητας. Τα προϊόντα χαμηλής ποιότητας δεν μπορούν να προωθηθούν στις αγορές. 'Οσο ανοικτές και αν είναι οι ευρωπαϊκές αγορές, ό,τι και να μας κάνουν οι Ευρωπαίοι, δεν μπορούν να προωθηθούν προϊόντα χαμηλής ποιότητας, γιατί προτιμά ο παραγωγός -όπως γνωρίζετε- να αγοράσει προϊόν, το οποίο θα είναι ανωτέρας ποιότητας, έστω και αν είναι λίγο πιό ακριβό από ένα προϊόν, το οποίο δεν είναι της ίδιας ποιότητας. 

Οι αγορές στις ανατολικές χώρες. Δεν χάσαμε τις αγορές στις ανατολικές χώρες και το ξέρετε πάρα πολύ καλά αυτό, κύριοι συνάδελφοι. Αντιμετωπίζουν τεράστια προβλήματα οι χώρες αυτές και το τελευταίο το οποίο θα σκεφτόντουσαν, θα ήταν να δώσουν φρούτα στην κοινωνία τους. 'Εχουν δικά τους οικονομικά προβλήματα και βεβαίως η αλλαγή η οποία γίνεται εκεί, κάποια στιγμή θα ευνοήσει την ελληνική παραγωγή, αλλά σ' αυτή τη φάση βλέπετε τι γίνεται στη Βουλγαρία, τι γίνεται στη Ρωσία, τι γίνεται σε όλες τις χώρες.

Αν, λοιπόν, έχουν τέτοια προβλήματα οι χώρες αυτές, δεν είναι δυνατόν να προωθήσουμε με μεγαλύτερη ένταση τις εξαγωγές μας προς αυτές τις χώρες. Δεν έχουν συνάλλαγμα. Και είπε κάποιος συνάδελφος, νομίζω ότι το είπε κάποιος από τη Νέα Δημοκρατία, να γίνει ανταλλαγή με προϊόντα. Μα, θα ξαναγυρίσουμε στο clearing; Δεν ξέρετε ότι αυτό έχει καταργηθεί και ότι δεν είναι στους όρους του διεθνούς εμπορίου πλέον η ανταλλαγή με clearing; Αυτό έχει τελειώσει.

Για να μπορέσουμε να πάμε στην προώθηση των αγορών, δε γίνεται με το "σας δίνουμε εμείς προϊόντα και δώστε μας εσείς ό,τι άλλο προϊόν έχετε, είτε το χρειαζόμαστε, είτε δεν το χρειαζόμαστε".

Γιατί τότε ουσιαστικά δεν προωθούμε την αγροτική παραγωγή. 

'Αρα, πρώτον, η προώθηση την οποία κάνει η Κυβέρνηση, τη μείωση του κόστους παραγωγής είναι προς τη σωστή κατεύθυνση.

Δεύτερον, οι αγρότες θα πρέπει να κατανοήσουν ότι θα πρέπει να ξαναδούν απ'την αρχή τα θέματα της εκπαίδευσής τους πάνω στον τομέα τον οποίο έχουν. Οι αγρότες μας αδιαφορούν -και πρέπει να το πούμε, κύριοι συνάδελφοι, να μη χαϊδεύουμε αυτιά- ως προς την ενημέρωσή τους για νέες πολιτικές και για νέα προϊόντα. Αρέσκονται να ακούνε μόνο τα ευχάριστα. 'Οταν είναι κάτι δυσάρεστο, δεν θέλουν να το ακούσουν, ή το αποφεύγουν, αν θέλετε. Πρέπει να επανεκπαιδευτούν να δούν ποιά είναι τα προϊόντα εκείνα τα οποία έχουν πέραση στην αγορά, ποιές είναι οι μέθοδοι εκείνες οι οποίες θα μειώσουν το κόστος παραγωγής γιατί μόνο μέσα από τη μείωση του κόστους παραγωγής τα προϊόντα μας θα γίνουν ανταγωνιστικά. όπως σας είπα, και από την υψηλή τους ποιότητα και όχι άμα έχουμε ανοικτές τις χωματερές. Τότε μόνο θα ανοίξουν οι αγορές και θα μπορέσουμε να προωθήσουμε τα προϊόντα μας. 'Εχουμε την δυνατότητα λόγω κλίματος, να αυξήσουμε την ποιότητα των προϊόντων μας. Αυτό είναι το ένα.

Δεύτερο είναι, το χαμηλό κόστος παραγωγής, που είναι ένα από τα ζητούμενα. Η Κυβέρνηση κάνει τεράστια προσπάθεια για να μειωθεί το κόστος παραγωγής. Αλλά το κόστος παραγωγής συνδέεται με αυτό που είπα προηγουμένως. Γιατί, εάν ο παραγωγός δεν είναι εκπαιδευμένος, πολλές φορές επιβαρύνει το κόστος παραγωγής σε ορισμένα προϊόντα και τα κάνει δύσκολα από την άποψη κόστους, ενώ ουσιαστικά θα μπορούσε με μία σωστή εκπαίδευση το κόστος παραγωγής να μειωθεί.

'Ερχομαι στο θέμα της συσκευασίας και της προώθησης: Είναι θέμα του κράτους, αγαπητοί φίλοι και συνάδελφοι, το θέμα της συσκευασίας, ή είναι του ιδιωτικού τομέα; Μα, ο ιδιωτικός τομέας, εδώ στην αγροτική παραγωγή δεν είναι εκείνος, ο οποίος πρέπει να προωθήσει τα προϊόντα σε καλή συσκευασία; Είπατε για τα εργοστάσια, τα οποία υπάρχουν στη Βόρειο Ελλάδα, ιδιαίτερα για τα φρούτα, τις κονσέρβες κ.ο.κ. Υπάρχουν κίνητρα προς αυτήν την κατεύθυνση από την Κυβέρνηση, αρκεί να τα αξιοποιήσουν προς τη σωστή κατεύθυνση. Γιατί είναι γνωστό σε όλους ότι πάρα πολλοί απ'αυτούς, οι οποίοι ασχολούνται με τη βιομηχανία στα αγροτικά προϊόντα, ενώ παρουσιάζουν ένα πρόγραμμα επενδύσεων, ουσιαστικά το πρόγραμμα επενδύσεων που εκτελείται δεν είναι εκείνο, το οποίο παρουσιάζεται, είτε στο Υπουργείο Γεωργίας, είτε στο Υπουργείο Εθνικής Οικονομίας. Αλλά, πολλές φορές κεφάλαια διαφεύγουν προς άλλες κατευθύνσεις, έτσι που πραγματικά δεν γίνεται ο εκσυγχρονισμός αυτών των εργοστασίων, τα οποία θα προωθήσουν και τη συσκευασία και τις εξαγωγές.

Ακούστηκε προηγουμένως, από τον Κοινοβουλευτικό Εκπρόσωπο της Νέας Δημοκρατίας, ότι δεν ενδιαφέρει την Κυβέρνηση το κόστος παραγωγής, ιδιαίτερα το κόστος ρεύματος. Κάπως έτσι νομίζω το είπε.

Κύριε συνάδελφε, θα μου επιτρέψετε να σας πω, ότι αυτό οφείλεται σε μία πολιτική την οποία κάνατε εσείς, όταν παραμονές των εκλογών του 1993, βάλατε μέσα στη ΔΕΗ εξίμισυ χιλιάδες άτομα, τα οποία επιβάρυναν δυσανάλογα το κόστος παραγωγής ηλεκτρικού ρεύματος. Μην τα ξεχνάμε αυτά τα πράγματα, για να μη δημιουργούμε εδώ, πράγματι, εντυπώσεις.

'Ακουσα κάποιον άλλο συνάδελφο να λέει ότι με δικαστικές αποφάσεις δικαιώνονται. Δε θέλω να πω τίποτε επ'αυτού. Καλά κάνουν και δικαιώνονται, αν θέλετε, κύριε συνάδελφε, αλλά το πρόβλημα είναι πως μπήκαν αυτοί οι εργαζόμενοι στη ΔΕΗ και αν είχε ανάγκη η ΔΕΗ από εξίμισυ χιλιάδες διοικητικούς υπαλλήλους, όταν ξέρουμε ότι έχει ανάγκη από τεχνικούς 

Σελίδα 4013 

υπαλλήλους.

Ακούσαμε προηγουμένως να γίνεται λόγος και για τους γεωτεχνικούς που δε βγαίνουν στα χωράφια για να προωθήσουν την παραγωγή. Μήπως θυμάσθε, κύριοι συνάδελφοι, το 1983 -αν θυμάμαι καλά- όταν με μία Οδηγία της Κοινότητας επιτρεπόταν στους συνεταιρισμούς να προσλάβουν γεωπόνους, τους οποίους θα πλήρωνε τότε το Κράτος μέσω των επιδοτήσεων, οι οποίες έρχονταν από την Ευρωπαϊκή 'Ενωση; Ελάχιστοι τότε συνεταιρισμοί έκαναν χρήση αυτής της δυνατότητας, την οποία τους έδιναν η Κοινοτική Οδηγία και η νομοθεσία μας εδώ. Από την άλλη μεριά όμως, οι αγρότες συνέχιζαν να διαμαρτύρονται ότι δεν έχουν γεωπόνους στους συνεταιρισμούς για να κάνουν τη δουλειά τους.

Χρειάζεται κάποια στιγμή όλοι να αναλάβουν τις ευθύνες τους σ'αυτήν τη χώρα και πρώτα πρέπει να αναλάβουν τις ευθύνες τους, οι άμεσα ενδιαφερόμενοι.

Κύριε Υπουργέ, και εσείς και εγώ καταγόμαστε από αγροτική περιοχή. Γνωρίζουμε πραγματικά το πρόβλημα που υπάρχει στην αγροτική οικονομία σήμερα. Γνωρίζουμε τα προβλήματα που αντιμετωπίζει η ελληνική αγροτική οικονομία. Είναι όμως η ώρα τώρα να δοθούν σωστές κατευθύνσεις, σωστές λύσεις, σωστή ενημέρωση, έτσι ώστε ο καθένας να ξέρει τι περιμένει από εδώ και στο εξής.

Ακόμα δεν είναι δυνατόν να πάμε στην επανεθνικοποίηση και στις εθνικές επιδοτήσεις. Γιατί οι εθνικές επιδοτήσεις μπορεί να μην απαγορεύονται, όπως ακούστηκε να λέει εδώ ο συνάδελφος του ΔΗΚΚΙ, ή να μην κόβει κεφάλια η Ευρωπαϊκή 'Ενωση για τη χορήγηση τέτοιων επιδοτήσεων, αλλά θα πρέπει να μας πείτε, κύριε συνάδελφε, από πού θα βρεθούν αυτά τα χρήματα, ποιές κοινωνικές τάξεις θα κληθούν να πληρώσουν το κόστος μιας τέτοιας πολιτικής, όταν γνωρίζετε ότι μια τέτοια πολιτική δεν είναι πέντε δισεκατομμύρια και δέκα δισεκατομμύρια, αλλά είναι εκατοντάδες δισεκατομμύρια. Οι επιχορηγήσεις οι οποίες γίνονται για το αγροτικό εισόδημα και για την αγροτική σύνταξη είναι 1,3 τρισεκατομμύρια, από αυτά τα οποία το δημόσιο εισπράττει, που πάνε προς τους αγρότες και σωστά πάνε. Δεν δίδονται πουθενά επιδοτήσεις αυτής της μορφής, την οποία εσείς εισηγείστε. 

Θα πρέπει να εισηγείστε, λοιπόν, και από πού θα βρεθούν τα χρήματα. Οι άλλες χώρες έχουν άλλα προβλήματα. Δεν έχουν τα ελλείμματα τα οποία έχουμε εμείς, δεν έχουν το δημοσιονομικό πρόβλημα το οποίο έχουμε εμείς. Και όταν ακολουθήσαμε μια τέτοια πολιτική τη δεκαετία του 1980, δηλαδή μια επιδοματική πολιτική, σήμερα την πληρώνουμε συνολικά ως εθνική οικονομία. 

Είναι, λοιπόν, η ώρα να σταθούμε με σοβαρότητα και υπευθυνότητα και όχι λαϊκίζοντας, πετώντας διάφορες επιδοτήσεις δεξιά και αριστερά να νομίζουμε ότι λύνουμε το αγροτικό πρόβλημα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο για δέκα λεπτά για να δευτερολογήσει.

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, ο κύριος Υπουργός στην έναρξη της ομιλίας του είπε, ότι κατά την εισήγηση που έκανα αναφέρθηκα σε υπερβολές.

Είναι υπερβολές, κύριε Υπουργέ, ότι χάνουμε μάχες στις Βρυξέλλες, εκεί που παίζεται το μέλλον της ελληνικής γεωργίας; Είναι υπερβολές, ότι η Πορτογαλία κατάφερε να πάρει 200.000 τόνους βιομηχανική ντομάτα, ενώ εμείς πήραμε μόνο 35.000 τόνους; Είναι υπερβολή, ότι η Ισπανία, για να προσυπογράψει την ένταξη των τριών χωρών, Αυστρίας, Φινλανδίας και Σουηδίας, κατάφερε να πετύχει πάρα πολλά πλεονεκτήματα στην αλιεία της; Η Πορτογαλία κατάφερε να πάρει τετρακόσια εκατομμύρια ECU για την κλωστοϋφαντουργία της, ενώ εμείς συρθήκαμε για την άρση του βέτο για την τελωνειακή σύνδεση με την Τουρκία, χωρίς να εξασφαλίσουμε εγγυήσεις για σημαντικούς κλάδους, όπως είναι η κλωστοϋφαντουργία και κατ'επέκταση η βαμβακοπαραγωγή.

Αλλά, κύριε Υπουργέ, δεν απαντήσατε στην "ταμπακέρα", στα ερωτήματα στα οποία σας έθεσα. Πότε τελικά θα ενημερώσετε τους αγρότες, για να μπορέσουν κι αυτοί να προσαρμοστούν και να αντιμετωπίσουν τις επιπτώσεις του Κανονισμού; Πότε τελικά το Υπουργείο θα προσδιορίσει το πλαίσιο οργάνωσης των ομάδων παραγωγής; Δεν υπάρχει οδηγός, δεν υπάρχει τίποτα.

Πότε θα σταλούν τα επιχειρησιακά προγράμματα, όταν η προθεσμία λήγει στις 30 Ιουνίου, ενώ όλες οι άλλες χώρες μέλη έχουν στείλει τα επιχειρησιακά τους προγράμματα;

Δεν απαντήσατε για το ποιες καλλιέργειες πρέπει να βάλουμε, ώστε να αντικαταστήσουμε τα λαχανικά, τα οπωροκηπευτικά, τα ροδάκινα, τα οποία πλήττονται. Δεν είπατε τίποτα για την αθέτηση της συμφωνίας για τις εξαγωγές τεραστίων ποσοτήτων πορτοκαλιών με ανταλλαγή μηχανολογικού εξοπλισμού. Ο κύριος Κοινοβουλευτικός Εκπρόσωπος μίλησε για κλήρινγκ, και είπε ότι καταργήθηκε. Αυτό ήταν μια συμφωνία και έπρεπε να συνεχιστεί.

'Ετσι όπως έχει γίνει, κύριε Υπουργέ, ο νέος κανονισμός, όπως τον αποδεχθήκατε, θα αποτελέσει το τελειωτικό κτύπημα. Χιλιάδες παραγωγοί, αλλά και η τοπική αγορά πολλών περιοχών θα γονατίσουν. Η ροδακινοπαραγωγή έχει από τώρα οδηγηθεί στα όρια της κατάρρευσης και είναι βέβαιο, ότι θα πληρώσει και το μεγαλύτερο μερτικό από τις συνέπειες του νέου καθεστώτος.

Αλλά δεν φθάνουν αυτά. Στην πόρτα μας είναι και ο κίνδυνος να κατακλυσθούμε από προϊόντα τρίτων χωρών σε κονσέρβες και χυμούς, όχι μόνο λόγο GATT, αλλά και επειδή, χώρες με απεριόριστες δυνατότητες και χαμηλό κόστος αυξάνουν με πολύ μεγάλους ρυθμούς την παραγωγή τους και ήδη έχουν ξεκινήσει μια γιγάντια εξαγωγική προσπάθεια με στόχο και τις κοινοτικές αγορές.

Τη σοβαρότερη απειλή για το εγγύς μέλλον φαίνεται να αποτελεί η Κίνα. Είναι γεγονός αυτό, κύριε Υπουργέ. Πρόσφατα κλιμάκιο κονσερβοποιών επισκέφθηκε την Κίνα και διαπίστωσε τεράστια αύξηση στην παραγωγή ροδάκινου. Σύντομα και σε συνδυασμό με το χαμηλό κόστος που έχουν, τα κονσερβοποιημένα κινέζικα ροδάκινα και χυμοί θα αποτελούν ασυναγώνιστο αντίπαλο της δικής μας παραγωγής.

Παρ' όλα αυτά, τη χαριστική βολή θα τη δώσει -επιμένω σ'αυτό- ο νέος Κανονισμός, σοκ πραγματικά για τα νωπά και τα μεταποιημένα οπωροκηπευτικά, ο οποίος είναι κυριολεκτικά σκληρός για το εισόδημα των παραγωγών και για την ίδια την επιβίωση του ευρύτατου κλάδου της αγροτικής μας οικονομίας. Ιδιαίτερα τα εσπεριδοειδή και οι ροδακινοπαραγωγοί θα υποστούν συντριπτικές αλλαγές. Οι αποσύρσεις και οι χωματερές είναι πρώτες στο στόχαστρο των προτάσεων. Κατ' αρχήν, μπαίνουν, όπως είπαμε, αυστηροί περιορισμοί στις ποσότητες που θα οδηγούνται στην απόσυρση, αλλά και γι'αυτές τις ποσότητες οι δαπάνες δεν θα πληρώνονται πλέον από την Ευρωπαϊκή Κοινότητα, αλλά κατά 50% από την ομάδα παραγωγών, από τους ίδιους τους παραγωγούς.

Είναι υπερβολή, κύριε Υπουργέ, ότι από τους χίλιους τόνους έχουμε τη δυνατότητα να κονσερβοποιήσουμε μόνο τους διακόσιους πενήντα τόνους; 'Αντε να πουλήσουμε άλλους εκατό χιλιάδες τόνους στην εγχώρια αγορά, άλλους πενήντα τόνους στο εξωτερικό. Από κει και πέρα τι θα γίνουν οι υπόλοιποι εξακόσιες, επτακόσιες χιλιάδες τόνοι. Δεν απαντήσατε, κύριε Υπουργέ.

Βέβαια εδώ συμφωνούμε. Οφείλουμε να παραδεχτούμε, ότι η απόσυρση παρεξηγήθηκε και από μηχανισμούς ρύθμισης της αγοράς, μεταβλήθηκε σε μέσο στήριξης του εισοδήματος. Ακόμη πρέπει να παραδεχτούμε, ότι το καθεστώς των αποσύρσεων, έτσι όπως εξελίχθηκε, προκάλεσε άσχημη εικόνα και πρέπει αναμφίβολα να διορθωθεί. Και ακόμη περισσότερο οι ομάδες παραγωγών πρέπει να σοβαρευτούν και να δουλέψουν νοικοκυρεμένα, περνώντας μηνύματα θετικά στα μέλη τους γύρω από τη συγκέντρωση, επεξεργασία και διακίνηση των αγροτικών προϊόντων.

'Ομως, κύριε Υπουργέ, την ευθύνη εσείς την είχατε. Η απόσυρση από σας ξεκίνησε και έτσι όπως εξελίχθηκε πραγματικά απετέλεσε την ταφόπετρα των ροδακίνων. Εν πάση περιπτώσει, εγώ επικέντρωσα την κριτική μου πάνω στο θέμα των οπωροκηπευτικών. Δεν επεκτάθηκα σε κανένα άλλο προϊόν. Ξεκαθαρίστε τέλος πάντων τι θέλετε, ποιο μοντέλο 

Σελίδα 4014 

της γεωργίας θέλετε. Θέλετε την εκτατική γεωργία, δηλαδή να καλλιεργούμε μεγάλες εκτάσεις και να παράγουμε εκατομμύρια τόνους, όπου θα πετυχαίνουμε χαμηλές τιμές ή θα σαπίζουν τα προϊόντα στις αποθήκες ή στα χωράφια των παραγωγών; 'Η θέλουμε προϊόντα εξειδικευμένα με υψηλή προστιθεμένη αξία, δηλαδή πρώιμες ή όψιμες ποικιλίες ή εκτός εποχής προϊόντα, τα οποία με λιγότερη γη θα μας δίνουν υψηλότερο κέρδος;

Συμφωνούμε και με τον Κοινοβουλευτικό Εκπρόσωπο του ΠΑ.ΣΟ.Κ. ότι ένα από τα βασικότερα προβλήματα που μειώνουν την ανταγωνιστικότητα των αγροτικών μας προϊόντων είναι η μείωση του κόστους παραγωγής. Υπάρχει πρόταση της Νέας Δημοκρατίας, σύγχρονη, ρεαλιστική προσηρμοσμένη και στις τοπικές και στις ευρωπαϊκές και στις διεθνείς συνθήκες. Υλοποιήστε την λοιπόν. Ιδού η Ρόδος ιδού και το πήδημα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ευχαριστούμε τον κ. Καρασμάνη.

Ο κ. Τσιτουρίδης έχει το λόγο για τρία λεπτά να δευτερολογήσει.

ΣΑΒΒΑΣ ΤΣΙΤΟΥΡΙΔΗΣ:Θα αναφερθώ σε ένα σημείο της παρέμβασης του κυρίου Υπουργού και θα κάνω και δύο άλλες αναφορές.

Το πρώτο σημείο αφορά, κύριε Υπουργέ, στην παραπομπή σας στη σελίδα 5 των πρακτικών του συμβουλίου του Σεπτεμβρίου, Υπουργών Γεωργίας και Εξωτερικών του 1993 και αναφερθήκατε, λέγοντας ότι εκεί προβλέπεται η αναμόρφωση όσων αγορών δεν αναμορφώθηκαν μέχρι τότε και πράγματι ήταν και τα φρούτα και τα οπωροκηπευτικά. Ρωτήστε όμως τους συνεργάτες σας, στο Υπουργείο Γεωργίας, να προχωρήσουν μέχρι το τέλος των πρακτικών. Εκεί θα βρείτε μια κοινή δήλωση, όπως θα πρέπει να δείτε και τα πρακτικά των εννέα προηγηθέντων συμβουλίων Υπουργών Γεωργίας, όπου θα βρείτε κοινές δηλώσεις, δηλαδή όλων των κρατών-μελών που αναγνωρίζουν και δεσμεύονται πολιτικά, ότι η τύχη των πλεονασματικών μεσογειακών προϊόντων σε ό,τι αφορά τη μείωση της στήριξης που προβλεπόταν ότι θα έλθει με τη συμφωνία της GATT, θα είναι διαφορετική. Θα μειωθεί κατά το ένα τρίτο η προστασία στα οπωροκηπευτικά. Από τη στιγμή που αυτό το κεκτημένο της διαπραγμάτευσης δεν το παλέψατε το Δεκέμβριο του 1993, ήταν επόμενο να υποστείτε και να υποστούμε όλοι και να υποστούν οι παραγωγοί των οπωροκηπευτικών, αυτόν τον Κανονισμό που ήλθε στη συνέχεια. Αυτή είναι η πρώτη παρατήρηση.

Η δεύτερη παρατήρηση αφορά τη γενικότερη πολιτική, η οποία δεν υπάρχει σήμερα και η οποία ρίχνει το εισόδημα του αγρότη. Αν συνεχίσετε έτσι θα έχουμε προβλήματα. Και το λέγω, διότι, μας πιάνουν καμιά φορά και τα αντιευρωπαϊκά μας και εκμεταλλεύονται κάποιες πολιτικές δυνάμεις κάποια πράγματα τα οποία όμως οφείλονται στη δική μας έλλειψη πολιτικής και στρέφεται ο κόσμος εναντίον μιας υπόθεσης, η οποία είναι πάρα πολύ θετική για την Ελλάδα. Είναι η Κοινή Αγροτική Πολιτική. Αλλά πρέπει να καταλάβουμε, ότι δεν μας φταίνε πάντα οι άλλοι. Εδώ, τη χρονιά που πέρασε το 1996 το εισόδημα κατά μέσο όρο των αγροτών στην Ευρωπαϊκή 'Ενωση αυξάνει κατά 5,1 -είναι τα επίσημα στοιχεία- και στην Ελλάδα μειώνεται κατά 2,1. Με αυτό θέλω να πω ότι υπάρχουν ελλείμματα και προβλήματα πολιτικής εδώ. Και θα κατέληγα λέγοντας κάτι που αφορά το θέμα των οπωροκηπευτικών. Υπάρχουν πολλές επιδοτήσεις, μεταποίησης, εξαγωγικές, οι οποίες πληρώνονται με σημαντική καθυστέρηση. Και σ' αυτό αναφέρθηκε ο κ. Μπασιάκος. Διότι η αρμόδια υπηρεσία πληρωμών ΔΙΔΑΓΕΠ είναι διαλελυμένη. Δεν μπορεί να βλέπουμε έναν Υπουργό, ο οποίος να έρχεται να καταγγέλλει υπαλλήλους του και να μην κάνει τίποτα.

Τον Ιούλιο του 1996 ο κύριος Υπουργός της Γεωργίας, με απόφασή του, μετέθεσε σαρανταεννέα υπαλλήλους της ΔΙΔΑΓΕΠ, χαρακτηρίζοντάς τους απατεώνες. Μισό χρόνο μετά, από αυτούς τους σαρανταεννέα, μετακινήθησαν οι δέκα. Οι άλλοι τριανταεννιά ή ήταν απατεώνες και έπρεπε να πάνε στον εισαγγελέα ή αν δεν ήταν εν πάση περιπτώσει και έπρεπε να ανακληθεί η απόφαση, ζητώντας τους μάλιστα ο Υπουργός συγγνώμη.

Με όλα αυτά θέλω να πω ότι υπάρχουν πολλά περιθώρια ακόμη για να εκμεταλευθείτε τις όποιες δυνατότητες υπάρχουν για να διασώσουμε, ό,τι μπορεί ακόμη να διασωθεί και στον τομέα των οπωροκηπευτικών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο.

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, δεν είχα την αμφιβολία, ούτε τη φιλοδοξία ότι η σημερινή επερώτηση της Νέας Δημοκρατίας θα έθιγε το πρόβλημα που λέγεται ελληνική γεωργία, στα μάτια και στην πολιτική νοημοσύνη της πολιτικής ηγεσίας του Υπουργείου.

Θεωρώ, ότι στα λίγα χρόνια που βρίσκομαι στη Βουλή, με όσες επερωτήσεις έχει κάνει η Νέα Δημοκρατία, έχει περιγράψει το πρόβλημα, έχει δώσει τις συγκεκριμένες λύσεις, αλλά εσείς, τηρώντας μια συγκεκριμένη πολιτική και ακολουθώντας μια συγκεκριμένη νοοτροπία, δεν μπορείτε να παρακολουθήσετε ή να ακούσετε αυτά που με πολύ ρεαλισμό σας λέμε.

Στην ομιλία σας, που ήταν μια ομιλία αρκετά εμπεριστατωμένη, κύριε Υπουργέ, και με ιδιαίτερους προβληματισμούς, αλλά σαφέστατα με περιγραφή επιθυμιών και ευχών, μόνον δεν μας είπατε, πώς θα αναθερμάνετε τις παραδοσιακές αγορές, που προηγουμένως ανέφερα, και κυρίως στον τομέα των εσπεριδοειδών.

Το πρόβλημα είναι τεράστιο και το ανέφεραν και οι εξαγωγείς πριν από λίγες μέρες στο Υπουργείο Γεωργίας και νομίζω ότι κάτι πρέπει να γίνει. Πέστε μας, συγκεκριμένα τι πρέπει να γίνει στο θέμα της αναθερμάνσεως των εξαγωγών μας, των παραδοσιακών αγορών της Πατρίδας μας. Ιδιαίτερα προσέξτε τους εξαγωγείς, οι οποίοι εναγωνίως ζήτησαν από την πολιτική ηγεσία του Υπουργείου σας ένα μητρώο εξαγωγέων, για να γνωρίζουμε ποιοί είναι οι εξαγωγείς εσπεριδοειδών, ποιοι γενικά είναι οπωροκηπευτικών κλπ. διότι παρεισφρύουν και κάποιοι άλλοι τυχάρπαστοι, οι οποίοι διασύρουν και τον κλάδο και τα ελληνικά προϊόντα.

Σχετικά με τις ομάδες παραγωγών ελέχθη προηγουμένως, ότι πρέπει να υπάρξει ένα νομικό πλαίσιο. Υπάρχουν και οι χώρες της κεντρικής Ευρώπης, οι οποίες είτε έχουν ένα κόσμο πιο πειθαρχημένο και πολιτικές ηγεσίες που λαμβάνουν τα μηνύματα των εποχών, είτε γιατί έχουν οργανώσει τους παραγωγούς τους σε συγκεκριμένες ομάδες, δεν έχουμε δει να γίνεται κάτι μέχρι τώρα.

'Ηθελα επίσης να αναφερθώ και στο θέμα της έρευνας στην παραγωγή διαφόρων υβριδίων, τα οποία θα βοηθήσουν στον τομέα των οπωροκηπευτικών. 'Ενα μικρό σακκουλάκι σπόρων ντομάτας στοιχίζει διακόσιες με τριακόσιες χιλιάδες δραχμές. Δε θα έπρεπε το ΕΘΙΑΓΕ να εμπλουτισθεί με επιστήμονες ή μάλλον με εφαρμοστές που θα εφαρμόσουν τη συγκεκριμένη έρευνα και την τεχνολογία στον τομέα των οπωροκηπευτικών και της οπωροπαραγωγής, έχοντας μία τεράστια αιμορραγία συναλλάγματος εισάγοντας σπόρους ντομάτας ή άλλων οπωροκηπευτικών από το εξωτερικό; Πρέπει να ληφθεί κάποια μέριμνα εκ μέρους του Υπουργείου. Το έχουμε πει επανειλημμένως και με τον κ. Τζουμάκα, ο οποίος είπε ότι θα βάλει μεταπτυχιακούς υποτρόφους, ως εφαρμοστές, για να κάνουν μια εφαρμογή και να αντικαταστήσουν τους παλιούς γεωπόνους, οι οποίοι έχουν εξαφανισθεί από την ύπαιθρο, διότι κάθονται και γράφουν τις καταστάσεις των επιδοτήσεων. 'Ετσι θα δημιουργηθεί μία νέα πνοή στην ύπαιθρο χώρα.

Θέλουν πληροφόρηση οι'Ελληνες αγρότες, την οποία δεν έχουν και καταντάμε οι Βουλευτές να περιφερόμεθα στις κοινότητες των περιφερειών μας και να αναγκαζόμαστε να δίνουμε εξειδικευμένες απαντήσεις στα καυτά ερωτήματα των αγροτών.

Επίσης, ήθελα να θίξω ακόμα ένα θέμα και ζητώ την ανοχή του κυρίου Προέδρου για ελάχιστα δευτερόλεπτα αναφορικά με την κατηγορία την οποία σας αποδίδουν διάφοροι εξαγωγικοί φορείς, κύριε Υπουργέ, ότι απουσιάζετε από πολύ κρίσιμες διαπραγματεύσεις. Μας αναφέρατε ένα ποσοστό

Σελίδα 4015 

παρουσίας σας στις διαπραγματεύσεις στα κοινοτικά όργανα. Μήπως όμως η παρουσία αυτή δεν είναι όταν πρέπει, στις κρίσιμες, αν θέλετε, στιγμές των διαπραγματεύσεων; Θα ήθελα να ληφθεί μια μέριμνα και να το δείτε αυτό το πράγμα.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Το κάνετε λίγο πιο σαφές αυτό;

ΑΘΑΝΑΣΙΟΣ ΔΑΒΑΚΗΣ: Θα γίνω πιο σαφής. Πριν από λίγες βδομάδες υπήρξε μία εκπομπή στην τηλεόραση με τους εξαγωγικούς φορείς, οι οποίοι κατήγγειλαν την πολιτική ηγεσία του Υπουργείου ευθέως και δημοσίως, ότι ήταν απούσα στη Συμφωνία της Κοινής Οργάνωσης Αγοράς των οπωροκηπευτικών. Δε θα ήθελα να πω το όνομα.Γνωρίζετε ποιο είναι το προεδρείο των εξαγωγικών φορέων.

Αυτά ήθελα να πω. Επανέρχομαι δε και προσδοκώ, όπως η επόμενη επίκαιρη ερώτηση της Νέας Δημοκρατίας για το θέμα αυτό, να έχει πιο αισιόδοξα συμπεράσματα εκ μέρους της Κυβερνήσεως. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ.Νάκος έχει το λόγο.

ΑΘΑΝΑΣΙΟΣ ΝΑΚΟΣ: Κύριε Πρόεδρε, στην πρωτολογία μου είχα θέσει δύο ερωτηματικά. Το ένα είχε σχέση με το ποια είναι η προοπτική για ενημέρωση του αγροτικού κόσμου αναφορικά με τον καινούριο Κανονισμό,τα καινούρια δεδομένα τα οποία ισχύουν για τα οπωροκηπευτικά. Πιστεύω ότι θα έπρεπε, αν όχι σήμερα, ας είναι και στις επόμενες μέρες, ο κύριος Υπουργός να απαντήσει, ότι προτιθέμεθα να χρησιμοποιήσουμε αυτή τη διαδικασία ώστε να μάθει ο κόσμος τι θα κάνει με τις ομάδες παραγωγών. Πρέπει να το κάνετε αυτό.

Το δεύτερο θέμα είναι ότι και στο Εθνικό Συμβούλιο Αγροτικής Πολιτικής και στη διακομματική επιτροπή, αλλά και σε όλες τις συνελεύσεις, συνεδριάσεις, όπως θέλετε πέστε τις, που γίνονται για τα αγροτικά θέματα, μπαίνει ένα θέμα και σε μένα τουλάχιστον έχει καταντήσει μονομανία, δηλαδή οι επενδύσεις. Η ανταποδοτικότητα των επενδύσεων είναι πάρα πολύ σημαντική.

Εάν ανατρέξουμε στην ιστορία θα δούμε, ότι από το 1979 και μετά, επενδύσεις στη γεωργία δεν έγιναν. Δεν έγιναν οι επενδύσεις που μειώνουν το κόστος παραγωγής. Και μια που αναφερόμεθα στα οπωροκηπευτικά υπάρχουν νερά που χύνονται και δεν υπάρχουν εκτάσεις για άρδευση. Δεν υπάρχουν συστήματα φραγμάτων, υδατικά ισοζύγια ανά Νομό, μικροφράγματα, δηλαδή απουσία αυτής της διάθεσης και αυτής της οικοδόμησης των μέτρων εμπιστοσύνης που απαιτούνται, ότι πραγματικά ενδιαφερόμεθα γι'αυτούς. Είμαστε στην Ευρωπαϊκή 'Ενωση. Θα χρησιμεύσει σε όλους μας, κύριε Υπουργέ, μία σοβαρή προσέγγιση αυτών των θεμάτων.

Θα μεταφέρω για χρήση σας -μια και δεν είσθε, θα μάθετε βέβαια- την εμπειρία από τη διακομματιή επιτροπή, όπου γίνεται σοβαρή δουλειά και σοβαρός προβληματισμός υπάρχει σε σχέση με την πορεία των οπωροκηπευτικών και αναφέρομαι κυρίως στα φρούτα.

'Εθεσα στην Πρόεδρο του Συνδέσμου Εξαγωγέων το ερώτημα, πώς είναι δυνατόν να περιδιαβάζουμε τα μεγάλα επώνυμα Σούπερ-Μάρκετ της Ευρώπης και να βλέπουμε τούρκικα, κυπριακά, ισραηλινά κ.λπ. ελληνικά, πουθενά, βρε αδερφέ!

Μου απήντησε, αν δεν κάνω λάθος, η κα Σακελλαρίδη, ότι η προσπάθεια που γίνεται από μεμονωμένα άτομα είναι σημαντική και έχουμε καταφέρει να διεισδύσουμε σε ορισμένες αγορές του εξωτερικού. 'Ομως, το κόστος για κάθε επιχείρηση διείσδυσης σ'αυτά τα ράφια των επώνυμων πολυκαταστημάτων, -που ξέρετε ότι θα λειτουργήσει σαν αλυσιδωτή αντίδραση και θα πάει και στα άλλα, διότι εάν στο ΣΕΛΦΡΙΤΖΕΣ ή στο ΧΑΡΟΛΝΤΣ μπουν ελληνικά προϊόντα, σίγουρα με τον τρόπο της αλυσιδωτής αντίδρασης θα επεκταθεί και στα άλλα Σούπερ-Μάρκετ στην Αγγλία ή στη Γαλλία ή στη Γερμανία ή κάπου αλλού- είναι σημαντικό. Δεν μπορεί λοιπόν να υπάρξει πρόνοια, έτσι ώστε η Πολιτεία, όχι να υποκαταστήσει, αλλά να βοηθήσει να συγκεκριμενοποιήσει, να εντοπίσει τα προβλήματα και να κάνει την παρέμβαση εκεί που ο μικρός παραγωγός αδυνατεί;

Για μένα είναι και θέμα εθνικής υπερηφάνειας -τουλάχιστον μπαίνει και έτσι το θέμα- πέρα δηλαδή από την οικονομίστικη διάσταση, περιδιαβαίνοντας τα σούπερ μάρκετ του εξωτερικού να βλέπουμε και προϊόν της Ελλάδος. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κύριοι συνάδελφοι, εγώ πιστεύω ότι, η αποψινή βραδιά μπορεί να ήταν χαμηλών τόνων, με ελάχιστες εξαιρέσεις, αλλά γι αυτόν το βασικό τομέα των οπωροκηπευτικών έπαιξε το ρόλο της. Θέλησα ειλικρινά, γιατί είναι πρώτη φορά που απαντώ σε επίκαιρη επερώτηση, να μη γενικεύσω την τοποθέτησή μου και να μιλήσω εφ' όλης της ύλης, για όλο το μεγάλο κομμάτι της αγροτικής οικονομίας, γιατί ούτε τα στοιχεία μου έλειπαν, ούτε η δυνατότητα. Θέλησα όμως να δοκιμάσω να παραμείνω αποκλειστικά στο περιεχόμενο της επερώτησης, δηλαδή στην αναμόρφωση της ΚΟΑ, όσο και αν είναι τεχνοκρατικό και κουραστικό σαν αντικείμενο. Γιατί το σημερινό θέμα είναι κουραστικό και δεν προσφέρεται για βερμπαλισμούς, για μεγάλες κορώνες και πολιτικές που συνήθως οδηγούν στο να χάνεται η ουσία του αντικειμένου που συζητείται.

Ο συνάδελφος του ΔΗ.Κ.ΚΙ. μας είπε, ότι εξυπηρετούμε ξένα συμφέροντα. Τώρα τι να σας πω, κύριε συνάδελφε; Απλώς χαμογελάσω, γιατί...

ΙΩΑΝΝΗΣ ΚΑΡΑΚΩΣΤΑΣ: 'Οχι εσείς. Η πολιτική σας. 

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): 'Οχι εγώ, δεν είναι θέμα προσωπικό. Αλίμονο, αν μιλάμε για την ΚΟΑ και τα οπωροκηπευτικά και χρησιμοποιούμε έτσι, με εύκολο τρόπο, εκφράσεις, όπως ότι εξυπηρετούμε και σε αυτό τα μεγάλα συμφέροντα, τα ξένα συμφέροντα.

Κύριε συνάδελφε, ας είναι. Εγώ το αφήνω, γιατί δεν με ενδιαφέρουν αυτές οι κορώνες. 'Ομως, με ρωτήσατε, έντονα ποια είναι τα βήματα που θα κάνουμε. Δεν απάντησα σε όλα τα ερωτήματά σας, γιατί δεν προλάβαινα. 

Κύριοι συνάδελφοι, επί τροχάδην, είπα τα εξής: Τέλειωσε η διαδικασία συζητήσεων όσον αφορά την ΚΟΑ στις 30.9.1996, για τους εφαρμοστικούς Κανονισμούς συνέχιστηκε η διαδικασία συζητήσεων στις επιτροπές και τελείωσε στις 16.1.1997. Από εκεί και πέρα, ψηφίστηκαν οι Κανονισμοί για την αναγνώριση των ομάδων παραγωγών και τα επιχειρησιακά ταμεία και προγράμματα και όλη αυτή η ιστορία έκλεισε με τη δημοσίευση των κανονιστικών αποφάσεων στις 5.2.1997.

Θέλω να σας πω, ότι έχω στα χέρια μου όλα τα έγγραφα και όλες τις επιστολές που έχουμε στείλει σε όλα τα αρμόδια όργανα, σε όλη τη Χώρα, έτσι ώστε να τα ενημερώσουμε και να τους δώσουμε κατευθύνσεις. Και ήδη υπάρχει προγραμματισμός και αρχίζουν οι ενημερωτικές συνελεύσεις στις κύριες και ευρύτερες γεωγραφικές ζώνες της Χώρας από την πρώτη του Μάρτη, το αργότερο, ξεκινώντας από Κρήτη, Θεσσαλονίκη κ.ο.κ. με ανθρώπους που αυτές τις μέρες προσπαθούμε να τους εκπαιδεύσουμε. Θέλω να ξέρετε, ότι δεν έχουμε και τους ανθρώπους, όσο και αν σας φαίνεται παράξενο. Είναι τόσο τεχνοκρατικά τα θέματα και τόσο λεπτομερειακά, που θα πρέπει κανείς να βρει την ομάδα εκείνων των στελεχών στο Υπουργείο Γεωργίας και παντού, έτσι ώστε να κάνει τη δουλειά του. Είναι μια διαδικασία όχι ευχάριστη, αλλά εν πάση περιπτώσει την προσπαθούμε, έτσι ώστε να έχει αποτέλεσμα. Γιατί συμφωνώ απόλυτα μαζί σας, ότι το κομμάτι της νέας ΚΟΑ έχει, και θετικά και αρνητικά. Το μεγάλο θετικό είναι οι ομάδες παραγωγών. Εάν αυτό λοιπόν το αφήσουμε και δεν ακολουθήσουμε το παράδειγμα της Δανίας, το παράδειγμα της Ιρλανδίας και άλλων χωρών, τότε πράγματι θα χάσουμε τη μεγάλη ευκαιρία και η Χώρα μας θα χάσει το πλεονέκτημα να οργανώσει την υπόθεση των ομάδων παραγωγών στη σωστή τους κατεύθυνση, να δημιουργήσει δηλαδή όλες εκείνες τις προϋποθέσεις της χρηματοδότησης που δίνεται στις ομάδες παραγωγών από τα ταμεία του FEOGA.

Να μην επαναλάβω πάλι τα τεχνοκρατικά, γιατί έχω μπροστά μου τον Κανονισμό 2200 που ψηφίστηκε στις 28.10.1996 για 

Σελίδα 4016 

την Κοινή Οργάνωση των Αγορών στον τομέα των οπωροκηπευτικών. Υπάρχουν μια σειρά παράμετροι και παράγραφοι σε αυτό τον Κανονισμό, τους οποίους ειλικρινά θα ήθελα να διαβάσω έναν, έναν και να δούμε πού διαφωνούμε και πού συμφωνούμε. Αλλά δεν είναι αυτής της σημασίας η συζήτηση αυτή. Εγώ κατέθεσα εδώ το πρακτικό, πώς το εισηγήθηκαν τα όργανα της Ευρωπαϊκής 'Ενωσης και πώς κατέληξε στο τέλος, αναμορφωμένο σε σημαντικές αλλαγές.

Και επιτέλους για τους κυρίους συναδέλφους, που μας λένε γιατί το υπογράψατε το τελικό κείμενο, τους απαντώ ό,τι και να κάναμε Θα ήταν εφαρμοστικοί Κανονισμοί, αποφάσεις της Πλειοψηφίας και τελείωσε. Το ότι εμείς αδιάλλακτα θα περιφέραμε την αντίρρηση μας για την τιμή των όπλων αυτό ειναι μία άλλη ιστορία. Θα μπορούσαμε και αυτό να το κάνουμε αλλά αυτό δεν αλλάζει τα δεδομένα. Αλλά, διαπιστώνω ότι σε πολλά προϊόντα ή σε πολλές πολιτικές λόγω έλλειψης θέσεων ζητάτε να επιδείξουμε ή να εμφανίσουμε μόνιμα τη Χώρα διαφορετική, απροσάρμοστη, εν πάση περιπτώσει που έχει την ιδιαιτερότητά της. Βεβαίως υπάρχουν ιδιαιτερότητες και θα τις παλέψουμε. 'Ομως το να παριστάνει κανείς τον μοναχικό σε τέτοιες κρίσιμες αποφάσεις και να λέει ότι έκανα το καθήκον μου, αυτό δεν λέει τίποτα. Είναι μία αυτοϊκανοποίηση έτσι για την τιμή των όπλων. 'Ομως οι Κανονισμοί ψηφίζονται πλειοψηφικά και εφαρμόζονται. Από εκεί και πέρα σαν Χώρα, δεν πρέπει να τους εφαρμόσουμε; Δεν πρέπει να εντείνουμε τις προσπάθειες, έτσι ώστε να επιτύχουμε τα πλεονεκτήματα αυτών των Κανονισμών μέσα στα πλαίσια βεβαίως και των αρνητικών συνεπειών που υπάρχουν μέσα από τέτοιες ΚΟΑ.

Αναφέρθηκαν μία σειρά προβλήματα από διάφορους συναδέλφους από τον κ. Μπούτα, ο οποίος έφυγε και ο οποίος ρώτησε αν θα απορροφήσουμε όλους τους πόρους για το βαμβάκι, τα επτακόσια εβδομήντα εκατομμύρια ECU. Μα αυτός είναι ο στόχος μας και στην νέα πολιτική, που προσπαθούμε να εφαρμόσουμε με την ελεγχόμενη παραγωγή. Και καταφέραμε μέσα από έντονη προσπάθεια, αλλά και γιατί βοήθησε και η κακοκαιρία -υπάρχει μείωση της παραγωγής λόγω της κακοκαιρίας- να έχουμε...

ΕΥΑΓΓΕΛΟΣ ΜΠΑΣΙΑΚΟΣ: Ο κ. Μπούτας ξέρετε γιατί έφυγε; Είπε ότι πάει να βάλει μπρος τα τρακτέρ.

ΠΡΟΕΔΡΕΥΩΝ (Παναγιώτης Σγουρίδης): Θα υπάρξει και δεύτερη επιχείρηση ξεφουσκώματος ελαστικών.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): ...λοιπόν φθάσαμε να έχουμε σήμερα μία παραγωγή που δεν ξεπέρασε τους εννιακόσιους εξήντα χιλιάδες τόνους, είναι φυσικό και οι πόροι να απορροφώνται, αλλά ταυτόχρονα και το εισόδημα των παραγωγών να είναι αρκετά ικανοποιητικό προς έκπληξη βεβαίως του κου Μπούτα, ο οποίος ναι μεν στα λόγια δείχνει την ικανοποίησή του, αλλά ο ίδιος μιλάει για τρίτους, τέταρτους γύρους. Φαίνεται, ότι η επιδοτούμενη πολιτική των ενισχύσεων των εθνικών επιδοτήσεων παραμένει ακόμη μόνιμη, σταθερή πολιτική του, είναι δικαίωμά του, δεν μπορούμε να τον παρακολουθήσουμε, όμως είναι σε άγονη γραμμή και του λέμε ότι για εμάς υπάρχει τρίτος γύρος. Είναι ο γύρος του διαλόγου, ο γύρος της απόφασής μας να παρέμβουμε,έτσι ώστε σημαντικά προβλήματα να πάρουν το δρόμο τους και να λυθούν αρκετά από αυτά που βρίσκονται σε υστέρηση και θα μπορούσαν πράγματι να επιλυθούν.

Κύριοι συνάδελφοι, αναφέρθηκαν αρκετοί στο θέμα του καπνού, στα σιτηρά, στο ελαιόλαδο, ακούστηκαν διάφορες κουβέντες. Πρώτα πρώτα, πράγματι βρίσκεται σε διαπραγμάτευση αυτή την στιγμή η Χώρα μας με την Ευρωπαϊκή Ενωση για αναμόρφωση των ΚΟΑ στα σιτηρά, στο ελαιόλαδο, στο καπνό. Νομίζω, ότι είχα την ευκαιρία σε άλλες επίκαιρες ερωτήσεις εδώ στο Κοινοβούλιο να εκφράσω τη θέση μας. 'Ομως σε κάθε περίπτωση διαπίστωσα ότι δεν έχουμε διαφωνίες, θα παλέψουμε, έτσι ώστε πράγματι να προστατεύσουμε τα συμφέροντα των αγροτών μας και στα σιτηρά και στο ελαιόλαδο και στον καπνό αλλά και στο κρασί.

Κύριοι συνάδελφοι θέλω να έρθω και σε ένα άλλο σημαντικό κομμάτι για το οποίο γίνεται πολλή κουβέντα. Δυσοίωνο το μέλλον,ή ανθηρό το μέλλον της Ελληνικής Γεωργίας; 'Η υπάρχει μεσαίος δρόμος; Μοιάζει, ότι εμείς είμαστε αισιόδοξοι γιατί κάπου και εγώ στην ομιλία μου είπα, ότι "ε, δεν είναι δα και τόσο καταστροφικό το μέλλον, υπάρχουν ελπίδες". 'Εχω στα χέρια μου -και δεν έχω παρασυρθεί από αυτό, αλλά είναι πίστη μου αυτά που είπα προηγούμενα- ένα άρθρο του κου Βασιλόπουλου στον "ΟΙΚΟΝΟΜΙΚΟ ΤΑΧΥΔΡΟΜΟ". Ειλικρινά, είναι ενδιαφέρον το άρθρο, γιατί συζητώντας ο ίδιος στο Λονδίνο στα πλαίσια της ΚΑΠ, εκεί διαπιστώθηκε ότι η αγροτική οικονομία αρκετών χωρών, άρα και της Ελλάδας, όχι μόνο δεν έχει μέλλον ζοφερό, αλλά έχει καλό μέλλον και αυτός λέει ότι έχει ανθηρό μέλλον. Που το στηρίζει: Καταρχήν, πανεπιστημιακοί αναλυτές στην Ευρωπαϊκή 'Ενωση πιστεύουν, ότι θα υπάρξει τα επόμενα χρόνια, την επόμενη εικοσαετία, έντονη έλλειψη αγροτικών τροφίμων, πόσο μάλλον -γιατί κάποιος συνάδελφος το ανέφερε-όταν ο μεγάλος γίγας σε αριθμό πληθυσμού η Κίνα, μπορέσει να έχει ικανή αγοραστική δύναμη και φαίνεται ότι θα την έχει τα επόμενα χρόνια.

'Ετσι λοιπόν, μοιάζει ότι πολλές χώρες επιδιώκουν πια με πολιτική στρατηγικής να ξεφύγουν από τον εναγκαλισμό του προστατευτισμού και να κάνουν τέτοιες πολιτικές και τέτοια ανταγωνιστικά προϊόντα, που να μπουν στην ελεύθερη αγορά.

Φαίνεται ότι η υπερεπάρκεια στα σιτηρά, που δημιουργεί και την πτώση των τιμών, σε λίγα χρόνια δεν θα είναι έτσι. Η διεθνής τιμή στα σιτηρά θα είναι πολύ ανεβασμένη, όταν θα χρειαστεί να καλυφθούν αυτές οι μεγάλες αγορές και της Κίνας και των χωρών της νοτιοανατολικής Ασίας.

Τι γίνεται με τη Χώρα μας. Η Ολλανδία έχει προγραμματίσει το 2015 να εγκαταλείψει οριστικά τη συμβατική γεωργία και να κάνει γεωργία οικολογική, επώνυμη γεωργία, προϊόντα ονομασίας, γιατί τότε με την απελευθέρωση της αγοράς στα πλαίσια του διεθνούς εμπορίου, τα συμβατικά αγροτικά προϊόντα, που θα κατακλύσουν και τη Χώρα μας, αλλά και τις χώρες της Ευρωπαϊκής 'Ενωσης από τις τρίτες χώρες, από τις υπό ανάπτυξη χώρες, θα έχουν τέτοιο κοστολόγιο, που όποια χώρα θα διανοηθεί να κρατήσει τη γεωργία της στη συμβατική κατεύθυνση, πραγματικά δεν έχει μέλλον. Εμείς στη χώρα μας έχουμε τη δυνατότητα να κάνουμε προϊόντα επωνυμίας, να κάνουμε προϊόντα προέλευσης...

ΑΘΑΝΑΣΙΟΣ ΔΑΒΑΚΗΣ: Πότε;

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): 'Αμεσα.

Υπάρχουν πόροι, που πρέπει να τους αξιοποιήσουμε. Αυτή είναι η ουσία του διαλόγου, που πρέπει να κάνουμε και στη Διακομματική Επιτροπή και στο Συμβούλιο Αγροτικής Πολιτικής. Προσέξτε. Δεν υπάρχουν συνταγές από εμάς έτοιμες. Υπάρχουν κάποιοι, που απλώς σκύψαμε και θέλουμε να κάνουμε αξιοποίηση όλων των προγραμμάτων, όλων των μελετών και όλων των σκέψεων που υπάρχουν.

Θα σας πω το εξής: 'Εχω στα χέρια μου, τις μελέτες του Πανεπιστημίου της Κρήτης. Είναι ενδιαφέρουσες, ξέρετε. Υπάρχουν αρκετές καλλιέργειες για τα προγράμματα, τα οποία συζητάμε αυτόν τον καιρό και θα τα ανακοινώσουμε στα πλαίσια της αναδιάρθρωσης των καλλιεργειών, οι οποίες και χρηματοδοτούνται και πόροι υπάρχουν και δεν θα φέρουν απλώς ένα συμπληρωματικό εισόδημα, αλλά ίσως εξασφαλίσουν και ολοκληρωτικό εισόδημα σε μικρούς κλήρους.

Από εκεί και πέρα, υπάρχουν οι μελέτες της ΙΟΒΕ. Ειλικρινά, αξίζει κανείς σε αυτά τα forum, σ' αυτές τις συναντήσεις, να τα βάλει κάτω και χωρίς βερμπαλισμούς, χωρίς αυτές τις κουβέντες που πολλές φορές λέμε μεταξύ μας ή γιατί θέλουμε να τις πούμε ή γιατί τις λέμε για κατανάλωση, να σκύψουμε με ωριμότητα και να δούμε ποια από αυτά τα προγράμματα μπορούν να εφαρμοστούν. Διότι, στο θέμα της προσπάθειας που εμείς κάνουμε για τις υποδομές στον τομέα εμπορίας και μεταποίησης των αγροτικών προϊόντων, για αποθήκευση, για συντήρηση, για συσκευασία, εάν αυτό δεν το κάνουμε, εάν δεν ενισχύσουμε ακόμη μια φορά το συνεταιρισμό του Πηλίου-Βόλου, ο οποίος καταφέρνει το μήλο να το συντηρεί κάποιους μήνες παραπάνω, για να βρίσκεται στην αγορά, τότε πράγματι έχουμε πρόβλημα. Εάν το συσκευαστήριο στην Κορινθία, που πάει να συντηρήσει τη σταφίδα με ένα

Σελίδα 4017 

συγκεκριμένο περιβάλλον, δεν το ενισχύσουμε και δεν το προωθήσουμε, είναι φυσικό ότι θα έχουμε την καταστροφή των μήλων ή την καταστροφή των πορτοκαλιών, ή άλλων προϊόντων μας, ακριβώς γιατί μας λείπει αυτή η πολιτική, η γενναιότητα, αν θέλετε, να δούμε στρατηγικά το πρόβλημα της αποθήκευσης, της συντήρησης και της συσκευασίας.

Είναι θέση μας, βεβαίως, να προχωρήσουμε στην οργάνωση της διακίνησης των αγροτικών προϊόντων και εδώ και στην αλλοδαπή και να βρούμε τα προβλήματα, που αντιμετωπίζουμε αυτή τη στιγμή, έτσι ώστε ταυτόχρονα να τα προβάλουμε. Και αυτό κάναμε προχθές στο Υπουργείο Γεωργίας, αυτό θα κάνουμε και την Πέμπτη, όπου με δική μας πρωτοβουλία συγκαλέσαμε τον ΟΠΕ.

Κάποιοι από εσάς, κύριοι συνάδελφοι, είπατε κάτι για τον ΟΠΕ. Θα το δούμε το θέμα του ΟΠΕ. Θα δούμε, εάν πράγματι θα πάει να κάνει μόνο εκθέσεις για προϊόντα, τα οποία δεν μας ενδιαφέρουν ή θα πάρουμε μέρος σε όλες εκείνες τις αγροτικές εκθέσεις, όπου θα προβάλουμε τον πλούτο της Χώρας μας, το κομμάτι της αγροτικής οικονομίας. Το συζητάμε. Ειλικρικά το συζητάμε.

Και βεβαίως, μεθαύριο, έχουμε μια σημαντική συνεδρίαση, όπου εκεί θα μετέχουν οι εξαγωγικοί φορείς, ο ΟΠΕ, το Υπουργείο Εθνικής Οικονομίας, ο αρμόδιος Υφυπουργός, θα είμαι και εγώ μαζί τους, έτσι ώστε να μελετήσουμε τα προβλήματα των εξαγωγών, κύρια εσπεριδοειδών προς τις ανατολικές χώρες, προς τη Ρωσία και άλλες περιοχές. Γιατί δεν χάσαμε τις αγορές. Απλώς, αυτή τη στιγμή υπάρχει έλλειψη ρευστότητας πόρων και δεν μπορούν να γίνουν εξαγωγές, όπως ξέραμε μέχρι τώρα. 

Βεβαίως, υπάρχει σειρά πολιτικών που πρέπει να εφαρμόσουμε. Και προς αυτή τη κατεύθυνση, θεωρώ, πως κυρίαρχο θέμα και κύριο θέμα είναι η πληροφόρηση, η πληροφόρηση, όλων όσων εμπλέκονται στο κύκλωμα της αγροτικής οικονομίας. Είναι σημαντικό θέμα. Και προς αυτή την κατεύθυνση πιστεύω ειλικρινά ότι τον ερχόμενο καιρό θα έχουμε εκδώσει κάποια φυλλαδια. Και αμέσως μετά, με συγκεκριμένα σεμινάρια σε ολόκληρη τη Χώρα, να δώσουμε τη πληροφόρηση που χρειάζεται ο αγροτικός κόσμος.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος, Κοινοβουλευτικός Εκπρόσωπος της Νέας Δημοκρατίας, έχει το λόγο για δέκα λεπτά για να δευτερολογήσει.

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, φοβούμαι, ότι η δική μας θέση εδώ, που ήταν καθαρά θέση εποικοδομητική, να συστήσουμε στην Κυβέρνηση τη λήψη συγκεκριμένων μέτρων, δεν βρήκε ανταπόκριση από την Κυβέρνηση. Και ήλπιζα ότι, μετά τις τοποθετήσεις των συναδέλφων, ο κύριος Υφυπουργός θα ήταν σε θέση να σχολιάσει θέματα στα οποία είχαμε αναφερθεί -και τα οποία ακριβώς τοποθετήθηκαν εδώ, λόγω των εναυσμάτων που έδωσε η δική σας ομιλία κύριε Υφυπουργέ- και θα έδινε συγκεκριμένες εξηγήσεις.

Εγώ θα επανέλθω, αναφερόμενος σε συγκεκριμένα ερωτήματα, τα οποία θέσαμε και στα οποία δεν πήραμε απάντηση, με την ελπίδα ότι στην τριτολογία σας θα έχετε την ευκαιρία να αναφερθείτε σ' αυτά. 

Πρώτα απ' όλα δεν διαψεύσατε αυτό το οποίο σας τονίσαμε κατά κόρον, ότι υπήρχε δέσμευση της Ευρωπαϊκής 'Ενωσης για εξαίρεση των μεσογειακών προϊόντων από τις δυσμενείς ρυθμίσεις της GATT και ότι αυτή τη δέσμευση δεν την αξιοποιήσατε, δεν την υιοθετήσατε, με αποτέλεσμα να συμφωνήσετε και να υπογράψετε στις 15 Δεκεμβρίου τη συμφωνία της GATT, που είναι ιδιαίτερα επώδυνη για τη Χώρα μας. 

Επίσης, δεν μας είπατε τίποτε -για να αναφερθώ στα γενικά θέματα- για το θέμα της αύξησης των επενδύσεων για τον αγροτικό τομέα, όχι μόνο των ιδιωτικών, αλλά κυρίως των δημόσιων επενδύσεων, αφού περικόψατε ένα σημαντικό κονδύλι των εκατόν ογδόντα πέντε δισεκατομμυρίων σε τιμές 1993 από τον αγροτικό τομέα και βέβαια αφού δεν απορροφάτε το υπόλοιπο ποσό του Δεύτερου Πακέτου Ντελόρ για έργα περιφερειακής και αγροτικής ανάπτυξης της Χώρας.

Δεν μας είπατε, επίσης, κάτι συγκεκριμένο για το ζήτημα του κόστους παραγωγής, το οποίο και εσείς θεωρείτε ότι είναι ιδιαίτερα αυξημένο. Αναγνωρίζετε την ανάγκη να μειωθεί αυτό το κόστος, αλλά δεν μας είπατε συγκεκριμένα μέτρα. Αν θα αποδεχθείτε τη πρόταση τη δική μας ή εν πάση περιπτώσει, ως πού είσθε διατεθειμένοι να συμβάλετε με τη μείωση των φόρων για τη μείωση του κόστους παραγωγής: στα καύσιμα, στο ηλεκτρικό ρεύμα, στον ΦΠΑ, στις μεταβιβάσεις στο κόστος κατασκευής των αγροτικών κατοικιών, πέρα από τα τέλη της εκδόσεως αδειών οικοδομών στο οποίο αναφερθήκατε. Μόνο σ' αυτό αναφερθήκατε. Και το έχετε πει και άλλοτε ότι αποδέχεσθε ένα μόνο από τα έξι μέτρα που η Νέα Δημοκρατία κατέθεσε, όχι προεκλογικά όπως λέτε, αλλά από τον Δεκέμβριο του 1994 με το δικό της αγροτικό πρόγραμμα, που περιείχε διακόσια πενήντα συγκεκριμένα μέτρα θεσμικού και οικονομικού χαρακτήρα. Δεν μας είπατε κάτι συγκεκριμένο για την πρόταση που κάναμε για τον Ελληνικό Οργανισμό Προώθησης Αγροτικών Προϊόντων. Χαίρομαι που είπατε, ότι θα το εξετάσετε. Τρία χρόνια στη Κυβέρνηση είσθε. Επιτέλους, κάποια στιγμή, παίρνετε την ευκαιρία αυτή να ασχοληθείτε -ελπίζω να ασχοληθείτε σοβαρά-με τη λειτουργία ενός ειδικού Οργανισμού, που θα αποτελείται και από εκπροσώπους των παραγωγών, ώστε να προχωρήσουμε στην προώθηση της διακίνησης και διάθεσης των προϊόντων αυτών, που σε συνεργασία με τους γεωργικούς και εμπορικούς ακολούθους -δεν μας είπατε τίποτε γι' αυτό- θα προχωρήσει στην ανάκτηση των χαμένων αγορών και στη βελτίωση των επιδόσεών μας στις εξαγωγές.

Και βέβαια επέμενε ο κ. Δαβάκης στα ερωτήματα αυτά, αλλά και ο κ. Δαβάκης δεν πήρε καμια συγκεκριμένη απάντηση, τι θα κάνετε για να προωθήσουμε τις εξαγωγές, πέρα από ορισμένες θεωρητικές αναφορές, που ήταν περισσότερο ευχολόγια και στόχοι -δεκτά απ' όλους μας- αλλά που σε καμια περίπτωση δεν αποτελούν μέτρα κυβερνητικής πολιτικής.

'Οπως δεν μας είπατε τίποτε για την ΔΙΔΑΓΕΠ. Υπάρχουν καθυστερήσεις στις επιδοτήσεις. Σας είπε ο κ. Τσιτουρίδης, ότι έχετε καταγγείλει τους υπαλλήλους, ότι μετακινήθηκαν μόνο δέκα υπάλληλοι, δεν βρήκατε τρόπο να αναπληρώσετε αυτούς τους οποίους μεταθέσατε και γενικότερα η υπηρεσία αυτή δεν λειτουργεί σε καμια περίπτωση ικανοποιητικά, αφού δεν εφαρμόζονται και οι προτάσεις που είχε αναφέρει ο κ. Τζουμάκας παλαιότερα για την αναμόρφωση και αναδιάρθρωση αυτής της υπηρεσίας, που θα την καθιστούσε Οργανισμό.

Δεν μας είπατε τίποτα για τις αναδιαρθρώσεις των καλλιεργειών σ' αυτές τις περιοχές στις οποίες αναφερθήκαμε όλοι οι συνάδελφοι. Εγώ σας ανέφερα ενδεικτικά πέντε νομούς -είναι και άλλοι νομοί- που θα αντιμετωπίσουν μεγάλο πρόβλημα, πρόβλημα επιβίωσης, ως αποτέλεσμα των μειωμένων επιδοτήσεων και της στήριξης εισοδήματος των καλλιεργητών οπωροκηπευτικών και ειδικότερα των καλλιεργητών εσπεριδοειδών. Δεν μας είπατε τίποτα απολύτως.

Βέβαια, δε ζητώ μια πρόχειρη απάντηση, διαβεβαίωση και σύσταση ανεύθυνη όπως αυτή που είχε πει ο κ.Τζουμάκας παλαιότερα. Ζητώ μια υπεύθυνη τοποθέτηση η οποία θα προέρχεται από τις αρμόδιες υπηρεσίες, με την έγκριση της πολιτικής ηγεσίας του Υπουργείου Γεωργίας, ώστε να μπορέσουμε, αν ξεκινήσουμε από τώρα, να εξασφαλίσουμε την επιβίωση των νομών αυτών και τη διατήρηση του αγροτικού πληθυσμού στις περιοχές αυτές. Σε ορισμένες περιπτώσεις μάλιστα, πρόκειται για περιοχές της Μακεδονίας που είναι και ευαίσθητες εθνικά περιοχές.

Δεν μας είπατε τίποτα για τους γεωτεχνικούς, οι οποίοι θα έπρεπε να είναι δίπλα στο χωράφι, αρωγοί του αγρότη. Εσείς ομολογείτε, ότι δεν μπορείτε να βρείτε ορισμένους τέτοιους γεωτεχνικούς, ώστε να τους εκπαιδεύσετε, να τους κάνετε ειδικούς και να βγουν στην ύπαιθρο να ενημερώνουν τον αγρότη. Δεν μας είπατε τίποτα. Απλώς, σηκώσατε τα χέρια και είπατε "δεν βρίσκουμε ειδικούς, δεν είναι δυνατόν να ενημερώσουμε τον κόσμο, είναι πάρα πολύ δύσκολη αυτή η διαδικασία και άρα θα αφήσουμε τον κόσμο στο σκοτάδι", σε 

Σελίδα 4018 

μια περίοδο που αντιμετωπίζει ειδικότερα ο παραγωγός των οπωροκηπευτικών μεγάλο πρόβλημα.

'Οπως είπατε και σωστά, ήταν χαμηλών τόνων η συζήτηση. Δεν εξετράπητε σε ύβρεις, κύριε Υφυπουργέ. Εκτιμώ το ήθος σας. Δεν ακολουθήσατε το κακό παράδειγμα άλλων Υπουργών της Κυβέρνησης, οι οποίοι εξώθησαν τα πράγματα στα άκρα. Δεν χρησιμοποιήσατε απαράδεκτους χαρακτηρισμούς σήμερα, οι οποίοι πυροδότησαν την κοινωνική ένταση και δημιούργησαν τα τεράστια αδιέξοδα τις προηγούμενες μέρες.

Δεν μας είπατε τίποτα για τον διάλογο. Αρκεστήκατε στη λειτουργία του Συμβουλίου Αγροτικής Πολιτικής, ενός δικού μας θεσμού που εσείς τον ξεκινήσατε μετά από τις κινητοποιήσεις των αγροτών, μετά απο τις διαμαρτυρίες, μετά από την κοινωνική ένταση και ως αποτέλεσμα αυτής της κοινωνικής έντασης, χωρίς όμως να μας λέτε κάτι συγκεκριμένο για το διάλογο. 

Εάν πρόκειται να γίνει διάλογος ανάλογος εκείνου που παρατηρήθηκε στη συνεδρίαση του Συμβουλίου Εθνικής Αγροτικής Πολιτικής, φοβάμαι ότι δεν θα βρούμε λύση.

Δεν υπάρχει επίσης πρόταση και σκέψη για τη δημιουργία επιτροπών, οι οποίες θα ασχοληθούν συγκεκριμένα με τα θέματα τα οποία τίθενται, ώστε να υπάρξουν και συγκεκριμένες προτάσεις και συγκεκριμένα μέτρα για να βγει ο τομέας από το αδιέξοδο.

Είπατε σε κάποια στιγμή: "Τι να κάναμε; Να μην υπογράφαμε;". Δυστυχώς, κύριε Υφυπουργέ, αυτή τη νοοτροπία ...

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δεν μπαίνει θέμα υπογραφής, κύριε συνάδελφε.

ΕΥΑΓΓΕΛΟΣ ΜΠΑΣΙΑΚΟΣ: Κύριε Υφυπουργέ, μιλάω για τα οπωροκηπευτικά. Είπατε ότι υπογράψατε για τα οπωροκηπευτικά και τι άλλο να κάνετε.

Σας προειδοποιούμε για μια ακόμα φορά, όπως κάναμε με τα οπωροκηπευτικά, γιατί αυτή τη στιγμή γίνονται σημαντικές διαπραγματεύσεις σε επίπεδο Συμβουλίου Υπουργών Γεωργίας και αφορούν μια σειρά από προϊόντα στα οποία αναφερθήκαμε. Εάν διακατέχεσθε από την ίδια νοοτροπία και την ίδια λογική και λέτε "τι να κάνουμε, θα υπογράψουμε γιατί ούτως ή άλλως θα ισχύσει ο Κανονισμός", δεν θα διαπραγματευθείτε τίποτα.

Ο κ. Τζουμάκας μας είχε πει και άλλα φοβερά εδώ σ'αυτή την Αίθουσα. Μας είχε πει "Τι να κάνω, εγώ, αφού οι αποφάσεις λαμβάνονται σε επίπεδο Ευρωπαϊκής Επιτροπής;". Και έτσι, πάμε και αποδεχόμαστε τις ρυθμίσεις αυτές. Δηλαδή, θεώρησε ότι ο Υπουργός της Γεωργίας της Ελλάδος και οι Υπουργοί Γεωργίας των άλλων χωρών που έχουν ανάλογα συμφέροντα, δεν μπορούν να μεταβάλουν τις προτάσεις της Επιτροπής. Σήμερα βέβαια, μας είπατε άλλα εσείς απ'αυτά που είπε ο Υπουργός της Γεωργίας.

'Εχουμε μπροστά μας το λάδι, έχουμε τον καπνό. Μ'αυτή τη νοοτροπία θα διαπραγματευθείτε στις Βρυξέλλες; Θα λέτε δηλαδή ότι ξέρετε, ασκήσαμε κάποια πίεση, δεν απέδωσε η πίεση αυτή και αναγκαζόμαστε να υπογράψουμε; Αυτή τη νοοτροπία θα έχουμε συνέχεια; Είναι πραγματικά μια νοοτροπία υποτέλειας. 

'Ερχεστε στη συνέχεια εσείς και ορισμένα άλλα πολιτικά Κόμματα, τα οποία εκμεταλλεύονται την ανικανότητά σας και μιλούν για αναλγησία της Ευρωπαϊκής 'Ενωσης, όταν είναι γνωστό, ότι άλλες Ευρωπαϊκές χώρες, παρά τους περιορισμούς, επιτυγχάνουν βελτίωση των όρων και των ρυθμίσεων που αφορούν δικά τους προϊόντα. 

Δεν μας είπατε τίποτα για τα χρέη. Ειδικότερα στην περιοχή της Μακεδονίας αλλά και της Νοτίου Ελλάδος που παράγουν οπωροκηπευτικά θα αντιμετωπίσουν τεράστιο πρόβλημα οι αγρότες με τα χρέη. Τι θα κάνετε; Θα διατηρείτε τα επιτόκια σ'αυτά τα υπερβολικά επίπεδα; Το επιτόκιο της Αγροτικής Τράπεζας, είναι τριπλάσιο από τον πληθωρισμό. Είναι δυνατόν να είναι τόσο μεγάλο το επιτόκιο και να μιλάτε για ρυθμίσεις; Λέτε ότι χαρίζετε τον τόκο ποινής. Καλά κάνετε. Το επιτόκιο όμως, θα το κρατήσετε σ'αυτά τα επίπεδα; Είναι δυνατόν να ανταπεξέλθει μια αγροτική εκμετάλλευση στο υπέρογκο κόστος του δανεισμού το οποίο εσείς ανεβάζετε με τα υπέρογκα αυτά επιτόκια δανεισμού;

Κάνατε μια αναφορά για το βαμβάκι στην πρωτολογία σας, αλλά δεν απαντήσατε σ' αυτό που σας είπα προηγουμένως.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Απάντησα.

ΕΥΑΓΓΕΛΟΣ ΜΠΑΣΙΑΚΟΣ: Εσείς το αναφέρατε για το βαμβάκι. Μου δώσατε το έναυσμα να μιλήσω και εγώ και να σας πω, ότι θα χάσουμε 60 δισεκατομμύρια δραχμές. Θεωρείτε επιτυχία, ότι θα χάσουμε φέτος 60 δισεκατομμύρια δραχμές; Γιατί δεν διαπραγματεύεστε το ποσό, το οποίο δε θα εισπράξουμε, αν ισχύσει η εκτίμησή σας για 961.000 τόνους; Θα σας πω και επ' αυτού συγκεκριμένη επιφύλαξη.

Αφήνετε, λοιπόν, 60 δισεκατομμύρια ανεκμετάλλευτα, όπως αφήσατε και για τα σιτηρά, τα οποία έχουν χαμηλή τιμή, τα οποία δεν έχουν καλή τύχη, λόγω του ότι μειώνονται οι εκτάσεις από 9 εκατ. στρέμματα σε 6 εκατ. στρέμματα και τα οποία απολάβουν μικρών στρεμματικών επιδοτήσεων, γιατί αποδεχθήκατε τη μείωση κατά 2.000 με 2.500 δραχμές το στρέμμα.

Εγώ θα σας πω, ότι, μια βδομάδα πριν ο κ. Τζουμάκας πληροφορήσει την κοινή γνώμη και τους βαμβακοπαραγωγούς, ότι η παραγόμενη ποσότητα στην Ελλάδα είναι 961.000 τόνους -με ημερομηνία 3.2.97- απαντώντας σε δική μου ερώτηση, είχε πει ότι με σενάριο το 1.100.000 τόνους η τιμή για το βαμβάκι είναι 245 δραχμές το κιλό. Εμένα, με βάζει σε ανησυχίες αυτή η μεταγενέστερη εκτίμηση, ότι πρόκειται η ποσότητα να είναι 961.000 τόννους. Αν το αποδεχθώ αυτό, θα συμφωνήσετε ότι πρόκειται περί μιας τελείως ανεύθυνης αναφοράς στην ερώτηση; Και γιατί να μην είναι ανεύθυνη και η δεύτερη ενημέρωση του Υπουργού; 'Η οι υπηρεσίες δε δουλεύουν σωστά ή ο Υπουργός προσπαθεί να συγκαλύψει μια κατάσταση.

Μιλήσατε για 1.100.000 τόνους στις 3.2.97, μια εβδομάδα πριν πείτε για 961.000 τόνους. Τι συνέβη και μειώθηκε τόσο πολύ η ποσότητα; Προσπαθώ να προλάβω τυχόν επαλήθευση αυτών των προβλέψεών σας, η οποία θα δημιουργήσει τεράστια κοινωνική ένταση και θα εμφανιστεί ως εμπαιγμός στους αγρότες. Εγώ θεωρώ ανεύθυνη αυτήν την τοποθέτηση. Μέσα σε μια εβδομάδα να αλλάζει η εκτίμησή σας και να μειώνεται η παραγόμενη ποσότητα κατά 140.000 τόνους.

'Εχω σημερινό σημείωμα των υπαλλήλων του Οργανισμού Βάμβακος -ξέρουν, φαντάζομαι, καλύτερα απ' όλους την κατάσταση- οι οποίοι αναφέρονται στο σημερινό επίπεδο παραγωγής βαμβακιού (1.250.000 τόνοι). Μακάρι να μην ισχύουν αυτά και να ισχύει η δική σας διαβεβαίωση και να απολαύσουν οι αγρότες υψηλής τιμής. Τι θα κάνετε όμως ...

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Μπορείτε να το καταθέσετε στα Πρακτικά;

ΕΥΑΓΓΕΛΟΣ ΜΠΑΣΙΑΚΟΣ: Βεβαίως, θα το καταθέσω στα Πρακτικά.

(Στο σημείο αυτό ο Βουλευτής κ. Ευαγγ. Μπασιάκος καταθέτει το προαναφερθέν σημείωμα για τα Πρακτικά το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Τι θα συμβεί, λοιπόν, με τα 60 δισεκατομμύρια, τα οποία χάνουμε; Θα τα αξιοποιήσετε, ώστε να δώσετε αποζημίωση σε κάποιους αγρότες, που έχουν πάθει ζημιά, στη Θεσσαλία και σε κάποιες άλλες περιοχές;

Τι θα κάνετε με τα σιτηρά; Διότι εδώ τι θα γίνει; Εαν δεν πάει καλά το βαμβάκι, θα θελήσουν οι παραγωγοί να στραφούν στο στάρι, αλλά εκεί δεν θα βρουν τις επιδοτήσεις, γιατί τους βάζετε τις ποσοστώσεις και τα πλαφόν, τα οποία τους αποτρέπουν από το να καλλιεργήσουν σιτηρά.

Πιστεύω, λοιπόν, ότι με την πολιτική που ακολουθείτε δεν υπάρχει ελπίδα για το μέλλον, όπως υπαινιχθήκατε προηγουμένως. Μόνο μια αλλαγή της τακτικής, μια αλλαγή της συμπεριφοράς, πραγματικός διάλογος, λήψη μέτρων, άμεσα, αύριο το πρωί, θα οδηγήσουν την ελληνική γεωργία έξω από την κρίση. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός για πέντε λεπτά για να τριτολογήσει και να κλείσει η συνεδρίαση.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνά-

Σελίδα 4019 

δελφε, δεν αποφύγατε τον πειρασμό να γενικεύσετε τα ερωτήματά σας, δηλαδή να βάλετε έτσι τα πράγματα ώστε να κουβεντιάσουμε επί παντός επιστητού.

ΕΥΑΓΓΕΛΟΣ ΜΠΑΣΙΑΚΟΣ: Απάντησα σ' αυτά που είπατε.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Αναγκάστηκα να αναφερθώ αρκετές φορές σε κάποια ερωτήματα των συναδέλφων. Από σεβασμό έπρεπε να τους απαντήσω. Αλλά επειδή βάλατε σημαντικά θέματα, απέφυγα προηγουμένως να σας απαντήσω. Βάλατε και άλλα θέματα, τα οποία δεν τα αναφέρατε τώρα. Θα σας απαντήσω όσο μπορώ γρήγορα σε καθένα από τα θέματα που θέσατε.

Πρώτον, με ρωτήσατε προηγουμένως για το νομοθετικό πλαίσιο. Εγώ πιστεύω, ότι οποιεσδήποτε πολιτικές και να σχεδιάσουμε, αν δεν υπάρξουν μηχανισμοί υποστήριξης, δηλαδή νομοθετικό πλαίσιο, τίποτα δεν πρόκειται να πραγματοποιηθεί. Γι' αυτό, εγώ θα επαναλάβω αυτά που και ο Υπουργός Γεωργίας αρκετές φορές τόνισε εδώ, ότι υπάρχουν σχέδια νόμου τα οποία έχουν κατατεθεί, έχουν συζητηθεί και έχουν να κάνουν με τη δημιουργία νέων οργανισμών ελέγχου ενισχύσεων, προσανατολισμού και εγγυήσεων, οργανισμών πιστοποίησης λογαριασμών και βεβαίως, θεσπίζεται νέος οργανισμός ο λεγόμενος Οργανισμός Πληρωμών, που είναι μια απάντηση σε αυτό που είπατε ότι θα γίνει με την ΥΔΑΓΕ.

Πιστεύω, ότι υπάρχει ένα καλό δυναμικό εκεί μέσα. Η αναμόρφωση αυτή των Οργανισμών είναι αναγκαία για να μπορέσουν να διαχειρισθούν το 1,1 ή το 1,3 τρισεκατομμύρια όπως λένε, εν πάση περιπτώσει, κάπου πάνω από το ένα τρισεκατομμύριο δραχμές που είναι οι επιδοτήσεις και οι ενισχύσεις της Ευρωπαϊκής 'Ενωσης. Πέρα από κει υπάρχει το νομοσχέδιο για τους νέους αγρότες και θα είμαστε έτοιμοι αμέσως μετά τις αρχές του Απρίλη για το νομοσχέδιο αναμόρφωσης του ΕΛΓΑ. Περιμένουμε πρώτα την πρόταση του ΕΛΓΑ και ταυτόχρονα επειδή δεσμευθήκαμε να το φέρουμε στο Συμβούλιο Αγροτικής Πολιτικής, πάμε λίγο σημειωτόν. Σε κάθε όμως περίπτωση είναι δέσμευσή μας να το αναμορφώσουμε. Υπάρχει το θέμα της δασικής ιδιοκτησίας, της αγροτικής νομοθεσίας και των βοσκοτόπων. Είναι ένα θέμα που έχει δυσκολίες, ένα πρόβλημα που αντιμετωπίζει πραγματικά δυσκολίες. Εγώ πιστεύω ότι ήλθε η ώρα να βάλουμε το δάκτυλο επί τον τύπο των ήλων και να ξεκαθαρίσουμε το τοπίο και να δούμε ποιο τελικά είναι δάσος και ποιο δεν είναι.'Οταν μάλιστα σήμερα, τα δύο τρίτα των δασικών υπαλλήλων και των οργάνων του αρμόδιου Υπουργείου είναι στα δικαστήρια ή εμπλέκονται σε αντιδικίες με χιλιάδες πολίτες, πρέπει να δοθεί ένα τέλος σ'αυτήν την περιπέτεια και να ξεκαθαρίσουμε το τοπίο, έτσι ώστε να μπορέσουμε να το προστατέψουμε κιόλας. Γιατί με αυτά τα πίσω-μπρος, ούτε πολιτικές κάνουμε ούτε προστασία του δάσους. Δηλαδή, το αφήνουμε βορά στα χέρια κάποιων και μετά μας πιάνει η όρεξη να πούμε να το προστατέψουμε. Είχα ένα συγκεκριμένο παράδειγμα με την Ανθούσα.'Οταν ήταν ένα σπίτι εκεί κάτω κανείς δεν φώναζε. Τώρα που έγιναν τριακόσια πενήντα σπίτια, δηλαδή υπάρχει τεράστιο κοινωνικό πρόβλημα, να πάμε να γκρεμίσουμε τα σπίτια. Σ'αυτές τις πολιτικές πρέπει να υπάρξει κάποιο τέλος για να μπορεί αυτό το Κράτος και αυτή η Πολιτεία να προχωράει απρόσκοπτη με ξεκαθαρισμένο το τοπίο, ποιο είναι δάσος, και ποιο δεν είναι.

'Ετσι έχουμε μια σειρά νομοσχεδίων, τα οποία θα τα ολοκληρώσουμε γιατί δεν υπάρχει διαφορετική πορεία σ'αυτό το Υπουργείο. Γιατί χωρίς τα νομοσχέδια είναι πράγματι πολιτικές με ευχές, όπως είπατε.

ΕΥΑΓΓΕΛΟΣ ΜΠΑΣΙΑΚΟΣ: Θα κατατεθεί το δασικό νομοσχέδιο;

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Βρίσκεται ήδη στα χέρια Υπουργών για υπογραφή.

ΕΥΑΓΓΕΛΟΣ ΜΠΑΣΙΑΚΟΣ: Το Υ.ΠΕ.ΧΩ.Δ.Ε. το υπέγραψε ή όχι;

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δεν το ξέρω αυτό. Μπορώ να το μάθω και να σας πω αύριο. Αλλά δεν είναι της βραδιάς αντικείμενο.

Κόστος παραγωγής: Ανέφερα και στην ομιλία μου στην αρχή, ότι ένας από τους παράγοντες που διαμορφώνουν το αγροτικό εισόδημα, είναι και το κόστος παραγωγής. Είναι φυσικό, ότι με την ολοκλήρωση του μητρώου αγροτών που θα γίνει, μέχρι τέλος Σεπτέμβρη, αυτού του χρόνου, να μπορέσουμε να μιλήσουμε ουσιαστικά. Γιατί κοίταζα σήμερα, κάποια στιγμή, πόσο το καύσιμο συμμετέχει στον αγροτικό τομέα, πόσο το ρεύμα κ.ο.κ. Αξίζει κανείς να δει αυτές τις μελέτες -δεν ξέρω αν είναι στα χέρια σας, αλλά μπορώ να σας τις στείλω- για να διαπιστώσει πως ακόμη και αυτές οι ομάδες παραγωγών που θεωρούσαν το θέμα πετρέλαιο-καύσιμο-ρεύμα σαν πρώτο θέμα στις κινητοποιήσεις τους, στην ουσία μετέχουν με πάρα πολύ μικρό ποσοστό στο κόστος παραγωγής των προϊόντων, τουλάχιστον των δικών τους προϊόντων με αυτό το αντικείμενο.

'Ομως, παρ'όλα αυτά, όταν έλθει το μητρώο αγροτών βεβαίως και θα ξεκαθαρίσουμε το τοπίο. Εκεί θα απαντήσουμε σε ποιο ύψος και σε ποιο ποσοστό. Για τα άλλα που προτείνετε εσείς, κύριε συνάδελφε, ξέρετε ότι διαφωνούμε. Δεν μπορούμε να κάνουμε επιδοτούμενη πολιτική. Υπάρχουν δημοσιονομικές δυσκολίες και άλλοι περιορισμοί.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Κύριε Πρόεδρε, θα μου δώσετε ένα λεπτό για να αναφέρω κάτι για τα εσπεριδοειδή; 

ΠΡΟΕΔΡΕΥΩΝ (Παναγιώτης Σγουρίδης):'Ενα λεπτό, για να απαντήσετε για το βαμβάκι, αλλά επιγραμματικά, δε θα πλατιάζετε. Υπήρχαν συγκεκριμένα ερωτήματα. Και στα συγκεκριμένα ερωτήματα απαντάτε ευθέως.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Μου κάνει εντύπωση ότι υπάρχει άποψη του κυρίου συναδέλφου ότι χάνονται εξήντα δισεκατομμύρια. Εγώ πιστεύω ότι δεν υπάρχει τέτοια εκδοχή.

ΑΘΑΝΑΣΙΟΣ ΔΑΒΑΚΗΣ: Για τα εσπεριδοειδή να πείτε.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Αμέσως. Δεν βλέπω ότι υπάρχει περιθώριο με βάση αυτό το ύψος της παραγωγής, να χαθούν χρήματα. Σε κάθε περίπτωση, εσείς, είπατε την άποψή σας. Εγώ θα ελέγξω το πρόβλημα όπως και το χαρτί που μου δώσατε του σωματείου των εργαζομένων Οργανισμού Βάμβακος.'Ομως το επίσημο ισοζύγιο που μας κατέθεσε ο Οργανισμός Βάμβακος, ισοζύγιο που έκλεισε λόγω του ότι τελείωσε η αποκιστική περίοδος, μας έδωσε αυτά τα νούμερα δηλαδή 962.000 τόνοι παραγωγή βάμβακος το οποίο θα φέρει 300 δρχ. ανά κιλό στον παραγωγό.

Αν πραγματικά, στον Τόπο μας ζούμε με διαβολές, με ψεύτικα νούμερα, είναι αξιοθρήνητο και για μας που τα δεχόμαστε και γι'αυτούς που μας δίνουν παραποιούμενα στοιχεία.

'Ομως, εγώ επιμένω, ότι τα στοιχεία που μας έδωσε ο Ο.Β. είναι αξιόπιστα, είμαι βέβαιος ότι είναι έτσι και πιστεύω ότι το τίμημα πραγματικά, θα είναι τριακόσιες δραχμές το κιλό στο βαμβάκι.

'Οσον αφορά τα εσπεριδοειδή. Κύριε συνάδελφε, έχω πει και άλλες φορές σ'αυτήν την Αίθουσα, ότι είναι τεράστιο το θέμα των εσπεριδοειδών. Γνωστές οι δυσκολίες, τα έχουμε πει χίλιες φορές. Προς αυτήν την κατεύθυνση κινηθήκαμε ως Υπουργείο και κάνουμε χορήγηση εξαγωγικών πιστώσεων στους εξαγωγικούς φορείς. Βελτιώνουμε τις υποδομές. Εντατικοποιήσαμε αυτή την προσπάθεια και ήρθαμε σε επικοινωνία με όλα τα Υπουργεία.

Σήμερα, μου έστειλε -θα το καταθέσω για τα Πρακτικά- ο ΟΣΕ επιστολή στην οποία αναγράφει ότι συμβάλει τα μέγιστα στη μεταφορά προϊόντων, κυρίως εσπεριδοειδών προς όλες τις χώρες, Βουλγαρία, Ρωσία κ.ο.κ. με συγκεκριμένο τρόπο, έτσι ώστε να διευκολυνθεί η κατάσταση.

ΑΘΑΝΑΣΙΟΣ ΔΑΒΑΚΗΣ: Και τι θα γίνει με τις περιοχές που δεν έχουν τρένο; 

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δε θα λύσουμε όλο το πρόβλημα αυτή τη στιγμή.

ΠΡΟΕΔΡΕΥΩΝ (Παναγιώτης Σγουρίδης): Με αερόστατο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): ...υπάρχει η κεντρική σύνδεση της Χώρας μας...

Σελίδα 4020 

 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, μη διακωμωδούμε τώρα το πρόβλημα των αγροτών. 

ΠΡΟΕΔΡΕΥΩΝ (Παναγιώτης Σγουρίδης): Αν ήταν δυνατόν να λύσουμε το πρόβλημα μέσα στις τέσσερις ώρες της συζήτησης της επερώτησης, θα ήμασταν ευτυχείς. Απλώς τίθεται το θέμα. Ο Υπουργός λέει αυτά που πρέπει να πει. Δεν μπορεί να τους ικανοποιεί όλους. Το θέμα του τρένου στη Λακωνία είναι θέμα που προέκυψε χθες;

ΑΘΑΝΑΣΙΟΣ ΔΑΒΑΚΗΣ: Δεν μίλησα γι' αυτό το πρόβλημα. Ο κύριος Υπουργός είπε για τον ΟΣΕ.

ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υφυπουργέ.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, θεωρώ δικαιολογημένο το ερώτημά σας. 'Ομως, υπάρχει ο κεντρικός άξονας. Το πώς θα φτάσουμε στους κεντρικούς σταθμούς είναι μία άλλη ιστορία. Βεβαίως, την κουβεντιάζουμε και έχουμε και σ' αυτό το θέμα πρόταση. Εγώ, όμως, σας είπα για τον κεντρικό άξονα των εξαγωγών, γιατί έχει πολύ μεγάλη σημασία, να δώσουμε δρομολόγιο προς αυτές τις κατευθύνσεις, που μέχρι σήμερα υπήρχε πρόβλημα.

Βεβαίως, το θέμα του καθεστώτος της κοινωνικής απόσυρσης πιστεύω ότι στις επόμενες ημέρες θα έχουμε θετικά αποτελέσματα, ύστερα μάλιστα από την έντονη παρέμβαση και τη γραπτή τοποθέτηση και του ίδιου του Υπουργού και όλων μας, έτσι ώστε να απαλύνουμε, κατά κάποιο τρόπο, την υπερπροσφορά που αυτή τη στιγμή βρίσκεται στα χέρια των παραγωγών. Αποφασίσαμε ήδη την επόμενη εβδομάδα να ετοιμάσουμε ένα σποτ έντονης προπαγάνδισης των ελληνικών προϊόντων, μήλου και κυρίως πορτοκαλιού, γιατί πιστεύουμε ότι αυτό αξίζει αυτή τη στιγμή και για την εσωτερική αγορά και για το εξωτερικό.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση της επερωτήσεως των Βουλευτών της Νέας Δημοκρατίας κατά του Υπουργού Γεωργίας.

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 23.16', λύεται η συνεδρίαση για αύριο ημέρα Τρίτη 18 Φεβρουαρίου 1997 και ώρα 18.00' με αντικείμενο εργασιών του Σώματος κοινοβουλευτικό έλεγχο, συζήτηση αναφορών και ερωτήσεων και στη συνέχεια νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ
         ΟΙ ΓΡΑΜΜΑΤΕΙΣ
 
