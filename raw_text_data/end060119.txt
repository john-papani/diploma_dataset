ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΞΣΤ΄

Πέμπτη 19 Ιανουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Λύκειο Καλλιθέας και το 6ο Λύκειο Πατρών, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 20 Ιανουαρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Δικαιοσύνης σχετικά με την ίδρυση Εφετείου Βορείου Αιγαίου σελ.
β) Προς τον Υπουργό Απασχόλησης και Κοινωνικής Προστασίας σχετικά με το κλείσιμο του εργοστασίου Φωσφορικών Λιπασμάτων στη Θεσσαλονίκη κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με τη μεταστέγαση του Περιφερειακού Ιατρείου Βλαχοκερασιάς σε κατάλληλο κτήριο του Δήμου, σελ.
δ) Προς τον Υπουργό Πολιτισμού σχετικά με την αξιοποίηση του Ξενοδοχείου Ακροπός, σελ.
ε) Προς τον Υπουργό Οικονομίας και Οικονομικών:
i. σχετικά με το ποσό του προγράμματος ΘΗΣΕΑΣ που είναι κατατεθειμένο στο Ταμείο Παρακαταθηκών και Δανείων, σελ.
ii. σχετικά με την υπαγωγή των εργαζομένων σε δημόσια νοσοκομεία στο ΙΚΑ κ.λπ., σελ.
5. Συζήτηση Επερώτησης Βουλευτών του ΠΑΣΟΚ αρμοδιότητας του Υπουργείου Μεταφορών και Επικοινωνιών σχετικά με τη διάδοση του διαδικτύου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών:
α) Η Διαρκής Επιτροπή Μορφωτικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Τοπικά Συμβούλια Νέων και άλλες διατάξεις», σελ.
β) Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Ανάπτυξης: «Σύσταση  Συμβουλίου Εθνικής Ενεργειακής Στρατηγικής – Ρύθμιση θεμάτων Υπουργείου Ανάπτυξης», σελ.
γ) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.

ΟΜΙΛΗΤΕΣ
Α. Επί του Κανονισμού:
ΣΟΥΡΛΑΣ Γ., σελ.
ΤΖΕΚΗΣ Α., σελ.

Β. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΔΟΥΚΑΣ Π., σελ.
ΘΕΟΔΟΣΙΑΔΗΣ-ΓΙΑΝΝΕΛΗΣ Ι., σελ.
ΚΑΛΛΙΩΡΑΣ Η. σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΠΑΠΑΛΗΓΟΥΡΑΣ Α., σελ.
ΡΟΒΛΙΑΣ Κ., σελ.
ΤΑΤΟΥΛΗΣ Π., σελ.
ΤΖΕΚΗΣ Α., σελ.

Γ. Επί της Επερώτησης:
ΒΕΡΕΛΗΣ Χ., σελ.
ΚΕΓΚΕΡΟΓΛΟΥ Β. σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΡΟΒΛΙΑΣ Κ., σελ.
ΣΤΡΑΤΑΚΗΣ Ε., σελ.
ΤΣΙΟΚΑΣ Θ., σελ.
ΧΡΙΣΤΟΦΙΛΟΠΟΥΛΟΥ Π., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ B΄
      ΣΥΝΕΔΡΙΑΣΗ  ΞΣΤ΄
      Πέμπτη, 19 Ιανουαρίου 2006
      
      Αθήνα, σήμερα στις 19 Ιανουαρίου 2006, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18 Ιανουαρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΕ΄ συνεδριάσεώς του, της Τετάρτης 18 Ιανουαρίου 2006, σε ό,τι αφορά την ψήφιση στο σύνολό του σχεδίου νόμου: «Προμήθειες Αμυντικού Υλικού των Ενόπλων Δυνάμεων».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Γιαννέλλη – Θεοδοσιάδη, Βουλευτή Λέσβου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Νομάρχης Χανίων ζητεί την παραχώρηση χώρου για τη μεταστέγαση του Κέντρου Ημερήσιας Φροντίδας Αυτιστικών Παιδιών Νομού Χανίων «Η Μεγαλόχαρη».
      2) Ο Βουλευτής Β’ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο κ. Αργύριος Αργυρίου ζητεί την ελεύθερη μέσω διαδικτύου πρόσβαση σε όλους τους νόμους του Ελληνικού Κράτους.
      3) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Σύνοδος Πρυτάνεων και Προέδρων Διοικουσών Επιτροπών των Ελληνικών Πανεπιστημίων ζητεί άμεση και αποτελεσματική αντιμετώπιση οικονομικών και θεσμικών προβλημάτων της Ανώτατης παιδείας με παράλληλη διασφάλιση της ποιότητας και του δημόσιου χαρακτήρα των Ελληνικών Πανεπιστημίων.
      4) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία Αδιόριστοι Εκπαιδευτικοί με τρία παιδιά προτείνουν μέτρα για τη σταδιακή επαγγελματική τους αποκατάσταση.
      5) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Πανελλήνια Ένωση Επαγγελματιών Πιλότων Πολιτικής Αεροπορίας ζητεί την εφαρμογή του Ν. 1389/83 και την αξιοποίηση των πιλότων της Πολιτικής Αεροπορίας από την Πολεμική Αεροπορία και το Πυροσβεστικό Σώμα.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Προστασίας της  Φυσιογνωμίας της Παραλίας του Αγίου Φωκά της Νήσου Τήνου διαμαρτύρεται για τη μόλυνση της παραλίας του Αγίου Φωκά εξαιτίας των λυμάτων της πόλεως Τήνου και της μονάδας αφαλάτωσης που λειτουργεί στην περιοχή.
      7) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο κ. Πέτρος Κουτσούκος ζητεί την αποκατάσταση των ζημιών από πυρκαγιά που έγιναν στο κτίριο Χημικών Μηχανικών του Πανεπιστημίου Πατρών.
      8) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Παμμηχανική Ένωση Διπλωματούχων Πρακτικών Μηχανικών ΒΕ ζητεί να διατηρήσει την εκμετάλλευση του κυλικείου της Σχολής «ΕΥΚΛΕΙΔΗΣ».
      9) Οι Βουλευτές Β΄ και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί να διατηρηθεί το δικαίωμα υποψηφιότητας των υπαξιωματικών των ΣΑ στις Νομαρχιακές και Δημοτικές Εκλογές.
      10) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία ο Αγροτικός Συνεταιρισμός Ελαιοχωρίου Καβάλας ζητεί να ενημερωθεί για το χαρακτηρισμό της σουλτανίνας του Νομού Καβάλας, ως διπλής κατεύθυνσης.
      11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Στυλίδας ζητεί τη συντήρηση της ιστορικής προβλήτας της Αγίας Μαρίνας Στυλίδας.
      12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Στυλίδας ζητεί την παραχώρηση στο Δήμο του, ακινήτων, ιδιοκτησίας του ΟΣΕ.
      13) Οι Βουλευτές Β΄ Πειραιώς και Ηρακλείου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα, κατέθεσαν αναφορά με την οποία οι Αδιόριστοι Εκπαιδευτικοί προτείνουν μέτρα για τη σταδιακή επαγγελματική αποκατάσταση των αδιόριστων εκπαιδευτικών με τρία παιδιά κ.λπ.
      14) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία οι Πρόεδροι των Δ.Δ. Σκουροχωρίου, Λεβεντοχωρίου, Μυρτιάς, Σκαφιδιάς και Αγίου Ηλία του Δήμου Πύργου ζητούν την επαναδρομολόγηση της αμαξοστοιχίας του ΟΣΕ στη διαδρομή Κυπαρισσία – Πύργος – Πάτρα.
      15) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Σύλλογος Αγελαδοτρόφων Κρεοπαραγωγής Ελευθέρας Βοσκής Θεσσαλίας ζητεί να δοθεί η ελάχιστη έκταση που χρειάζεται ανά ζωική μονάδα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2807/30.9.05 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 102647/ΙΗ/18-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2807/30-9-2005, την οποία κατέθεσε ο Βουλευτής κ. Θαν. Παπαγεωργίου και αφορά σε επιλογές Δ/ντών Σχολικών Μονάδων, σας γνωρίζουμε τα ακόλουθα:
      Όπως προβλέπεται με το άρθρο 11, ενότητα Ε' παρ. 1 του Ν. 1566/1985 η αναπλήρωση- Διευθυντή σχολικής μονάδας ορίζεται με απόφαση του Δ/ντή Εκπ/σης, η οποία εκδίδεται ύστερα από εισήγηση του . οικείου περιφερειακού υπηρεσιακού συμβουλίου. Το Περιφερειακό Υπηρεσιακό Συμβούλιο ως συλλογικό όργανο, επιλαμβάνεται των θεμάτων που του έχουν ανατεθεί από τις κείμενες διατάξεις σε πρώτο και τελευταίο βαθμό και εκδίδει εκτελεστές διοικητικές πράξεις, οι οποίες υπόκεινται σε έλεγχο νομιμότητας ενώπιον των αρμοδίων Διοικητικών Δικαστηρίων.
      Ο Πρόεδρος του Π.Υ.Σ.Π.Ε. Πιερίας με σχετικό έγγραφό του μας πληροφόρησε τα ακόλουθα:
      Υποβλήθηκαν 18 αιτήσεις για την κάλυψη επτά (7) θέσεων Αναπληρωτών Δ/ντών για το σχολικό έτος 2005-2006. Στο συμβούλιο του Π.Υ.Σ.Π.Ε. με αριθμό 22/12-9-2005 για τον ορισμό Αναπληρωτών Διευθυντών για το σχολικό έτος 2005-2006, η εισήγηση του Προέδρου ήταν «να ορισθούν Αναπληρωτές Διευθυντές, όπου αυτό είναι δυνατόν, από τις ίδιες Σχολικές Μονάδες για την εύρυθμη λειτουργία τους, δεδομένου ότι γνωρίζουν το σχολικό περιβάλλον (διδακτικό προσωπικό, μαθητές, γονείς, Σύλλογο Γονέων)».
      Η εισήγηση έγινε αποδεκτή από την πλειοψηφία των μελών του Συμβουλίου. Όσον αφορά στον κ. Τζήκα Δημήτριο, ζήτησε να τοποθετηθεί Αναπληρωτής Διευθυντής στο 14ο 12/θέσιο Δημοτικό Σχολείο Κατερίνης και στο 6/θέσιο Δημοτικό Σχολείο Ανδρομάχης το οποίο ανήκει στο Δήμο Κατερίνης και δεν είναι περιφερειακό.
      Ο κ. Τζήκας Δημήτριος ανήκει οργανικά στο 13ο Δημοτικό Σχολείο Κατερίνης. Στα δύο παραπάνω σχολεία (14ο 12θέσιο Δημοτικό Σχολείο Κατερίνης και 6/θέσιο Δημοτικό Σχολείο Ανδρομάχης) ορίσθηκαν Aναπληρωτές Διευθυντές για το τρέχον σχολικό έτος η κ. Πράσσα-Ζαπουνίδου Μαρία με 34 χρόνια υπηρεσίας και ο κ. Κραγιόπουλος Νικόλαος με 19 χρόνια υπηρεσίας. Σημειώνεται δε ότι οι παραπάνω οριζόμενοι Αναπληρωτές Διευθυντές, όπως προκύπτει από το φάκελό τους, άσκησαν διευθυντικά καθήκοντα στο παρελθόν και το προηγούμενο σχολικό έτος ήταν αντίστοιχα Αναπληρωτές Διευθυντές στα σχολεία που διεκδικούσε ο κ. Τζήκας Δημήτριος. Άσκησαν δε τα καθήκοντά τους με ιδιαίτερο ζήλο και ικανότητα διότι προώθησαν στα σχολεία τους καινοτόμες δράσεις και σύγχρονες διδακτικές μεθοδολογίες. Εισήγαγαν και υλοποίησαν εναλλακτικούς τρόπους μάθησης, βελτίωσαν τη γενική λειτουργία των σχολείων τους στην ανάπτυξη της σχολικής ζωής.
      Ο Υφυπουργός
      ΓΕΩΡΓΙΟΣ ΚΑΛΟΣ»
      2. Στην με αριθμό 5903/22.12.05 ερώτηση του Βουλευτή κ. Ιωάννου Βλατή δόθηκε με το υπ’ αριθμ. ΑΠΦ21/281/ΑΣ28/9.1.06 έγγραφο από τον Υπουργό Εξωτερικών η ακόλουθη απάντηση:
      «Απαντώντας στην εν θέματι ερώτηση του Βουλευτή κ. Ιωάννη Βλατή, σας γνωρίζουμε τα ακόλουθα:
      Με το Ν. 3103/2003 «Έκδοση διαβατηρίων από την Ελληνική Αστυνομία και άλλες διατάξεις» (Α΄23). ανατέθηκε. από 1ης Ιανουαρίου 2006, η αρμοδιότητα για την έκδοση των διαβατηρίων, αποκλειστικά. στην Ελληνική Αστυνομία.
      Εξάλλου, με την υπ' αριθμ. 3021/22/10/28.6.2005 (Β΄ 932) κοινή απόφαση των Υπουργών Εξωτερικών και Δημόσιας Τάξης και του Υφυπουργού Οικονομίας και Οικονομικών η οποία εκδόθηκε κατόπιν εξουσιοδοτήσεως του άρθρου 1 του Ν. 3103/2003, καθορίσθηκαν τα δικαιολογητικά, η διαδικασία έκδοσης, ο τύπος και το περιεχόμενο των ενδείξεων των διαβατηρίων.
      Στο πλαίσιο των ρυθμίσεων των ανωτέρω διατάξεων και σε συνέχεια μίας σειράς συσκέψεων ανάμεσα στις αρμόδιες Διευθύνσεις των Υπουργείων Εξωτερικών και Δημόσιας Τάξης κρίθηκε σκόπιμο και πλέον ασφαλές, προκειμένου να εκδοθούν διαβατήρια. τα δικαιολογητικά των Ελλήνων πολιτών, να υποβάλλονται μόνο στις έμμισθες προξενικές αρχές. Ως εκ τούτου. καθίσταται αδύνατη η συμμετοχή του Άμισθου Προξενείου Νυρεμβέργης στη διαδικασία έκδοσης και ανανέωσης ελληνικών διαβατηρίων.
      Σε κάθε περίπτωση πάντως. το Υπουργείο Εξωτερικών γνωρίζοντας σε βάθος τις ιδιαιτερότητες κάθε χώρας και κάθε περιοχής στην οποία διαβιούν ομογενείς. θα καταβάλει κάθε δυνατή προσπάθεια για την αντιμετώπιση των προβλημάτων τα οποία. ενδεχομένως, θα ανακύψουν με τη θέση σε ισχύ του νέου Kαθεστώτoς έκδοσης των διαβατηρίων.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      3. Στην με αριθμό 5871/20.12.05 ερώτηση του Βουλευτή κ. Νικολάου Γεωργιάδη δόθηκε με το υπ’ αριθμ. 1002965/3627/ΟΟΤΥ/Ε΄/11.1.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής ερώτησης που κατατέθηκε στην Βουλή από το Βουλευτή κ. Νικόλαο Γεωργιάδη, στην οποία θίγονται θέματα που αφορούν στη στέγαση της Δ.Ο.Υ. Παξών, σας γνωρίζουμε τα εξής:
      1. Είναι γεγονός ότι δεν υφίσταται ουδεμία αίτηση αναστολής εκτέλεσης της με αριθμ. 35087/6-8-2002 Απόφασης της Νομαρχιακής Αυτοδιοίκησης Κερκύρας (Δ/νση Πολεοδομίας & Περιβάλλοντος) με την οποία ανακλήθηκε η υπ' αριθμ. 779/94 οικοδομική άδεια στο όνομα Αντιόχου Αικατερίνης στο Γάϊο Παξών.
      Κατά της παραπάνω Απόφασης όμως έχει κατατεθεί αίτηση ακυρώσεως ενώπιον του ΣτΕ, η οποία έχει παραπεμφθεί στο Διοικητικό Εφετείο Ιωαννίνων, καθώς και προσφυγή ενώπιον του Τριμελούς Διοικητικού Εφετείου Αθηνών, η οποία και αυτή παραπέφθηκε στο Διοικητικό Εφετείο Ιωαννίνων, αμφότερες δε εκκρεμούν μέχρι σήμερα.
      Με τα ως άνω δεδομένα η Υπηρεσία μας υπέβαλε ερώτημα στο Γραφείο Νομικού Συμβούλου σχετικά με την τηρητέα πορεία στο θέμα της στέγασης της ΔΟΥ Παξών. Στη συνεδρίαση που πραγματοποιήθηκε στις 2310-2003 το Νομικό Συμβούλιο απεφάνθη επί του θέματος με το υπ' αριθμ. 5670 πρακτικό που εγκρίθηκε αρμοδίως την 1-12-2003 και με το οποίο ορίζεται ότι: «Η υπό κρίση μίσθωση διέπεται από τις διατάξεις «περί στεγάσεως Δημοσίων Υπηρεσιών», εφαρμόζονται όμως επ' αυτής οι σχετικές διατάξεις του Αστικού Κώδικα, μεταξύ των οποίων περιλαμβάνεται και η αρχή της «καλή τη πίστει» εκτελέσεως των συμβάσεων (άρθρο 288 Α.Κ.). Κατ' ακολουθίαν το Ελληνικό Δημόσιο, ως μισθωτής, μπορεί με τα σημερινά δεδομένα, να καταγγείλει τις μισθώσεις τριών ακινήτων, ιδιοκτησίας Κωνσταντίνου Σπυρ. Αντιόχου, που βρίσκονται στο Γάϊο Παξών και όπου στεγάζονται η ΔΟΥ Παξών με το Ενεργό Αρχείο της και το Αστυνομικό Τμήμα Παξών, κατ’ εφαρμογήν του άρθρου 585 ΑΚ, χωρίς να τάξει εύλογη προθεσμία, θα πρέπει όμως να αποδείξει ιδιαίτερο ενδιαφέρον που να δικαιολογεί τη μη συνέχιση των επίμαχων συμβάσεων μισθώσεως, εκτιθέμενο ενδεχομένως, σε αντίθετη περίπτωση, σε αποζημίωση, εφόσον μέχρι σήμερα (αλλά με την προϋπόθεση ότι και στο μέλλον) δεν παρεμποδίζεται στη συμφωνημένη χρήση των μισθίων ακινήτων από το πραγματικό ελάττωμά της, μετά τη σύναψη των συμβάσεων, ανακλήσεως της οικοδομικής αδείας του κτιρίου όπου κείνται τα μίσθια, (η οποία ανάκληση όσον αφορά στη σύμβαση μισθώσεως ακινήτου για τη στέγαση του Ενεργού Αρχείου της ΔΟΥ Παξών συνιστά και έλλειψη συμφωνηθείσας ιδιότητος), λαμβάνοντας έτι υπόψη τις αρχές της καλής πίστεως και των συναλλακτικών ηθών, που διέπουν τις συμβάσεις».
      Με βάση το παραπάνω πρακτικό του Νομικού Συμβουλίου του Κράτους και εφόσον δεν έχουν εκδοθεί μέτρα που να παρεμποδίζουν τη συμφωνηθείσα χρήση (π.χ. πρωτόκολλο κατεδάφισης, διακοπή ηλεκτροδότησης του ακινήτου) το Δημόσιο δεν προτίθεται να προβεί σε καταγγελία των συμβάσεων μίσθωσης. Ευνόητο είναι ότι στην περίπτωση που ληφθούν μέτρα που θα παρεμποδίζουν τη συμφωνηθείσα χρήση θα εξεταστεί η καταγγελία των συμβάσεων.
      2. Το άρθρο 88 του Κώδικα Διοικητικής Δικονομίας διέπει την εκδίκαση των διοικητικών διαφορών ουσίας από τα Τακτικά Διοικητικά Δικαστήρια και δεν είναι εφαρμοστέο επί υποθέσεων ακυρωτικής διαδικασίας ως η προκείμενη υπόθεση.
      3. Περαιτέρω, το Δημόσιο σε καμία περίπτωση δεν νομιμοποιεί παράνομες καταστάσεις, αλλά προς διασφάλιση των συμφερόντων του και σταθμίζοντας την ύπαρξη εκκρεμοδικίας (σύμφωνα και με τις οδηγίες που δόθηκαν με το πρακτικό του ΝΣΚ) θα αναμείνει την έκδοση των δικαστικών αποφάσεων, στο περιεχόμενο των οποίων θα συμμορφωθεί πλήρως.
      Ο Υφυπουργός
      ΠΕΤΡΟΣ ΔΟΥΚΑΣ»
      4. Στην με αριθμό 5878/20.12.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 2/70315/11.1.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. πρωτ. 5878/20.12.2005 ερώτησης του Βουλευτή κ. Γιώργου Παπαγεωργίου, σχετικά με τις συμβάσεις των εργαζομένων στη ΛΑΡΚΟ, σας γνωρίζουμε τα ακόλουθα:
      1. Οι συμβάσεις που έχει συνάψει η ΛΑΡΚΟ με φυσικά πρόσωπα είναι «ΣΥΜΒΑΣΕΙΣ ΜΙΣΘΩΣΗΣ ΕΡΓΟΥ» και είχαν συνομολογηθεί από την προηγούμενη διοίκηση της εταιρείας.
      2. Στις προθέσεις της νέας διοίκησης της εταιρείας είναι η μετατροπή των συμβάσεων αυτών σε αορίστου χρόνου, εφόσον τούτο καταστεί δυνατό μετά τη σχετική αποδέσμευση της ΛΑΡΚΟ από τις διαδικασίες που προβλέπονται από το ΑΣΕΠ.
      Ο Υφυπουργός
      ΠΕΤΡΟΣ ΔΟΥΚΑΣ»
      5. Στην με αριθμό 2980/5.10.05 ερώτηση του Βουλευτή κ. Χρήστου Χάϊδου δόθηκε με το υπ’ αριθμ. ΤΚΕ/Φ2/20571/19.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 2980/5-10-2005, που κατέθεσε στη Βουλή ο βουλευτής κ. Xρήστος Χάϊδος και αναφορικά με το κόστος συμμετοχής σε προκηρύξεις πλήρωσης θέσεων προσωπικού, σας γνωρίζουμε ότι η επιβολή των σχετικών παραβόλων αίτησης στις διαδικασίες πρόσληψης του ν. 2190/94, κρίθηκε αναγκαία διότι στις εν λόγω διαδικασίες παρατηρήθηκε το φαινόμενο, πολλοί από τους υποψηφίους, ενώ υποβάλλουν αιτήσεις συμμετοχής, είτε να μην προσέρχονται τελικά στα εξεταστικά κέντρα, για διαφόρους ο καθένας λόγους, είτε στις λοιπές διαδικασίες να μην αποδέχονται εκ των υστέρων το διορισμό, με αποτέλεσμα να επιβαρύνεται ασκόπως το όλο σύστημα τόσο από άποψη δημοσιονομική όσο και από άποψη χρόνου.
      Όσον αφορά στο θέμα της δημοσίευσης ταυτόχρονα πολλών προκηρύξεων για διάφορους φορείς του δημόσιου τομέα, επισημαίνεται ότι σύμφωνα με τις διατάξεις της παρ. 1 του άρθρου 16 του ν. 2190/94, όπως τροποποιήθηκε με την παρ. 2 του άρθρου 2 του ν. 2527/97, η προκήρυξη πλήρωσης θέσεων με σειρά προτεραιότητας, βάσει του άρθρου 18 του ν. 2190/94 είναι χωριστή ανά φορέα ή ανά κλάδο ή ειδικότητα, για την οποία απαιτούνται τα ίδια βασικά προσόντα διορισμού ανεξάρτητα από φορέα.
      Ειδικότερα δε, για την πρόσληψη νοσηλευτικού προσωπικού κατηγοριών ΠΕ, ΤΕ και ΔΕ των νοσηλευτικών ιδρυμάτων του Ε.Σ.Υ., αυτή πραγματοποιείται ανά Νοσοκομείο με έλεγχο του ΑΣΕΠ, σύμφωνα με τις διατάξεις του άρθρου 27 του ν.3293/04. Συνεπώς, για το θέμα αυτό, θα απαντήσει το συνερωτώμενο Υπουργείο Υγείας & Κοινωνικής Αλληλεγγύης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι,  έχω τη τιμή να σας ανακοινώσω το δελτίο επικαίρων ερωτήσεων της Παρασκευής 20 Ιανουαρίου 2006.
      Α. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 361/17-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αποζημίωση των πληγέντων από τον πρόσφατο σεισμό στη Νοτιοανατολική Λακωνία κ.λπ..
      2. Η με αριθμό 368/17-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την εφαρμογή του νέου κανονισμού για τη ζάχαρη, τις επιπτώσεις εφαρμογής του κ.λπ..
      3. Η με αριθμό 369/17-1-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το ωράριο λειτουργίας των τραπεζών κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 363/17-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μανιάτη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τον παγετό παραγωγών του Νομού Αργολίδας.
      2. Η με αριθμό 367/17-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τις πρόσφατες πλημμύρες στο Νομό Πρέβεζας, την αποζημίωση των πληγέντων κ.λπ..
      3. Η με αριθμό 370/17-1-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης, σχετικά με τη χορήγηση άδειας αποψίλωσης δάσους στον Κιθαιρώνα κ.λπ..
      4. Η με αριθμό 362/17-1-2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αποκατάσταση των ζημιών που προκλήθηκαν από τον ισχυρό σεισμό που έπληξε τις νήσους των Κυθήρων και των Αντικυθήρων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
       Επίκαιρες ερωτήσεις πρώτου κύκλου:  
      Πρώτη είναι η με αριθμό 352/16.01.2006 επίκαιρη ερώτηση του Βουλευτή της Νέας Δημοκρατίας κ. Ιωάννη Γιαννέλλη - Θεοδοσιάδη προς τον Υπουργό Δικαιοσύνης, σχετικά με την ίδρυση Εφετείου Βορείου Αιγαίου.
      Αναλυτικότερα η επίκαιρη ερώτηση του κ. Γιαννέλλη έχει ως εξής: 
      «Ο Δικηγορικός Σύλλογος Μυτιλήνης εκήρυξε τριήμερη προειδοποιητική αποχή των δικηγόρων από τα καθήκοντά τους, στις 23, 24 και 25 Νοεμβρίου, προκειμένου να εκφράσει την αγανάκτηση τόσο των μελών του όσο και των κατοίκων των νησιών του βορείου Αιγαίου για την επί σειρά ετών ταλαιπωρία που υφίστανται εξ αιτίας της υπαγωγής των Πρωτοδικείων Μυτιλήνης και Χίου στο Εφετείο που εδρεύει στη Σύρο. Η υποχρέωση διαδίκων και μαρτύρων να χρησιμοποιούν τέσσερις τουλάχιστον θαλάσσιες ή αεροπορικές συγκοινωνίες και να παραμένουν επί τετραήμερο σε ξενοδοχεία, προκειμένου να εκδικάσουν τις υποθέσεις τους ή να εκπληρώσουν την υποχρέωσή τους ως μαρτύρων, ισοδυναμεί με πλήρη αρνησιδικία.
      Πρέπει επιτέλους να αναγνωρισθεί από την πολιτεία εμπράκτως ότι οι κάτοικοι των νησιών Λέσβου, Χίου, Λήμνου, Αγίου Ευστρατίου με καμιά λογική δεν είναι υποχρεωμένοι να ευρίσκονται, παρά το Σύνταγμα, σε δυσμενέστερη θέση από τους υπόλοιπους Έλληνες και να ταλαιπωρούνται για την απονομή της δικαιοσύνης.
      Για όλους τους άνω λόγους καθίσταται αναγκαία η ίδρυση Εφετείου Βορείου Αιγαίου με έδρα τη Μυτιλήνη.
      Ερωτάται ο κύριος Υπουργός: προτίθεται η Κυβέρνηση να ικανοποιήσει το απόλυτα δίκαιο αυτό αίτημα των κατοίκων των παραμεθορίων νησιών του βορειοανατολικού Αιγαίου;».
      Στην επίκαιρη ερώτηση του κ. Γιαννέλλη θα απαντήσει ο Υπουργός Δικαιοσύνης κ. Παπαληγούρας. 
      Ορίστε, κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε συνάδελφε, το Υπουργείο Δικαιοσύνης μελετά την ορθολογικότερη κατανομή των δικαστηρίων ανά την επικράτεια με μεγάλη προσοχή και με ιδιαίτερη ευαισθησία, έτσι ώστε να λάβει υπ’ όψιν τα υπαρκτά προβλήματα που αντιμετωπίζουν οι πολίτες. 
      Γι’ αυτόν το λόγο, από τον Ιούλιο του 2004 συνέστησα επιτροπή επιφορτισμένη με την καταγραφή των πραγματικών αναγκών, με στόχο να σχεδιαστεί στην πραγματικότητα ένας καινούργιος δικαστηριακός χάρτης της χώρας. Δηλαδή, θέλουμε να εξετάσουμε την αναγκαιότητα της λειτουργίας των δικαστηρίων ανά τη χώρα και όχι μόνο των εφετείων, αλλά των δικαστηρίων όλων των βαθμίδων και όλων των δικαιοδοσιών και πολιτικών και ποινικών και διοικητικών. 
      Αυτή η επιτροπή είναι ειδική νομοπαρασκευαστική και προεδρεύεται από τον πρώην αντιπρόεδρο του Αρείου Πάγου, τον κ. Μοσχολέα. Αποτελείται κυρίως από εφέτες, οι οποίοι συγκεντρώνουν  στατιστικά στοιχεία της δικαστηριακής κίνησης όλων των δικαστηρίων της χώρας. Τα συσχετίζει με τα πληθυσμιακά δεδομένα. Λαμβάνει υπ’ όψιν τις τάσεις της πληθυσμιακής αύξησης ανά περιοχή, έτσι ώστε πράγματι να καταλήξει στα αναγκαία συμπεράσματα λαμβάνοντας  υπ’ όψιν και τις γεωγραφικές ιδιαιτερότητες, δηλαδή τη δυσκολία πρόσβασης κ.ο.κ.
      Παράλληλα, με νεότερη απόφασή μου διευρύνθηκε το αντικείμενο αυτής της επιτροπής, η οποία πλέον έχει αναλάβει να προτείνει και τον αναγκαίο αριθμό των δικαστών που θα υπηρετούν σε κάθε δικαστικό σχηματισμό. Όπως αντιλαμβάνεστε,. το έργο αυτό είναι ιδιαίτερα επίπονο. Η ελπίδα μου είναι ότι μέσα στους προσεχείς μήνες, περί την άνοιξη, όπως λέει ο πρόεδρος της επιτροπής,  το έργο θα έχει ολοκληρωθεί, οπότε θα είμαστε σε θέση να αναδιατάξουμε τον δικαστηριακό μας χάρτη.
      Εως τότε, αγαπητέ συνάδελφε, δεν υπάρχει πρόθεση από πλευράς Υπουργείου Δικαιοσύνης είτε να συσταθεί είτε, κατά μείζονα  λόγο, να καταργηθεί οποιοδήποτε δικαστήριο. Θα περιμένουμε την επιστημονική προσέγγιση και ανάλογα με το πόρισμά της θα πάρουμε και τις πολιτικές μας αποφάσεις. Σας υπόσχομαι ότι πολύ σύντομα το πόρισμα θα φθάσει στα χέρια μας.
      ΠΡΟΕΔΡΕΥΩΝ (Γεώργιος Σούρλας): Ο κ. Γιαννέλης έχει το λόγο.
      ΙΩΑΝΝΗΣ ΓΙΑΝΝΕΛΗΣ - ΘΕΟΔΟΣΙΑΔΗΣ: Κύριε Πρόεδρε, κύριε Υπουργέ, είμαι απολύτως βέβαιος ότι γνωρίζετε άριστα το σοβαρό πρόβλημα των νησιών του βορειοανατολικού Αιγαίου και ειδικότερα της Λέσβου, της Λήμνου, της Χίου. Το πρόβλημά μας και το αίτημά μας για ίδρυση Εφετείου Βορείου Αιγαίου δεν έχει καμία σχέση με αντίστοιχα αιτήματα άλλων περιοχών.
      Το δικό μας πρόβλημα δεν εστιάζεται στην εξοικονόμηση τριών, τεσσάρων ή δέκα ωρών που θα εχάνοντο αν είχαμε τη δυνατότητα με αυτοκίνητο ή ακόμα και με πλωτό μέσο να μεταβούμε σε ένα κοντινό εφετείο και να εκδικάσουμε την υπόθεσή μας. 
      Για μας είναι υπόθεση μίας εβδομάδος. Όσο περίεργο και να ακούγεται, στον 21ο αιώνα η δικαιοσύνη είναι τόσο ακριβή για μας τους νησιώτες, που καταντά αρνησιδικία. Γιατί το λέω αυτό; Γιατί για να εκδικάσει κάποιος μια υπόθεση από τη Λέσβο, τη Χίο ή τη Σάμο, ξεκινάει το βράδυ με το καράβι, διανυκτερεύει μέσα στο καράβι και μετά από δώδεκα ώρες φθάνει στον Πειραιά. Ψάχνει να βρει ανταπόκριση για τη Σύρο, βρίσκει ανταπόκριση, διανυκτερεύει και την τρίτη μέρα, αν είναι τυχερός, εκφωνείται η υπόθεσή του ή αναβάλλεται η υπόθεση για τον πλέον άτυχο και ακόμη για τον πιο τυχερό τελειώνει την ίδια μέρα η υπόθεσή του, εκδικάζεται το βράδυ και μετά αρχίζει ο Γολγοθάς της επιστροφής. Επτά με οκτώ μέρες υπολογίζεται για να εκδικάσει κάποιος μια υπόθεση. Τι σημαίνει αυτό, κύριε Υπουργέ; Ο διάδικος, ο Έλληνας πολίτης που ζητά να απονεμηθεί η δικαιοσύνη, πριν καν συζητηθεί η υπόθεσή του, πριν καν εκδοθεί η απόφαση επί της υποθέσεώς του, έχει χάσει οικονομικά την υπόθεση. Αν είναι υποχρεωμένος να μεταφέρει μάρτυρες, δικηγόρους κ.λπ., τα έξοδα των διαδίκων μέχρι τη Σύρο, να πληρώνει τα μεταφορικά τους, να πληρώνει τη διατροφή τους και τα ξενοδοχεία τους και τις ημεραργίες, γιατί είναι γνωστό τι συμβαίνει σε αυτές τις περιπτώσεις, καταλαβαίνετε ότι αυτό σημαίνει πλήρη αρνησιδικία. 
      Παρ’ όλα αυτά, κύριε Υπουργέ, με την ύπαρξη του άρθρου 101 του Συντάγματος της σχετικής ερμηνευτικής δήλωσης ότι η πολιτεία είναι υποχρεωμένη να λαμβάνει υπ’ όψιν της την ιδιαιτερότητα των νησιωτικών περιοχών. Στο νέο Σύνταγμα περιλαμβάνεται η διάταξη αυτή.
      Έτσι λοιπόν, κύριε Υπουργέ, δεν ζητάμε χάρη από την πολιτεία. Δεν ζητούμε χάρη από σας. Απαιτούμε, κύριε Υπουργέ, να πάψουμε να είμαστε οι παρίες του ελληνικού κράτους και της περιφέρειας αλλά να γίνουμε ισότιμοι και ισάξιοι πολίτες. Δεν ζητούμε τίποτα άλλο, ζητάμε ίση μεταχείριση. Το ΠΑ.ΣΟ.Κ. επί είκοσι χρόνια μας ταλαιπώρησε, μας ενέπαιζαν ότι κάποτε θα γίνει αυτό το εφετείο. Είκοσι χρόνια ζούμε υπό το κράτος της αρνησιδικίας. Επιτέλους, πάρτε την πολιτική απόφαση, το πολιτικό θάρρος βρείτε και είμαι βέβαιος ότι θα το βρείτε διότι είμαι σε θέση να γνωρίζω και είναι πολύ σωστό που συστήσατε αυτήν την επιτροπή, ότι αυτή η επιτροπή έχει κατατάξει τη Λέσβο σε πρώτη θέση προτεραιότητας. Δεν μπορούσε να γίνει διαφορετικά. Και να σκεφθείτε ότι δεν έχουμε καν ούτε ιατροδικαστή. Τα πτώματα μυρίζουν. Πρέπει να έρθει στη Λέσβο, τη Χίο ή τη Λήμνο από τη Σύρο ή από το Ηράκλειο ή από άλλη περιοχή, ενώ υπάρχουν περιοχές, όπου δεν υπάρχει εφετείο και λειτουργούν ιατροδικαστικές υπηρεσίες. Παρά το γεγονός ότι η Μυτιλήνη είναι η έδρα του Υπουργείου Αιγαίου, είναι έδρα Περιφέρειας και έχει έξι πανεπιστημιακές σχολές συν μία που θα ιδρύσουμε τώρα στη Λήμνο, επτά, πρέπει επιτέλους, κύριε Υπουργέ, με τη στροφή της Κυβέρνησης και την πολιτική του Κωνσταντίνου Καραμανλή να στραφεί η πολιτεία προς το κέντρο είμαι βέβαιος ότι αφού λάβετε υπ’ όψιν τα πορίσματα, σε λίγους μήνες θα εκδώσετε τη θετική σας απόφαση ότι πρόκειται να  ιδρυθεί εφετείο στην περιοχή του βορείου Αιγαίου με έδρα τη Μυτιλήνη. 
      Κύριε Υπουργέ, είναι ανάγκη, δεν επαιτούμε, απλώς απαιτούμε, διότι οι ανάγκες το επιβάλλουν. 
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, οι κάτοικοι της περιφέρειας Αιγαίου αντιμετωπίζουν οπωσδήποτε αυξημένες δυσκολίες πρόσβασης στις δικαστικές υπηρεσίες. Πράγματι, συνομολογώ ότι ιδιαίτερα κατά τη διάρκεια των χειμερινών μηνών είναι προβληματική η μετακίνηση μεταξύ των νησιών. 
      Για το λόγο αυτόν, υπενθυμίζω ότι εδώ και μερικές δεκαετίες λειτουργούν τρεις μεταβατικές έδρες του εφετείου στη Μυτιλήνη, τη Χίο, και τη Σάμο. Είναι μια λύση ανάγκης οι μεταβατικές αυτές έδρες, ώστε να εξυπηρετούνται οι πολίτες της νησιωτικής περιοχής. 
      Όπως ήδη εξήγησα, αυτήν την ώρα εργάζεται η ειδική νομοπαρασκευαστική επιτροπή. Σύμφωνα με το πόρισμά της και αμέσως μετά την κατάθεσή του, θα πάρουμε τις πολιτικές μας ευθύνες και θα εισηγηθούμε ακριβώς την ίδρυση νέων δικαστηριακών μονάδων. 
      Έως τότε, επαναλαμβάνω, δεν θα υπάρξει καμία μεταβολή του σημερινού χάρτη.  Γνωρίζουμε καλά τις συνθήκες του βορείου Αιγαίου, όπως τις γνωρίζει και η επιτροπή, η οποία αυτήν την ώρα μελετά τις συνθήκες που αντιμετωπίζει ο κάθε Έλληνας που επιθυμεί εύκολη πρόσβαση στη δικαιοσύνη.  Είμαι πεπεισμένος ότι θα βρεθούν λύσεις, οι οποίες θα ικανοποιήσουν τις πραγματικές ανάγκες στις διάφορες περιοχές της χώρας.
      Δεν πρόκειται να αργήσει η σύνταξη του πορίσματος αυτού. Η Κυβέρνηση δεν θα καθυστερήσει να εφαρμόσει ότι θα υποδεικνύει το πόρισμα. 
      ΠΡΟΕΔΡΕΥΩΝ (Γεώργιος Σούρλας): Η δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη και η τρίτη επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδος κ. Άγγελου Τζέκη θα συζητηθούν ταυτόχρονα, δεδομένου ότι αναφέρονται στο ίδιο θέμα, χωρίς να επηρεάζονται τα δικαιώματα ως προς το χρόνο των ομιλητών. 
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. Δεν συμφωνώ!
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, αυτό λέει ο Κανονισμός. 
      ΑΓΓΕΛΟΣ ΤΖΕΚΗΣ: Να συζητηθούν ξεχωριστά, κύριε Πρόεδρε, και να ακολουθήσει η μία την άλλη. 
      ΠΡΟΕΔΡΕΥΩΝ (Γεώργιος Σούρλας): Θα συζητηθούν ταυτόχρονα, χωρίς να επηρεάζονται τα δικαιώματα ως προς το χρόνο.
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε! Δεν συμφωνώ. Μπορείτε να κάνετε κάτι με το οποίο δεν συμφωνώ;
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, δεν είναι δικό σας θέμα αλλά και ούτε θέμα του Προεδρεύοντος. Είναι θέμα του Κανονισμού! Θα συζητηθεί πρώτα η επίκαιρη ερώτηση του κ. Μαγκριώτη…
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. Πρώτα να εξαντληθεί η ερώτηση του κ. Μαγκριώτη και στη συνέχεια η δική μου. 
      ΠΡΟΕΔΡΕΥΩΝ (Γεώργιος Σούρλας): Βεβαίως! Μα, είναι δύσκολο να με καταλάβετε; Δεν με παρακολουθείτε, κύριε Τζέκη. Σας είπα ότι θα μιλήσετε χωρίς να επηρεάζονται τα δικαιώματά σας ως προς το χρόνο. Θα μιλήσετε για το χρόνο που σας ανήκει.  
      ΑΓΓΕΛΟΣ ΤΖΕΚΗΣ: Σας παρακολουθώ πάρα πολύ καλά, κύριε Πρόεδρε, αλλά δεν συμφωνώ. 
      ΠΡΟΕΔΡΕΥΩΝ (Γεώργιος Σούρλας): Ας μη συμφωνείτε, κύριε Τζέκη! Είναι δικαίωμά σας να διαφωνείτε! Αυτά τα θέματα τα προσδιορίζει ο Κανονισμός, και συγκεκριμένα το άρθρο 131 παράγραφος 4. Δεν χρειάζεται να κάνουμε διάλογο χωρίς κανένα λόγο!  
      ΑΓΓΕΛΟΣ ΤΖΕΚΗΣ: Είναι ζήτημα ουσιαστικής διαδικασίας, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, δεν θα επιβάλετε τη γνώμη σας επί του Κανονισμού. 
      ΑΓΓΕΛΟΣ ΤΖΕΚΗΣ: Δεν μπορούμε να συνεχίσουμε έτσι, κύριε Πρόεδρε, και δεν είναι η πρώτη φορά! Πρέπει να συμφωνώ με τη διαδικασία. Να εξαντληθεί πρώτα ο χρόνος του κ. Μαγκριώτη και ύστερα η δική μου. 
      ΠΡΟΕΔΡΕΥΩΝ (Γεώργιος Σούρλας): Βεβαίως, έτσι θα γίνει! 
      ΑΓΓΕΛΟΣ ΤΖΕΚΗΣ: Δεν μπορούμε να συνεννοηθούμε, κύριε Πρόεδρε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αν επιμένει ο κ. Τζέκης, θα απαντήσω πρώτα στον κ. Τζέκη ως έχει η προηγούμενη απάντηση. 
      ΠΡΟΕΔΡΕΥΩΝ (Γεώργιος Σούρλας): Εντάξει!
      ΑΓΓΕΛΟΣ ΤΖΕΚΗΣ: Να ακολουθηθεί η διαδικασία που ακολουθείτε τόσα χρόνια! 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Τζέκη! Προχωρούμε στην ερώτηση. Δημιουργείτε θέμα εκ του μηδενός! 
      ΑΓΓΕΛΟΣ ΤΖΕΚΗΣ: Δεν υπάρχει θέμα εκ του μηδενός, κύριε Πρόεδρε! Υπάρχει θέμα! 
      ΠΡΟΕΔΡΕΥΩΝ (Γεώργιος Σούρλας): Ο Κανονισμός δεν αφήνει το δικαίωμα στον ερωτώντα Βουλευτή να προσδιορίζει τον τρόπο συζήτησης. Είναι σαφής. Αναφέρει ότι για το ίδιο θέμα…
      ΑΓΓΕΛΟΣ ΤΖΕΚΗΣ: Έξι χρόνια δεν δημιουργήθηκε θέμα, κύριε Πρόεδρε! Θα δημιουργηθεί τώρα; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Θα ακούσετε, επιτέλους, τον Κανονισμό; Αυτόν εκφράζω εδώ αυτήν τη στιγμή! Έτσι συμβαίνει πάντα! Είκοσι τρία χρόνια έχω στη Βουλή! 
      ΑΓΓΕΛΟΣ ΤΖΕΚΗΣ: Να απαντήσει ο κύριος Υπουργός και να διαβάσετε χωριστά τη δική μου ερώτηση, κύριε Πρόεδρε! Είναι πολύ διαφορετικού τύπου η ερώτησή μου! 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Τζέκη! 
      Προχωράμε στη δεύτερη με αριθμό 347/16-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με το κλείσιμο του εργοστασίου της Βιομηχανίας Φωσφορικών Λιπασμάτων στην Θεσσαλονίκη. 
      Η επίκαιρη ερώτηση του κ. Μαγκριώτη έχει ως εξής:
      «Η μεγαλύτερη και η πιο παλιά χημική βιομηχανία της Θεσσαλονίκης, η Βιομηχανία Φωσφορικών Λιπασμάτων, που λειτουργεί από το 1965 και συνδέθηκε με τη βιομηχανική και τη γεωργική ανάπτυξη της χώρας, κλείνει στις 31.1.2006, με απόφαση των βασικών μετόχων της, δηλαδή της Εμπορικής και της Εθνικής Τράπεζας, δηλαδή της Κυβέρνησης.
      Η απόφαση αυτή κοινοποιήθηκε στους εργαζομένους, μολονότι σε συνάντηση που είχε το προεδρείο του Σωματείου των εργαζομένων με αρμοδίους κυβερνητικούς παράγοντες πήραν διαβεβαιώσεις για τη συνέχιση της λειτουργίας της βιομηχανίας.
      Ερωτώνται οι κύριοι Υπουργοί:
      α)Γιατί η Κυβέρνηση διαβεβαίωνε τους εργαζομένους ότι θα παρέμβαινε στην Εμπορική και Εθνική Τράπεζα, για τη συνέχιση της λειτουργίας του εργοστασίου και την επόμενη έπραξε το αντίθετο;
      β)Προτίθεται η Κυβέρνηση να παρέμβει για να στηρίξει τη λειτουργία της Βιομηχανίας Φωσφορικών Λιπασμάτων στη Θεσσαλονίκη, έτσι ώστε οι εργαζόμενοι να διατηρήσουν τις θέσεις εργασίας τους και να μην αντιμετωπίσουν τον εφιάλτη της ανεργίας;»
      Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, δυστυχώς άλλη μια μεγάλη επιχείρηση –το δυστυχώς είναι για τους εργαζόμενους- κλείνει στη Θεσσαλονίκη. Υπάρχουν δύο όψεις σ’ αυτό το νόμισμα στα λουκέτα που μπαίνουν σ’ αυτήν τη χώρα τους τελευταίους είκοσι μήνες. Η μία όψη είναι οι ζημιογόνες παρασιτικά δανειοδοτούμενες επιχειρήσεις με θαλασσοδάνεια πάρα πολλά από τις τράπεζες. Ουκ εστιν αριθμός θαλασσοδανείων, τα οποία παραπέμπονται στον εισαγγελέα και ήδη δικάζεται μία - μία περίπτωση. Επιχειρηματίας στην Αλεξανδρούπολη και στη Θεσσαλονίκη 213.000.000 ευρώ, 75.000.000.000. Στη Θεσσαλονίκη επιχειρηματίας 78.000.000 έχουν πάει στον εισαγγελέα. Μόνο, κύριε Πρόεδρε, είκοσι επιχειρήσεις πήραν 1.000.000.000 ευρώ, 350.000.000.000 δραχμές την τελευταία πενταετία με τρεισήμισι χιλιάδες εργαζόμενους. 
      Έρχεται η νέα διακυβέρνηση με υγιές τραπεζικό σύστημα, με υγιή ανάπτυξη και όχι με πλασματική και «ημέτερους» για να δει τα κριτήρια της δανειοδότησης ή των επιδοτήσεων. Και επειδή στέρεψε η κάνουλα, κύριε Πρόεδρε, πέφτουν τα λουκέτα. Δεν είναι τα λουκέτα των επιχειρήσεων λόγω μη ανάπτυξης της χώρας ή λόγω άλλων παραγόντων. Είναι ότι σταμάτησε πλέον η ασυδοσία, σταμάτησε η λεηλασία μέσα από το τραπεζικό ή από άλλα συστήματα που είχε καθιερώσει η παλιά κυβέρνηση.
      Το λέω αυτό, κύριε Πρόεδρε, γιατί τα λιπάσματα που τώρα τόσο πολύ κόπτεται ο Βουλευτής του ΠΑ.ΣΟ.Κ. και οι Βουλευτές της Θεσσαλονίκης, δεν είδαν ποτέ ποιο ήταν το έλλειμμα το 2002, το 2003, πόση είναι η σωρευτική ζημιά. Είναι 216.000.000 ευρώ και επειδή έχω μάθει και την έννοια με το ευρώ και τη δραχμή, να το μετατρέψω γύρω στα 75.000.000.000 με 80.000.000.000 δραχμές. Και ερωτώ: Τι χρωστάει ο Έλληνας φορολογούμενος πολίτης, τι χρωστάει η ελληνική κοινωνία να πληρώνει συνέχεια, να συντηρεί ζημιογόνες επιχειρήσεις; Αυτή είναι η μία όψη του νομίσματος, κύριε Πρόεδρε. 
      Η άλλη όψη είναι πράγματι οι δυστυχείς οι εργαζόμενοι που δεν φταίνε σε τίποτα. Πολιτικά λάθη, απραξίες και παραλείψεις οδηγούν σε αδιέξοδα. Η Κυβέρνηση, λοιπόν, σ’ αυτήν τη συγκεκριμένη επιχείρηση, η οποία δεν είναι καθόλου κρατική, ανήκει εξ ολοκλήρου στις τράπεζες 44% έχει η Εμπορική, 24% η Εθνική, 19% η Alpha, 12% οι Γάλλοι. Είναι θέμα της Κυβέρνησης ότι βάζει λουκέτο η Κυβέρνηση; Τι πρέπει να κάνει η Κυβέρνηση; Να κάνει παρέμβαση στις τράπεζες, να κάνει όπως έκανε παλιά η προηγούμενη κυβέρνηση μέσω του κ. Λάμπρου του τραπεζικού συστήματος που έχει τουλάχιστον είκοσι παραπομπές για απιστία στον εισαγγελέα και σε ανοικτή ακροαματική διαδικασία. Αυτό θέλουν; 
      Είχα χθες τριμερή συνάντηση με το Εργατικό Κέντρο Θεσσαλονίκης, με τη ΓΣΕΕ τον κ. Πολυζωγόπουλο και τους εργαζόμενους των λιπασμάτων. Έχω αναλάβει μια υποχρέωση μέχρι την Τετάρτη συγκεκριμένα, όχι στο αόριστο, στις 25 του  μηνός, κύριε Πρόεδρε, θα ασκήσω όση πίεση μπορώ και εγώ και η Κυβέρνηση στις τράπεζες να βρούμε έναν τρόπο αναδιάρθρωσης για να μπορέσει να σωθεί αυτή η επιχείρηση. Αγωνιά η Κυβέρνηση, παλεύει. 
      ΠΡΟΕΔΡΕΥΩΝ (Γεώργιος Σούρλας): Στη δευτερολογία τα  υπόλοιπα, σας παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Από εκεί και πέρα, κύριε Πρόεδρε, πρέπει να σκεφτόμαστε όλοι ποιο είναι το δημόσιο συμφέρον. Πολιτικοί δεν γίναμε για να εξυπηρετούμε συγκεκριμένα συμφέροντα, συγκεκριμένους επιχειρηματίες με θαλασσοδάνεια, αλλά να υπηρετούμε και να εξυπηρετούμε το σύνολο του ελληνικού λαού. Αυτή είναι η αποστολή μας. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Με την ίδια ανοχή του χρόνου, κύριε Πρόεδρε. Ευχαριστώ.
      Κύριε Πρόεδρε, μέχρι τώρα ξέραμε ότι στους επικηδείους ο ομιλητής ρίχνει και κανένα δάκρυ. Εδώ ο κ. Γιακουμάτος καθύβρισε και τους εργαζόμενους, καθύβρισε και την ελληνική κοινωνία, γιατί δεν είναι παραγωγική.
      Κύριε Γιακουμάτο, εμφανίζεστε ως γραφείο τελετών κάθε φορά εδώ μέσα και κάνετε μνημόσυνο στις επιχειρήσεις που κλείνουν. Ούτε καν παρηγοριά στους απολυμένους και εξαθλιωμένους εργαζόμενους δεν δίνετε! Μερικά ψίχουλα, από το Κοινοτικό Πλαίσιο Στήριξης, κοινοτικών πόρων κάποιων επιδοτήσεων δίνετε. Τίποτα παραπάνω για το παρόν και το μέλλον των εργαζομένων, των οικογενειών τους και ιδιαίτερα για τη βόρειο Ελλάδα, όπου, κύριε Πρόεδρε, τα εργοστάσια κλείνουν κάθε μέρα –μικρά, μεσαία και μεγάλα- και η συχνότητά τους είναι μεγαλύτερη από τα τρένα που περνούν από το σταθμό της Θεσσαλονίκης.
      Ο κύριος Υπουργός μίλησε για την ανάπτυξη. Η αυτοτροφοδοτούμενη ανάπτυξη, κύριε Γιακουμάτο, το 2005 ήταν μηδενική. Η ανάπτυξη του 3,5% και όχι του 5,5%, που είχατε τάξει, οφείλεται κυρίως στο Γ΄ Κοινοτικό Πλαίσιο Στήριξης. Το άλλο τμήμα της είναι απολύτως δανειακό. Τα στεγαστικά και καταναλωτικά δάνεια συγκρατούν τεχνητά, αγοράζοντας και υπονομεύοντας το μέλλον.
      Κύριε Γιακουμάτο, το ξέρετε πάρα πολύ καλά. Αυτό είναι το αποτέλεσμα της πολιτικής σας. Στέλνετε εξακόσιους εργαζόμενους στην ανεργία και δύο χιλιάδες οικογένειες στην εξαθλίωση. Ουσιαστικά, η αγροτική μας παραγωγή δέχεται νέο πλήγμα από το κόστος που θα προκύψει από τα εισαγόμενα και αμφιβόλου ποιότητος λιπάσματα. 
      Αυτό κάνετε, κύριε Γιακουμάτο. Και το κάνετε γιατί θέλετε σε τρεις μήνες να πουλήσετε, όπως είπε προχθές ο κ. Δούκας, την  Εμπορική Τράπεζα. Καταθέτω τη συγκεκριμένη συνέντευξη του κ. Δούκα.
      Η βιομηχανία ανήκει στην Εμπορική Τράπεζα και στην Εθνική κατά κύριο λόγο, δηλαδή τράπεζες κρατικών συμφερόντων. Έπρεπε εδώ να είναι ο κ. Αλογοσκούφης και όχι ο Υφυπουργός Απασχόλησης για να δώσει εξηγήσεις. Εντολή της Κυβέρνησης είναι να κλείσει το εργοστάσιο στη Θεσσαλονίκη, να πουληθεί στην Καβάλα, για να πάρουν καλύτερο τίμημα για την Εμπορική Τράπεζα στο επόμενο δίμηνο, για να κλείσουν τη μαύρη τρύπα του προϋπολογισμού που δημιουργεί η πολιτική τους. Αυτή είναι η πραγματικότητα, κύριε Πρόεδρε, και το γνωρίζουν οι εργαζόμενοι. 
      Και δεν φθάνει αυτό. Έχω εδώ το έγγραφο του Συνδέσμου των Ελληνικών Βιομηχανιών Παραγωγής Ζωοτροφών, καθοριστική παραγωγική δραστηριότητα  για την απασχόληση για τον παραγόμενο πλούτο στη χώρα και για την αγροτική μας οικονομία. 
      Με έγγραφό τους καταγγέλλουν αυτήν την επιλογή της Κυβέρνησης. Γιατί θα τους οδηγήσει στα νύχια των μεγαλοεισαγωγέων με πανάκριβη πρώτη ύλη, την οποία παρήγαγε το εργοστάσιο στη Θεσσαλονίκη και φυσικά αμφιβόλου ποιότητος πρώτη ύλη.
      Το εργοστάσιο, κύριε Γιακουμάτο, έχει καταστεί προβληματικό κυρίως την τελευταία διετία, διότι ήταν ένα έγκλημα εκ προμελέτης. Αναλάβατε την Κυβέρνηση, αλλάξατε το μάναντζμεντ της επιχείρησης και προγράψατε την επιχείρηση. Αυτή είναι η αλήθεια και αυτή είναι η πραγματικότητα! Ό,τι άλλο άλλοθι και αν αναζητείτε, ειδικά στη συγκεκριμένη περίπτωση, δεν έχει κανένα αντίκρισμα αλήθειας. 
      (Στο σημείο αυτό ο Βουλευτής κ. Ιωάννης Μαγκριώτης                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γιακουμάτος για να δευτερολογήσει. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και  Κοινωνικής Προστασίας): Εδώ είναι το θαύμα! Διακόσια δέκα έξι εκατομμύρια ευρώ, που είναι η ζημιά στα λιπάσματα, κατά κύριο Μαγκριώτη –τάδε έφη Μαγκριώτης- δημιουργήθηκαν σε είκοσι δύο  μήνες. 
      ΙΩΑΝΝΗΣ ΜΑΓΚΡΙΩΤΗΣ: Δεν υπάρχουν τέτοιες ζημιές. Αυτά τα νούμερα είναι στο μυαλό σας! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υπάρχουν στοιχεία, κύριε Μαγκριώτη. Αυτό είναι το πρώτο. 
      Δεύτερον. Δεν πωλείται στην Καβάλα. Στην Καβάλα, κύριε Πρόεδρε, υπάρχει εργοστάσιο λιπασμάτων, όπου δουλεύουν εξακόσια άτομα. Επομένως αφήστε την Καβάλα! 
      Τρίτον, κύριε Μαγκριώτη, μιλήσατε για γραφεία τελετών. Ποιος μιλάει για γραφείο τελετών; Ο ίδιος που έχει το γραφείο τελετών, ο νεκροθάφτης. Γιατί, κύριε Μαγκριώτη, εσείς και αυτοί που κυβερνούσαν τόσα χρόνια είστε οι νεκροθάφτες της ελληνικής οικονομίας! Είστε οι νεκροθάφτες της απασχόλησης! Είστε οι νεκροθάφτες σε όλη αυτήν τη χώρα, που ταλαιπωρείτε,λόγω των δικών σας επιλογών και λαθών. Είστε οι νεκροθάφτες της κλωστοϋφαντουργίας! Οι νεκροθάφτες της μεταποίησης! Εσείς οδηγήσατε τις επιχειρήσεις στη Βουλγαρία, στα Σκόπια, στη Ρουμανία και στα Βαλκάνια. 
      Σας προκαλώ, κύριε Μαγκριώτη. Απόδειξη αυτού είναι ότι τρεις χιλιάδες τριακόσιες επιχειρήσεις, στοιχεία από το Βιοτεχνικό Επιμελητήριο της Βουλγαρίας, έφυγαν μέχρι το Μάρτη του 2004. 
      Πείτε μου μία επιχείρηση από το Μάρτιο του 2004 μέχρι τώρα που έχει φύγει στα Βαλκάνια. Μία!
      ΙΩΑΝΝΗΣ ΜΑΓΚΡΙΩΤΗΣ: Η «ΒΙΑΜΙΛ» το ανακοίνωσε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έχω προκαλέσει επανειλημμένως και τη Γ.Σ.Ε.Ε. να μας πει όνομα. Μία επιχείρηση.
      ΙΩΑΝΝΗΣ ΜΑΓΚΡΙΩΤΗΣ: Η «ΒΙΑΜΙΛ», σας το λέω.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα…
      ΙΩΑΝΝΗΣ ΜΑΓΚΡΙΩΤΗΣ: Την άλλη βδομάδα!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, κύριε Μαγκριώτη, αφήστε τα γραφεία τελετών, γιατί την κηδεία αυτών των νεκροθαφτών την έκανε ο ελληνικός λαός στις 7 Μαρτίου. Εσείς, λοιπόν, μην μιλάτε για τελετές.
      Και θέλω να πω, κύριε Πρόεδρε, κάτι: Με το που διαβάζει τη συνέντευξη του κ. Δούκα νομίζει ότι κομίζει γλαύκας στας Αθήνας ο κ. Μαγκριώτης από τη Θεσσαλονίκη; Κύριε Μαγκριώτη, εμείς ψηφιστήκαμε από τον ελληνικό λαό στις 7 Μαρτίου, γιατί είχαμε στο πρόγραμμά μας –θα σας το στείλω να το διαβάσετε- και για τις ιδιωτικοποιήσεις των τραπεζών. Ο ελληνικός λαός το επέλεξε, δεν το επιλέξαμε εμείς.
      ΙΩΑΝΝΗΣ ΜΑΓΚΡΙΩΤΗΣ: Και το κλείσιμο των εργοστασίων είχατε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς, κύριε Μαγκριώτη, εφαρμόζουμε το πρόγραμμά μας κατά κεραία. Και με τη λήξη της τετραετίας θα κοιτάξουμε στα μάτια τον ελληνικό λαό. Και ό,τι υποσχεθήκαμε και δεσμευτήκαμε, το κάνουμε.
      Και τώρα, τελειώνοντας…
      ΙΩΑΝΝΗΣ ΜΑΓΚΡΙΩΤΗΣ: Ελάτε στη Θεσσαλονίκη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνοντας, μην μονοπωλείτε στα λόγια. Γιατί με τα λόγια είκοσι χρόνια χόρτασε ο ελληνικός λαός. Στις πράξεις, όμως, δοκίμασε ανέχεια και ανεργία.
      Εμείς εδώ ενδιαφερόμαστε πραγματικά. Δεν είπε κανείς ούτε για κλείσιμο ούτε για επαναλειτουργία. Παλεύουμε. Ελάτε κι εσείς, μαζί όλοι, να αγωνιστούμε για να παραμείνουν τα Λιπάσματα και να γίνει μια αναδιάρθρωση της επιχείρησης. Αυτό είναι μία λύση.
      Η άλλη λύση είναι ότι δεν μπορεί –σας το είπα από την αρχή- ο πολύς κόσμος να πληρώνει τις ζημιές. Γίνεται αυτήν τη στιγμή μια διαπραγμάτευση λεπτή και, όπως ξέρετε, χθες είχαμε μια τριμερή συνάντηση συμφιλιωτική και μέχρι τις 25 του μηνός να αναμένετε νέα.
      Αγωνιά η Κυβέρνηση. Και τα ψίχουλα που λέτε, κύριε Μαγκριώτη, δεν είναι ψίχουλα. Κάνετε λάθος. Την Κυριακή θα είμαι στη Θεσσαλονίκη. Σας περιμένω…
      ΙΩΑΝΝΗΣ ΜΑΓΚΡΙΩΤΗΣ: Στη βιομηχανική ζώνη!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας περιμένω.
      ΙΩΑΝΝΗΣ ΜΑΓΚΡΙΩΤΗΣ: Να πάμε μαζί στη βιομηχανική ζώνη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εκεί, λοιπόν, αναλυτικά, κύριε Μαγκριώτη, όχι με λόγια, θα δείτε τις παρεμβάσεις της Κυβέρνησης για την ανεργία στη Θεσσαλονίκη και για ολοκληρωμένη παρέμβαση και για θέσεις μερικής απασχόλησης και για όλα τα άλλα θέματα, κύριε Μαγκριώτη.
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα όχι τώρα. Στη Θεσσαλονίκη θα συναντηθείτε να τα πείτε.
      ΙΩΑΝΝΗΣ ΜΑΓΚΡΙΩΤΗΣ: Και για τους καπνεργάτες τι θα κάνετε;
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση της τρίτης με αριθμό 359/16-1-2006 επίκαιρης ερώτησης δεύτερου κύκλου του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με το κλείσιμο του εργοστασίου της Βιομηχανίας Φωσφορικών Λιπασμάτων στη Θεσσαλονίκη κ.λπ.
      Το συγκεκριμένο περιεχόμενο της επίκαιρης ερώτησης του κυρίου συναδέλφου έχει ως εξής:
      «Με απόφαση της Βιομηχανίας Φωσφορικών Λιπασμάτων μπαίνει λουκέτο στο εργοστάσιο της Θεσσαλονίκης και 600 περίπου εργαζόμενοι πετιούνται στο δρόμο. Η πρόταση της εταιρείας (τον έλεγχο της οποίας έχουν οι τράπεζες: Εμπορική 40,72%, Εθνική 24,32% και ALPHA 18,3%) να μεταφέρει μέρος των εργαζομένων στο εργοστάσιο της Καβάλας, έχει σαν στόχο τον αποπροσανατολισμό και τη διάσπαση των εργαζομένων.
      Το κλείσιμο και αυτού του εργοστασίου είναι αποτέλεσμα της πολιτικής που ακολούθησαν οι μέχρι σήμερα κυβερνήσεις της Νέας Δημοκρατίας και του ΠΑΣΟΚ στα πλαίσια της Ευρωπαϊκής Ένωσης (απελευθέρωση αγορών, ΚΑΠ κ.ά.) και οδήγησαν σε συρρίκνωση τη λιπασματοβιομηχανία –έκλεισαν ΑΕΒΑ, «Λιπάσματα Δραπετσώνας Α.Ε.», «Συν/κά Λιπάσματα Α.Ε.»- και την αγροτική παραγωγή προς όφελος των ιδιωτικών συμφερόντων, τραπεζών και των πολυεθνικών με τις αθρόες εισαγωγές.
      Οι συνέπειες αυτής της πολιτικής είναι καταστροφικές για τη χώρα, για τους 600 εργαζόμενους και τους δεκάδες μικροεπαγγελματίες και βιοτέχνες της Θεσσαλονίκης που συνεργάζονται με το εργοστάσιο λιπασμάτων.
      Ερωτώνται οι κύριοι Υπουργοί εάν θα παρέμβει άμεσα η Κυβέρνηση, για να σταματήσει το κλείσιμο του εργοστασίου και να αναλάβει με κρατική ευθύνη τη συνέχιση της λειτουργίας του, την παραγωγή, διακίνηση και διάθεση εγχώριων, φτηνών και καλής ποιότητας λιπασμάτων για τους αγρότες».
      Εγώ όσο διαβάζω αυτήν την ερώτηση και την προηγούμενη του κ. Μαγκριώτη, δεν βλέπω καμία διαφορά.
      ΑΓΓΕΛΟΣ ΤΖΕΚΗΣ: Έχει ουσιαστική διαφορά.
      ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει.
      ΑΓΓΕΛΟΣ ΤΖΕΚΗΣ: Έχει πολύ ουσιαστική διαφορά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Αλλά, αφού θέλετε να σπαταλάμε το χρόνο στο Κοινοβούλιο και να τον καταναλώνουμε έτσι, κύριε Υπουργέ, απαντήστε παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ακούσω με μεγάλη μου χαρά τον κ. Τζέκη και θα δευτερολογήσω μόνο. Τον παραπέμπω στην πρωτολογία μου σε αυτά που είπα στον κ. Μαγκριώτη.
      ΠΡΟΕΔΡΕΥΩΝ (Γεώργιος Σούρλας): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Δείτε πώς κάνει εξοικονόμηση χρόνου ο κύριος Υπουργός.
      ΠΡΟΕΔΡΕΥΩΝ (Γεώργιος Σούρλας): Δικαίωμά του να το κάνει, κύριε Τζέκη.
      ΑΓΓΕΛΟΣ ΤΖΕΚΗΣ: Άλλωστε η νεκρολογία της Κυβέρνησης της σημερινής, όπως και της προηγούμενης, είναι ένα γεγονός.
      ΧΡΙΣΤΟΣ ΒΕΡΕΛΗΣ: Αφήστε την προηγούμενη και κοιτάξτε εδώ.
      ΑΓΓΕΛΟΣ ΤΖΕΚΗΣ: Κάντε τη δουλειά σας. Θα σας πω τώρα για τους προηγούμενους.
      Εμείς, κύριε Πρόεδρε, νεκρολογία δεν θα κάνουμε. Οι εργάτες θα αγωνιστούν και θα αναγκάσουν την Κυβέρνηση να πάρει πίσω την απόφαση για το κλείσιμο του εργοστασίου, όπως το έκαναν και οι εργαζόμενοι της Ξάνθης και πήρε πίσω το κλείσιμο της Ελληνικής Βιομηχανίας Ζάχαρης της Ξάνθης.
      Είναι γνωστό το θέμα της ελληνικής λιπασματοβιομηχανίας. Αυτό το μεγάλο πρόβλημα ξεκίνησε για το εργοστάσιο της Θεσσαλονίκης με την απόφαση της προηγούμενης κυβέρνησης να απορροφήσει αυτό το εργοστάσιο, το εργοστάσιο της Καβάλας, με γνωστά προβλήματα.
      Το δεύτερο ζήτημα είναι ότι η προηγούμενη κυβέρνηση, αλλά και η σημερινή αποδέχθηκαν την απελευθέρωση της αγοράς των λιπασμάτων. Η σημερινή Κυβέρνηση, όπως και η προηγούμενη, αποδέχθηκε την Κοινή Αγροτική Πολιτική και την αποδέσμευση της επιδότησης από την παραγωγή, πράγμα που μειώνει δηλαδή τα καλλιεργήσιμα στρέμματα. Αυτό ισχυρίζεται η διοίκηση του εργοστασίου αλλά και η διοίκηση των εργαζομένων. 
      Παράλληλα γίνονται αθρόες εισαγωγές από πολυεθνικές εταιρείες, κύριε Πρόεδρε. Το αποτέλεσμα είναι η συρρίκνωση της ελληνικής λιπασματοβιομηχανίας. Τι έκαναν οι προηγούμενες κυβερνήσεις; Έκλεισαν την «ΑΕΒΑΝ» με χίλιους πεντακόσιους εργάτες. Έκλεισαν τα «Λιπάσματα Δραπετσώνας» με χίλιους εργάτες. Και η σημερινή Κυβέρνηση κλείνει το εργοστάσιο λιπασμάτων στη Θεσσαλονίκη, το οποίο έχει πάνω από εξακόσιους εργαζόμενους. Αν βάλετε και τους μικροεπαγγελματίες βιοτέχνες, μιλάμε τότε για ένα πολύ μεγάλο αριθμό λαϊκών στρωμάτων.
      Άρα, λοιπόν, το ζήτημα για εμάς είναι συγκεκριμένο. Δύο ερωτήματα θέσαμε και περιμένουμε την απάντηση. Να ανοίξει τώρα το εργοστάσιο και να λειτουργήσουν τα δύο εργοστάσια, που αποτελούν πλέον την ελληνική λιπασματοβιομηχανία κάτω από τον απόλυτο έλεγχο του δημοσίου για να παράγουμε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θα ήθελα ακόμα, κύριε Πρόεδρε.
      …καλής ποιότητας φθηνό λίπασμα, προς όφελος της μικρομεσαίας αγροτιάς.
      Ο κύριος Υπουργός είπε ότι είχαμε ελλείμματα. Ξέρετε πόσα χρωστάνε οι πελάτες; Εκατόν είκοσι τρία εκατομμύρια ευρώ. Ξέρετε ότι οι προηγούμενες διοικήσεις, αλλά και η σημερινή διοίκηση που υπάρχει, είναι διορισμένες από τις τράπεζες, όπου εσείς διορίζετε τα διοικητικά συμβούλια;
      Κύριε Πρόεδρε, ακούστε. Δέχονται μεταχρονολογημένες επιταγές σε αυτούς που ήδη χρωστούν τρία και τέσσερα χρόνια και μάλιστα άτοκα. Για ποιο χρέος, λοιπόν, του εργοστασίου μιλάτε, όταν έτσι αναγκάζετε να το στείλουν και πάλι στις ίδιες τράπεζες –αυτές που είναι ιδιοκτήτριες- για να τους δανείσουν νέα χρηματικά ποσά για τη λειτουργία τους. Άρα πιστεύω ότι το ζήτημα είναι πολύ σοβαρό για να το αντιμετωπίζουμε με αυτόν τον τρόπο.
      Επίσης  να προσθέσω –και να κλείσω με αυτό, κύριε Πρόεδρε- ότι υπάρχει και ένας κίνδυνος για τη δημόσια υγεία. Το λέμε αυτό μέσα στην ελληνική Βουλή για να το ακούσει η Κυβέρνηση. Αυτό το εργοστάσιο προμήθευε με θεϊκό αργίλιο την Ε.ΥΔ.Α.Π. και την Ε.Υ.Α.Θ. για την καθαρότητα του νερού, που πίνουν οι κάτοικοι του Λεκανοπεδίου και της Θεσσαλονίκης. Αυτό έχει σταματήσει. Αν μας ακούει ο εισαγγελέας, να επέμβει, γιατί οι εργαζόμενοι μας καταγγέλλουν ότι δεν έχουν παραδώσει πλέον καμία τέτοια ποσότητα στην Ε.ΥΔ.Α.Π. και την Ε.Υ.Α.Θ.. Τι συμβαίνει λοιπόν; Τι νερό πίνει ο κάτοικος του Λεκανοπεδίου και της Θεσσαλονίκης;
      Κύριε Πρόεδρε, το ζήτημα για εμάς είναι πολύ σημαντικό, από την άποψη ότι είναι εξακόσιοι εργαζόμενοι, ότι είναι μικροεπαγγελματίες στη Θεσσαλονίκη.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ.
      ΑΓΓΕΛΟΣ ΤΖΕΚΗΣ: Ας μη μαλώνει η σημερινή Κυβέρνηση με την προηγούμενη ποιος έβαζε περισσότερα λουκέτα στα εργοστάσια. Γιατί αν πάμε έτσι, θα αναφερθούμε και στο 1980 που παραδώσατε στην τότε κυβέρνηση δεκάδες και εκατοντάδες επιχειρήσεις χρεοκοπημένες για να κάνει η προηγούμενη κυβέρνηση τον Οργανισμό Ανασυγκρότησης…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, ολοκληρώστε.
      ΑΓΓΕΛΟΣ ΤΖΕΚΗΣ:… και να τον δώσει πάλι στο ιδιωτικό κεφάλαιο. 
      Για εμάς, κύριε Πρόεδρε, και η σημερινή Κυβέρνηση, όπως και η προηγούμενη είναι κυβερνήσεις των τραπεζιτών, κυβερνήσεις των βιομηχάνων, των εφοπλιστών. Γιατί το ζήτημα της «Εμπορικής» μπορεί να πηγαίνει για ιδιωτικοποίηση, αλλά αυτό δεν μπορεί να αποβεί σε βάρος των εργαζομένων, των μικροεπαγγελματιών, των παραγωγών και της οικονομίας μιας ολόκληρης περιοχής.
      ΠΡΟΕΔΡΕΥΩΝ (Γεώργιος Σούρλας): Ο κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κανονικά δεν θα έπρεπε να μιλήσω, γιατί ο κ. Τζέκης έκανε χρήση και του δικού μου χρόνου. Μίλησε πάνω από τέσσερα λεπτά, ενώ είχε δύο λεπτά.
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, γιατί το λέω αυτό; Ο κ. Τζέκης νομίζει ότι ζει σε άλλη χώρα. Η Ελλάδα είναι δημοκρατική, σύγχρονη, ευρωπαϊκή χώρα κύριε Τζέκη. Να ξέρετε ένα πράγμα. Η δημοκρατία…
      ΑΓΓΕΛΟΣ ΤΖΕΚΗΣ: Να το πάρετε πίσω.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μη διακόπτετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η δημοκρατία, κύριε Τζέκη, ούτε εκβιάζεται ούτε αναγκάζεται. Λειτουργεί με…
      ΑΓΓΕΛΟΣ ΤΖΕΚΗΣ: Και για την Ξάνθη γιατί πήρατε την απόφαση πίσω;
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Τζέκη. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …το οποίο δεν γνωρίζετε καλά. Αυτή είναι η δημοκρατία. 
      ΑΓΓΕΛΟΣ ΤΖΕΚΗΣ: Πιεστήκατε για…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή είναι η δημοκρατία. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σταματήστε ένα λεπτό.
      Ακούστε, κύριε Τζέκη. Δεν θα μετατρέψουμε την Αίθουσα σε αίθουσα αναρχίας. Υπάρχει Προεδρείο. Δεν έχετε το δικαίωμα να διακόπτετε. 
      ΑΓΓΕΛΟΣ ΤΖΕΚΗΣ: Από εκεί.
      ΠΡΟΕΔΡΕΥΩΝ (Γεώργιος Σούρλας): Όχι από εκεί, από εσάς. 
      ΑΓΓΕΛΟΣ ΤΖΕΚΗΣ: Από εκεί είναι η πρόκληση. 
      ΠΡΟΕΔΡΕΥΩΝ (Γεώργιος Σούρλας): Από εσάς, κύριε Τζέκη. Είναι απρεπές αυτό που κάνετε. 
      ΑΓΓΕΛΟΣ ΤΖΕΚΗΣ: Α, είναι απρεπές;
      ΠΡΟΕΔΡΕΥΩΝ (Γεώργιος Σούρλας): Βεβαίως.
      ΑΓΓΕΛΟΣ ΤΖΕΚΗΣ: Είναι απρεπές όταν στριμώχνουμε την Κυβέρνηση. Είστε, όμως, το Προεδρείο όλης της Βουλής. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Να σέβεστε το συνομιλητή σας. Ο Υπουργός απαντάει. Σας παρακαλώ πάρα πολύ! Σας δόθηκε διπλάσιος χρόνος να πείτε τις απόψεις σας. Σας άκουσε, δεν σας διέκοψε και παρεμβαίνετε απρεπώς. 
      ΑΓΓΕΛΟΣ ΤΖΕΚΗΣ: Είπε, δεν μπορεί να μιλήσει…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τζέκη. Επιτέλους! Μη δημιουργείτε προβλήματα. 
      ΑΓΓΕΛΟΣ ΤΖΕΚΗΣ: Βεβαίως, χωριστά.
      ΠΡΟΕΔΡΕΥΩΝ (Γεώργιος Σούρλας): …ζητάτε κι έχετε το διπλάσιο χρόνο, παρεμβαίνετε και διακόπτετε τον Υπουργό. Σας παρακαλώ, επιτέλους! Συμμορφωθείτε με τις κοινοβουλευτικές σας υποχρεώσεις! Μην ξαναδιακόψετε. Σας παρακαλώ πάρα πολύ.
      Συνεχίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η δημοκρατία, λοιπόν, κύριε Τζέκη, δεν εκβιάζεται, δεν αναγκάζεται, λειτουργεί με θεσμούς. Παράδειγμα: Ανακαλύψατε εδώ, στο Κοινοβούλιο, τον εισαγγελέα για το νερό. Γιατί, κύριε Τζέκη, τόσο καιρό αποσιωπάτε; Είστε κι εσείς ηθικά ένοχος, αν αποσιωπάτε. Γιατί δεν πήγατε στον εισαγγελέα και το φέρνετε στη Βουλή; Έπρεπε να είχατε πάει στον εισαγγελέα -ξέρετε πού είναι η εισαγγελία- να καταθέσετε τα χαρτιά για το νερό. 
      ΑΓΓΕΛΟΣ ΤΖΕΚΗΣ: Δεν μπορώ να απαντήσω τώρα; Τι είναι αυτά που λέει;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το τρίτο: Η εισαγωγή που λέτε, είναι 5%. Και να μην σας κάνω και σεμινάριο για τα λιπάσματα. Θα σας πω ότι η παραγωγή του εργοστασίου είναι ένα εκατομμύριο τριακόσιες πενήντα …
      ΑΓΓΕΛΟΣ ΤΖΕΚΗΣ: Αυξάνεται. Είναι 40%. Έχουμε 40% εισαγωγές.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ε, δεν γίνεται διάλογος έτσι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν γράφεται τίποτε απ’ ό,τι λέει ο κ. Τζέκης στα Πρακτικά. Από κει και πέρα, αναλαμβάνει τις ευθύνες της συμπεριφοράς του.
      ΑΓΓΕΛΟΣ ΤΖΕΚΗΣ: …
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πρέπει να κάνουμε και μάθημα δημοκρατίας τώρα; Η δημοκρατία θέλει διάλογο, κύριε Τζέκη. Η δημοκρατία είναι διάλογος. Δεν είναι αβάσιμες…
      ΠΡΟΕΔΡΕΥΩΝ (Γεώργιος Σούρλας):  Εάν δεν σέβεστε τη διαδικασία στο Κοινοβούλιο, είναι πολύ μεγάλο πρόβλημα αυτό για σας, κύριε Τζέκη.
      Συνεχίστε, κύριε Υπουργέ.
      ΑΓΓΕΛΟΣ ΤΖΕΚΗΣ:…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λοιπόν, το εργοστάσιο αυτό, κύριε Πρόεδρε, παράγει 1,3 εκατομμύρια τόνους λίπασμα και η ελληνική αγορά χρειάζεται εννιακόσιες πενήντα χιλιάδες. Δεν γίνεται το κλείσιμο –εάν γίνει- γιατί δεν έχει ακόμα αποφασιστεί. Είναι και το εργοστάσιο της Καβάλας -που κι εκεί οι εργαζόμενοι Έλληνες είναι- και φτάνει η παραγωγή. Άρα αυτό το δίλημμα που λέει ότι κλείνουμε το εργοστάσιο για να κάνουμε εισαγωγή, είναι λάθος. Εξάγει η χώρα. 
      Βέβαια, θα ήθελα να σας πω, κύριε Τζέκη, ότι –δυστυχώς για σας, άλλα θέλατε- το ισοζύγιο απολύσεων–προσλήψεων είναι θετικό υπέρ των προσλήψεων. Και δεν το λέει η Κυβέρνηση, κύριε Τζέκη. Το λέει η EUROSTAT. Όταν θέλετε να επικαλεστείτε οικονομικά στοιχεία, επιτήρησης, κ.λπ., επικαλείστε την EUROSTAT; Όταν, όμως, η ανεργία πέφτει, κατά την EUROSTAT, τότε την αγνοείτε και γελάτε. Αποφασίστε, κύριε Τζέκη, επίσημα σαν κόμμα. Δέχεστε την EUROSTAT; Δεν τη δέχεστε; Με γειά σας, με χαρά σας. Όμως η ανεργία από το 11,3% στο 9,6% είναι συμπέρασμα της EUROSTAT, δεν είναι δικό μας. Αυτό είναι το ένα.
      Δεύτερον, στη Θεσσαλονίκη δεν έχει  έρθει ακόμα η ώρα να δούμε τι μέτρα θα λάβει η Κυβέρνηση, εάν απολυθούν. Θα έρθει η ώρα. Ξέρετε πολύ καλά ότι αυτή η Κυβέρνηση είναι δημοκρατικότατη και σας καλεί πάντα στο Υπουργείο, όταν χρειάζεται, κύριε Πρόεδρε, να επέμβουμε σε απολυμένους, να δούμε ποια μέτρα θα λάβουμε και πώς θα μπορούμε να ανακουφίσουμε καλύτερα αυτές τις οικογένειες. Δεν αφήνουμε, κύριε Τζέκη, ούτε έναν εργαζόμενο στο έλεος του Θεού. Σας το έχω ξαναπεί: Πράγματι ενδιαφέρεστε, έχετε ευαισθησία, είστε το κόμμα των εργαζομένων. Αλλά μην στερείτε και από εμάς το δικαίωμα να έχουμε την ίδια ευαισθησία και την ίδια αγωνία με σας. Αγωνιούμε, κύριε Τζέκη, όσο αγωνιάτε κι εσείς. Εγώ δεν απέφυγα ποτέ τη μάχη. Το Σαββατοκύριακο θα είμαι στη Θεσσαλονίκη, ήδη συναντήθηκα χθες, θα ξανασυναντηθώ την άλλη εβδομάδα, και γίνονται διαβουλεύσεις. Σεβαστείτε, λοιπόν, τις οικογένειες αυτών των εξακοσίων ατόμων. Πρέπει να κάνουμε μία πίεση, όπως πρέπει, γιατί δεν είναι κρατική εταιρεία, είναι ιδιωτικές τράπεζες, κύριε Τζέκη…
      ΑΓΓΕΛΟΣ ΤΖΕΚΗΣ: …
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):…και εύχομαι και προσπαθώ να αντιμετωπίσουμε με τον καλύτερο τρόπο το πρόβλημα αυτό.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υπουργέ.
      Εισερχόμαστε στη συζήτηση της τρίτης με αριθμό 358/16.1.2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη μεταστέγαση του Περιφερειακού Ιατρείου Βλαχοκερασιάς σε κατάλληλο κτήριο του δήμου κ.λπ..
      Αναλυτικότερα η επίκαιρη ερώτηση του κ. Κοσιώνη έχει ως εξής:
      «Σε εντελώς ακατάλληλο κτήριο στεγάζεται το Περιφερειακό Ιατρείο Βλαχοκερασιάς του Δήμου Σκυρίτιδας Αρκαδίας, αλλά παρά τις διαμαρτυρίες κατοίκων και φορέων η Κυβέρνηση επιμένει στη μίσθωση μιας ιδιωτικής αποθήκης, με το επιχείρημα την «προσφορά» του ιδιοκτήτη για μη καταβολή μισθώματος μέχρι 31.12.2006. 
      Όπως προκύπτει από τα έγγραφα του Τμήματος Υγιεινής και Προστασίας Υγείας του Νομού Αρκαδίας, από διαμαρτυρία εκατοντάδων κατοίκων, αλλά και από την αναφορά των εργαζομένων στο Π.Ι., πρόκειται για ένα κτήριο–αποθήκη, εντελώς ακατάλληλο, που εγκυμονεί κινδύνους για ασθενείς και εργαζόμενους.
      Παρά το ότι ο Δήμος Σκυρίτιδας διαθέτει και με απόφαση του Δ.Σ. προσφέρει, δωρεάν, κατάλληλο κτήριο για τη μεταστέγαση του Π.Ι., το Υπουργείο την αρνείται, προκαλώντας εύλογα ερωτηματικά.
      Ερωτάται ο κύριος Υπουργός:
      Τι μέτρα θα πάρει, προκειμένου να μεταστεγαστεί το Περιφερειακό Ιατρείο της Βλαχοκερασιάς στο κατάλληλο κτήριο του Δήμου, που προσφέρεται δωρεάν και πληροί τους όρους, διασφαλίζοντας ανθρώπινες συνθήκες στους ασθενείς και στους εργαζόμενους σ’ αυτό;»
      Το λόγο έχει ο Υφυπουργός Υγείας και Κοινωνικής Αλληλεγγύης, κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, μου κάνει εντύπωση γιατί πάλι επανέρχεται στο προσκήνιο ένα θέμα για το οποίο είχα απαντήσει και σε σας, κύριε Κοσιώνη, και στον κ. Πατσιλινάκο, που είχατε κάνει μία ερώτηση για το γνωστό αυτό θέμα του περιφερειακού ιατρείου της Βλαχοκερασιάς. Τέλος πάντων, δίνεται η ευκαιρία κι εσείς προφορικά να αναπτύξετε στη Βουλή τις θέσεις σας κι εγώ παράλληλα να σχολιάσω το θέμα.
      Όπως θα γνωρίζετε, το τοπικό συμβούλιο του δημοτικού διαμερίσματος της Βλαχοκερασιάς πήρε περί το 2003 μία απόφαση μετεγκατάστασης του περιφερειακού ιατρείου από το χώρο που λειτουργούσε σ’ έναν άλλο χώρο που ήταν στο Κ.Ε.Κ. του Δήμου της Σκυρίτιδας. Αυτή η απόφαση διεβιβάσθη τότε στο νοσοκομείο και στη Δ.Υ.Π.ε. και εκείνη την περίοδο το Διοικητικό Συμβούλιο του Παναρκαδικού Νοσοκομείου είχε πάρει απόφαση ότι θα μπορούσε να γίνει η μετεγκατάσταση αυτή για λόγους καλύτερων παροχών υπηρεσιών υγείας στο νέο χώρο Κ.Ε.Κ. που του εδίδετο από το δήμο.
      Το 2004 περί το μήνα Δεκέμβριο η νέα διοίκηση του νοσοκομείου μετά από μία προσφορά που έγινε εκ μέρους του ιδιοκτήτη, που είχε το περιφερειακό ιατρείο ότι θα γινόταν η μετεγκατάσταση του περιφερειακού ιατρείου από τον πρώτο όροφο σε ισόγειο χώρο, προτίμησε τη λύση αυτή, να γίνει η μετεγκατάσταση στο χώρο ακριβώς του ισογείου στο κτήριο που βρισκόταν το περιφερειακό ιατρείο, διότι συνεκτίμησε ότι οι συνθήκες ήταν πολύ καλύτερες από τον προτεινόμενο από το Δημοτικό Συμβούλιο και αυτό γιατί ο χώρος ο οποίος χορηγείτο από το Δημοτικό Συμβούλιο ήταν στο Κ.Ε.Κ., ήταν γύρω στα τριάντα πέντε τετραγωνικά χωρίς να υπάρχουν βοηθητικοί χώροι, ενώ ο χώρος ο οποίος διετίθετο δωρεάν από το συμπολίτη τους, τον κ. Σώκο, ήταν μίας επιφάνειας ογδόντα πέντε τετραγωνικών με συμπληρωματικούς χώρους.
      Εκρίθη, λοιπόν, ότι ο χώρος αυτός ήταν καλύτερος και παρέμεινε το περιφερειακό ιατρείο στο χώρο ιδιοκτησίας του κ. Σώκου αμισθί για τρία χρόνια και έγινε η μετεγκατάσταση αυτή από τον πρώτο όροφο στο ισόγειο.
      ΠΡΟΕΔΡΕΥΩΝ (Γεώργιος Σούρλας): Ο κ.   Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Υπουργέ, θα μπορούσα να πω ότι ήταν έκπληξη η απάντησή σας, αν δεν γνώριζα. Γνωρίζω, όμως, πάρα πολύ καλά τα πράγματα και το πρώτο που θα ήθελα να σημειώσω είναι το εξής: Εγώ δεν θα πω αυτά που θα πω ή στα έγγραφα που παρουσιάζουμε σαν κόμμα από δημοσιεύματα εφημερίδων ή διαμαρτυρίες κατοίκων, αλλά από επιτόπια εξέταση της κατάστασης επί τρεις-τρεισήμισι ώρες, κύριε Υπουργέ, και καλό θα ήταν να το είχατε κάνει κι εσείς, διότι όταν απαντάτε με έγγραφο της αρμόδιας υπηρεσίας σ’ ένα κόμμα, που κάνει μία ερώτηση και είναι από το Δ.Υ.Π.ε. Πελοποννήσου, τότε δεν εκτίθεται μόνο η υπηρεσία που γράφει τέτοια ακατανόητα πράγματα, αλλά και το Υπουργείο που το αποδέχεται. 
      Τι λέει; Σε δεκαπέντε σειρές λέει: «Όλα τα προτεινόμενα μέτρα είναι σωστά, να μεταβιβαστεί, ορίζεται επιτροπή που θα κάνει τη μεταστέγαση κ.λπ.» και στο τέλος τρεις αράδες «όμως, λόγω της προσφοράς του ιδιώτη ότι επί τρία χρόνια δεν θα παίρνει, θα μείνει εκεί». Έχω δει πάρα πολύ καλά πώς είναι και ο χώρος αυτός, κύριε Υπουργέ. 
      Μπαίνει το εξής ερώτημα: Είναι θέμα κόστους; Δηλαδή, εκεί που θα πήγαινε που είναι ο χώρος του ΚΕ.Π., εκεί θα πλήρωνε; Μήπως είναι για την προβολή κοινωνικού προσώπου κάποιου ο οποίος δημιουργεί τέτοιες συνθήκες; Δεν είναι μία υπηρεσία ενός γραφείου, κύριε Υπουργέ, είναι χώρος παροχής περίθαλψης. Για όνομα της Παναγίας!
      
      
      Και ξέρετε που έχει εγκατασταθεί το Κ.Ε.Π.; Είναι ένα σκέτο κουκλί με τέτοιες κατασκευές, που ήταν για το Κέντρο Υγείας και ακόμα για άτομα με αναπηρίες να έχουν πρόσβαση εκεί και τώρα υπάρχουν άλλοι λόγοι, που δεν θέλω να τους αναφέρω γιατί θα μπορούσατε να το ερευνήσετε και να δείτε τι κρύβεται πίσω απ’ αυτό. Δεν είναι απλή υπηρεσία, κύριε Υπουργέ, είναι κέντρο παροχής υπηρεσιών. Αφορά την υγεία και αυτών που δουλεύουν εκεί μέσα και αυτών που πηγαίνουν για παροχή περίθαλψης. Για όνομα της Παναγίας! Είναι περισσότερο από ύποπτο. Δεν θέλετε να το καταλάβετε, μπορείτε βέβαια να πάρετε πληροφορίες και από αλλού τι ρόλο παίζει ο ιδιοκτήτης στο γενικότερο πλαίσιο της περιοχής εκεί.
      Τελειώνω με το εξής: Ο χώρος που έχει εγκατασταθεί το Κ.Ε.Π. και θα πήγαινε και το Κέντρο Υγείας δεν είναι από κάποιους δημόσιους φορείς. Είναι και από δωρεές ανθρώπων της περιοχής, που δουλεύουν στο εξωτερικό και πρόκειται για επτακόσιους κατοίκους της περιοχής και η απόσταση είναι μόνο επτακόσια μέτρα κύριε Υπουργέ. αν θέλετε να το ερευνήσετε, ερευνήστε το και θα δείτε εάν αυτά που λέει ο Κοσιώνης είναι αλήθεια ή όχι.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοσιώνη.
      Κύριε Υπουργέ έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Κοσιώνη, θα ήθελα να πιστέψω πραγματικά στα λόγια σας, γιατί θεωρώ ότι σοβαρά αντιμετωπίζετε το θέμα. 
      Όμως, είναι γεγονός ότι η πληροφόρηση που εμείς έχουμε δεν είναι μόνο σε κάποια έγγραφα τα οποία εσείς κατά κάποιον τρόπο υποτιμάτε των αποκεντρωμένων υπηρεσιών, αλλά είναι και σε μαρτυρίες άλλων αγαπητών. Θα έλεγα δε ότι έχω σήμερα και τη μαρτυρία του Υφυπουργού Πολιτισμού κ. Τατούλη, που είναι από κει και ξέρει πολύ καλά τα πράγματα.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Αναμενόμενο, αλλά εγώ δεν συνηθίζω να λέω άλλα πράγματα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το περιφερειακό αυτό ιατρείο της Βλαχοκερασιάς στο σημείο ακριβώς που είναι εξυπηρετεί και το δημοτικό διαμέρισμα Κολλίνας. 
      Όσον αφορά τώρα αν υπάρχουν κάποιες διενέξεις μεταξύ των πολιτών, όπως αντιλαμβάνεστε εμείς δεν μπαίνουμε στη λογική του κουτσομπολιού, αλλά μπαίνουμε ακριβώς στην αντικειμενική εκτίμηση των υπηρεσιών, που παρέχουν αυτές οι αποκεντρωμένες υπηρεσίες, τα περιφερειακά ιατρεία.
      Καταλαβαίνετε και σεις ότι άλλος είναι ο χώρος των τριάντα πέντε τετραγωνικών χωρίς μια τουαλέτα –να το πω έτσι- και άλλος είναι ο χώρος των ογδόντα πέντε τετραγωνικών που παρέχεται αυτήν τη στιγμή υπό όλες αυτές τις καλές προδιαγραφές, κάτι που έχει αξιολογηθεί και αξιοποιηθεί από την τεχνική υπηρεσία του Παναρκαδικού Νοσοκομείου. Οι οποιεσδήποτε αναφορές σε κάποια θέματα του τύπου γιατί αυτός ο συμπολίτης ο κ. Σώκος κάτι δεν τους ταιριάζει και θα ήθελαν τη μεταφορά, καταλαβαίνετε ότι δεν θα πρέπει εμείς οι δύο, ως γιατροί και ως κοινοβουλευτικοί, να μπούμε στη λογική κάποιων διενέξεων της μικροκοινωνίας, που υπάρχει στον τόπο εκεί, γιατί γνωρίζετε πολύ καλά τα προβλήματα που αναφύονται κατά καιρούς. Εμείς λέμε ότι αυτό το περιφερειακό ιατρείο πληροί όλες τις προδιαγραφές. Παρέχονται υπηρεσίες πρωτοβάθμιας φροντίδας υγείας και είναι πολύ καλή η θέση που έχει τοποθετηθεί, το δε Κ.Ε.Π. είναι ένας άλλος σχηματισμός και είναι εντελώς διαφορετική η φιλοσοφία του και η παροχή υπηρεσιών για τους πολίτες της περιοχής.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Μόνο να κάνετε ένα ταξιδάκι εκεί.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχω τη μαρτυρία του κ. Τατούλη.
      ΠΡΟΕΔΡΕΥΩΝ (Γεώργιος Σούρλας): Κύριε Κοσιώνη, συνεννοηθείτε οι δυο σας να επισκεφθείτε αυτόν το χώρο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις συνοδοί-καθηγητές από το 3ο Λύκειο Καλλιθέας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου παρευρίσκονται οι Βουλευτές –που ελέγχουν την Κυβέρνηση για πράξεις ή παραλείψεις- και οι Υπουργοί οι επερωτώμενοι ή ερωτώμενοι.
      Η τέταρτη, η με αριθμό 353/16.1.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με τη μείωση του εισοδήματος των ελαιοπαραγωγών λόγω παρακρατήσεων κ.λπ., διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Εισερχόμεθα στη συζήτηση της πρώτης, της με αριθμό 346/16.1.2006 επίκαιρης ερώτησης του Βουλευτή της Νέας Δημοκρατίας κ. Ηλία Καλλιώρα προς τον Υπουργό Πολιτισμού, σχετικά με την αξιοποίηση του Ξενοδοχείου Ακροπόλ. 
      Η επίκαιρη ερώτηση του κ. Καλλιώρα αναλυτικότερα έχει ως εξής:
      «Το 1997 το ΥΠ.ΠΟ. προχώρησε σε σύμβαση αγοράς του ξενοδοχείου «ΑΚΡΟΠΟΛ», με σκοπό να στεγάσει εκεί τις υπηρεσίες του. Έκτοτε υπήρξαν συνεχείς αλλαγές πολιτικής ηγεσίας στο ΥΠ.ΠΟ. και έντονες διαμάχες ως προς τη νομιμότητα της σύμβασης, την πληρότητά της και όσον αφορά τις απαιτήσεις και τις υποχρεώσεις των αντισυμβαλλομένων, αλλά και τη σκοπιμότητά της, με αποτέλεσμα να έχει «παγώσει» η σύμβαση, ενώ το δημόσιο έχει ήδη αναλάβει υποχρεώσεις ύψους 1,8 δισεκατομμυρίων  δραχμών, που βάρυναν το ακίνητο.
      Oι νέοι ιδιοκτήτες της εταιρίας, η οποία ελέγχει την ιδιοκτησία του «ΑΚΡΟΠΟΛ», προσέφυγαν στη δικαιοσύνη κατά του δημοσίου, με  στόχο να δοθεί δικαστική λύση στην εκκρεμότητα. Μετά από συνεννόηση των νομικών συμβούλων των δύο πλευρών αποφασίσθηκε η αναβολή της εκδίκασης, με στόχο να βρεθεί εξωδικαστική λύση. Οι εκπρόσωποι του «ΑΚΡΟΠΟΛ» με έγγραφό τους προς το ΥΠ.ΠΟ., στις αρχές Οκτωβρίου του 2005, πρότειναν είτε την ολοκλήρωση της πώλησης είτε την επιστροφή του ακινήτου, με όρους που θα συμφωνούσαν και οι δύο πλευρές. Αν και έχουν περάσει περισσότεροι από δύο μήνες, το ΥΠ.ΠΟ. συνεχίζει –όπως έκανε επί οκτώ χρόνια- να διατηρεί «παγωμένη» την εκκρεμότητα.
      Η ολιγωρία του ΥΠ.ΠΟ. έχει ως αποτέλεσμα να δημιουργούνται υποψίες ότι υπάρχει πρόθεση να επανέλθει το «ΑΚΡΟΠΟΛ» στους αρχικούς του ιδιοκτήτες, παραγνωρίζοντας την υπερδιπλάσια αξία που έχει σήμερα το ακίνητο ή σε περίπτωση δικαστικής λύσης, να επιδικαστούν στους πωλητές τεράστιες αποζημιώσεις. 
      Κατόπιν των ανωτέρω, ερωτάται η κυρία Υπουργός:
      1. Εάν προτίθεται να συνεχίσει να αδιαφορεί για την τύχη του «ΑΚΡΟΠΟΛ», όπως συνέβαινε με τους προκατόχους της των δύο προηγουμένων κυβερνήσεων, ζημιώνοντας το ελληνικό δημόσιο, αλλά και την αρχιτεκτονική κληρονομιά της Αθήνας.
      2. Εάν αληθεύει ότι σκέπτεται την αναστροφή της πώλησης ή τέλος, αν θα δώσει εντολή να προχωρήσουν οι διαδικασίες εκείνες που θα εξασφαλίσουν την αξιοποίηση του «ΑΚΡΟΠΟΛ».
      Στην επίκαιρη ερώτηση του κ. Καλλιώρα θα απαντήσει ο Υφυπουργός Πολιτισμού κ. Τατούλης.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είναι γεγονός ότι το «ΑΚΡΟΠΟΛ» είναι ένα σημαντικό οίκημα, που βρίσκεται πολύ κοντά σε χώρους άμεσου ενδιαφέροντος για το Υπουργείο Πολιτισμού και είναι πολύ σωστό το ενδιαφέρον μας για την αξιοποίηση του «ΑΚΡΟΠΟΛ».
      Θα ήθελα λοιπόν από την αρχή να αποκλείσω κάθε ενδεχόμενο για αναστροφή της πώλησης. Το «ΑΚΡΟΠΟΛ» ανήκει στο Υπουργείο Πολιτισμού. Η σκέψη μας και η πολιτική μας είναι να το αξιοποιήσουμε και να το εντάξουμε σ’ ένα γενικότερο σχεδιασμό για τη βελτίωση των παραγόμενων υπηρεσιών πολιτισμού, σε άμεση σχέση με το Εθνικό Αρχαιολογικό Μουσείο. Άλλωστε, πριν λίγο καιρό ανακοινώσαμε το σχεδιασμό της επέκτασης του Εθνικού Αρχαιολογικού Μουσείου, που σημαίνει ότι μέσα σ’ αυτήν τη λογική εντάσσουμε και την αξιοποίηση του «ΑΚΡΟΠΟΛ».
      Κύριε Πρόεδρε, είναι γεγονός ότι πολλές αμέλειες, ατέλειες και ελλείψεις έχουν δημιουργήσει αυτό το τεράστιο ζήτημα, το τεράστιο πρόβλημα με τη γενικότερη προώθηση όλων των απαραίτητων έργων που απαιτούντο, προκειμένου το «ΑΚΡΟΠΟΛ» να ανασκευαστεί, να μετασκευαστεί και να έχει ενταχθεί στη λειτουργική διαδικασία του Υπουργείου Πολιτισμού. Αυτές τις αμέλειες, τις ελλείψεις και τις παραλείψεις προσπαθούμε να τις διορθώσουμε και να τις ξεπεράσουμε. 
      Θα ήθελα να πω στον κύριο συνάδελφο ότι δεν σκεφτόμαστε σε καμία περίπτωση την αναστροφή της αγοράς του «ΑΚΡΟΠΟΛ». Και βέβαια, αυτό που μας απασχολεί, είναι ο καλύτερος τρόπος αξιοποίησης
      Είναι γεγονός ότι από το 1999 υπήρξε μια σύμβαση μεταξύ του ελληνικού δημοσίου και της ανώνυμης εταιρείας ξενοδοχειακών επιχειρήσεων «ΑΚΡΟΠΟΛ ΠΑΛΛΑΣ ΑΛΤΕ Α.Ε.», οποία είχε τα προβλήματα που αναφέρθηκαν προηγούμενα.
      Είναι γεγονός ότι υπάρχει πλέον μια καινούργια διάδοχη κατάσταση. Και είναι γεγονός ότι τα προβλήματα που υπάρχουν στη διαδικασία ενεργοποίησης της σύμβασης, είναι και αυτό ένα σημαντικό πρόβλημα.
      Θα ήθελα, λοιπόν, να αναφερθώ στα τρία σενάρια τα οποία υπάρχουν. Το πρώτο είναι η λύση της συμβάσεως, η αναστροφή της πώλησης, που δεν το συζητούμε καθόλου. Είναι εντελώς ασύμφορο για το Υπουργείο Πολιτισμού, δεν περνάει καν από το μυαλό μας. Το δεύτερο σενάριο είναι το να ενεργοποιηθεί η σύμβαση και, βέβαια, η μη αναστροφή της ιδιοκτησίας.
      Το τρίτο σενάριο είναι η ενεργοποίηση της αναστροφής χωρίς τη λύση της συμβάσεως. Αυτό, βέβαια, είναι ένα σενάριο, το οποίο οι υπηρεσίες μας θεωρούν ότι θα υπερδιπλασιάσει το κόστος για την ανακατασκευή του «ΑΚΡΟΠΟΛ». 
      Παραμένουμε λοιπόν και εξετάζουμε το ενδεχόμενο της δεύτερης λύσης και αφού ξεπεράσουμε τα νομικά προβλήματα τα οποία υπάρχουν, νομίζω ότι μπορούμε να λειτουργήσουμε θετικά ως προς την εξέλιξη αυτής της υπόθεσης.
      Κύριε Πρόεδρε, επιμένω ότι το Υπουργείο Πολιτισμού σε καμία περίπτωση δεν σκέφτεται την αναστροφή της πώλησης του «ΑΚΡΟΠΟΛ». Βέβαια, υπάρχει ήδη μία επιτροπή, η οποία εξετάζει όλα αυτά τα ενδεχόμενα υπό τον κύριο Γενικό Γραμματέα του Υπουργείου Πολιτισμού.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Πρέπει να σας πω ότι γνωρίζω, κύριε Πρόεδρε, ότι η νέα διακυβέρνηση έχει ευαισθησίες και ιδιαίτερα στο χώρο του πολιτισμού. Εγώ αυτό που θα ήθελα να πω, είναι ότι όταν υπάρχουν στοιχεία, όπως εδώ, που σχετίζονται με την κληρονομιά κατά πρώτον και δεύτερον με το δημόσιο αυτό καθεαυτό –με το δημόσιο συμφέρον, για να το πω αλλιώς- με βρίσκει πολύ σύμφωνο η φιλοσοφία και αυτά που άκουσα από τον κύριο Υπουργό, διότι εδώ έχουμε μία κατάσταση, η οποία σέρνεται για οκτώ περίπου χρόνια, από το παρελθόν και έχει παγώσει.
      Επιτρέψτε μου να πω ότι αυτό δεν επιτρέπεται. Δεν επιτρέπεται, δηλαδή, αυτό για το οποίο κατηγορούσαμε την προηγούμενη κυβέρνηση, να το κάνουμε εμείς. Ως εκ τούτου, δεν μπορώ να κρίνω, δεν έχω εικόνα για το τι πρέπει να κάνει η Κυβέρνηση, δεν είναι η δουλειά μου. Η δουλειά μας εδώ είναι κάτι το οποίο πρέπει να φύγει μπροστά.
      Επίσης,  αναφέρθηκαν από τον κύριο Υπουργό τα τρία σενάρια και δεν έχω να προσθέσω κάτι προς αυτήν την κατεύθυνση. Όμως, κύριε Πρόεδρε, θέλω να αναγνωρίσω δημόσια μέσα σ’ αυτήν την Αίθουσα ότι ο κ. Κασσίμης ήταν αυτός που, όταν τυχαία συζητούσαμε αυτό το θέμα, πρώτος έκανε και το πρώτο περίγραμμα, το γραπτό, δηλαδή, σκαρίφημα το οποίο συζητάμε σήμερα. Εγώ βεβαίως ανέλαβα να έρθω στην Αίθουσα και να συζητήσω αυτό το θέμα, όπως το περιέγραψε εξαιρετικά καλά ο κύριος Υφυπουργός, το οποίο αφορά την Αθήνα μας.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ήθελα να επαναλάβω την άποψή μας, ότι δεν υπάρχει περίπτωση αναστροφής της πώλησης. Εκείνο που προέχει πάνω από όλα, είναι η εξυπηρέτηση του δημοσίου συμφέροντος. Και ποιο είναι αυτό το δημόσιο συμφέρον και πώς εξασφαλίζεται; Είναι μέσα στις ευθύνες που έχουμε. Εμάς –και σύμφωνα με την άποψη των υπηρεσιακών παραγόντων- εκείνο που μας ενδιαφέρει, είναι αφ’ ενός μεν να διατυπώσουμε δημοσίως την άποψή μας, ότι το «ΑΚΡΟΠΟΛ» ανήκει στο Υπουργείο Πολιτισμού και εντάσσεται στον ευρύτερο σχεδιασμό της περιοχής, που έχει άμεση σχέση με το Εθνικό Αρχαιολογικό Μουσείο και αφ’ ετέρου, το ότι προσπαθούμε να βρούμε όλες αυτές τις διαδικασίες που θα προστατεύσουν το δημόσιο χρήμα, που θα εξασφαλίσουν την ανακατασκευή του κτηρίου με το λιγότερο δυνατό κόστος, με τις λιγότερες ευθύνες και με την άρση όλων των εκκρεμοδικιών που μπορούν να βάλουν σε κίνδυνο τη διεκδίκηση του δημοσίου οφέλους. 
      Βέβαια, κύριε συνάδελφε, θα ήθελα να πω, τονίζοντας την ευαισθησία σας, ότι πολύ σύντομα αυτή η επιτροπή θα μας δώσει τη δική της γνώμη, αλλά η πολιτική κατεύθυνση είναι αυτή που περιέγραψα προηγουμένως.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της δεύτερης, της με αριθμό 357/16.1.2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με το ποσό του προγράμματος «ΘΗΣΕΑΣ» που είναι κατατεθειμένο στο Ταμείο Παρακαταθηκών και Δανείων.
      Η επίκαιρη ερώτηση του κ. Ρόβλια έχει ως εξής:
      «Με τις με αριθμούς 4642/16.11.2005 και 5229/6.12.2005 ερωτήσεις μου ζήτησα να μου γνωρίσετε το ακριβές ποσό του προγράμματος «ΘΗΣΕΑΣ» που είναι κατατεθειμένο στο Ταμείο Παρακαταθηκών και Δανείων.
      Με τα 43071/ΔΕ-8956/1.12.2005 και 2/69172/0094/22.12.2005 έγγραφά σας αρνηθήκατε να μου απαντήσετε, κατά τρόπο αδικαιολόγητο.
      Ερωτάται ο κύριος Υπουργός ποιο ποσό του προγράμματος «ΘΗΣΕΑΣ» είναι κατατεθειμένο στο Ταμείο Παρακαταθηκών και Δανείων».
      Θα απαντήσει ο Υφυπουργός κ. Δούκας.
      Κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητέ συνάδελφε, η επίκαιρη ερώτησή σας είναι πολύ σαφής και επομένως και η απάντηση θα είναι σύντομη. Σύμφωνα με το σημείωμα που έχω  από το Ταμείο Παρακαταθηκών και Δανείων, το ποσό το οποίο έχει κατατεθεί για το πρόγραμμα «ΘΗΣΕΑΣ», είναι περίπου 375.000.000 ευρώ και έχουν διατεθεί από αυτό το ποσό περίπου τα 162.000.000 ευρώ. Σας παραπέμπω και στην προηγούμενη σχετική και πολύ λεπτομερέστερη απάντηση του αρμόδιου Υφυπουργού κ. Νάκου σε παραπλήσιο ερώτημα. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος κ. Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, να συμφωνήσουμε στο ποσό που μου είπατε, για να μην υπάρχει καμία παρανόηση; Είπατε ότι έχουν κατατεθεί 375.000.000 ευρώ. Σωστά; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ναι. 
      ΚΩΝΣΤΑΝΤΙΝΟΣ ΡΟΒΛΙΑΣ: Το έγγραφο του Υπουργείου Εσωτερικών μιλά για 271.000.000 ευρώ. Αυτό είναι το πρώτο κρατούμενο. 
      Δεύτερον, είπατε ότι έχουν αναληφθεί 162.000.000 ευρώ. Δηλαδή το υπόλοιπο, αυτό το οποίο ζητάω, είναι αυτό που προκύπτει από την αφαίρεση αυτών των δυο αριθμών. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είναι 212.000.000  ευρώ.
      ΚΩΝΣΤΑΝΤΙΝΟΣ ΡΟΒΛΙΑΣ: Είναι 212.000.000 ευρώ. Διότι με τα στοιχεία που έδινε το Υπουργείο Εσωτερικών, είναι 191.000.000 ευρώ και διερωτώμαι τελικά πού είναι η αλήθεια. 
      Θα σας πω ποιος είναι ο λόγος της ερώτησης. Έγινε, διότι το Υπουργείο Εσωτερικών σε κάποιο έγγραφό του ομολόγησε ότι 80.000.000 ευρώ από το πρόγραμμα «ΘΗΣΕΑΣ» έχουν διατεθεί για άλλα προγράμματα. Με τους όρους που χρησιμοποιούσε η παράταξή σας, μιλάμε για υπεξαίρεση 80.000.000 ευρώ από την Τοπική Αυτοδιοίκηση. Δεν είναι δική μας η ορολογία, αλλά δική σας. Είναι τα περίφημα «υπεξαιρεθέντα» ή «παρακρατηθέντα». 
      Εγώ προσπαθώ να βρω, λοιπόν, πόσα είναι αυτά που έχουν διατεθεί για άλλα προγράμματα. Τώρα εσείς, βέβαια, μου λέτε συνολικά ότι 161.000.000 ευρώ έχουν αναληφθεί από τους πόρους του «ΘΗΣΕΑ» και θα προσπαθήσω να βρω άκρη, αλλιώς θα επανέλθω. Γιατί, όμως, δεν μου το λέγατε εγγράφως; Ήταν ανάγκη να φθάσουμε σε επίκαιρη ερώτηση; 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Οικονομίας και Οικονομικών κ. Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ήμουν σαφής, αγαπητέ συνάδελφε. Πρέπει να ελέγξετε και με ποια ημερομηνία είναι τα στοιχεία,  διότι μπορεί εν τω μεταξύ να έχουν τοποθετηθεί και άλλα χρήματα. Τα στοιχεία που έχω, πάντως, από το Ταμείο Παρακαταθηκών είναι αυτά τα οποία σας ανέφερα μόλις προηγουμένως.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Εισερχόμαστε στη συζήτηση της τέταρτης, της με αριθμό 356/16-1-2006 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Υγείας και Κοινωνικής Αλληλεγγύης, σχετικά με την υπαγωγή των εργαζομένων σε Δημοσια  Νοσοκομεία, στο ΙΚΑ κ.λπ.. 
      Η επίκαιρη ερώτηση του κυρίου συναδέλφου αναλυτικότερα έχει ως εξής: 
      «Στη διάλυση του ασφαλιστικού συστήματος στα δημόσια νοσοκομεία και τους οργανισμούς πρόνοιας των δημοσίων υπαλλήλων γενικότερα, οδηγούν οι θέσεις του Γενικού Λογιστηρίου του Κράτους (Γ.Λ.Κ.). Σε έγγραφό του με αριθμό πρωτοκόλλου 13398718/0092/12-12-2005, παράγραφος 3, αναφέρει τα εξής: «Με τις διατάξεις του ν. 3329/2005 καταργήθηκε το Πε.Σ.Υ.Π. και δημιουργήθηκαν οι Δ.Υ.ΠΕ., τα δε νομικά πρόσωπα δημοσίου δικαίου που αποτελούσαν μονάδες των Πε.Σ.Υ.Π. μετατράπηκαν σε ανεξάρτητα νομικά πρόσωπα δημοσίου δικαίου. Ως εκ τούτου το προσωπικό των Δ.Υ.ΠΕ. και όλων των νομικών προσώπων δημοσίου δικαίου που εποπτεύονται από αυτές, από τη δημοσίευση του ανωτέρω νόμου (3329/2005) υπάγεται στο κοινό συνταξιοδοτικό καθεστώς του Ι.Κ.Α.». 
      Σύμφωνα με τα ανωτέρω, οι εργαζόμενοι στα νοσοκομεία και τους οργανισμούς πρόνοιας δεν θα υπάγονται πλέον στην ασφάλιση του δημοσίου, αλλά στο Ι.Κ.Α., επειδή τα παραπάνω νομικά πρόσωπα δημοσίου δικαίου θεωρούνται νέες υπηρεσίες! Έτσι οι εργαζόμενοι σε αυτά δεν μπορούν, σύμφωνα με το Γ.Λ.Κ., να ανήκουν στο συνταξιοδοτικό καθεστώς του δημοσίου ούτε στο Ταμείο Πρόνοιας, το Μ.Τ.Π.Υ. και το Τ.Ε.Α.Δ.Υ.. 
      Παρόμοια μέτρα καταργούν ασφαλιστικά δικαιώματα δεκάδων χιλιάδων εργαζομένων στο χώρο της υγείας-πρόνοιας και αποτελούν νάρκη για τα δικαιώματα όλων των υπαλλήλων. Οι ρυθμίσεις αυτές στερούν τα ασφαλιστικά ταμεία των δημοσίων υπαλλήλων από τεράστιους πόρους και θα τα οδηγήσουν τελικά στη διάλυση.
      Κατόπιν αυτών, ερωτώνται οι κ.κ. Υπουργοί:
      1. Θεωρούν πως πρέπει να ανατραπεί το ασφαλιστικό καθεστώς των εργαζομένων στα νοσοκομεία και στους οργανισμούς πρόνοιας, να φαλκιδευθούν τα ασφαλιστικά δικαιώματά τους και να κινδυνεύσουν με κατάρρευση τα ασφαλιστικά ταμεία των δημοσίων υπαλλήλων; 
      2. Τι μέτρα προτίθενται να πάρουν, ώστε να διατηρήσουν οι εργαζόμενοι των υπηρεσιών αυτών το ασφαλιστικό τους καθεστώς, που είχαν πριν τη δημοσίευση του ν. 3329/2005 και να υπαχθούν επίσης σ΄ αυτό οι νεοπροσληφθέντες και οι μεταταγέντες;».
      Θα απαντήσει ο Υφυπουργός Οικονομίας και Οικονομικών κ. Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κατ’ αρχήν να πω «χρόνια πολλά» για χθες στον αγαπητό συνάδελφο.
      Πράγματι, με το ν. 3329/2005 τα Πε.Σ.Υ.Π. καταργήθηκαν και μετατράπηκαν ουσιαστικά σε διοικήσεις υγειονομικών περιφερειών, που είναι νομικά πρόσωπα δημοσίου δικαίου και ως νομικά πρόσωπα δημοσίου δικαίου, οι εργαζόμενοι σ’ αυτά υπάγονται στο καθεστώς του Ι.Κ.Α., εκτός αν υπάρξει συγκεκριμένη νομοθετική ρύθμιση. 
      Με το ν. 3408/2005 και με το άρθρο 4 του νόμου αυτού, οι μεν ήδη εργαζόμενοι έχουν γενικότερα τη δυνατότητα επιλογής μέσα σε τρεις μήνες –οι εργαζόμενοι στα νοσοκομεία- του τι καθεστώς θέλουν, οι δε νεοπροσλαμβανόμενοι, μετά το ν. 3329/2005 εντάσσονται στο Ι.Κ.Α., σύμφωνα με τη νομοθεσία. Για να μην υπάρχει, όμως, διαφορετική αντιμετώπιση με τους ήδη υπηρετούντες, που ανέκαθεν υπαγόντουσαν στο ασφαλιστικό καθεστώς του δημοσίου και για να μην υπάρχει αυτή η διαφορά με τους νεοπροσλαμβανόμενους, έχουμε ζητήσει από τις αρμόδιες υπηρεσίες να ετοιμάσουν σχετική συνταξιοδοτική διάταξη που να ρυθμίζει το θέμα αυτό για τους νεοπροσλαμβανόμενους στα νοσοκομεία, όπως έγινε και το 2002 και το 2004 με τη δημιουργία του Πε.Σ.Υ. και του Πε.Σ.Υ.Π. αντίστοιχα, όπου υπήρξαν συγκεκριμένες ρυθμίσεις για το συνταξιοδοτικό καθεστώς.
      Τα πράγματα είναι πιο πολύπλοκα για τους εργαζόμενους στους οργανισμούς πρόνοιας και έχω ζητήσει από τις υπηρεσίες μας να μου κάνουν σχετική έκθεση για τις πιθανές παρενέργειες και τυχόν επιπτώσεις της σχετικής νομοθετικής ρύθμισης. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, όπως καταλαβαίνετε, έχει δημιουργηθεί μεγάλη αναστάτωση στα νοσοκομεία και στις μονάδες υγείας και πρόνοιας όλης της χώρας από αυτό το  έγγραφο του Γενικού Λογιστηρίου του Κράτους, το οποίο λέει ότι εφεξής, όλοι οι υγειονομικοί εργαζόμενοι θα καλύπτονται ασφαλιστικά από το Ι.Κ.Α., όχι μόνο οι νεοεισερχόμενοι, αλλά και οι παλιότεροι. 
      Υπάρχει, λοιπόν, εδώ ένα νομικό κενό και χαίρομαι με τη διευκρίνιση που δώσατε, κύριε Υπουργέ, ότι έχετε δώσει εντολή να γίνουν οι δέουσες διαδικασίες, ώστε να γίνει μία σχετική αναφορά, όπως γινόταν πάντα σε όλα τα νομοθετήματα ως τώρα, στο ν. 2592/1953, ο οποίος κατατάσσει τους ασφαλισμένους υγειονομικούς στο δημόσιο και αν δεν συμβεί αυτό, τότε με τη μετάταξή τους στο Ι.Κ.Α., καταλαβαίνετε ότι θα υπάρχουν σοβαρές οικονομικές επιπτώσεις, που μπορεί να μειώσουν και κατά 30% τις ασφαλιστικές τους αποδοχές. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Είναι έντονη η αντίδραση των εργαζομένων στον υγειονομικό χώρο και, βέβαια, εδώ είναι περιττό να επαναλάβω αυτά που είναι πασίγνωστα, ότι οι εργαζόμενοι αυτοί δουλεύουν υπό σκληρές συνθήκες, δουλεύουν παρά πολλές ώρες, δεν παίρνουν ρεπό, άδειες. Υπάρχουν, δηλαδή, ακόμη εργαζόμενοι που έχουν δύο και τρία χρόνια να πάρουν την κανονική τους άδεια, δουλεύουν με ανθυγιεινές συνθήκες και, όμως, δεν τους αναγνωρίζεται και δεν τους δίνεται το επίδομα ανθυγιεινών και βαρέων επαγγελμάτων.
      Κύριε Υπουργέ, θέλω κατηγορηματικά τη δέσμευσή σας ότι αυτές οι διαδικασίες θα κινηθούν γρήγορα, θα δοθούν οι διευκρινίσεις και οι υγειονομικοί εργαζόμενοι δεν θα έχουν κανένα τέτοιο κίνδυνο, αλλά και τη δέσμευσή σας ότι οι νεοπροσλαμβανόμενοι δεν μπορούν, εφόσον δουλεύουν κάτω από τις ίδιες συνθήκες, να είναι υπό διαφορετικό ασφαλιστικό καθεστώς. 
      Πιστεύω ότι αυτό είναι πέρα για πέρα εύλογο και, αν θέλετε, το οφείλουμε σ’ αυτούς τους ανθρώπους που, όπως και ο ίδιος ο Πρωθυπουργός έχει παραδεχθεί, είναι αυτοί που στηρίζουν στις πλάτες τους το υγειονομικό σύστημα, το οποίο αλλιώς θα είχε καταρρεύσει κάτω από αυτές τις δύσκολες συνθήκες, με τις χαμηλές, τέλος πάντων, δημόσιες δαπάνες που γίνονται για την υγεία και με τις τεράστιες ελλείψεις σε υγειονομικό, νοσηλευτικό κυρίως, αλλά και άλλο υγειονομικό προσωπικό, όπως και σε γιατρούς σε όλους τους κλάδους υγείας. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Ορίστε, κύριε Υπουργέ. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ήμουν σαφής, κύριε Πρόεδρε και κύριε συνάδελφε, για την ξεχωριστή αντιμετώπιση των δυο αυτών κατηγοριών και θα επανέλθω το συντομότερο δυνατόν. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 24/24-11-2005 επερώτηση των Βουλευτών του ΠΑ.ΣΟ.Κ. κ.κ. Παρασκευής Χριστοφιλοπούλου, Τόνιας Αντωνίου, Παναγιώτη Αντωνακόπουλου, Μιλτιάδη Βέρρα, Χρίστου Βερελή, Λεωνίδα Γρηγοράκου, Πέτρου Ευθυμίου, Απόστολου Φωτιάδη, Βασιλείου Κεγκέρογλου, Δημητρίου Λιντζέρη, Ιωάννη Μανιάτη, Αριστείδη Μουσιώνη, Έκτορα Νασιώκα, Ευάγγελου Παπαχρήστου, Αικατερίνης Περλεπέ-Σηφουνάκη, Χρήστου Πρωτόπαπα, Κωνσταντίνου Ρόβλια, Νικόλαου Σαλαγιάννη, Εμμανουήλ Σκουλάκη, Εμμανουήλ Στρατάκη, Βασιλείου Τόγια, Θεοχάρη Τσιόκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη και Ευάγγελου Βενιζέλου, προς τον  Υπουργό Μεταφορών και Επικοινωνιών, σχετικά με τη διάδοση του Διαδικτύου. 
      Έχω την τιμή να σας γνωρίσω ότι με απόφαση του Προεδρείου της Κοινοβουλευτικής Ομάδας του ΠΑ.ΣΟ.Κ. και με υπογραφή του Προέδρου, του κ. Ρέππα, Κοινοβουλευτικός Εκπρόσωπος του ΠΑ.ΣΟ.Κ. στην επερώτηση αυτή ορίζεται ο Βουλευτής κ. Ρόβλιας. Επίσης, με απόφαση του Προέδρου του Συνασπισμού Ριζοσπαστικής Αριστεράς κ. Αλαβάνου, Κοινοβουλευτικός Εκπρόσωπος για την ίδια επερώτηση ορίζεται ο Βουλευτής του κόμματός του κ. Αθανάσιος Λεβέντης. 
      Το λόγο έχει η πρώτη επερωτώσα, η κ. Χριστοφιλοπούλου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. 
      Κύριοι συνάδελφοι, ο πολιτικός διάλογος αυτήν την εποχή εστιάζεται στην επικείμενη Συνταγματική Αναθεώρηση η οποία, όπως φάνηκε από την προχθεσινή ομιλία του κυρίου Πρωθυπουργού, είναι μάλλον ρηχή και πρόχειρη. 
      Έχουμε φύγει μακριά από τα πραγματικά προβλήματα του Έλληνα πολίτη, μακριά από αυτά που τον απασχολούν. Και τον απασχολεί βέβαια το κόστος διαβίωσης, η ποιότητα στις υπηρεσίες, στα νοσοκομεία, η γραφειοκρατία. Τον απασχολεί βεβαίως και ένα από τα ζητήματα, το βασικό ζήτημα, που θίγει αυτή η επερώτηση. Τους Έλληνες πολίτες, τους φοιτητές, τους μικρούς επιχειρηματίες, τα απλά σπίτια, τουλάχιστον το 24% αυτών, τους απασχολεί και το φθηνό και γρήγορο internet. 
      Και αυτή η επερώτηση, κυρίες και κύριοι συνάδελφοι, τότε που κατατέθηκε, είχε σκοπό να αναδείξει τη σημασία που μπορεί να έχει το φθηνό και γρήγορο internet, τη σημασία που μπορούν να έχουν ευρύτερα οι ηλεκτρονικές επικοινωνίες και η διάδοσή τους στη χώρα, σε μια εποχή όπου από τη μια έχουμε ραγδαίες εξελίξεις σε μια παγκοσμιοποιημένη πια οικονομία -και είναι βασικό εργαλείο αυτό για τις επιχειρήσεις, για τον απλό πολίτη που θέλει να βελτιώσει την δυνατότητα πρόσβασης στη γνώση, στην πληροφορία- αλλά και σε μια εποχή που ταυτόχρονα ανοίγει το λεγόμενο «ψηφιακό χάσμα». Δηλαδή, αρχίζει και διαφαίνεται ένας διαχωρισμός όσον αφορά εκείνους τους πολίτες που μπορούν να έχουν πρόσβαση, που έχουν την οικονομική και γνωστική, αν θέλετε, δυνατότητα να μπορούν να μπαίνουν στο internet, να μάθουν, να πληροφορηθούν και άρα να δράσουν, να συμμετέχουν στο ηλεκτρονικό γίγνεσθαι, που πια είναι ένα πολύ μεγάλο κομμάτι της οικονομίας και της κοινωνικής ζωής. 
      Το ηλεκτρονικό γίγνεσθαι, η δυνατότητα πρόσβασης στο διαδίκτυο, είναι ένα αγαθό και για εκείνο το κομμάτι των πολιτών, των συμπολιτών μας, όπου περιλαμβάνονται κάτοικοι των απομακρυσμένων περιοχών, όπου περιλαμβάνονται οι ασθενέστερες οικονομικά τάξεις, όπου περιλαμβάνονται οι περισσότεροι από τους αναπήρους συμπολίτες μας, στους οποίους η χρήση των νέων τεχνολογιών και ιδιαίτερα  η πρόσβαση στο διαδίκτυο, είναι ιδιαίτερα σημαντική. 
      Υπάρχει λοιπόν και ένα άλλο κομμάτι της Ελλάδας που δεν έχει πρόσβαση, που δυσκολεύεται να έχει πρόσβαση στο διαδίκτυο. Άρα, λοιπόν, το αντικείμενο αυτής της επερώτησης δεν είναι τεχνικό, δεν είναι μακριά από τον πολίτη, δεν αφορά μόνο τους λίγους, δεν αφορά μόνο τους παρόχους υπηρεσιών internet. Δεν αφορά μόνο λίγους επιχειρηματίες περί το κέντρο των Αθηνών ή, άντε, και το κέντρο της Θεσσαλονίκης. Αφορά όλη την Ελλάδα. Για μας, η φθηνή και απλή πρόσβαση στο internet αφορά όλη την Ελλάδα. 
      Η χώρα χρειάζεται φθηνό και γρήγορο internet τώρα και για όλους, για να αποφύγουμε, όπως και είπα και πριν, το ψηφιακό χάσμα, για να καταπολεμήσουμε τον ψηφιακό αναλφαβητισμό. Για να γίνει, όμως, αυτό πράξη, κυρίες και κύριοι συνάδελφοι, χρειάζεται, πέρα και πάνω απ’ όλα, να έχουμε κατ’ αρχήν μια σωστά οργανωμένη, απελευθερωμένη αγορά, όπως εμείς στο ΠΑ.ΣΟ.Κ. αρχίσαμε και την κάναμε με επιτυχία έτσι, μια αγορά που να λειτουργεί προς όφελος του καταναλωτή, προς όφελος του χρήστη. Ταυτόχρονα, χρειαζόμαστε πολιτικές για να καλύψουμε σήμερα αυτούς που δεν είναι χρήστες, δεν έχουν πρόσβαση στο internet, αδυνατούν κι έτσι να καλύψουμε το κομμάτι της Ελλάδας που έπεται των εξελίξεων.
      Άρα, ναι, φθηνό και γρήγορο internet. Ναι, πρόσβαση σε όλους και, βεβαίως, καταπολέμηση του ψηφιακού αναλφαβητισμού. Καταπολέμηση του ψηφιακού αναλφαβητισμού μ’ ένα πρόγραμμα, όπου θα μπορούσαν τα Α.Ε.Ι. και τα Τ.Ε.Ι. να συμμετέχουν από κοινού με τους δήμους, ώστε όλοι οι πολίτες και ιδιαίτερα οι πολίτες που δυσκολεύονται, να μάθουν να χρησιμοποιούν το internet. Αυτό θα προϋπέθετε, κύριε Υπουργέ και πάλι τη δυνατότητα να έχουμε πολλές γραμμές, γρήγορο internet και ευκολία στην εξυπηρέτηση.
      Αυτές οι τρεις προτάσεις που ανέφερα, μαζί με μία άλλη που προχθές έκανε ο εισηγητής μας, ο κ. Στρατάκης, για την καθολικότητα των υπηρεσιών στο Internet μεσαίου κόστους για όλη τη χώρα -μιλώντας για το νομοσχέδιο που φέρατε εδώ στη Βουλή μετά από είκοσι δύο μήνες επιτέλους και ενώ έχει καταδικαστεί η χώρα από τον Απρίλη- θα εξασφάλιζαν, κύριε Υπουργέ, τη δυνατότητα σε όλους τους Έλληνες να έχουν αυτήν την υπηρεσία. Αυτές, λοιπόν, είναι οι προτάσεις οι δικές μας.
      Ας δούμε, όμως, πού βρισκόμαστε τώρα. Ρωτήστε μία απλή νοικοκυρά που μπορεί να μη χρησιμοποιεί το internet, αλλά έχει παιδιά που είναι φοιτητές. Ρωτήστε τον απλό επιχειρηματία πόσο κοστίζει σήμερα το internet.Σας θυμίζω ότι καταθέσαμε την επερώτηση αυτή τον περασμένο Νοέμβριο, όταν υπήρχε γενικότερη κατακραυγή, όταν υπήρχε ένα απίστευτο αλαλούμ, με τον κ. Βουρλούμη να προβαίνει σε αύξηση 240% της τιμής του κόστους του internet. Αφού είχε γίνει όλος ο καυγάς -γιατί βεβαίως το Σύνταγμα δεν άκουγε την οδό Μεσογείων, το Υπουργείο Οικονομίας δεν άκουγε το Υπουργείο Μεταφορών, ο Ο.Τ.Ε. έκανε τα δικά του συνεννοούμενος μόνο με τον κ. Αλογοσκούφη- χρειάστηκε η παρέμβαση του κυρίου Πρωθυπουργού, για να έρθουν σε τάξη τα πράγματα. 
      Αυτή είναι η πολιτική σας: ένα απίστευτο αλαλούμ στο χώρο των επικοινωνιών. Δεν έχετε τη δυνατότητα να χαράξετε μία στρατηγική ούτε για τη διάδοση του internet ούτε γενικότερα για τις ηλεκτρονικές επικοινωνίες στη χώρα. Ανέφερα ήδη ότι σας πήρε είκοσι δύο μήνες για να καταθέσετε το νομοσχέδιο που συζητήσαμε προχθές και επιτέλους θα γίνει νόμος της χώρας, με τα προβλήματα που θα αναφέρω μετά και που δεν τα λύνει σε ό,τι αφορά τη λειτουργία της αγοράς τηλεπικοινωνιών. Επιπλέον, κινδυνεύουμε να χάσουμε τη δυνατότητα χρηματοδοτήσεων από το Γ΄ Κοινοτικό Πλαίσιο Στήριξης.
      Γιατί, κύριοι συνάδελφοι, συμβαίνουν όλα αυτά; Θα επιχειρήσω να τα εξηγήσω. 
      Πρώτον, αξιοποιούνται, κύριε Υπουργέ, οι υπάρχουσες υποδομές της χώρας, που είναι κυρίως υποδομές που ανήκουν στον Ο.Τ.Ε., που εδώ και πάρα πολύ καιρό καταχράται της δεσπόζουσας θέσης που κατέχει στην αγορά τηλεπικοινωνιών; Υπάρχουν υποδομές που είναι αχρησιμοποίητες, ποιες είναι αυτές και με ποιον τρόπο θα μπορούσαμε να λειτουργήσουμε αλλιώς και να τις χρησιμοποιήσουμε; 
      Θα ήθελα μία απάντηση για το περίφημο θέμα της χρήσης των οπτικών ινών πανελλαδικά. Και μη μου πείτε ότι ο Ο.Τ.Ε. είναι εισηγμένη εταιρεία στο Χρηματιστήριο, γιατί θα σας πω ότι ο Ο.Τ.Ε. έχει μία διοίκηση, η οποία παίρνει εντολές από την πλατεία Συντάγματος και το γνωρίζετε πάρα πολύ καλά. 
      Τι γίνεται, λοιπόν, με τις οπτικές ίνες που δεν χρησιμοποιεί ο Ο.Τ.Ε.; Χρησιμοποιεί ένα πολύ μικρό ποσοστό αυτών. Διαθέτει την υποδομή του στους ανταγωνιστές στις τιμές που θέλει. Και θα σας αναφέρω ένα παράδειγμα. 
      Είναι σαν να έχεις ένα μεγάλο κτήριο χιλίων τετραγωνικών μέτρων και να νοικιάζεις, γιατί εσύ έτσι θέλεις, μόνο τα τριακόσια τετραγωνικά μέτρα. Όμως για να μπορείς να καλύψεις το κόστος του κτηρίου θα το ενοικιάσεις σε πολύ υψηλότερες τιμές. Να ένας λόγος που δεν μπορούμε να έχουμε φθηνό και γρήγορο internet στη χώρα μας.
      Να ρωτήσω κάτι άλλο. Τι γίνεται με το δίκτυο των κέντρων ΙΡ, το λεγόμενο internet protocol, δηλαδή, εκείνων των κέντρων που δίνουν τη δυνατότητα να υπάρχουν δικτυακές διασυνδέσεις στη χώρα; Είναι περίπου ογδόντα πέντε σημεία σε όλη τη χώρα που έχει ο Ο.Τ.Ε., αν τα στοιχεία μου δεν είναι λανθασμένα. Πόσο χρησιμοποιούνται αυτά τα κέντρα; Γιατί δεν χρησιμοποιούνται περισσότερο αυτά τα κέντρα;
      Επιπρόσθετα θα πάω σε ένα κεφάλαιο το οποίο συνδέεται με το γρήγορο διαδίκτυο και τις ευρυζωνικές διασυνδέσεις, το δίκτυο του ελληνικού δορυφόρου, τον HELLAS SAT, που ξέρετε πολύ καλά ότι εκτοξεύθηκε το καλοκαίρι του 2003 που ξέρετε επίσης καλά ότι η προηγούμενη κυβέρνηση είχε αναθέσει με κοινοτική χρηματοδότηση μια μελέτη σε μια εταιρεία την «KPNG» για να προσδιορίσει τις ανάγκες του δημοσίου και τον αναγκαίο εξοπλισμό. Και αυτά δεν είναι τεχνικά. Τι θα σήμαινε αυτό; Θα σήμαινε ότι οι νομαρχίες, τα σχολεία, τα νοσοκομεία, οι δημόσιες υπηρεσίες θα μπορούσαν μέσω του εξοπλισμού τον οποίο προδιέγραψε η μελέτη, που κόστισε οκτακόσια περίπου εκατομμύρια ευρώ, να έχουν τη δυνατότητα τις τρεις διασυνδέσεις του δορυφόρου που έχει το ελληνικό δημόσιο, να τις αξιοποιήσουν και για τα ευρυζωνικά δίκτυα βεβαίως και για πολλά άλλα πράγματα, όπως για παράδειγμα ένα κανάλι που θα προβάλλει τον πολιτισμό της χώρας ή το να μάθουν την ελληνική γλώσσα οι απόδημοι όσοι από τις δεύτερες και τρίτες γενιές έχουν ανάγκη από τα εξ αποστάσεως μαθήματα. Δεν είναι όμως αυτό το αντικείμενο. Το αντικείμενο της επερώτησης είναι γιατί π.χ. οι δημόσιες υπηρεσίες δεν θα μπορούσαν να έχουν και απ’ αυτές τις διασυνδέσεις με τον HELLAS SAT γρήγορο και φθηνό internet. Εκτός  απ’ αυτές τις δυνατότητες –συν μια άλλη που θα πω, ενός διαγωνισμού, δηλαδή, ο οποίος έχει μείνει στα χαρτιά και στο «θα», στο οποίο εξειδικεύεται η Κυβέρνηση Καραμανλή, δυστυχώς και το Υπουργείο σας- θα μπορούσαμε να έχουμε άπειρες και πολύ χρήσιμες υπηρεσίες για παράδειγμα στο χώρο της ιατρικής. 
      Έχουμε στην Αίθουσα αυτήν τη στιγμή πολλούς αξιόλογους συναδέλφους γιατρούς. Η τηλεδιάγνωση θα μπορούσε πράγματι να γίνει σε πολλά από τα περιστατικά υγείας στα νησιά μας,  με αποτέλεσμα να αποφύγουμε πολλές διακομιδές ασθενών που δεν θα ήταν αναγκαίες. 
      Άλλο παράδειγμα. Τηλεκπαίδευση, εκπαίδευση εξ αποστάσεως. Είναι πολλά τα παραδείγματα, που θα μπορούσα να αναφέρω. Η χρήση από τα σχολεία αυτού του τεράστιου δικτύου που δημιουργήθηκε, της διασύνδεσης δηλαδή των σχολείων, το education net. Όμως, τόσο οι υποδομές του Ο.Τ.Ε. παραμένουν αναξιοποίητες, όσο και ο διαγωνισμός για τις ευρυζωνικές διασυνδέσεις της χώρας έχει παραπεμφθεί στις καλένδες. 
      Ακούσαμε χθες τον κ. Λιάπη, να λέει ότι εντός των επομένων μηνών «θα» προκηρυχθεί ο διαγωνισμός, όταν είναι η τρίτη επερώτηση, κύριε Υπουργέ, που γίνεται γι’ αυτό το θέμα. Ευτυχώς, δηλαδή, που κάνουμε και μερικές επερωτήσεις και γίνεται κάτι σ’ αυτό το Υπουργείο έστω εκ των υστέρων, έστω καθυστερημένα. Μάλιστα, στην πρώτη και στη δεύτερη επερώτηση σας είχαμε πει εδώ ότι πήρατε έτοιμες τις προκηρύξεις. Ωραία. Δεν σας άρεσαν; Δεν απάντησε η Ευρωπαϊκή Επιτροπή; Εμείς σας λέμε ότι απάντησε η Ευρωπαϊκή Επιτροπή και δεν μας δώσατε ποτέ το χαρτί. Μα, τι έγινε επιτέλους; Χρειάστηκε είκοσι δύο μήνες και άλλους τρεις μας είπε προχθές ο κ. Λιάπης, αυτή η Κυβέρνηση για να προκηρύξει ένα διαγωνισμό ευρυζωνικών υποδομών, αξίας 200.000.000 ευρώ, ο οποίος θα έδινε τη δυνατότητα σε διάφορα σημεία της χώρας να δημιουργηθούν εκείνα τα κέντρα παροχής ευρυζωνικών υπηρεσιών γρήγορα και εύκολα; Γιατί; Ποιος είναι ο λόγος; Εγώ θα ήθελα μια απάντηση αυτή τη φορά, γιατί έχουμε και τα Πρακτικά της προηγούμενης επερώτησης που λέγατε πριν ένα χρόνο ότι «θα», τώρα αμέσως προκηρύσσουμε διαγωνισμό. Μπορώ αν θέλετε να σας τα διαβάσω. 
      Θα ήθελα μια απάντηση πιο συγκεκριμένη απ’ αυτήν που μας έδωσε ο κ. Λιάπης προχθές. Θα ήθελα να μου πείτε πότε θα είστε επιτέλους σε θέση. Γιατί ακούγεται -και θέλω επ’ αυτού μια απάντηση, κύριε Υπουργέ- ότι θα φύγουν χρήματα από τις ηλεκτρονικές επικοινωνίες στο μεγάλο πρόγραμμα «Κοινωνία της Πληροφορίας» και θα πάνε αλλού ως αναξιοποίητα. 
      Στο χώρο της εκπαίδευσης, μετά από εκείνο το απίστευτο αλαλούμ της τιμής του φθηνού internet και έκθετοι μπροστά στις προεκλογικές και μετεκλογικές δεσμεύσεις του Υπουργού περί πρόσβασης των φοιτητών και σπουδαστών και για φθηνό internet  για όλους και για όλο τον κόσμο, όπως έλεγε το προεκλογικό σας πρόγραμμα, τι κάνατε; Εξαγγείλατε για άλλη μια φορά –αυτό ξέρετε να κάνετε και αυτό κάνετε- ένα πρόγραμμα «ΔΙΟΔΟΣ», ένα πρόγραμμα που θα μείωνε στο 50% το κόστος της γρήγορης διασύνδεσης ADSL των φοιτητών και σπουδαστών. Τι έγινε από τότε; Έχουν περάσει δυο-τρεις μήνες. Ήρθε ο κύριος Υπουργός, ο κ. Λιάπης και μας είπε ότι το πρόγραμμα «ΔΙΟΔΟΣ» το οποίο θα δώσει φθηνό internet  θα γίνει. Θα γίνει και αυτό. 
      Εν τω μεταξύ, ο χώρος των τηλεπικοινωνιών, η αγορά των τηλεπικοινωνιών στραγγαλίζεται από την Ε.Ε.Τ.Τ. μια εθνική αρχή, η οποία ποδηγετήθηκε πολύ περισσότερο μ’ αυτό το νομοσχέδιο, είναι στις εντολές και κάτω από τις διατάξεις της ηγεσίας του Υπουργείου Μεταφορών και δεν μπορεί να ασκήσει την πολιτική που πρέπει να ασκήσει, ώστε να διευκολύνει τη σωστή λειτουργία της αγοράς στο χώρο των τηλεπικοινωνιών. Αυτός είναι ένας από τους λόγους που δεν έχουμε, όπως σας είπα, το φθηνό και γρήγορο internet  στην υπηρεσία του Έλληνα πολίτη, του Έλληνα επιχειρηματία, του ελληνικού δημοσίου τελικά και των υπηρεσιών του που οφείλει να παρέχει στον Έλληνα πολίτη.
      Εμείς θα θέλαμε, κύριε Υπουργέ, συγκεκριμένες και σαφείς απαντήσεις. Τι μπορούμε να περιμένουμε από εσάς μετά από είκοσι δυο μήνες απραξίας; Υπάρχει καμιά ελπίδα στο βάθος, μήπως κάποτε αρχίσουμε να βάζουμε λίγο τάξη στο πώς λειτουργεί αυτή η αγορά σ’ αυτή τη χώρα, στο πώς μπορεί ο πολίτης να εξυπηρετηθεί και να έχει δυνατότητα πρόσβασης στην πληροφορία και στη γνώση σ’ αυτή τη νέα εποχή; Ο λόγος για τον οποίο κάναμε την επερώτηση είναι ακριβώς αυτή σας η απραξία.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία συνάδελφε.
      Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ:  Κυρίες και κύριοι συνάδελφοι, εγώ δεν είμαι ούτε δικαστής ούτε γνωρίζω τις δικογραφίες του παραδικαστικού κυκλώματος. Αυτό το οποίο γνωρίζω όμως είναι ότι, αν η χθεσινή νύχτα είχε συμβεί σε μια χώρα της Κεντρικής Ευρώπης, σήμερα η Κεντρική Ευρώπη θα ήταν ανάστατη. Αυτό που έγινε χθες αποτελεί ένα στίγμα και για την Κυβέρνησή σας, κύριε Υπουργέ, και για την εισαγγελία. Και βεβαίως ο τρόπος χειρισμού είναι, πιστεύω, κάτι το οποίο βαραίνει εξίσου και τους δύο. Και αν οι έξι συνάδελφοί μου του ΠΑ.ΣΟ.Κ. ξανακάνουν ερώτηση, μην τους πει κανείς ότι κακώς ερωτούν και ενοχλούν τον κύριο Πρωθυπουργό. Πολύ καλώς θα την κάνουν και θα μου επιτρέψετε να προσυπογράψω και εγώ. 
      Κατά τα άλλα, έχουμε τη Συνταγματική Αναθεώρηση. Όλα τα καλύπτει η Συνταγματική Αναθεώρηση. Αυτή θα λύσει τα οικονομικά προβλήματα του τόπου, αυτή θα λύσει τα θέματα ανεργίας, αυτή θα λύσει τα θέματα ανάπτυξης, αυτή θα λύσει, μια και είστε εδώ, κύριε Υπουργέ, το θέμα του αεροδρομίου του Ηρακλείου, που επί δυο χρόνια κοιτάτε αυτό που είχαμε ετοιμάσει και δεν κάνετε τίποτα, αυτή θα λύσει και τα θέματα του internet. 
      Διότι αυτό που κάνει η Κυβέρνησή σας είναι να προαναγγέλλει έργα που θα γίνουν. Πολύ σωστά η πρώτη επερωτώσα κ. Χριστοφιλοπούλου  έθιξε τα ζητήματα αυτά. Οι προτάσεις της Κυβέρνησης για την έξοδο από το τέλμα είναι προαναγγελίες έργων, μόνο προαναγγελίες. Αυτό το ακούμε επί δυο χρόνια.
      Ξέρετε, η έννοια της απελευθέρωσης τοπικού βρόχου για τη χρήση από ανταγωνιστικές εταιρείες είναι κάτι το οποίο όλη η Ευρώπη το έχει υιοθετήσει και έτσι δίδονται διέξοδοι, έτσι αναπτύσσεται το internet. Αυτή είναι μια απάντηση. Από τους πεντέμισι εκατομμύρια τοπικούς βρόχους που έχει η χώρα μας, δηλαδή, το καλώδιο που από το κέντρο του Ο.Τ.Ε. πηγαίνει στα σπίτια, ξέρετε πόσοι έχουν απελευθερωθεί τους τελευταίους είκοσι τέσσερις μήνες; Μόνο χίλιοι. 
      Περιμένετε να υπάρχει διείσδυση του internet μετά απ’ αυτά; Ξέρετε πόση είναι η αναμονή πλέον για εργασίες του Ο.Τ.Ε., όπου είχαμε καταφέρει, απελευθερώνοντας την αγορά, να υπάρξει μία εντυπωσιακή ταχύτητα και εκεί που έκαναν ουρά οι πελάτες να πάρουν ένα τηλέφωνο, σήμερα κάνουν ουρά οι εταιρείες για να δώσουν ένα τηλέφωνο; Έχει ανέβει κατά 300% ο μέσος χρόνος. 
      Πάρτε, κύριε Υπουργέ, τον Ο.Τ.Ε. και ζητήστε μία εργασία. Θα δείτε το χάλι. Και ξέρετε πού οφείλεται αυτό το χάλι; Είναι πάρα πολύ απλό: Οφείλεται στη ναυαρχίδα των μεταρρυθμίσεών σας, η οποία απεδείχθη σαπιοκάραβο. Ποια είναι αυτή; Είναι η εθελουσία έξοδος του Ο.Τ.Ε., για την οποία ο κύριος Πρωθυπουργός είπε ότι είναι ένα πρότυπο και ότι αυτό θα ακολουθήσει όλος ο δημόσιος τομέας, αλίμονό μας! 
      Αντί γι’ αυτό, τι έχει γίνει αυτή τη στιγμή; Οι πεντέμισι χιλιάδες άνθρωποι, που βρίσκονται στον Ο.Τ.Ε. υπό την πρόσβλεψη στην εθελουσία έξοδό τους, δεν εργάζονται πια, δεν κάνουν τίποτα. Οι υπόλοιποι περιμένουν να αναλάβουν τις θέσεις αυτών, οι οποίοι θα φύγουν. Δέκα χιλιάδες άνθρωποι, λοιπόν, κάθονται αδρανείς εκεί. Και αν πάρετε ένα τηλέφωνο να ζητήσετε μία πληροφορία για μία μεταφορά τηλεφώνου ή οτιδήποτε άλλο, θα δείτε ποια είναι η κατάσταση. Αυτά, βεβαίως, τα αντιλαμβάνονται οι πάντες. Και γι’ αυτό που θέλω να σας πληροφορήσω, γιατί ενδεχομένως δεν τα γνωρίζετε, είναι ότι υπεβλήθησαν πέντε χιλιάδες πεντακόσιες πενήντα τέσσερις αιτήσεις στην εθελουσία έξοδο. Επτακόσιοι έχουν φύγει ήδη, αλλά δεν έχουν πάρει τα χρήματά τους οι άνθρωποι, διότι το Ταμείο Αρωγής δεν έχει χρήματα να τους δώσει. Ο κύριος διοικητής του Ο.Τ.Ε., ο κ. Βουρλούμης, όταν υπέγραψε την περίφημη συμφωνία, όπου εκχωρήθηκαν πράγματα, τους είπε ότι θα τους βοηθήσει οικονομικά το Ταμείο Αρωγής, προκειμένου να καλυφθούν τα εφάπαξ των ανθρώπων που θα φεύγουν. Δεν γίνεται όμως αυτό, διότι ο κ. Βουρλούμης –και λογικά, για να μην κατηγορηθεί για απιστία- δεν μπορεί να δώσει άτοκο δάνειο, όπως ζητά το Ταμείο Αρωγής. Η Κυβέρνηση, που έχει υποσχεθεί το 4%, δεν έχει ξεμπλέξει ακόμα με την Ευρωπαϊκή Επιτροπή, προκειμένου να δώσει αυτό το 4%. Αποτέλεσμα είναι ότι έχει βαλτώσει η περίφημη μεταρρύθμισή σας στο θέμα της εθελουσίας εξόδου του Ο.Τ.Ε. και οι επτακόσιοι που έφυγαν μέχρι τις 14 Οκτωβρίου 2006 θα αυξηθούν κατά τέσσερις χιλιάδες οκτακόσιους ακόμη. Αυτή είναι η κατάσταση. Και η κατάσταση του Ο.Τ.Ε. είναι η κατάσταση μιας εταιρείας, η οποία βρίσκεται περικυκλωμένη από άστοχες ενέργειές σας. 
      Κάνατε ένα νόμο πριν από λίγο καιρό για την εθελουσία έξοδο. Είναι εκεί που διαφημίσατε αυτά τα οποία σας ανέφερα. Είναι ένας νόμος, ο 3371, ο οποίος αναφέρει ότι σε ρητή εφαρμογή των οριζομένων για την εθελούσια έξοδο θα υπάρξει κοινή απόφαση των Υπουργών Οικονομίας και Οικονομικών, Μεταφορών και Επικοινωνιών και Κοινωνικής Προστασίας και Απασχόλησης μετά από ειδική οικονομική μελέτη του Υπουργείου Οικονομίας και Οικονομικών. Σας λέγαμε τότε ότι δεν έχετε ιδέα για το κόστος, ότι δεν έχετε ιδέα για τον τρόπο. Ένα πυροτέχνημα κάνετε. Σήμερα έχετε να μας πείτε κάτι γι’ αυτό; Έχετε να μας πείτε αυτή η αναλογιστική μελέτη του άγνωστου μελετητή τι ορίζει; Και εάν όριζε, θα είχατε υπογράψει βεβαίως τη σχετική κοινή υπουργική απόφαση; Ούτε αυτή την έχετε υπογράψει. Και έχετε εδώ πέρα γράμματα από την Ο.Μ.Ε.-Ο.Τ.Ε., έχετε γράμματα από το Ταμείο Αρωγής, στα οποία δεν απαντάτε καν. Έχετε βάλει το κεφάλι μέσα στην άμμο και προσπαθείτε να δείτε ποιος θα πληρώσει τα λεφτά. Τελικά, θα τα πληρώσει ποιος; Ο Έλληνας φορολογούμενος. Και ξέρετε ότι ο Έλληνας φορολογούμενος καλείται να πληρώσει με το 4%, καλείται να πληρώσει τη συμφωνία σας, προκειμένου να διαφημίσετε τη μεταρρύθμισή σας, μία από τις πολλές μεταρρυθμίσεις, διότι καμία μεταρρύθμισή σας δεν έχει αποδώσει μέχρι σήμερα. Ούτε το ωράριο των καταστημάτων απέδωσε. Μπορείτε να μου πείτε πόσες θέσεις εργασίας έγιναν; Καμία δεν έγινε. Το μόνο που γίνεται είναι καυγάδες στα μαγαζιά για το θέμα αυτό. Μπορείτε να μου πείτε τι έγινε με το Ειδικό Ταμείο των Τραπεζών; Συνεστήθη; Ξέρει κανείς να μας πει σ’ αυτή την Αίθουσα; Όχι, βεβαίως, δεν συνεστήθη ούτε αυτό. Έτσι καταλήξαμε να συζητούμε πλέον σε ένα άλλο γήπεδο, που είναι η Συνταγματική Αναθεώρηση. Διότι την οικονομία, διότι την τεχνολογία, διότι τα θέματα εργασίας δεν μπορεί αυτή η Κυβέρνηση να τα αντιμετωπίσει. Εφηύρε, λοιπόν, μια καινούργια επικοινωνιακή διέξοδο. Και δυστυχώς αυτή είναι το Σύνταγμα. 
      Και για να τελειώσω με τα θέματα, τα οποία κουβεντιάζουμε για το internet, αγαπητέ κύριε Υφυπουργέ -εσείς βεβαίως δεν έχετε ειδική ευθύνη μόνο εκ του γεγονότος ότι μετέχετε σ’ αυτή την Κυβέρνηση- αυτό που πρέπει να γνωρίζετε είναι ότι η Εθνική Επιτροπή Τηλεπικοινωνιών και Ταχυδρομείων, η οποία έχει γίνει πλέον υπάλληλός σας -δεν είναι ανεξάρτητη αρχή, κατ’ όνομα μόνο είναι, εσείς τις ορίζετε, σε σας δίνουν λόγο γιατί αλλάξατε τη διάταξη που είχαμε να τις ορίζει η Βουλή- επί δέκα μήνες δεν μπορούσε να κάνει τον ορισμό της σχετικής αγοράς χονδρεμπορίου των ευρυζωνικών ζωνών.
      Η ιστορία έμενε όπως ήταν, βαλτωμένη. Αυτός είναι και ο λόγος για τον οποίο τα πάντα δεν προχωρούν.
      Και θα τελειώσω με κάτι, το οποίο μου έχει κάνει τεράστια εντύπωση. Όλες οι χώρες, ακόμα και χώρες που δεν είναι προηγμένες όπως η δική μας, όπως, για παράδειγμα, η FYROM, επιλέγουν το ελεύθερο λογισμικό σύστημα, επιλέγουν το ELAK, που είναι το λογισμικό ανοιχτού κώδικα, προκειμένου να το βάλουν στα σχολεία, στις δημόσιες υπηρεσίες και να λυθούν και τα θέματα κλοπής των λογισμικών.
      Εδώ στην Ελλάδα μπορείτε να μου πείτε γιατί –βεβαίως δεν είστε εσείς υπεύθυνοι, το Υπουργείο Παιδείας είναι- αντί να επιλέξουμε και εμείς το ελεύθερο λογισμικό σύστημα, κάναμε μία σύμβαση στις 30.5.2005 με την «Microsoft»; Γιατί; Για να δεσμευτούμε για άλλα πέντε χρόνια και να μην μπορούμε να κάνουμε αυτό που κάνει όλος ο υπόλοιπος κόσμος; Έχουμε κάποια ιδιαίτερη αδυναμία εμείς στη «Microsoft», προκειμένου να κάνουμε αυτό; 
      Έτσι όπως πηγαίνετε, να ξέρετε ότι θα επαληθευτεί αυτό που ευφυώς λένε οι χρήστες του internet.
      Τον Ο.Τ.Ε. δεν τον λένε Ο.Τ.Ε. πια, κύριε Υπουργέ. Τον λένε «ΠΟΤΕ», τον λένε «ΤΙΠΟΤΕ». Αυτό είναι κάτι που εγώ δεν θέλω να προσυπογράψω, αλλά με ανησυχεί βαθύτατα, διότι αυτή την εταιρεία την κάναμε πρωτοπόρο σε όλη την Νοτιοανατολική Ευρώπη με τις επιλογές μας, που θρέφουν ακόμα σήμερα τον Ο.Τ.Ε.. Είναι αυτά που εσείς με χιλιάδες ερωτήσεων καταγγείλατε και σήμερα δεν έχετε να πείτε κάτι, δεν έχετε να καταθέσετε κάτι. Το μόνο που έχετε να πείτε, είναι ότι υπήρξαν θολές επιλογές του παρελθόντος. Αυτές οι θολές επιλογές δίνουν σήμερα 450.000.000 ευρώ το χρόνο στον Ο.Τ.Ε.. 
      Τι δίνετε εσείς; Δίνετε μόνο ζημίες. Δίνετε μόνο μία απαξίωση και μία επιπλέον ταλαιπωρία στους Έλληνες πολίτες και πελάτες του Ο.Τ.Ε., τους οποίους μπορείτε να ρωτήσετε τι τραβάνε πλέον κάθε μέρα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Θεοχάρης Τσιόκας έχει το λόγο.
      Κύριε Τσιόκα, θα πάρετε και εσείς όλο το χρόνο σας;
      ΘΕΟΧΑΡΗΣ ΤΣΙΟΚΑΣ: Εξαρτάται, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Αν μιλήσετε για πέντε λεπτά, πρέπει να μιλήσετε από το έδρανο βάσει του Κανονισμού. Εάν μιλήσετε για οκτώ λεπτά, μπορείτε να ανέβετε στο Βήμα.
      ΘΕΟΧΑΡΗΣ ΤΣΙΟΚΑΣ: Εντάξει, κύριε Πρόεδρε, θα μιλήσω από το Βήμα.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τσιόκα.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, συζητάμε μία επίκαιρη επερώτηση, γιατί εκτιμάμε ότι το θέμα της διάδοσης του διαδικτύου είναι μείζον θέμα, που αφορά την ανάπτυξη, τη γνώση και τις υπηρεσίες που πρέπει να παρέχονται στον πολίτη με τον καλύτερο δυνατό τρόπο, για να μπορεί να ανταποκρίνεται ουσιαστικά στο ανταγωνιστικό περιβάλλον που διαμορφώνει η σύγχρονη εποχή.
      Με αυτό άλλωστε το επιχείρημα προεκλογικά η Νέα Δημοκρατία επιχείρησε να αναλάβει δεσμεύσεις απέναντι στην ελληνική κοινωνία. Μιλούσε τότε για την ανάγκη να υπάρξει μία ανθρωποκεντρική κοινωνία της πληροφορίας. Προέβη ο σημερινός Πρωθυπουργός σε δεσμεύσεις και εξαγγελίες, που αφορούσαν τη δωρεάν πρόσβαση στο internet στους φοιτητές και στη μείωση των τελών στο διαδίκτυο, ώστε να είναι πιο χρηστικές και με λιγότερο κόστος στον πολίτη. Προέβη, λοιπόν, σε μία σειρά από ανακοινώσεις, που υποτίθεται ότι θα επιτάχυναν τη διαδικασία πρόσβασης των πολιτών και των παραγωγικών δυνάμεων στο διαδίκτυο.
      Κάνουμε την ερώτηση αυτή είκοσι τέσσερις μήνες μετά την ανάληψη της διακυβέρνησης από τη Νέα Δημοκρατία, γιατί διαπιστώνουμε ότι είκοσι τέσσερις μήνες μετά, πέρα από τις εκθέσεις ιδεών που μας ανακοινώνει κατά καιρούς η πολιτική ηγεσία του Υπουργείου Μεταφορών, σε όλα τα θέματα υπάρχει υποχώρηση, αναξιοπιστία, αποδιοργάνωση, απώλεια πόρων και διεύρυνση των άνισων ταχυτήτων «ανάπτυξης» της Ελλάδος και σ’ αυτόν τον τομέα.
      Η Νέα Δημοκρατία στις όποιες επιλογές της, οι οποίες είναι σχεδόν ανύπαρκτες αυτούς τους είκοσι τέσσερις μήνες, όλα τα παραπέμπει στο «θα» και σ’ ότι αποφασίζει να κάνει ταυτίζεται με τις ακραίες ολιγοπωλιακές δυνάμεις της αγοράς και σ’ αυτόν τον τομέα.
      Πώς θα τρέξει, λοιπόν, η Ελλάδα; Πώς θα ωφεληθεί ο πολίτης από τη γνώση και τη χρήση των νέων τεχνολογιών, όταν η Νέα Δημοκρατία είκοσι τέσσερις μήνες τώρα αρνείται να αξιοποιήσει υποδομές που δημιουργήθηκαν και οι οποίες κόστισαν στον ελληνικό λαό τα τελευταία τρία χρόνια;
      Παρέλαβε υποδομές που δεν θέλει να τις αξιοποιήσει. Αυτή είναι η πρώτη κατηγορία που αποδίδουμε στη Νέα Δημοκρατία. Επενδύθηκαν τεράστιοι πόροι από το Γ΄ Κοινοτικό Πλαίσιο Στήριξης. Οπτικές ίνες; Αναξιοποίητες. Δεν αξιοποιούνται ούτε καν στο κομμάτι που αφορά Αθήνα-Θεσσαλονίκη και που οι χρήστες είναι πάρα πολλοί και θα επιθυμούσαν. Να πω για τα IP, που αξιοποιούν καλύτερα τους χώρους; Έχουμε ογδόντα πέντε κόμβους και δεν έχει αξιοποιηθεί τίποτα. 
      Να πω για το δορυφόρο, που ανέφερε η εισηγήτριά μας; Πέρασαν τρία χρόνια, η Ελλάδα έδωσε αυτήν την τροχιακή θέση στο Consortium, πήρε αντάλλαγμα την αντιπαροχή, έχει τρία διαμερίσματα και θα μπορούσε μ’ αυτά να δώσει χρήσεις σε ακριτικές περιοχές, χρήσεις σε σχολεία, σε νοσοκομεία, σε διάφορες άλλες παραγωγικές δραστηριότητες, στη διαφήμιση, που ανέφερε η εισηγήτριά μας, η κ. Χριστοφιλοπούλου. 
      Δύο χρόνια τώρα δεν θέλει η Νέα Δημοκρατία ούτε και σ’ αυτό να ασχοληθεί. Στην ουσία και μια καλή μελέτη που είχε προχωρήσει το ΠΑ.ΣΟ.Κ., επειδή την προχώρησε το ΠΑ.ΣΟ.Κ., την έβαλε στα συρτάρια, δεν θέλει και αυτή να την αξιοποιήσει και υπόσχεται ότι θα τα κάνει μετά από είκοσι τέσσερις μήνες. Ο χρόνος όμως περνάει σε βάρος των πολιτών και των παραγωγικών δυνάμεων της χώρας.
      Δεν έπρεπε ήδη να προχωρήσουμε να τρέχουμε και σε άλλες, πιο προχωρημένες χρήσεις του internet; Τα ADSL προχώρησαν; Δεν έπρεπε να είχαμε βάλει τουλάχιστον τερματικούς για ένα εκατομμύριο συνδρομητές; Ούτε αυτό έγινε. Και αυτό πού οφείλεται; Οφείλεται ακριβώς στο γεγονός ότι αυτές οι υποδομές με τη δεσπόζουσα θέση που κατέχει ο Ο.Τ.Ε. δεν αξιοποιούνται. Φθάσαμε σε μία κατάσταση αναξιοπιστίας του Ο.Τ.Ε. εξαιτίας της κακοδιοίκησης και των άστοχων χειρισμών που έκανε η Νέα Δημοκρατία πάνω σ’ αυτό το κομμάτι. Φθάσαμε σήμερα, εξαιτίας αυτής της πραγματικότητας, με αυτές τις τεράστιες υποδομές σήμερα ο πολίτης να θεωρεί το πλέον αναξιόπιστο φορέα στην αγορά τον Ο.Τ.Ε. για την καθημερινή του ανάγκη. 
      Εδώ, για τις απλές γραμμές σήμερα χρειάζονται τρεις εβδομάδες για να μπει μια απλή γραμμή μετά από αίτηση ενός απλού πολίτη. Τρεις εβδομάδες είναι ο μέσος όρος, όταν στην περίοδο που κυβερνούσε το ΠΑ.ΣΟ.Κ. ήταν δύο ημέρες. Ένας πολίτης επί ΠΑ.ΣΟ.Κ. σε δύο ημέρες, αν έκανε αίτηση, έπαιρνε γραμμή. Τώρα χρειάζεται τρεις εβδομάδες για μια απλή γραμμή. Να πω για τις ISDN; Χρειαζόταν στην περίοδο του ΠΑ.ΣΟ.Κ. τρεις-τέσσερις ημέρες για να πάρει μία γραμμή ISDN. Σήμερα χρειάζεται και μέσον, δηλαδή ρουσφέτι, και μήνας για να πάρει κανείς μια τέτοια γραμμή. 
      Η απαξίωση, λοιπόν, και η κακοδαιμονία φαίνεται ακριβώς από την ανικανότητά σας να επιβάλετε τους όρους. Και μη μου πείτε τώρα ότι ο Ο.Τ.Ε. είναι στο Χρηματιστήριο, δεν μπορούμε να κάνουμε τίποτα. Γιατί ξέρετε πάρα πολύ καλά ότι μπορείτε και μέσα από την ανεξάρτητη αρχή, που στην ουσία την πήρατε και τη βάλατε στην ομπρέλα του Υπουργείου, αλλά και μέσα από τον έλεγχο των κατευθύνσεων που μπορείτε να δώσετε στους μετόχους. Θα μπορούσατε να οδηγήσετε τα πράγματα αλλού, για να είναι ωφέλιμα στους πολίτες. 
      Τι κάνατε όμως; Κάνατε κάτι χειρότερο. Στο εσωτερικό του Ο.Τ.Ε. αυτήν την ώρα δεν υπάρχει τίποτε άλλο παρά μια γενικότερη ανασφάλεια, μια ανασφάλεια στους εργαζόμενους. Δεν έχετε ούτε καν στόχευση για την εθελούσια έξοδο. Δεν είναι μόνο αυτά που είπε ο κ. Βερελής προηγούμενα, που είναι πάρα πολύ σωστά, αλλά εδώ σε λίγο καιρό θα αντιμετωπίσετε και άλλο πρόβλημα: Με την άστοχη εθελούσια έξοδο, όπως την κάνατε, σε λίγο καιρό θα υπάρξουν περιοχές στην Ελλάδα –γι’ αυτό σας κατηγορούμε- που δεν θα έχουν ούτε έναν υπάλληλο για να μπορέσει να λειτουργήσει ο Ο.Τ.Ε. στην περιοχή. Τι θα γίνει στα νησιά; Ξέρετε ότι μπορεί να φύγει κόσμος; Πώς θα αναπληρωθούν; Πώς θα λειτουργήσει ο Ο.Τ.Ε.; Τι θα γίνει στις ακριτικές περιοχές; Γι’ αυτό είπα ότι ταυτίζεσθε με τις ακραίες ολιγοπωλιακές δυνάμεις της αγοράς! 
      Τελικά, πού το πάει ο Ο.Τ.Ε.; Απλώς στρώνει το γήπεδο για το ποιος θα τον παραλάβει, σε ποιον θα πουληθεί και με ποιους όρους; Ή θα πρέπει επιτέλους να παρέμβετε και να διαμορφώσετε τους κανόνες οργάνωσης του υγιούς ανταγωνισμού, ούτως ώστε ο πολίτης να έχει τη δυνατότητα να πάρει φθηνές, γρήγορες και αποτελεσματικές υπηρεσίες, αξιοποιώντας τις υποδομές που παραλάβαμε; Αλλά εδώ φθάσατε και σε άλλα.
      Πώς μπορεί ο Ο.Τ.Ε. να παίξει αυτόν το ρόλο; Ο Ο.Τ.Ε. τα κρατάει για τον εαυτό του. Δεν αφήνει την αγορά να λειτουργήσει. Δημιουργεί το ολιγοπώλιο σήμερα με τη διοίκηση και εσείς τα νομιμοποιείτε και τα καλύπτετε. Αλλά  εδώ ο διευθυντής τεχνικών θεμάτων του Ο.Τ.Ε. τυχαίνει να είναι ταυτόχρονα και διευθυντής της Ο.Τ.Ε.-Ν.Ε.Τ.. Πώς θα λειτουργήσει ο ανταγωνισμός προς όφελος του πολίτη; Πώς θα λειτουργήσει ομαλά η αγορά κύριε Υπουργέ; Τελικώς, λοιπόν, ποιος είναι ο στόχος; Να πουληθεί ο Ο.Τ.Ε. στο καλύτερο ολιγοπώλιο ή να ωφεληθεί ο πολίτης; 
      Εμείς σας κατηγορούμε, λοιπόν, ότι εσείς απλώς ταυτίζεστε με τα ολιγοπώλια. Και δεν είναι μόνο αυτό. Εάν, λοιπόν, δεν μπορείτε να αξιοποιήσετε τις υποδομές που παραλάβατε, καταλάβετε ότι σας κατηγορούμε και για κάτι άλλο, ότι δεν μπορείτε ταυτόχρονα να αξιοποιήσετε και τους πόρους που παραλάβατε, προκειμένου η ¨Κοινωνία της Πληροφορίας» να προχωρήσει με πιο γρήγορες ταχύτητες.
      Άκουσα τον Υπουργό προ δύο ημερών που ανέφερε στην «έκθεση ιδεών» που μας έκανε εδώ στη Βουλή, να λέει ότι αυξήθηκε η απορροφητικότητα 36%. Εγώ σας ξαναρωτάω σήμερα: πείτε μου μία σύμβαση καινούργια, στους 24 μήνες που εσείς υπογράψατε. Το 36% της αύξησης της απορροφητικότητας προκύπτει από συμβάσεις που παραλάβατε από τις κυβερνήσεις του ΠΑ.ΣΟ.Κ. και απλώς εξελίσσονται  τα έργα. Πείτε μου μία προκήρυξη.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε, ήσασταν σαφής.
      ΘΕΟΧΑΡΗΣ ΤΣΙΟΚΑΣ: Για όλους αυτούς τους λόγους θεωρούμε ότι έχετε τεράστιες  ευθύνες όχι μόνο γιατί αποδεικνύεστε αναξιόπιστοι στις υποσχέσεις ότι θα δώσετε φθηνό internet στους φοιτητές και σε ειδικές ομάδες, αλλά το χειρότερο απ’ όλα είναι ότι δεν αξιοποιείτε τις υφιστάμενες υποδομές, τουλάχιστον να αποδώσουν στον πολίτη καλές υπηρεσίες. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, για άλλη μία φορά αυτή την εβδομάδα ερχόμαστε εδώ στην Ολομέλεια της Βουλής να συζητήσουμε ένα πολύ σημαντικό θέμα. Και δεν είναι σημαντικό θέμα γιατί το λέμε όλοι εμείς στα λόγια. Είναι σημαντικό θέμα γιατί μέρα με την ημέρα αναδεικνύεται πράγματι ως καθοριστικός παράγοντας της εξέλιξης και της ανάπτυξης γενικότερα.
      Προ ημερών η Επίτροπος της Ευρωπαϊκής Ένωσης η κ. Βιβιάν Ρέντινγκ έλεγε ότι ο κλάδος τεχνολογιών πληροφορικής και επικοινωνιών αποτελεί κινητήριο τροχό ανάπτυξης καθώς συνεισφέρει 5% στο Ακαθάριστο Εθνικό Προϊόν, 25% στην συνολική ανάπτυξη και 40% στην αύξηση της παραγωγικής εργασίας. Αυτά τα τρία νούμερα νομίζω ότι λένε πάρα πολλά και αποδεικνύουν στην πράξη ότι είναι ένας τομέας που μπορεί να συνεισφέρει ουσιαστικά σ’ αυτό που λέμε νέα εποχή. Και η νέα εποχή θέλει πραγματικά μία ανάπτυξη ουσιαστική, θέλει μία ανάπτυξη ανταγωνιστική για να μπορέσει να προχωρήσει η οικονομία μας, για να μπορέσει να προχωρήσει η κοινωνία μας προς την κατεύθυνση που πρέπει.
      Η αγωνία μας, λοιπόν, επειδή ακριβώς διαπιστώνουμε αυτή την κατάσταση και εμείς ως πολιτικός φορέας, ως χώρος μας οδηγεί να ελέγχουμε καθημερινά αν είναι δυνατόν την Κυβέρνηση γιατί διαπιστώνουμε ότι υπάρχει μία ολιγωρία. Και ενώ είχαν τεθεί όλες εκείνες οι βάσεις, είχαν διαμορφωθεί οι προϋποθέσεις που είναι αναγκαίες, προκειμένου να προχωρήσουν αυτά τα πράγματα με γρήγορους ρυθμούς, διαπιστώνουμε ότι υπάρχει μία κωλυσιεργία.
      Θέλω να τονίσω στον κύριο Υφυπουργό που τυχαίνει να συμμετέχει στα Συμβούλια Υπουργών της Ευρωπαϊκής Ένωσης, έστω και περιορισμένες φορές σε αντίθεση με τη δική μας περίοδο που λόγω και της Προεδρίας είχαμε πολύ μεγαλύτερη συμμετοχή, ότι είχαμε καταφέρει την περίοδο της διακυβέρνησης του ΠΑ.ΣΟ.Κ., ιδιαίτερα τα τελευταία χρόνια μετά την Προεδρία αλλά και κατά την διάρκεια της Προεδρίας να έχουμε λόγο, να μας ακούν, να έχουμε άποψη. Και η Ελλάδα σιγά-σιγά μέσα από ένα τέτοιο πλαίσιο να διαμορφώνει και για το δικό της χώρο μια διαφορετική προοπτική, κάτι που διαπιστώνουμε δυστυχώς ότι σήμερα δεν γίνεται. 
      Αυτό το θέμα είναι πολύ σημαντικό, κύριε Υπουργέ, και θα ήθελα πραγματικά να σας παρακαλέσω σ’ αυτόν τον τομέα να δώσετε τεράστια προσοχή γιατί διακυβεύονται και τα ελληνικά συμφέροντα μέσα από μία τέτοια αντιμετώπιση σε επίπεδο Ευρωπαϊκής Ένωσης. Θέλω να το αντιληφθείτε γιατί εμείς για  παράδειγμα την περίοδο που είμαστε καταφέραμε μέσα από τις δικές μας ενέργειες, όχι γιατί βάλαμε μέσον, να προβάλουμε τις κατακτήσεις που έχουν ερευνητικά ιδρύματα στη χώρα μας. Να βραβευτεί το «Υγεία Ν.Ε.Τ.» για παράδειγμα που είναι ένας πολύ σημαντικός τομέας που τον έχουμε ιδιαίτερα εμείς ανάγκη λόγω του νησιωτικού χαρακτήρα της χώρας μας, που ασφαλώς δεν μπορούμε να έχουμε παντού γιατρούς, παντού τις δυνατότητες εκείνες που παρέχει η σύγχρονη επιστήμη.
      Άρα, υπάρχουν τομείς που μπορούμε και εμείς να συμβάλλουμε να αναδειχθούν. Υπάρχουν ερευνητικά ιδρύματα στη χώρα μας που μπορούν να βοηθήσουν προς αυτήν την κατεύθυνση. Παρακαλώ να δώσετε την προσοχή που χρειάζεται όσο διάστημα θα είστε ακόμα Κυβέρνηση, για να μην κάνουμε βήματα προς τα πίσω, γιατί αυτό παρατηρούμε δυστυχώς.
      Μιλάμε σήμερα για ευρυζωνικότητα, δηλαδή, για την ταχύτητα. Υπάρχει μία έρευνα που λέει ότι ένας από τους παράγοντες που δεν βοηθούν για να αναπτυχθεί γρήγορα η «Κοινωνία της Πληροφορίας είναι η έλλειψη ταχύτητας. Εκτιμάμε ότι θα έπρεπε να έχουν ακολουθηθεί οι ρυθμοί της προηγούμενης κυβέρνησης σε σχέση με το πώς πάμε στην κατάκτηση της ευρυζωνικότητας σε πανελλαδικό επίπεδο. Σε αυτόν τον τομέα υπάρχει πολύ μεγάλη καθυστέρηση, διότι ενώ έχουν διατεθεί τεράστια κονδύλια για την ανάπτυξη των οπτικών ινών σε όλη σχεδόν την επικράτεια και έχουν δημιουργηθεί πέντε εκατομμύρια επτακόσιες χιλιάδες βρόγχοι απ’ αυτούς ελάχιστους απελευθερώνετε. Στην περίοδό σας έχουν απελευθερωθεί μόνον χίλιοι σε ένα σύνολο τεσσάρων χιλιάδων βρόγχων. 
      Και δεν τα λέμε αυτά για να σας κατηγορήσουμε, αλλά τα λένε συγκεκριμένοι άνθρωποι του χώρου που ασχολούνται μ’ αυτά τα θέματα και τους ενδιαφέρει να προχωρήσουν κάποια πράγματα. Τα λέει ο Σ.Ε.Π.Ε., δηλαδή ο Σύνδεσμος Επιχειρήσεων Πληροφορικής και Επικοινωνιών Ελλάδος, που είναι ο καθ’ ύλην αρμόδιος φορέας να εκφράσει άποψη για τις εξελίξεις, να ενδιαφερθεί γι’ αυτές. 
      Υπάρχει λοιπόν πρόβλημα καθυστέρησης. Το Γ΄ Κοινοτικό Πλαίσιο Στήριξης προέβλεπε κάποια χρήματα προς αυτήν την κατεύθυνση. Δυστυχώς, ο κ. Υπουργός προχθές στη συζήτηση του νομοσχεδίου μας είπε πάλι ότι θα επαναπροκηρύξει, ότι θα κάνει το ένα, ότι θα κάνει το άλλο. Δεν γίνεται έτσι η δουλειά. Πρέπει να δούμε με ποιους γρήγορους ρυθμούς μπορούμε να προχωρήσουμε. Θέλω να δηλώσετε σήμερα εάν πραγματικά με αυτά τα προγράμματα –βέβαια δεν είναι της απόλυτης αρμοδιότητάς σας, αλλά έχετε άποψη για τι πρέπει να γίνει- θα πάμε να τοποθετήσουμε πάλι οπτικές ίνες μια και μιλάμε για ευρυζωνικά δίκτυα εκεί που ήδη υπάρχουν ή εάν θα φροντίσετε να επεκταθούν σε όλη την ελληνική περιφέρεια, που αυτό είναι το ζητούμενο σήμερα μια και μιλάμε για περιφερειακή ανάπτυξη και ότι πρέπει όλοι οι πολίτες να έχουν ίσα δικαιώματα και δυνατότητες. Πρέπει να το ξεκαθαρίσετε αυτό, γιατί δεν είναι ορατό μέσα από την καινούργια προκήρυξη όπως τουλάχιστον την διατυμπανίζετε.
      Και εδώ θέλω να σημειώσω με λύπη και όχι για να κατηγορήσω ότι ήλθατε προχθές εδώ και μας μιλήσατε για τις νέες τεχνολογίες και προσπαθήσατε να μας αναδείξετε ότι το Hi/Fi και τα τρίτης γενιάς είναι εκείνα τα οποία προωθείτε. Μα, κύριε Υπουργέ, θα έπρεπε να παρακολουθείτε τις εξελίξεις. Σήμερα αυτές οι δύο τεχνολογίες θεωρούνται σε πολύ μεγάλο βαθμό παρωχημένες, διότι υπάρχει το Hi/ max που είναι καινούργια τεχνολογία με πολύ περισσότερες δυνατότητες, τις οποίες θα πρέπει να αξιοποιήσετε. Δεν μπορούμε να είμαστε στατικοί. Πρέπει να πάμε μπροστά. Και για να πάμε μπροστά, αφού έχουμε έναν τομέα που εξελίσσεται με ραγδαίους ρυθμούς πρέπει να δούμε πώς μπορούμε να τους αξιοποιήσουμε.
      Δείτε και αυτές τις διαστάσεις. Μην έρχεστε εδώ στη Βουλή να μας λέτε ότι κάνετε προσπάθειες για παρωχημένες τεχνολογίες. Δε λέω ότι δεν είναι χρήσιμες, ότι δεν είναι καλύτερες σε σχέση με το παρελθόν, αλλά δεν είναι αυτό που πρέπει εμείς να παρακολουθούμε σήμερα. Και βέβαια πρέπει να σας πω ότι φαίνεται από τις έρευνες ότι ένα μεγάλο ποσοστό του πληθυσμού μας, αλλά πανευρωπαϊκά και παγκόσμια δεν έχει ακόμα την απαιτούμενη εμπιστοσύνη σε σχέση με τα δίκτυα είτε αυτό αφορά το ηλεκτρονικό εμπόριο είτε άλλες εφαρμογές που μπορεί να έχει το διαδίκτυο.
      Εμείς θέλαμε να σας δώσουμε τη δυνατότητα να αξιοποιήσετε τον ευρωπαϊκό οργανισμό ασφάλειας δικτύων και πληροφοριών που είναι εγκατεστημένος στην Ελλάδα, διότι από εκεί θα προκύψουν οι επιλογές και οι δυνατότητες ώστε να διαμορφωθεί στην κοινή γνώμη η αίσθηση ασφάλειας που πρέπει να έχει σε σχέση με το διαδίκτυο. Αυτό πρέπει να γίνει όχι μόνο στα λόγια, αλλά αφού αναδείξετε πρωτοβουλίες που πρέπει να παρθούν και αφού συμβάλλετε ώστε αυτός ο οργανισμός να εργαστεί όσο γίνεται καλύτερα και πιο αποτελεσματικά όχι μόνο για να παραμείνει στη χώρα μας, γιατί στα τρία χρόνια θα κριθεί, αλλά κυρίως, γιατί υπάρχει ανάγκη να εμπεδωθεί η εμπιστοσύνη του κοινού σε αυτές τις τεχνολογίες. 
      Αυτό είναι το άλλο μεγάλο ζήτημα. Βέβαια πρέπει να πούμε ότι ενώ εμείς δοκιμάσαμε το ADSL που βοηθάει το γρήγορο internet και το ξέρετε πολύ καλά, μέσα στο 2003 και καταφέραμε μέχρι που ήμαστε στην κυβέρνηση να προχωρήσουμε κάποια πράγματα και που θα έπρεπε από εκεί και πέρα οι ρυθμοί να είναι όχι αυτοί που μας λέτε, για τους οποίους επαίρεστε, αλλά να είναι πολύ μεγαλύτεροι, γιατί, πραγματικά, υπάρχουν δυνατότητες που μπορούμε να τις αξιοποιήσουμε με θετικά αποτελέσματα, εν τούτοις κι εκεί οι ρυθμοί παραμένουν σε πολύ χαμηλά επίπεδα. 
      Θα έλεγα, κύριε Υπουργέ, ότι θα πρέπει ως Υπουργείο Επικοινωνιών να δείτε και τα άλλα ζητήματα που έχουν να κάνουν με το περιεχόμενο, που είναι πολύ σημαντικά και τα οποία δεν τα κάνετε. Για παράδειγμα, ενώ εμείς φέραμε την οδηγία που αφορά την περαιτέρω χρήση των εγγράφων του δημόσιου τομέα, μόλις προχθές διάβασα ότι θα φέρετε σχετικό νομοσχέδιο για να γίνει η αξιοποίηση του περιεχομένου, που δίνει ώθηση στις εταιρείες για να προχωρήσουν και να δώσουν άλλες πληροφορίες στο κοινό για να αυξηθεί η πελατεία τους. Εσείς, λοιπόν, όλα αυτά τα ζητήματα που εμείς είχαμε προχωρήσει, τα καθυστερείτε με αδικαιολόγητους ρυθμούς. 
      Θα ήθελα να κλείσω λέγοντας ότι υποσχεθήκατε δωρεάν internet στους φοιτητές και στους σπουδαστές. Όταν στην επιτροπή κατέθεσα το πρόγραμμα της Νέας Δημοκρατίας, το οποίο το αναφέρει με πλήρη σαφήνεια και είπατε «φθηνό». Δεν είναι έτσι. Σας είπαμε, αλλά δεν το ακούσατε, να καθιερώσετε, μια και έχετε αυτήν την αντίληψη για την καθολική υπηρεσία, στα πλαίσια αυτής, τουλάχιστον το μεσαίας ταχύτητας internet σε όλη την επικράτεια ως καθολική υπηρεσία, για να μπορεί το σύνολο των Ελλήνων να αξιοποιήσει τις νέες τεχνολογίες. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Είναι πραγματικότητα ότι οι ευρυζωνικές επικοινωνίες φέρνουν μια νέα επανάσταση. Η δυνατότητα της άμεσης σχεδόν μεταφοράς τεράστιου όγκου πληροφοριών θα αλλάξει άρδην όλο το φάσμα της ζωής μας, όχι μόνο την καθημερινότητά μας, αλλά συνολικά τη ζωή μας: τα συστήματα διακυβέρνησης κατ’ αρχήν, τη γνώση και την εκπαίδευση, τις υπηρεσίες υγείας, πρόνοιας, περίθαλψης, το επιχειρείν και κάθε τι που έχει να κάνει με τη ζωή και τον άνθρωπο, κάθε μορφή συναλλαγής και δραστηριότητας κοινωνικού και οικονομικού πεδίου. 
      Έτσι, λοιπόν, πολύ σωστά η Ευρωπαϊκή Ένωση από τη Λισαβόνα έθεσε το στόχο η Ευρώπη να καταστεί η πιο ανταγωνιστική και δυναμική οικονομία της γνώσης μέχρι το 2010 και ο στόχος αυτός περνά μέσα από το σχέδιο για την ηλεκτρονική Ευρώπη.
      Είχαμε το σχέδιο για την ηλεκτρονική Ευρώπη του 2005. Θεωρητικά όλες οι χώρες της Ευρωπαϊκής Ένωσης, των δεκαπέντε, τουλάχιστον, έχουν καταστρώσει τη στρατηγική τους. Ακόμα και οι νέες χώρες της Ευρωπαϊκής Ένωσης παρουσίασαν αυτήν τη στρατηγική στην αρχή του 2005. 
      Πόσο όμως πραγματικό είναι αυτό το γεγονός για τη χώρα μας και πόσο προχώρησε στα πλαίσια αυτού του σχεδιασμού; Ποιους στόχους του σχεδίου «Ηλεκτρονική Ευρώπη» υλοποίησε; Πόσο αξιοποίησε η σημερινή Κυβέρνηση και το Υπουργείο τη δουλειά που είχε γίνει από την προηγούμενη κυβέρνηση;
      Η Ελλάδα πρέπει να είναι, συνεχώς, εντός των εξελίξεων για να καλύψει το χρόνο. Πρέπει με στόχους, με διαμόρφωση, αλλά και συνεχή αναμόρφωση της πολιτικής ανάλογα με τις εξελίξεις να δημιουργεί το κατάλληλο θεσμικό πλαίσιο και να παίρνει πρωτοβουλίες στα πλαίσια ενός σχεδίου που πρέπει να υπάρχει. 
      Πρώτη προτεραιότητα, κατά την άποψή μας πρέπει να είναι η ταχεία ανάπτυξη προσιτών και προσβάσιμων ευρυζωνικών υποδομών χωρίς αποκλεισμούς και ως προς τους ανθρώπους και ως προς τις περιοχές. Αυτό, γιατί αποτελούν την απαραίτητη προϋπόθεση για να μην καταστεί μη αντιστρεπτή μια πραγματικότητα με το ψηφιακό χάσμα, ένα χάσμα ανάμεσα στην Ελλάδα και την Ευρωπαϊκή Ένωση, ανάμεσα στο κέντρο και την περιφέρεια, ανάμεσα στα αστικά κέντρα και την ύπαιθρο, ανάμεσα στην ηπειρωτική Ελλάδα και τα νησιά, ανάμεσα σε πλούσιους και φτωχούς, ανάμεσα σε μεγαλύτερους και σε μικρότερους στην ηλικία. 
      Αυτή θα είναι, εάν δεν προχωρήσουμε σήμερα με τις απαραίτητες ταχύτητες, η νέα μορφή κοινωνικών ανισοτήτων. Μέσα απ’ αυτές τις ανισότητες θα περάσει η νέα μορφή εκμετάλλευσης της κοινωνίας.
      Γι’ αυτό έχει έντονο πολιτικό χαρακτήρα και μεγάλη πολιτική σημασία η προώθηση αυτών των δικτύων και η απελευθέρωση και η δυνατότητα της πρόσβασης όλων των πολιτών όλων των περιοχών ανεξαίρετα.
      Μέχρι σήμερα, η Κυβέρνηση δεν έχει παρουσιάσει κανένα σχέδιο –αξιόπιστο τουλάχιστον- και καμία πολιτική σ’ αυτήν την κατεύθυνση. Ναι, μεν μιλάει με τεχνοκρατικούς όρους για ορισμένα πεδία εφαρμογής της ηλεκτρονικής, αλλά δεν έχει εκπονήσει συνολικό πολιτικό σχέδιο. 
      Η ανάπτυξη και η χρήση ευρυζωνικών υποδομών και υπηρεσιών από το δημόσιο αποτελεί τη βάση, ούτως ώστε να μην βρεθούμε μπροστά σ’ αυτήν την οδυνηρή πραγματικότητα που σας περιέγραψα προηγούμενα. 
      Εάν δεν υπάρξει και δεν μπει μπροστά το δημόσιο συνεργαζόμενο με όλους τους φορείς του κάθε τόπου, δήμους, νομαρχίες, παραγωγικούς φορείς, φορείς που ασχολούνται με τον τουρισμό, με την υγεία και το εμπόριο, αυτή η δυνατότητα για την οποία μιλάμε δεν θα φτάσει ποτέ στο χρήστη της περιφέρειας ή της υπαίθρου. 
      Η πολιτεία, λοιπόν, οφείλει να περάσει από το ρόλο του παθητικού θεατή ή έστω του παθητικού χρήστη όλων αυτών των νέων τεχνολογιών σε μια λειτουργία «καταλύτη»των εξελίξεων. 
      Η πραγματικότητα και τα στοιχεία, κύριε Υπουργέ, αποδεικνύουν ότι, ουσιαστικά, δεν πράξατε τίποτα, ούτως ώστε να ξεπεραστούν τα προβλήματα και να ωθηθεί η ευρυζωνική ανάπτυξη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω και χρόνο από τη δευτερομιλία μου.
      Έτσι, σήμερα βρισκόμαστε σε δυσμενέστερη θέση σε σχέση με την Ευρωπαϊκή Ένωση. 
      Χάνουμε χρόνο. Οι τεχνολογικές εξελίξεις αυτήν την περίοδο περνούν από μπροστά μας, χωρίς να τις αγγίζουμε, χωρίς να παίρνουμε πρωτοβουλίες, χωρίς να αξιοποιούμε τις ευκαιρίες και, δυστυχώς, ορισμένες φορές χωρίς να τις αντιλαμβανόμαστε. Πότε επιτέλους θα γίνει ο περιβόητος διαγωνισμός για τα ευρυζωνικά δίκτυα; Σταθεροποιήστε μία ημερομηνία και ανακοινώστε την, ώστε να μπορεί να υπάρξει ένας σχεδιασμός από όλους όσους έχουν σχέση μ’ αυτό το θέμα. 
      Ας δούμε όμως, κύριε Υπουργέ, και τις επικοινωνιακές ρουκέτες τις οποίες ρίξατε προεκλογικά σε σχέση με την περιβόητη υπόσχεσή σας για δωρεάν σύνδεση στο διαδίκτυο στους φοιτητές και στους σπουδαστές. Στη συνέχεια, «νερώσατε» την υπόσχεση αυτή, όπως κάνατε και με άλλες υποσχέσεις -τουλάχιστον με όσες δεν αθετήσατε εντελώς- και τη μετατρέψατε, σε υπόσχεση για φθηνό internet. Όμως, μέχρι σήμερα όπως δεν είδαμε το δωρεάν, δεν βλέπουμε και το φθηνό internet. Μάλιστα, δεν έχετε προσδιορίσει και πόσο φθηνό θα είναι, γιατί η φθήνια είναι σχετική, κύριε Υπουργέ. Το πρόγραμμα «ΔΙΟΔΟΣ» το οποίο έχετε ανακοινώσει, δεν έχει λειτουργήσει μέχρι σήμερα. Θέλουμε να μας πείτε πότε θα λειτουργήσει. Θέλουμε να μας πείτε την ημερομηνία, έστω τον μήνα. 
      Σε απάντηση που μου δώσατε στις 20 Οκτωβρίου, είπατε ότι οι φθηνές τιμές για τους φοιτητές θα είναι 50% χαμηλότερες από τις ισχύουσες στην αγορά σήμερα. Αυτό μου το είπατε σε ερώτησή μου στις 20 Οκτωβρίου. Εάν έρθουμε τώρα να δούμε τι συμβαίνει στην αγορά, στην πραγματική οικονομία, θα δούμε –και το επιβεβαιώνει και ένα δημοσίευμα της έγκριτης εφημερίδας «ΤΑ ΝΕΑ» στις 9.1.2006- ότι το μικρό άνοιγμα που έχει γίνει στον ανταγωνισμό σε σχέση με το διαδίκτυο, έχει ως αποτέλεσμα το Γενάρη του 2006 οι τιμές να είναι κατά 50% χαμηλότερες σε σχέση με τις περυσινές. 
      Θέλω, λοιπόν, να μου προσδιορίσετε επακριβώς τις τιμές στην αγορά εκείνη την περίοδο και ζητώ να κάνετε πραγματικότητα τη δέσμευσή σας, έστω για φθηνό Internet. Μάλιστα, τα ποσοστά αυτά της έκπτωσης θα πρέπει να ισχύουν με βάση τις τιμές που θα ισχύουν στην αγορά εκείνη την περίοδο και όχι με βάση τις τιμές που ίσχυαν τον Οκτώβρη του 2005. Επίσης, η μείωση δεν θα πρέπει να είναι μόνο 50%, γιατί σήμερα το ελληνικό δημόσιο έχει τη δυνατότητα αυτό το ποσοστό να το κάνει 75%, μέσα από συμβάσεις και τη συνεργασία που έχει το δημόσιο με όλους τους τηλεπικοινωνιακούς φορείς.
      Θα θέλαμε, κύριε Υπουργέ, να πούμε και άλλα θέματα που έχουν σχέση με την ανάπτυξη των ευρυζωνικών δικτύων. Όμως, όπως καταλαβαίνετε, για σήμερα μόνο σας καλύπτει ο χρόνος. Πιθανόν θα έχουμε την ευκαιρία άλλη φορά να τα πούμε.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. Όπως βλέπετε και εσείς, εξαντλήσατε το χρόνο σας. 
      Το λόγο τώρα έχει ο Υπουργός κ. Νεράντζης. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κυρία και κύριοι συνάδελφοι, παρακολούθησα με πολλή προσοχή την ανάπτυξη των θέσεων των συναδέλφων της Αξιωματικής Αντιπολίτευσης. Μου δημιουργήθηκε εντονότατα και συχνότατα το ερώτημα: Άραγε τι συζητούμε εδώ; 
      Η επερώτηση έχει αναγραφόμενο τίτλο «Υλοποίηση και απορροφητικότητα του Γ΄ Κοινοτικού Πλαισίου Στήριξης, διαδικασίες, σχεδιασμός και στρατηγικές στοχεύσεις του Δ΄ Κοινοτικού Πλαισίου». 
      Εδώ ακούσαμε από το κ. Βερελή να μας λέει για το παραδικαστικό κύκλωμα και ότι δεν αντέδρασε σωστά η Κυβέρνηση. Ακούσαμε για το ειδικό ταμείο. Ακούσαμε για την εθελουσία έξοδο του Ο.Τ.Ε.. Δύο τινά συμβαίνουν: Ή υπέγραψαν οι εκλεκτοί συνάδελφοι της Αξιωματικής Αντιπολίτευσης μια επερώτηση χωρίς να τη διαβάσουν, και ήρθαν εδώ να μας πουν για άλλα θέματα ή εν γνώσει τους το έκαναν αυτό. Και στις δύο περιπτώσεις πάντως είναι εκτός Κανονισμού. Λυπούμαι γι’ αυτό. 
      Αυτό δεν με ενοχλεί. Απλώς σημειώνω το εύρος της συγχύσεως από την οποία διακατέχονται. Θέλω προτού τους αντικρούσω –άλλωστε αυτό είναι πολύ ευχερές σε μένα, λόγω του ότι είναι αβάσιμα όσα μας επερωτούν – να κάνω τέσσερις εισαγωγικές παρατηρήσεις: 
      Πρώτη παρατήρηση. Δεν μπορεί η Κυβέρνηση να απαγορεύσει στην Αντιπολίτευση το δημόσιο αυτομαστίγωμά της, μια και επικαλείται αβάσιμα πράγματα. Όμως, υποχρεούται η Κυβέρνηση να περιορίσει τη δημοκοπία, να σταθεί εμπόδιο σε αυτήν και, κυρίως, να εκθέσει τα γεγονότα που αυτά καθεαυτά –από μόνα τους δηλαδή- εκθέτουν τους ίδιους τους επερωτώντες. 
      Δεύτερο σημείο. Είναι όντως δημαγωγική –και θα εξηγήσω ευθύς μετά- αυτή η επερώτηση και το πνεύμα από το οποίο διέπεται. Όμως, είναι πολύ γνωστό σε όλους μας ότι η δημαγωγία μόνο βραχυπρόθεσμα ωφελεί. Στο τέλος καθιστά αποδοκιμαστέους εκείνους οι οποίοι τη μετέρχονται, πολύ δε περισσότερο, αν αυτό το πράττουν συστηματικά. 
      Τρίτο σημείο. Είναι προκλητικό το ότι εκείνοι που απετέλεσαν τους αυτουργούς της αποτυχίας της προηγούμενης κυβέρνησης στον τομέα αυτό, αυτοί μας επερωτούν. Πράγματι είναι εκπληκτικό ότι σύσσωμη η κλαδική πολιτική ηγεσία της προηγούμενης κυβέρνησης, δηλαδή Υπουργός, Υφυπουργός και γενικός γραμματέας -που σήμερα έγινε Βουλευτής, με την ψήφο του λαού, και το χαιρετίζουμε αυτό- και οι τρεις, λοιπόν, που είναι αυτουργοί αυτής της αποτυχίας, είναι η αιχμή του δόρατος. Αυτό είναι ανάγκη να το θυμόμαστε. Θα μας χρειαστεί για την περαιτέρω ανάπτυξη των θεμάτων και των απόψεών μας. 
      Θέλω, επίσης, σε όσους, εκ των είκοσι οκτώ –σημειώνω τον αριθμό- υπογραψάντων την επερώτηση, είναι νέοι -είτε στη Βουλή είτε στο αντικείμενο- να τους υπενθυμίσω ή να τους γνωρίσω κάτι, για να καταλάβουν ποια κατάσταση άφησαν. Φαίνεται πως ούτε τη γνωρίζουν ούτε τη θυμούνται. 
      Ακούστε, λοιπόν, τις μας λέει επίσημος φορέας που εκπροσωπούσε, και τότε και τώρα, όλους εκείνους που εμπλέκονταν στον κλάδο, στις 31-3-2004, δηλαδή περίπου είκοσι τέσσερις μέρες -αν δεν κάνω λάθος- μετά τις τελευταίες βουλευτικές εκλογές. 
      Μας έλεγε, λοιπόν, σε επιστολή του ο Σύνδεσμος Επιχειρήσεων Πληροφοριών και Επικοινωνιών σχετικά με το θέμα αυτό. Αντίγραφο αυτής της επιστολής έχω καταθέσει στα Πρακτικά της 27ης Μαΐου 2005, κατά τη συζήτηση επερωτήσεώς σας όπου περίπου τα ίδια λέγατε.
      Λέει, λοιπόν, εκεί ο σύνδεσμος: «Η παρούσα κατάσταση –η δική σας δηλαδή- στον κλάδο των τηλεπικοινωνιών στην Ελλάδα και ειδικότερα στον τομέα της ευρυζωνικής πρόσβασης χαρακτηρίζεται από ιδιαίτερα χαμηλά ποσοστά διείσδυσης περιορισμένων εναλλακτικών τρόπων πρόσβασης στον τελικό χρήστη, μη υλοποίηση της αδεσμοποίησης του τοπικού βρόγχου, ανυπαρξία εναλλακτικών υποδομών (επιγείων και εναερίων) έλλειψη επενδυτικών και φορολογικών κινήτρων και δυσχέρεια στην απορρόφηση σχετικών κονδυλίων του Γ’ Κοινοτικού Πλαισίου Στήριξης. Έτσι για να ξέρουμε περί τίνος πρόκειται, έτσι για να μην ξεχνιόμαστε, έτσι για να μην μας αποδίδετε αυτά που εσάς χαρακτηρίζουν. Αυτά για να γνωρίζετε, για να θυμηθείτε, για όσους δεν γνώριζαν.
      Μετά, λοιπόν, από αυτές τις εισαγωγικές παρατηρήσεις, θέλω να μπω τώρα επί της ουσίας. Η Κυβέρνηση νοιώθει, ιδιαίτερα, ικανοποιημένη που το φροντιστήριο που σας έκανε, έπιασε. Χαιρόμαστε πάρα πολύ που αυτό έγινε στους είκοσι δύο μήνες. Μάλιστα ένας από εσάς είχε την αφέλεια σε προηγούμενες συζητήσεις να διατυμπανίζει τη γνώση του, η οποία απεδείχθη φούσκα και να μας λέει «εσείς δεν ξέρετε», ενώ εκείνος δήθεν ήξερε.
      Ακούστε, λοιπόν, τώρα τι έγινε: Είμαστε περήφανοι γιατί το φροντιστήριο έπιασε. Είμαστε περήφανοι που τώρα πλέον ανακαλύψατε εσείς αυτόν τον άγνωστο για εσάς κόσμο της ευρυζωνικότητας. Γιατί το λέω αυτό; Μήπως ξεχάσατε σε ποια θέση βρισκόταν η Ελλάδα τον Ιούλιο του 2004; Μήπως ξεχάσατε, ότι, επί των λαμπρών ημερών της δικής σας διακυβέρνησης, το ποσοστό διεισδύσεως στα ευρυζωνικά ήταν για την Ελλάδα 0,2%, «τελευταία στου κακού τη σκάλα» που θα έλεγε και ο ποιητής, ενώ ο μέσος όρος πήγαινε 7,4; Και κατηγορείτε εμάς; Αυτό μας παραδώσατε. Μήπως το αμφισβητείτε; Είναι επίσημος πίνακας της Ευρωπαϊκής Ένωσης. 
      Μήπως ξεχάσατε επίσης ότι οι δαπάνες για τα έργα ανάπτυξης των ευρυζωνικών υποδομών στο επιχειρησιακό πρόγραμμα «Κοινωνία της Πληροφορίας» ήταν, το Μάρτιο 2004, στο ισχνό 1%, στο μέσον της προγραμματικής περιόδου του προγράμματος, ενώ καμιά παρέμβαση δεν είχε καν σχεδιάσει η κυβέρνησή σας και εσείς όλοι, όπως υποδηλώνει και το ποσοστό των εντάξεων, που βρέθηκε μόλις στο 7,2% του προϋπολογισμού δημοσίας δαπάνης; 
      Μήπως ξεχάσατε, και μάλλον έτσι θα έχει συμβεί, ότι, μεταξύ των αρχών του 2003 και των αρχών του 2004, αυτόν το χρόνο που η κυβέρνησή σας ήταν στην απογείωσή της (στην αποθέωση του μεγαλεπίβολου σχεδίου της, για όλες αυτές τις καταστάσεις), κατορθώσατε να υποβιβάσετε την Ελλάδα –το ξέρατε αυτό;- από την τριακοστή πέμπτη θέση, στην τεσαρακοστή τέταρτη; Και μας επερωτάτε; Και τολμάτε; Και επαίρεστε; Και επιτίθεσθε; Για όνομα του Θεού! Από την τριακοστή πέμπτη θέση, σε ένα χρόνο, επί δικής σας κυβερνήσεως, πήγατε στην τεσαρακοστή τέταρτη θέση, επί συνόλου εκατόν τεσσάρων χωρών στη διεθνή κατάταξη χρήσης internet. Μήπως έχουμε κάνει λάθος; Μήπως το αμφισβητείτε; Σας παραπέμπω λοιπόν στα στοιχεία του World Economic Forum και της πιο πρόσφατης μελέτης Νetwork Readiness Index. Πώς τολμάτε μετά από αυτά; Αυτό είναι άραγε θάρρος; Είναι αποκοτιά; Ή ο σεβασμός που τρέφω προς τα πρόσωπά σας δεν μου επιτρέπει να το χαρακτηρίσω αλλιώς, αλλά θα μπορούσε να είναι;
      Και πρέπει επιτέλους να σας υπενθυμίσω ότι η αντιστροφή της παραπάνω κακής κατάστασης δεν έγινε τυχαία. Η παλαιά κατάσταση αυτή οφείλεται σε συσσώρευση θεσμικών σας παραλείψεων. Δεν είχατε καν όραμα, δεν είχατε σύλληψη, δεν πήρατε μέτρα. Όλο έτοιμα σχέδια είχατε. Τέσσερα χρόνια διήρκεσε η θητεία της περασμένης κυβερνήσεώς σας. Είκοσι σχεδόν χρόνια, με μια τριετή διακοπή, ήταν το κόμμα σας στην κυβέρνηση. 
      Και επικαλείσθε ότι δεν προλάβατε, λόγω των εκλογών, να τα ολοκληρώσετε; Δεν προλάβατε να κάνετε καθόλου εκείνη την περιβόητη ενσωμάτωση οδηγιών, για την οποίαν κατηγορείτε εμάς; Δεν προλάβατε καθόλου να φτιάξετε το σχέδιο προκηρύξεως, να το ολοκληρώσετε; Όλα τα αφήσατε στο τέλος; Αυτό αποτελεί σύστημα; Αυτό αποτελεί μελέτη κανονική, εμβριθή; Αυτό αποτελεί επιμελή διαχείριση; Αυτό σας νομιμοποιεί να απευθύνεστε εναντίον μας και να αιτιάσθε ότι όλα τα κακά και η χαμηλή κατάσταση, στην οποία η χώρα βρίσκεται σήμερα, οφείλεται σε μας;
      Και ήθελα, άραγε, να ξέρω αν όλα αυτά τα ευρωπαϊκά κράτη, όπως η Δανία, που έχουν έναν υψηλό συντελεστή διεισδύσεως, κατάφεραν να τον πετύχουν στους είκοσι δύο μήνες, που είναι η νέα διακυβέρνηση στην εξουσία; Μήπως χρειάστηκε, πολλή και επί πολύ προσπάθεια, συστηματική, την οποία εσείς δεν κάνατε και εμείς δεν προλάβαμε ακόμη; Αυτά, λοιπόν, είναι ανάγκη να τα γνωρίζουμε.
      Πάμε τώρα να προχωρήσουμε παρακάτω για το internet. Στις 30 Νοεμβρίου 2005, υπήρξε κοινή δήλωση των Υπουργών Ανάπτυξης, Εθνικής Παιδείας και Μεταφορών, για το πρόγραμμα «ΔΙΟΔΟΣ», που αφορά την παροχή ευρυζωνικής πρόσβασης στο διαδίκτυο, για τους φοιτητές, τους προπτυχιακούς, τους μεταπτυχιακούς και τους υποψήφιους διδάκτορες. Αυτό το πρόγραμμα «ΔΙΟΔΟΣ» προβλέπει μόνιμη σύνδεση στην οικία του φοιτητή, χωρίς ογκοχρέωση και με ονομαστική ταχύτητα, τουλάχιστον 384/128 Kbps.
      Μα, είπατε και για τις δηλώσεις του Πρωθυπουργού. Σε αυτό το ίδιο το κείμενο που αφορά τη «ΔIΟΔΟ» η αρχή είναι η εξής: «Η παροχή ευρυζωνικής πρόσβασης στο διαδίκτυο για τους φοιτητές σε προνομιακές τιμές –δεν λέει κανείς δωρεάν, λέει σε προνομιακές τιμές- αποτελεί προγραμματική δέσμευση της νέας διακυβέρνησης και του Πρωθυπουργού Κώστα Καραμανλή».
      Και προχωρούμε επίσης στα σημεία ομιλίας του Πρωθυπουργού για τα πενήντα χρόνια της Πολυτεχνικής Σχολής Θεσσαλονίκης στις 27/05/2005, όπου λέει ο Πρωθυπουργός, μεταξύ των άλλων, «…καλέσαμε επίσης τον Ο.Τ.Ε. να αναλάβει την πρωτοβουλία σε συνεννόηση με τις άλλες εταιρείες παρόχους υπηρεσιών internet, ώστε να μειωθούν σημαντικά οι τιμές πρόσβασης ADLS...».
      Και προχωρούμε στην τιμολογιακή πολιτική της διαδικτυακής πρόσβασης. Είναι γνωστό ότι αυτή καθορίζεται από την εμπορική πολιτική του βασικού τηλεπικοινωνιακού παρόχου, του Ο.Τ.Ε., και των εταιρειών παροχής πρόσβασης στο διαδίκτυο. Και είναι γνωστό ότι η Ε.Ε.Τ.Τ. αποτελεί το ρυθμιστικό παράγοντα.
      Και επειδή άκουσα πάλι το γνωστό τροπάριο, ότι «έχετε την Ε.Ε.Τ.Τ. υπάλληλό σας» και επίσης ότι «ανέχεστε τη δεσπόζουσα θέση του Ο.Τ.Ε.», σας λέω ότι για μια ακόμη φορά πιαστήκατε αδιάβαστοι. Ακούτε, λοιπόν, πρόσφατα η, δήθεν, δεσπόζουσα θέση του Ο.Τ.Ε., περί της οποίας μας εγκαλείτε, πώς προτείνει η Ε.Ε.Τ.Τ. να γίνει. Και διαβάζω το κείμενο της Ε.Ε.Τ.Τ.:
      Εγκαθιστά και εγκαθιδρύει για τον Ο.Τ.Ε. (η Ε.Ε.Τ.Τ.): υποχρέωση παροχής πρόσβασης και χρήσης συγκεκριμένων ευκολιών δικτύου, υποχρέωση μη διακριτής μεταχείρισης προς όφελος του λιανικού τμήματος του Ο.Τ.Ε., σειρά υποχρεώσεων διαφάνειας υπό διάφορες μορφές, συμπεριλαμβανομένης και της υποχρέωσης προσφοράς αναφοράς για τη χονδρική παροχή, υποχρέωση λογιστικού διαχωρισμού για τις δραστηριότητες του Ο.Τ.Ε. που σχετίζονται με την παροχή χονδρικής ευρυζωνικής πρόσβασης, υποχρέωση ελέγχου τιμών και κοστολόγησης, που αποσκοπούν στο να διασφαλίσουν ότι η τιμολογιακή πολιτική του Ο.Τ.Ε. δεν οδηγεί κυρίως σε συμπίεση περιθωρίων κέρδους.
      Αυτή, λοιπόν, είναι η δεσπόζουσα θέση του Ο.Τ.Ε.; Αυτοί είναι οι υπάλληλοί μας, η Ε.Ε.Τ.Τ.; Αν οι υπάλληλοί μας αποδεικνύονται τόσο ανεξάρτητοι όσο η σημερινή Ε.Ε.Τ.Τ., τότε οι δικοί σας ανεξάρτητοι τι έπρεπε να είναι; Κάπου, λοιπόν, τα έχετε μπερδέψει, κάπου βρίσκεστε υπό καθεστώς συγχύσεως, κάπου η ανάγκη να κάνετε αντιπολίτευση σας οδηγεί σε στείρες τοποθετήσεις, οι οποίες δεν κολακεύουν εσάς, οι οποίοι έχετε ξεκινήσει αυτήν την ιστορία.
      Θέλετε τώρα να πούμε και για το τελευταίο συμβάν με την άνοδο των τιμών του Ε.Π.Α.Κ.; Πρώτα-πρώτα δεν έχει αντιληφθεί –και λυπούμαι γι’ αυτό- ότι το Ε.Π.Α.Κ. είναι ένα είδος που είναι σε ύφεση πια. Προχωρούμε σε γοργότερους ρυθμούς. Το είπε σαφώς η κ. Χριστοφιλοπούλου και έχει δίκιο.
      Αλλά πρέπει να ξέρετε ότι έχουμε το φθηνότερο Ε.Π.Α.Κ. στην Ευρώπη. Ακούτε, λοιπόν, πρόσφατες δηλώσεις της Επιτρόπου κ. Ρέντινγκ (θα σας είναι χρήσιμο αυτό), οι οποίες δημοσιεύονται, στις 13 Ιανουαρίου 2006, προ τεσσάρων δηλαδή ημερών, στην εφημερίδα «ΚΕΡΔΟΣ». 
      Λέει, λοιπόν, η κ. Ρέντινγκ: «…Σε ό,τι αφορά το στενοζωνικό internet (Ε.Π.Α.Κ.), η χρέωση του Ο.Τ.Ε. είναι η χαμηλότερη στην Ευρωπαϊκή Ένωση και περίπου στο 1/3 του μέσου όρου των χρεώσεων στην Ευρωπαϊκή Ένωση...» 
      Άρα, λοιπόν, έχουμε ένα Ε.Π.Α.Κ. που είναι φθηνότερο από παντού. Αλλά ακριβώς επειδή είναι φθηνότερο, σημαίνει ότι ο Ο.Τ.Ε. παρείχε τις σχετικές υπηρεσίες, χρηματοδοτώντας ο ίδιος, θα έλεγα καλύτερα επιδοτώντας ο ίδιος τους χρήστες. Ο Ο.Τ.Ε. υπολογίζει ότι πάνω από 500.000.000 ευρώ δαπάνησε για την επιδότηση αυτή των χρηστών του ΕΠΑΚ. Κάποια στιγμή, λοιπόν, έπρεπε να κάνει αναπροσαρμογή. Η προηγούμενη αναπροσαρμογή είχε γίνει το 1999, δηλαδή προ έξι ετών. Αλλά δεν είναι μόνο ότι αυτή η υπηρεσία είναι κοστοστρεφής και επομένως δεν μπορείς να πουλάς παρακάτω. Είναι και το γεγονός ότι μ’ αυτήν την τακτική (αυτό δεν το υπολογίσατε καθόλου, δεν το σκεφθήκατε καθόλου, ήσασταν ανυποψίαστοι), παραβιαζόταν το κοινοτικό δεδομένο, παραβιαζόταν ο ανταγωνισμός. Γιατί; Διότι οι άλλες εταιρίες δεν μπορούσαν να πουλήσουν σ’ αυτήν τη χαμηλή τιμή. Επομένως, ο Ο.Τ.Ε. ανταγωνίζονταν αθεμίτως και αντικοινοτικώς, τους άλλους παρόχους. Έπρεπε, λοιπόν, να γίνει αύξηση. Η αύξηση αυτή, και σήμερα που σχεδιάστηκε στο γνωστό ύψος, είναι ακόμη κατώτερη από το κόστος. Ακόμη, δηλαδή, ο Ο.Τ.Ε., διαθέτοντας αυτές τις υπηρεσίες του φθηνού internet (το Ε.Π.Α.Κ.), ακόμα πουλάει κάτω από το κόστος. Εκεί η Κυβέρνηση δεν μπορεί να παρέμβει, διότι αρμοδία είναι η Ε.Ε.Τ.Τ.. Η E.E.T.T. όμως έχει μία δυσκολία, διότι όταν οι τιμές κινούνται κάτω του κόστους, δεν έχει δικαίωμα παρεμβάσεως. Το μόνο που κάναμε εμείς –ξεκίνησε από εμένα, από το Υπουργείο μας και υιοθετήθηκε- είναι μια φιλική παρέμβαση προς τις δύο πλευρές: Αυτό το ποσοστό αυξήσεως (επειδή δόθηκε εφάπαξ, αν και ήταν κάτω του κόστους, όμως ήταν δύσκολο να απορροφηθεί), να επιβληθεί σταδιακά. Και έτσι το κάναμε. 
      Είχατε όμως την ατυχή έμπνευση –και δεν είναι η πρώτη φορά- να μας μιλήσετε και για το σχέδιο προκηρύξεως, το οποίο εμείς δεν το κάναμε, ενώ εσείς, δήθεν,  το είχατε έτοιμο. Αυτό το σχέδιο προκηρύξεως είναι σαν την ενσωμάτωση. Λείπει εδώ ο φίλος μου ο κ. Στρατάκης, ο οποίος έχει μία κασέτα και την επαναλαμβάνει συνέχεια, βέβαια λανθασμένα. 
      Όπως εκείνο το σχεδιάσατε αλλά δεν προχωρήσατε καθόλου, έτσι και το σχέδιο…
      ΚΩΝΣΤΑΝΤΙΝΟΣ ΡΟΒΛΙΑΣ: Δεν έχετε δικαίωμα να μιλάτε για κασέτες αφού απουσιάζει ο κ. Στρατάκης. Είναι ντροπή …
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ηρεμήστε. Ο Κανονισμός της Βουλής δεν σας δίνει το δικαίωμα να μιλήσετε. Όταν τελειώσω, θα μιλήσετε και θα εισπράξετε και την απάντηση. Είστε ο δράσης όλων των κακών. Σεις είστε προσωπικά ο δράστης.
      Να προχωρήσουμε λοιπόν. Μας εγκαλείτε ότι εμείς δεν έχουμε τελειώσει το σχέδιο προκήρυξης, ενώ εσείς μας παραδώσατε δήθεν ένα έτοιμο σχέδιο προκήρυξης. 
      Θέλω, λοιπόν, να ακονίσω λίγο τη μνήμη σας και κυρίως του διακοψία, του προηγουμένου αξιοτίμου κυρίου συναδέλφου. Ακούτε λοιπόν: Τον Ιούλιο του 2003 -ήσασταν γενικός γραμματεύς εσείς προσωπικά και αν δεν θυμόσαστε οι υπόλοιποι, ήσασταν κυβέρνηση- παραδώσατε αυτό το προσχέδιο ή σχέδιο, που συντάξατε, στην αρμόδια Επιτροπή των Σοφών όπως την έλεγαν ή την αρμόδια Επιστημονική Επιτροπή. Η επιτροπή, στις 25.8.2003, επισημαίνει σωρεία ελλείψεων σ’ αυτό το προσχέδιό σας, η εσωτερική επιτροπή αυτή που συστήσατε εσείς. Μιλάμε για το σχέδιο αυτό, το θησαυρό, το οποίο εμείς δεν το «αξιοποιήσαμε». 
      Λοιπόν, αυτή η Επιτροπή των Σοφών που εσείς συστήσατε, αποδίδει στη δική σας αυτή μελέτη (το σχέδιο): Έλλειψη σαφούς αιτιολόγησης της επιλογής του συνεργατικού μοντέλου υλοποίησης υποδομών.
      «Παράλληλα, λέει, θα έπρεπε να υπήρχε λεπτομερής περιγραφή του τρόπου επιλογής του παρόχου υπηρεσιών στο δίκτυο κορμού». Η ίδια Επιτροπή των Σοφών, η δική σας επιτροπή, επισημαίνει περαιτέρω: «Μη αιτιολόγηση του διαχωρισμού σε περιοχές». Και λέει επίσης «δεν υπήρχαν επιχειρήματα που να αποδεικνύουν το λόγο για το διαχωρισμό σε τέσσερα έργα, θέματα συντονισμού, ανάμεσα σε πιθανούς διαφορετικούς αναδόχους». Δεν υπήρχαν επιχειρήματα, σας λέει η δική σας επιτροπή, ξανά αβάσιμα και αβασάνιστα σχέδια.
      Τρίτη παρατήρηση της δικής σας επιτροπής στο δικό σας σχέδιο: «Παράλειψη μνείας στον τρόπο με τον οποίο θα διασφαλιζόταν η παροχή προσιτών (ή φθηνών) υπηρεσιών στις διάφορες κατηγορίες χρηστών». Άλλη αιτίαση της δικής σας επιτροπής στο δικό σας σχέδιο: «Παράλειψη ρητής αναφοράς των υποχρεώσεων των αναδόχων, πρώτον όσον αφορά την παροχή υποδομών προς τους δημόσιους φορείς, δεύτερον όσον αφορά τη διαστασολόγηση των προς υλοποίηση δικτύων και τρίτον υποχρεώσεις ως προς το λογιστικό σύστημα και συστήματα κοστολόγησης υπηρεσιών».
      Περαιτέρω αιτίαση της επιτροπής σας: «Απουσία μνείας σαφούς τρόπου, με τον οποίο ο φορέας θα διασφάλιζε τη διαφάνεια και την ουδετερότητα που απαιτείτο». Άλλη αιτίαση: «Έλλειψη σαφήνειας στον τρόπο, με τον οποίο θα μπορούσαν να χρησιμοποιηθούν οι υποδομές οπτικών ινών που χρηματοδοτήθηκαν σε προηγούμενα στάδια».
      Ήρθε λοιπόν η δική σας επιτροπή, έκανε αυτές τις παρατηρήσεις, που σημαίνει ότι το σχέδιο σας ήταν διάτρητο, ήταν επιπόλαιο, ήταν γονατογράφημα, έτσι για να το πούμε και να το γράψουμε.
      Μετά τι κάνατε; Φαντάζομαι ότι ενσωματώσατε αυτές τις παρατηρήσεις. Έτσι πρέπει να έχει γίνει, δεν το γνωρίζω. Επειδή όμως το προσεγγίζω καλόπιστα, λέω ότι τις ενσωματώσατε και τις στείλατε στην Ευρωπαϊκή Ένωση. Και εκεί ήρθε η περίφημη επιστολή Σότον. Μήπως την ξεχάσατε; Την αποστείλατε λοιπόν στις 11-2-2004 με τις αναγκαίες διορθώσεις, (φαντάζομαι) στον κ. Σότον, προκειμένου η αρμόδια διεύθυνση της ΕΕΤΤ να αποφανθεί προκαταβολικά περί της συμβατότητας του σχεδίου προκήρυξης.
      Το μέγεθος της αμηχανίας σας και της κακοπιστίας σας είναι το εξής: Αφού στείλατε το Φεβρουάριο του 2004 αυτό το σχέδιο σας στην Ευρωπαϊκή Ένωση για έγκριση, τον Απρίλιο, ένα μήνα μετά τις εκλογές και δύο μήνες μετά την αποστολή, χωρίς να έχουμε καν πάρει απάντηση, μας εγκαλέσατε με ερώτησή σας γιατί καθυστερούμε.
      ΚΩΝΣΤΑΝΤΙΝΟΣ ΡΟΒΛΙΑΣ: Αστείο σας φαίνεται; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για όνομα του Θεού! Από τέτοια σύγχυση διακατέχεστε; Είχατε στείλει το σχέδιο, μόλις πριν δυο μήνες, απάντηση δεν είχαν πάρει ακόμη, και εσείς μας λέτε: «Αργείτε». Δεν αργήσατε εσείς στα τέσσερα χρόνια, αργήσαμε εμείς στους δύο μήνες που δεν πήραμε απάντηση! Και επιτέλους…
      ΘΕΟΧΑΡΗΣ ΤΣΙΟΚΑΣ: Πέστε μας δύο χρόνια μετά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα ακούσετε, γιατί βιάζεστε; 
      Εγώ καταλαβαίνω τη θέση σας, είναι δεινή, αλλά θα σας «πελεκήσω», τι να κάνω; Επιχειρηματολογικά δεν πρέπει να έχετε τέτοιες πρωτοβουλίες, γιατί δίνετε την ευκαιρία στην Κυβέρνηση να καταδείξει την ανεπάρκεια σας.
      ΚΩΝΣΤΑΝΤΙΝΟΣ ΡΟΒΛΙΑΣ: Στη δευτερολογία σας να το πείτε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα πω τι κάναμε μετά, αλλά πρέπει να ξέρετε ότι δεν δικαιούστε να ομιλείτε επί του θέματος.
      Θα αναφερθώ τώρα στο τι σας απάντησε ο κ. Σότον, τι σας απάντησε σε αυτό το σχέδιο που υποτίθεται ότι ενσωματώσατε, όπως και τις παρατηρήσεις. Λέει επί λέξει: «Δεν είναι σαφές ποιες ενέργειες προβλέπονται, αν ο ίδιος ο ανάδοχος έχει την καλύτερη προσφορά για περισσότερα από δύο υποέργα ή αν δεν υπάρχει δεύτερη προσφορά». Έλλειψη, λοιπόν, όπως παρατηρεί η επιτροπή. Άλλη παρατήρηση ….. 
      ΚΩΝΣΤΑΝΤΙΝΟΣ ΡΟΒΛΙΑΣ: Σοβαρότατη!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για εσάς τίποτα δεν είναι σοβαρό. Αστείο όμως είναι το έργο των χειρών σας. Τίποτα δεν είναι σοβαρό για εσάς. Σημασία πάντως έχει ότι δεν πέρασε.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν καταλαβαίνετε τι διαβάζετε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεύτερη παρατήρηση του κ. Σότον: «Για να επιτραπεί σε διαφορετικούς παρόχους να καταθέσουν τις προσφορές τους, η προκήρυξη θα πρέπει να αποσαφηνίζει τους όρους πρόσβασης στα δίκτυα αυτά του ΟΤΕ και τέτοια πρόσβαση θα πρέπει να είναι χωρίς διακρίσεις». Άρα, εσείς, έτσι όπως το είχατε διατυπώσει, δεν είχατε εξασφαλίσει πρόσβαση χωρίς διακρίσεις. Μήπως δεν είναι και αυτό σοβαρό;
      Θα αναφερθώ και στην τρίτη παρατήρηση της επιστολής Σότον, έτσι για να λέμε τι μας παραδώσατε, ποιο ήταν το έτοιμο σχέδιο, το οποίο αμέλησε αυτή η «κακή» Κυβέρνηση της Νέας Δημοκρατίας και δεν αξιοποίησε η σημερινή πολιτική ηγεσία του Υπουργείου Μεταφορών. 
      Συνεχίζει λοιπόν η επιστολή: «Η Γενική Διεύθυνση Περιφερειακής Πολιτικής διατηρεί –ακούστε το- τις αρχικές της επιφυλάξεις, αναφορικά με την οικονομική χρησιμότητα της κρατικής επιχορηγήσεως για να εξισορροπούνται οι συνέπειες των ασυνήθιστα υψηλών τιμών στις ευρυζωνικές υπηρεσίες». Μήπως και αυτό δεν είναι σοβαρό;
      Δεν πέρασε, λοιπόν, αυτό το σχέδιο. Ήρθαν οι εκλογές. Τελείωσε. Αυτό, λοιπόν, που παραλάβαμε, με τόσες παρατηρήσεις, δεν εξέφραζε ένα άρτιο σχέδιο, γι’ αυτό και δεν το προχωρήσαμε. Μα, ρωτάει –και δικαίως- ο κ. Τσιόκας: «Τι κάνατε»; Τι κάναμε όλο αυτό το διάστημα, το οποίο μεσολάβησε από τότε που παραλάβαμε το διάτρητο αυτό σχέδιο; Όταν πήραμε την επιστολή του Σότον εμείς, λοιπόν, συντάξαμε καινούριο σχέδιο, το οποίο ήδη βρίσκεται στην Ευρωπαϊκή Ένωση εδώ και ένα μήνα, αν δεν κάνω λάθος, και το οποίο σχέδιο προβλέπει: Γεωγραφική κάλυψη 60% του συνόλου της Ελλάδος αντί της υφισταμένης 13%. Να τι κάναμε! Δεύτερον, προβλέπει πληθυσμιακή κάλυψη 90% στο σύνολο της Ελλάδος. Η υφιστάμενη είναι 60%. Και το σπουδαιότερο, προβλέπει ποσοστό διεισδύσεως, αντί του μηδέν κόμμα τόσο που είχαμε, 7,5%. 
      ΘΕΟΧΑΡΗΣ ΤΣΙΟΚΑΣ: Προβλέπεται…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα, για σχέδιο μας εγκαλείτε. Δεν είπαμε ότι το κάναμε. Το σχέδιο, λοιπόν, το δικό μας είναι αυτό, το σχέδιο το δικό μας είναι ύψους 180.000.000-200.000.000 περίπου ευρώ. Αυτό το σχέδιο είναι στην Ευρωπαϊκή Ένωση, αυτό αντιτάσσουμε εμείς στη δική σας ανάπηρη πρόταση, η οποία κιόλας απερρίφθη, στην ουσία, μετά από τόσες πολλές παρατηρήσεις από την Ευρωπαϊκή Ένωση.
      Από το Μάρτιο του 2004 μέχρι σήμερα στα πλαίσια του επιχειρησιακού προγράμματος «Κοινωνία της Πληροφορίας» υλοποιούμε με ταχείς ρυθμούς και, σε συνεργασία με τις υπηρεσίες της Ευρωπαϊκής Ένωσης, έργα ανάπτυξης και ευρυζωνικών υποδομών.
       Τολμήσατε, όμως, να πείτε -αν δεν κάνω λάθος- και για το ADSL. Ακούστε, αγαπητοί μου συνάδελφοι, κάτι νούμερα –κρατηθείτε-, που είναι επίσημα νούμερα της Ε.Ε.Τ.Τ. και παρακαλώ να τα σημειώσετε. Στην ταχύτητα 512/256, Σεπτέμβριος 2003, τιμές χονδρικής πρόσβασης ανά ευρώ το μήνα: 45. Το Σεπτέμβρη λοιπόν του 2003, λοιπόν, ήταν 45. Ακούστε τώρα το Σεπτέμβριο του 2005, επί των ημερών των δικών μας, μετά από δύο χρόνια, πόσο είναι: 16,92.  Τρεις φορές σχεδόν πιο κάτω χαμηλώσαμε εμείς αυτήν την τιμή. Θέλετε να σας πω και για τη λιανική πρόσβαση; Στην ταχύτητα 512/256, το Σεπτέμβριο του 2003, επί των ημερών της δόξης και της μεγάλης δημιουργίας όλων υμών, είχαμε 50,3 –η λιανική- ευρώ ανά μήνα. Θέλετε τώρα να σας πω για το Σεπτέμβριο του 2005, επί των ημερών μας, πόσο είναι; Είναι 19,9 δηλαδή δυόμισι φορές πιο κάτω. Μη μιλάτε, λοιπόν, τώρα για ADSL. Δεν σας συμφέρει. 
      Πάμε τώρα να μιλήσουμε και για την καθυστέρηση –και τελειώνω με αυτό, για να μην κάνω κατάχρηση του χρόνου- ενσωματώσεως. Τα ανέλυσα και χθες, κατά τη διάρκεια συζητήσεως του νομοσχεδίου. Ξέρετε πολύ καλά ότι εμείς παραλάβαμε –δεν μας παραδώσατε, παραλάβαμε- ένα ατελέστατο σχέδιο. Αντί του σχεδίου αυτού, το οποίο ήταν ατελές ως προς την ενσωμάτωση, ατελές και άτολμο ως προς τις υπόλοιπες ρυθμίσεις, εμείς παραδώσαμε τον καταστατικό χάρτη των ηλεκτρονικών επικοινωνιών, ο οποίος ήδη μετά τη χθεσινή επιψήφισή του, αποτελεί πλέον το θεσμικό πλαίσιο που θα βοηθήσει και τον ανταγωνισμό. Για οτιδήποτε άλλο, κύριε Πρόεδρε, θα έχω τη δυνατότητα στη δευτερολογία μου να απαντήσω.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κύριε Υφυπουργέ, δεν θα κάνω τη χάρη να ξεκινήσω από εσάς στην ομιλία μου, αλλά από το μεγάλο απόντα, τον κύριο Υπουργό Μεταφορών και Επικοινωνιών, ο οποίος δεν έχει πατήσει το πόδι του στη Βουλή σε επίπεδο κοινοβουλευτικού ελέγχου, σε καμία επίκαιρη ερώτηση και σε καμία επερώτηση. 
      ΠΑΝΑΓΙΩΤΗΣ ΑΔΡΑΚΤΑΣ: Τώρα αυτό είναι κοινοβουλευτικό επιχείρημα; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Δεν έχει τίποτε άλλο…
      ΚΩΝΣΤΑΝΤΙΝΟΣ ΡΟΒΛΙΑΣ: Υποβιβάζει το Κοινοβούλιο ο κύριος Υπουργός, αλλά υποβιβάζει και το συγκεκριμένο θέμα, που είναι η τρίτη φορά που το φέρνουμε με επερώτηση και δεν παρουσιάζεται. Ή το υποβιβάζει ή έχει μεγαλύτερη άγνοια κι από εσάς και δεν τολμάει να εμφανιστεί. Στέλνει εσάς ως κακό αντικαταστάτη.  Κακός αντικαταστάτης είστε, κύριε Υφυπουργέ, διότι πρώτον, είστε είρων και δεύτερον, διότι τελείτε εν συγχύσει.
      Θα σας αποδείξω γιατί τελείτε εν συγχύσει και μάλιστα σε απλά πράγματα.
      Πρώτον, ξέρετε ποια επερώτηση συζητάμε, κύριε Υφυπουργέ; Μας διαβάσατε ότι συζητάμε την επερώτηση με θέμα «Υλοποίηση και απορροφητικότητα του Γ΄ Κοινοτικού Πλαισίου Στήριξης». Αν θέλετε, να φέρουμε τα Πρακτικά. Για την ιστορία σας θυμίζω ότι αυτή είναι επερώτηση του Συνασπισμού που θα συζητηθεί αύριο. Κάνατε λάθος στις σελίδες τελώντας εν συγχύσει.
      Δεύτερον, κύριε Υπουργέ, είπατε ότι ο Ε.Π.Α.Κ. είναι είδος. Ξέρετε τι είναι το Ε.Π.Α.Κ. ή τελείτε σε σύγχυση; Ο Ε.Π.Α.Κ. είναι αριθμός, κύριε Υφυπουργέ, είναι ο ενιαίος πανελλαδικός αριθμός κλήσης, το 89625. Δεν είναι είδος ο Ε.Π.Α.Κ..
      Τρίτον, τελείτε εν συγχύσει, κύριε Υφυπουργέ, γιατί είπατε ότι τον Ιούλιο του 2003 εγώ ήμουν Γενικός Γραμματέας. Είχα παραιτηθεί πολλούς μήνες πριν, κύριε Υφυπουργέ, από τον Ιανουάριο του 2002. 
      Αναφερθήκατε στον Σ.Ε.Π.Ε. και τον επικαλείσθε. Να τον επικαλεστώ κι εγώ, όχι τον Σ.Ε.Π.Ε. του 2003 ή του 2004, αλλά τον Σ.Ε.Π.Ε. του Δεκεμβρίου του 2005, πριν από ένα μήνα. Ξέρετε τι σας λέει; Το γεγονός ότι η Ελλάδα κατέχει την τελευταία θέση από πλευράς διείσδυσης ευρυζωνικών συνδέσεων στην Ευρώπη των είκοσι πέντε, καθώς και το ιδιαίτερα αυξημένο κόστος πρόσβασης στο διαδίκτυο με υψηλές ταχύτητες οφείλονται στη μη υγιή λειτουργία του ανταγωνισμού στην ελληνική αγορά τηλεπικοινωνιών. Εμείς φταίμε, δύο χρόνια μετά τις εκλογές, που δεν έχουμε υγιή λειτουργία του ανταγωνισμού; Ο Σ.Ε.Π.Ε. το λέει, όχι εγώ. 
      Συνεχίζει για την καθυστέρηση της απελευθέρωσης τοπικού βρόχου, αν αντιλαμβάνεστε, κύριε Υφυπουργέ, για τι πράγμα μιλάμε, αν έχετε διαβάσει ποτέ, αν σας έχουν εξηγήσει τι είναι ο τοπικός βρόχος. Πιθανολογώ με βεβαιότητα πως όχι. Λέει, λοιπόν, ο ΣΕΠΕ ότι καθυστέρησε η απελευθέρωση τοπικού βρόχου. Τα εμπόδια στην ανάπτυξη εναλλακτικών δικτύων και η μη αποτελεσματική εφαρμογή του θεσμικού πλαισίου έχουν «παγώσει» κάθε επενδυτική προσπάθεια και έχουν στερήσει από τους τελικούς χρήστες τη δυνατότητα πρόσβασης σε πρωτοποριακές ποιοτικές και προπάντων οικονομικά προσιτές ευρυζωνικές υπηρεσίες. Το καταθέτω στα Πρακτικά. Εσείς επικαλεσθήκατε τον Σ.Ε.Π.Ε., πάρτε τον τώρα τον Σ.Ε.Π.Ε..
      	(Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       	Κύριε Υφυπουργέ, έχετε μία μοναδική ικανότητα να μιλάτε επί μισή ώρα και να μη λέτε τίποτα επί της ουσίας. Έτσι αντιλαμβάνομαι γιατί σας είχε ορίσει Κοινοβουλευτικό Εκπρόσωπο η Νέα Δημοκρατία όταν ήταν αντιπολίτευση. 
      	Ας δούμε, λοιπόν, τα θέματα αυτά που σκόπιμα παρακάμψατε αναφερόμενος στο παρελθόν, λες και το παρελθόν του ΠΑ.ΣΟ.Κ. δεν απέχει σχεδόν δύο χρόνια, λες και ήταν χθες. 
      Ας ξεκινήσουμε με τις ευρυζωνικές υποδομές. Γιατί επαναλαμβάνετε συνέχεια τις παρατηρήσεις της δικής μας επιτροπής; Το κάνετε μόνο και μόνο για δημιουργία εντυπώσεων. Αυτές είναι παρατηρήσεις που αφορούσαν προγενέστερα του τελικού σχεδίου για τους διαγωνισμούς, για την ανάπτυξη των ευρυζωνικών υποδομών. Εκεί «κόλλησε η βελόνα σας»; Αυτές οι παρατηρήσεις ενσωματώθηκαν και παρουσιάστηκε το τελικό σχέδιο.
      Ας πάμε, όμως, ένα βήμα πίσω. Αυτήν τη στιγμή, κύριε Υπουργέ, δεν μπορείτε να δώσετε φτηνό ή δωρεάν internet. Θα το δούμε αυτό στη συνέχεια, δηλαδή αν είπατε φτηνό ή δωρεάν. Δεν μπορούν να αναπτυχθούν οι συνδέσεις του γρήγορου internet σε όλη τη χώρα για έναν και απλό λόγο, διότι δεν έχουμε ως χώρα τις απαιτούμενες ευρυζωνικές υποδομές. 
      Για να γίνουν οι ευρυζωνικές υποδομές απαιτείται να γίνει ένας διαγωνισμός ή και περισσότεροι, μία διαγωνιστική διαδικασία. Είναι αυτή που εμείς είχαμε ετοιμάσει και δεν προλάβαμε να βγάλουμε «στον αέρα». Είναι αυτή την οποία συνέστησα να φέρετε, αλλά δε μας λέτε τι κάνατε. Αυτές, λοιπόν, τις τέσσερις προκηρύξεις τις στείλαμε στην Ευρωπαϊκή Επιτροπή πριν από τις εκλογές. Η απάντηση ήλθε μετά από τις εκλογές. 
      Σημειωτέον δε ότι αυτήν την απάντηση δεν την έχετε καταθέσει ποτέ στη Βουλή, παρ’ ότι επανειλημμένα σας έχουμε προκαλέσει ούτε μας την έχετε δώσει, παρ’ ό,τι επανειλημμένα έχουμε καταθέσει αιτήσεις κατάθεσης εγγράφων.
      Βέβαια, την έχω την απάντηση, τη βρήκα την απάντηση. Εσείς δεν σέβεστε την κοινοβουλευτική  τάξη, εμείς βρίσκουμε τις απαντήσεις από αλλού. Αν αυτό σας αρέσει, συγχαρητήρια! Δείχνει το πώς βλέπετε το Κοινοβούλιο και πώς βλέπετε και τον τρόπο άσκησης των αρμοδιοτήτων σας. 
      Αυτή την απάντηση, λοιπόν, της Ευρωπαϊκής Επιτροπής τη βρήκαμε. Απάντηση που αναφέρεται στις προκηρύξεις που είχε ετοιμάσει η κυβέρνηση του ΠΑ.ΣΟ.Κ. για την ανάπτυξη ευρυζωνικών υποδομών στη χώρα. Μιλάμε για δύο χρόνια πριν. Αυτή η απάντηση έθιγε δύο σημεία ήσσονος σημασίας, αλλά έλεγε και κάτι άλλο, κύριε Υπουργέ. Έλεγε: «Αντιλαμβανόμαστε πως η πολιτική της χρήσης δημοσίων πόρων για την υποστήριξη της ανάπτυξης των ευρυζωνικών υποδομών στην Ελλάδα είναι υπό επανεξέταση». Αυτό σημαίνει ότι κάποιοι σφύριξαν στο αυτί της Ευρωπαϊκής Επιτροπής: «Μην ασχολείστε με αυτές τις προκηρύξεις, εμείς θα τις αλλάξουμε». Και δύο χρόνια τώρα διερωτώμαστε γιατί θα τις αλλάξετε, γιατί είχατε σκοπό να τις αλλάξετε. Ακόμα δεν ξέρουμε γιατί ακόμα δεν έχετε δώσει τίποτα στη δημοσιότητα.
      Είχατε πει όμως εσείς εδώ το Δεκέμβριο του 2004 σε παρόμοια επερώτηση τα εξής και διαβάζω τα Πρακτικά: «Δεκέμβριος του 2004 –δεκατέσσερις μήνες πριν- βρίσκεται στο τελικό στάδιο της προετοιμασίας και στο επόμενο στάδιο θα δοθεί για διαβούλευση η διακήρυξη του έργου της συγχρηματοδότησης για τη δημιουργία υποδομών ευρυζωνικής πρόσβασης πανελλαδικά».
      Δεκατέσσερις μήνες, κύριε Υπουργέ, βρίσκεστε στο τελικό στάδιο προετοιμασίας; Πόσο καιρό θέλετε για να ολοκληρώσετε ένα κείμενο, να το διορθώσετε, να το βελτιώσετε, όπως θέλετε πείτε το; Δύο χρόνια έχετε στα χέρια σας το κείμενο το δικό μας, έτοιμο, προϊόν μεγάλου κόπου. Ασχολήθηκαν ειδικοί επιστήμονες και νομικοί και τεχνικοί για να βγουν αυτές οι προκηρύξεις. Δύο χρόνια δεν καταφέρατε να κάνετε τις διορθώσεις που θέλατε;
      Χίλιους εννιακόσιους δέκα δήμους και κοινότητες –αναφέρομαι στο σύστημα προ «ΚΑΠΟΔΙΣΤΡΙΑ», διότι έτσι γίνεται η καταγραφή στις τηλεπικοινωνίες- αφορούσε το πρόγραμμα ανάπτυξης ευρυζωνικών υποδομών στη χώρα των κυβερνήσεων του ΠΑ.ΣΟ.Κ.. Αυτοί οι χίλιοι εννιακόσιοι δέκα δήμοι και κοινότητες δύο χρόνια μετά είναι στο μηδέν, εξαιτίας σας.
      Αναφέρεσθε σε τιμές ADSL. Μπορείτε να δώσετε ADSL, δηλαδή γρήγορο internet, κύριε Υπουργέ, στην περιφέρεια; Πουθενά δεν μπορείτε να δώσετε! Όλα αυτά τα στοιχεία που αναφέρετε εδώ αφορούν μόνο την Αθήνα και τη Θεσσαλονίκη και το ξέρετε πάρα πολύ καλά. 
      Όμως δεν αρκεί αυτό. Επί των ημερών σας –εδώ είναι η έρευνα της  VPRC- χρηματοδοτήθηκε από το πρόγραμμα «Κοινωνία της Πληροφορίας» και μη μας φέρνετε στοιχεία από την Ευρωπαϊκή Ένωση, τα οποία ούτε τα ξέρουμε ούτε νομίζω ότι τα έχετε καταθέσει. Εν πάση περιπτώσει, VPRC, έρευνα στην Ελλάδα, χρηματοδοτημένη έρευνα από το πρόγραμμα «Κοινωνία της Πληροφορίας». Τι λέει; Λέει ότι επί των ημερών σας, επί των ημερών της Κυβερνήσεως της Νέας Δημοκρατίας, μειώθηκε το ποσοστό χρηστών του διαδικτύου. Για πρώτη φορά το ποσοστό χρηστών διαδικτύου που αυξανόταν συνεχώς στη χώρα μας τα τελευταία χρόνια μειώθηκε επί των ημερών σας. Και παράλληλα μειώθηκε το ποσοστό χρηστών ηλεκτρονικού υπολογιστή. 
      Αυτό είναι παγκόσμια μοναδικότητα! Δεν υπάρχει άλλη χώρα στον κόσμο που τα έτη 2004-2005 παρουσιάζει μείωση των ποσοστών χρηστών internet και ηλεκτρονικού υπολογιστή.
      Κύριε Υφυπουργέ, παραδεχθείτε επιτέλους δυο χρόνια μετά –δεν το παραδεχθήκατε στην πρώτη επερώτηση, δεν το παραδεχθήκατε στη δεύτερη, είναι η ώρα να το παραδεχθείτε- ότι δεν έχετε κάνει τίποτα! Και όταν λέω «τίποτα», εννοώ το απόλυτο τίποτα, το απόλυτο μηδέν στα θέματα των ευρυζωνικών υποδομών. Όμως –θα μου πείτε- κάνατε κάτι σε κανέναν άλλο τομέα;
      Για να δούμε την ψηφιακή ραδιοτηλεόραση, τι λέγατε εδώ στη Βουλή το Δεκέμβριο του 2004; «Εμείς ετοιμάζουμε ήδη και ολοκληρώνουμε τη στρατηγική μας για την ψηφιακή ραδιοτηλεόραση» -λέγατε- «με πλήρες χρονοδιάγραμμα και τρόπο μετάβασης από την αναλογική σ’ αυτή. Η ολοκληρωμένη στρατηγική μας θα ανακοινωθεί» -λέγατε- «το Δεκέμβριο του 2004 με την ολοκλήρωσή της σε σύντομο χρονικό διάστημα». 
      Μήπως έχετε χάσει την αίσθηση του χρόνου; Δεκατέσσερις μήνες μετά δεν αρκούν για να μας εμφανίσετε αυτήν τη στρατηγική σας που τότε την ολοκληρώνατε;
      Όμως,  δεν αρκεί αυτό. Την ίδια εκείνη μέρα, το Δεκέμβρη του 2004, προς διευκόλυνσή σας και επειδή –υποτίθεται- δεν τα είχατε βρει στα αρχεία του Υπουργείου, σας καταθέσαμε στα Πρακτικά της Βουλής το προσχέδιο για την ψηφιακή ραδιοτηλεόραση, το οποίο είχαμε έτοιμο και φυσικά σας το είχαμε παραδώσει, όταν αναλάβατε το Υπουργείο. Σας το καταθέσαμε ξανά λοιπόν στα Πρακτικά το Δεκέμβριο του 2004.
      Παράλληλα, εσείς ολοκληρώνατε τη στρατηγική σας. Πού είναι αυτή η στρατηγική σας δυο χρόνια μετά τις εκλογές και δέκα τέσσερις μήνες μετά τις δηλώσεις σας;
      Να σας πω πού είναι; Δεν θα σας το πω εγώ, αλλά θα σας το πει η Εθνική Επιτροπή Τηλεπικοινωνιών και Ταχυδρομείων, η δική σας επιτροπή. 
      Αυτό είναι από την ιστοσελίδα της, στις 18 Ιανουαρίου 2006. Ξέρετε τι λέει; Λέει: «Νομοθετείτε για το παρελθόν και αφήνετε μαύρο κουτί για το μέλλον». Λέει: «Εν όψει του γεγονότος ότι σύμφωνα με την κοινοτική νομοθεσία μέχρι το 2012 θα πρέπει να έχουμε ως χώρα μεταβεί τεχνολογικά στο καθεστώς της επίγειας ψηφιακής τηλεόρασης και δεν θα επιτρέπεται στο εξής η εκπομπή αναλογικού τηλεοπτικού σήματος...». 
      Εσείς ρίχνετε το βάρος στην αναλογική τηλεόραση και έχετε αφήσει κατά μέρος την ψηφιακή ραδιοτηλεόραση. Καμία πολιτική στις υποδομές, καμία πολιτική στην ψηφιακή ραδιοτηλεόραση.  
      Ας δούμε τώρα τι κάνατε και με τα προγράμματα της «Κοινωνίας της Πληροφορίας», όχι γενικότερα, του Υπουργείου σας. Εσείς τι κάνατε; Κάνατε έστω και μια προκήρυξη; Έγινε καμία επί των ημερών σας δύο χρόνια; Κάνατε έστω και έναν διαγωνισμό; Δεν εννοώ τους διαγωνισμούς για τα ασύρματα σημεία πρόσβασης. Αυτοί είναι δικοί μας διαγωνισμοί, τους οποίους παραλάβατε εν εξελίξει.
      Προχωρήσατε καθόλου τους διαγωνισμούς για τη διευκόλυνση των ατόμων με ειδικές ανάγκες μέσω τηλεπικοινωνιακών εφαρμογών που σας το αφήσαμε έτοιμο;
      Προχωρήσατε μήπως τους διαγωνισμούς για τα «έξυπνα κτήρια» και οικισμούς με προτεραιότητα σε ορφανοτροφεία και οικοτροφεία, την προκήρυξη των οποίων επίσης σας αφήσαμε έτοιμη;
      Μήπως προχωρήσατε τους διαγωνισμούς για τα κέντρα ευρυζωνικών υπηρεσιών που έχουν σκοπό την εξυπηρέτηση του πολίτη και των μικρομεσαίων επιχειρήσεων στην περιφέρεια, που επίσης σας τα αφήσαμε έτοιμα;
      Τι κάνατε σ’ όλα αυτά, κύριε Υπουργέ; Πείτε μας ένα το οποίο να συνεχίσατε, ένα το οποίο να ξεκινήσατε, ένα το οποίο να δημοπρατήσατε. Δεν μιλάμε βέβαια για αποτέλεσμα.
      Και ας έρθουμε λίγο και στο θέμα του δωρεάν internet. Προεκλογικά ο σημερινός Πρωθυπουργός υποσχέθηκε δωρεάν internet σε φοιτητές και σπουδαστές. Δυο χρόνια μετά, οι σπουδαστές έφυγαν και έμειναν μόνο οι φοιτητές. Και το «δωρεάν» έφυγε και έγινε «φθηνό». Το δωρεάν internet λοιπόν για φοιτητές και σπουδαστές έγινε φθηνό internet για φοιτητές. Και όλα αυτά στη θεωρία, στην  πράξη δεν έχουμε τίποτα. 
      ΑΝΤΩΝΙΟΣ ΦΟΥΣΑΣ: Από το ακριβό, καλύτερο το φθηνό.
      ΚΩΝΣΤΑΝΤΙΝΟΣ ΡΟΒΛΙΑΣ: Όλα αυτά στη θεωρία, κύριε συνάδελφε. Στην πράξη δεν έχουμε τίποτα. Τον Ιανουάριο του 2005, είχαμε μια μεγάλη συνάντηση κορυφής στο Υπουργείο Μεταφορών και Επικοινωνιών. Ποιες κορυφές συναντήθηκαν; Ο κ. Λιάπης και ο κ. Σιούφας. Και αποφάσισαν να συστήσουν μια ομάδα εργασίας που μέχρι το Μάρτιο θα παρουσίαζε τις προτάσεις τις για το φθηνό ή δωρεάν internet στους σπουδαστές και φοιτητές ή μόνο στους φοιτητές.
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Δυο χρόνια μετά τις εκλογές και ένα χρόνο μετά από αυτή τη συνάντηση, το αποτέλεσμα είναι «μηδέν». Και όχι μόνο είναι μηδέν αλλά και αυτά τα θεωρητικά σενάρια τα οποία απεργάζεστε φαίνεται ότι προσκρούουν σε διατάξεις του Κοινοτικού Δικαίου –είναι γνωστή η κακή σχέση που έχετε και με το Σύνταγμα και με το Κοινοτικό Δίκαιο ως Κυβέρνηση- περί ανταγωνισμού και γι’ αυτό και δεν το έχετε προχωρήσει. Ψάχνετε να βρείτε λύση.
      Ελπίζω, εύχομαι να τη βρείτε τη λύση, να μην σας έρθει ουρανοκατέβατη. Μην σας έρθει καμιά καινούρια λύση σαν τις λύσεις για το «Βασικό Μέτοχο» ή σαν τις λύσεις που αναμένονται για την Εθνική Επιτροπή Τηλεπικοινωνιών και Ταχυδρομείων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε λίγο χρόνο από τη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Εντάξει, κύριε συνάδελφε, σας δίνω χρόνο από τη δευτερολογία σας.
      ΚΩΝΣΤΑΝΤΙΝΟΣ ΡΟΒΛΙΑΣ: Αντί, λοιπόν, για το φτηνό internet, όπως προεκλογικά με ευκολία υποσχεθήκατε, έχοντας βέβαια πλήρη άγνοια της πραγματικότητας, τι είχαμε; Είχαμε τις αυξήσεις από τον Ο.Τ.Ε., αυξήσεις τις οποίες εσείς μάθατε από τις εφημερίδες. Το Υπουργείο, ο Υπουργός σας και εσείς προσωπικά τις μάθατε από τις εφημερίδες. Είχε, λέει, ενημερωθεί ο κ. Αλογοσκούφης. Ωραία συνεννόηση έχει η Κυβέρνησή σας! 
      Και ποια είναι η τραγική ειρωνεία; Διαβάζω από τον Τύπο της εποχής ότι, όταν ο Ο.Τ.Ε. ανακοίνωνε αυτές τις αυξήσεις, δηλαδή ανακοίνωνε οιονεί αποκλεισμούς από την πρόσβαση στην «Κοινωνία της Πληροφορίας», ο κ. Λιάπης πληροφορήθηκε, λέει, τις αυξήσεις του Ο.Τ.Ε., ενώ ήταν στην παγκόσμια διάσκεψη για την «Κοινωνία της Πληροφορίας» στην Τύνιδα. 
      Ξέρετε ποιος ήταν ο σκοπός της διάσκεψης, κύριε Υπουργέ και κύριοι συνάδελφοι; Ήταν η καταπολέμηση του ψηφιακού χάσματος σε παγκόσμιο επίπεδο. Ο Υπουργός προσπαθούσε να καταπολεμήσει το ψηφιακό χάσμα σε παγκόσμιο επίπεδο, και στην Ελλάδα ο Ο.Τ.Ε. φρόντιζε να το επαυξήσει. 
      Επειδή αναφερθήκατε στο δορυφόρο, για πείτε μας, δύο χρόνια μετά, τι έγινε αυτή η περιβόητη μελέτη για την αξιοποίηση των αναμεταδοτών του δορυφόρου που έχουν διατεθεί δωρεάν υπέρ του ελληνικού δημοσίου; Οι αναμεταδότες είναι κλεισμένοι στο διάστημα και το ελληνικό δημόσιο δεν τους χρησιμοποιεί. Και όχι μόνο αυτό, αλλά πιθανολογώ ότι δεν έχετε ούτε καν ολοκληρώσει αυτήν τη μελέτη, για να δείτε που θα χρησιμοποιήσετε τις δυνατότητες του HELLAS SAT ως κράτος, ως Κυβέρνηση, ως δημόσια διοίκηση. Έχετε ξεχάσει τον HELLAS SAT. 
      Όμως, αν είχατε ξεχάσει μόνο τον HELLAS SAT, θα ήμασταν ευχαριστημένοι. Μπορείτε να μας πείτε, κύριε Υπουργέ, τι γίνεται με τις τρεις άλλες δορυφορικές θέσεις που έχει η χώρα μας, τι γίνεται με τις τροχιακές θέσεις 12, 20 και 28 δυτικά; Κύριε Υπουργέ, προσέξτε πάρα πολύ καλά. Αυτές οι τροχιακές θέσεις είναι περιουσία του ελληνικού δημοσίου, είναι εθνικός πόρος. Αν τις αφήσετε να χαθούν, θα έχετε πολύ μεγάλη και προσωπική ευθύνη. 
      Γιατί πιθανολογώ ότι θα χαθούν; Διότι, εάν δεν πήρατε παράταση, εάν δεν φροντίσατε ούτε αυτό, την 1η Ιουλίου λήγει η προθεσμία εγκατάστασης και λειτουργίας δορυφόρων σε αυτές τις τροχιακές θέσεις. Αν δεν μπει ο δορυφόρος μέχρι την 1η Ιουλίου, η Ελλάδα θα χάσει μία περιουσία στο διάστημα. Είναι το ίδιο με αυτό για το οποίο μας κατηγορούσατε εσείς, όταν ήσασταν αντιπολίτευση, και λέγατε ότι θα χάναμε τη θέση του HELLAS SAT. Εμείς τη θέση στο διάστημα, την ελληνική περιουσία στο διάστημα για τον HELLAS SAT, δεν τη χάσαμε. Εσείς τώρα για τις τρεις τροχιακές θέσεις στο διάστημα που χάνονται σε έξι μήνες τι θα κάνετε; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, πόση ώρα είναι η δευτερολογία μου; 
      ΠΡΟΕΔΡΕΥΩΝ (Ιωάννης Τραγάκης): Πολλά λεπτά. Τι σημασία έχει; 
      ΚΩΝΣΤΑΝΤΙΝΟΣ ΡΟΒΛΙΑΣ: Δώστε μου από τη δευτερολογία μου. 
      ΠΡΟΕΔΡΕΥΩΝ (Ιωάννης Τραγάκης): Γιατί; 
      ΚΩΝΣΤΑΝΤΙΝΟΣ ΡΟΒΛΙΑΣ: Γιατί δεν προλαβαίνω να απαντήσω. Για όνομα του Θεού!  
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, δώστε χρόνο στο συνάδελφο.
      ΠΡΟΕΔΡΕΥΩΝ (Ιωάννης Τραγάκης): Η ανοχή είναι δική μου. Εάν το επιτρέψω, τότε ναι. 
      Όμως, κύριε Ρόβλια, θα ζητήσετε σίγουρα να δευτερολογήσετε, έτσι δεν είναι; 
      ΚΩΝΣΤΑΝΤΙΝΟΣ ΡΟΒΛΙΑΣ: Δύο λεπτά θα ζητήσω. 
      ΠΡΟΕΔΡΕΥΩΝ (Ιωάννης Τραγάκης): Μετά από τον κύριο Υπουργό θα δευτερολογήσετε;
      ΚΩΝΣΤΑΝΤΙΝΟΣ ΡΟΒΛΙΑΣ: Η δευτερολογία μου είναι περίπου επτά λεπτά, αν δεν κάνω λάθος. 
      ΠΡΟΕΔΡΕΥΩΝ (Ιωάννης Τραγάκης): Οκτώ λεπτά ακριβώς. 
      ΚΩΝΣΤΑΝΤΙΝΟΣ ΡΟΒΛΙΑΣ: Έχω δαπανήσει τρία-τέσσερα λεπτά.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω πέντε λεπτά από τη δευτερολογία στην πρωτολογία σας. Μπορείτε να συνεχίσετε.
      ΚΩΝΣΤΑΝΤΙΝΟΣ ΡΟΒΛΙΑΣ: Περιμένω, λοιπόν, απάντηση, κύριε Υπουργέ, για τις τρεις θέσεις που έχει περιουσιακό στοιχείο η χώρα μας στο διάστημα, τι έχετε κάνει και αν θα κάνετε κάτι. 
      Το Υπουργείο σας δεν έχει καμία πολιτική για τις τηλεπικοινωνίες, δεν έχει καμία πολιτική για τις ευρυζωνικές υποδομές. Ακόμα και αυτά που μας είπατε ότι έχετε καινούργιους διαγωνισμούς, καινούργιες προκηρύξεις έτοιμες, τα αμφισβητούμε, εάν δεν μας φέρετε κείμενα, εκτός εάν άλλο Υπουργείο έχει  διαγωνισμούς, εκτός εάν άλλο Υπουργείο σας πάρει τα κονδύλια που αφορούν το Υπουργείο σας για την «Κοινωνία της Πληροφορίας». Αν είναι έτσι, ομολογήστε το. Πείτε ότι εμείς δυστυχώς δεν μπορέσαμε, δεν είχαμε την ικανότητα, τη δυνατότητα, τις γνώσεις, το χρόνο, ασχολούμασταν με άλλα και μας πήραν τα λεφτά και τα πήγαν αλλού, σε άλλες δράσεις ή σε άλλα Υπουργεία. 
      Δεν έχετε καμία πολιτική για το κρίσιμο θέμα της αποδεσμοποίησης του τοπικού βρόχου, για τη διασφάλιση πραγματικού ανταγωνισμού στον τομέα των τηλεπικοινωνιών, έτσι ώστε να προκύψουν καλύτερες υπηρεσίες και φθηνότερες τιμές.
      Δεν έχετε καμία πολιτική για το προηγμένο σύστημα τηλεπικοινωνίας voice over IP που ξέρετε πολύ καλά ότι μπορεί να δώσει σχεδόν δωρεάν επικοινωνία σταθερού τηλεφώνου στους χρήστες. Δεν έχετε καμία πολιτική σε σχέση με το θέμα της ευρωπαϊκής ανεξάρτητης αρχής. Δεν έχετε καταθέσει καμία πρόταση. Δεν έχετε καμία πολιτική για το διαχωρισμό παρόχου-περιεχομένου και παρόχου-δικτύου στην ψηφιακή ραδιοτηλεόραση. 
      Όσο για την πολιτική σας απέναντι στη Εθνική Επιτροπή Τηλεπικοινωνιών και Ταχυδρομείων σας τα είπαν οι συνάδελφοι. Μετατρέψατε μια ανεξάρτητη αρχή σε αποκεντρωμένη υπηρεσία του Υπουργείου Μεταφορών και Επικοινωνιών. Λυπάμαι, κύριε Υπουργέ. Σας είχα ξαναπεί –και το επαναλαμβάνω- βγάλτε τη λέξη «επικοινωνιών» από το Υπουργείο. Δεν σας χρειάζεται. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί-καθηγητές από το 6ο Λύκειο Πατρών. 
      Τους καλωσορίζουμε. 
      (Χειροκροτήματα από όλες τις πτέρυγες)
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Για τα έμβια όντα είναι καθοριστική για τη ζωή τους η ταχύτητα που λαμβάνουν και επεξεργάζονται τα μηνύματα από τον έξω κόσμο. Για τον άνθρωπο που έχει το ανώτερο νευρικό σύστημα απ’ όλα τα έμβια όντα, αυτό είναι ακόμα πιο καθοριστικό. Μάλιστα σήμερα με την ανάπτυξη της τεχνολογίας έχει πολλαπλασιάσει τις δυνατότητές του να δέχεται μηνύματα από τον έξω κόσμο, να αντιδρά και να ανταποκρίνεται. 
      Τα τελευταία χρόνια τα δίκτυα αυτά έχουν πάρα πολύ επεκταθεί. Και στη χώρα μας υπάρχει σοβαρή πρόοδος. Παρ’ όλα αυτά επειδή είναι τόσο μεγάλη η ταχύτητα με την οποία αναπτύσσονται, πάντοτε καταφέρνουμε να είμαστε πίσω και ενδεχομένως να αυξάνεται και η απόσταση από τις πιο προηγμένες χώρες. 
      Ακούσαμε εδώ τον αντίλογο που αναπτύχθηκε. Έρχεται για τρίτη φορά η επερώτηση του ΠΑ.ΣΟ.Κ. για το Διαδίκτυο σ’ αυτή τη Βουλή και αρχίζει αυτή η μόνιμη αντιπαράθεση ανάμεσα στα δυο μεγάλα κόμματα, γιατί από τη μια προσπαθούν να αποδείξουν ότι όλα καλώς εγένοντο επί ΠΑ.ΣΟ.Κ. και κακώς γίνονται επί Νέας Δημοκρατίας και η Κυβέρνηση προσπαθεί να αποδείξει ακριβώς το αντίθετο. 
      Οι κύριοι συνάδελφοι της Συμπολίτευσης και ο κύριος Υπουργός, βέβαια, έχουν δύσκολο καθήκον, να υπεραμυνθούν μιας κατάστασης που ο ίδιος ο αρμόδιος Υπουργός των Μεταφορών παραδέχθηκε εδώ ότι είμαστε πάρα πολύ καθυστερημένοι. Και αυτό βέβαια δεν το λένε μόνο εδώ στην Ελλάδα. Το λένε και στην Ευρωπαϊκή Ένωση, το λένε και οι αρμόδιο επίτροποι. Συνέχεια συζητούμε εδώ στη Βουλή για το internet. Μήπως θα πρέπει να ασχοληθούμε και με την τεχνολογική στέρηση της χώρας μας; Μήπως θα έπρεπε να δούμε πόσοι Έλληνες ξέρουν να χειρίζονται τους υπολογιστές; Και όχι μόνο τους νέους αλλά και τους μεγαλύτερους γιατί σήμερα έχει γίνει απαραίτητο στοιχείο της ζωής μας. 
      Πρόσφατα ευρωβουλευτής του Συνασπισμού, ο κ. Παπαδημούλης, κατέθεσε ερώτηση στην Commission, με αφορμή τις ανακοινωθείσες αυξήσεις τιμών του internet στην Ελλάδα. Και η απάντηση που πήρε ήταν εξαιρετικά ανησυχητική. Ότι η Ελλάδα έχει τη χαμηλότερη εξάπλωση σε σχέση με κάθε άλλη χώρα της Ευρωπαϊκής Ένωσης. Για το ευρυζωνικό internet η κατάσταση είναι ακόμα χειρότερη. Το διαθέτουν μόνο το 1% των νοικοκυριών. 
      Υπάρχουν βέβαια και αρκετοί έλληνες που δουλεύουν στις επιχειρήσεις που έχουν γρήγορο internet. Όμως στις περιπτώσεις αυτές η γρήγορη ταχύτητα μοιράζεται μεταξύ πολλών χρηστών με αποτέλεσμα ακόμα και με την πιο πρωτόλεια σύνδεση στο σπίτι τους να έχουν  καλύτερη πρόσβαση στο internet από το σπίτι παρά από τη δουλειά τους. Αν θέλετε δείτε και στη Βουλή τι γίνεται. Πόσο δύσκολο είναι να επικοινωνήσει κανένας καθώς υπάρχει συμφόρηση των δικτύων. 
      Σε τι μηχανήματα θα τρέξει το γρήγορο internet στη χώρα μας; Σε χρυσοπληρωμένα μηχανήματα με χαμηλότερες επιδόσεις. Δεν είναι μόνο το internet ακριβό στη Ελλάδα. Είναι ακόμα και οι υπολογιστές πιο ακριβοί εδώ απ’ ό,τι στις περισσότερες ευρωπαϊκές χώρες. Λένε όλοι ότι οι υπολογιστές και τα εξαρτήματά τους είναι πολύ πιο φθηνά σήμερα απ’ ό,τι ήταν παλιότερα. Όντως οι τιμές είναι χαμηλότερες σε σχέση με πριν δεκαπέντε χρόνια και για τα μηχανήματα που έχουν πολύ μεγαλύτερη υπολογιστική δύναμη.
      Όμως αυτά που θα βρουν οι Έλληνες σε σχετικά φθηνές τιμές είναι μηχανήματα δεύτερης διαλογής που θα δυσκολευθούν να τρέξουν πιο γρήγορα. Και δεν εννοώ ότι δυσκολεύονται να τρέξουν με πιο καινούργια παιχνίδια. Ένας celeron θα δυσκολευτεί να τρέξει και ένα μεγάλο αρχείο EXELL με πολλές συνδέσεις κ.λπ. 
      Οι περισσότεροι Έλληνες που έχουν υπολογιστή στο σπίτι τους τέτοιο σύνολο μπορεί να έχουν. Δεν λέω βέβαια για τα άτομα με ειδικές ανάγκες που χρειάζονται ειδικούς υπολογιστές οι οποίοι είναι πολύ πιο ακριβή και δεν υπάρχουν και εκπαιδευτές για να τους μάθουν. 
      Δεν πρέπει να διαφεύγει της προσοχής μας το λογισμικό που θα τρέχει σ’ όλα αυτά τα πράγματα. Έχουμε δώσει στη Microsoft άδεια να κόβει μονέδα θα έλεγα και ως Ελλάδα δεν κάνουμε τίποτα στα κέντρα λήψης των αποφάσεων, δηλαδή στην Ευρωπαϊκή Ένωση. Τι έκανε η Ελλάδα στην Ευρώπη για τις πατέντες στο λογισμικό; Τι έκανε η Ελλάδα και τα δυο μεγάλα κόμματα που κυβερνούν τόσα χρόνια για να προωθήσει το ελεύθερο λογισμικό τη στιγμή που όσο το δυνατόν περισσότεροι ευρωπαίοι προσπαθούν να ξεφύγουν από το στενό περιορισμό των windows; Και να σας πω τι έκαναν; Απολύτως τίποτα, τη στιγμή που ολόκληρη η Γερμανία κάνει ότι μπορεί για να προωθήσει το linox στις δημόσιες υπηρεσίες. 
      Έρχεται ο κύριος Πρωθυπουργός και υπόσχεται ευρυζωνικές συνδέσεις στους αριστούχους. Τι σημαίνει αυτό στην πράξη; Ότι θα αποκτήσουν δωρεάν internet αυτοί που δεν το έχουν ανάγκη όσο οι άλλοι. Οι αριστούχοι συνήθως προέρχονται από οικογένειες που τους παρέχουν όσο το δυνατόν περισσότερα εφόδια, υπάρχουν βέβαια και οι εξαιρέσεις. Μήπως αντίθετα θα έπρεπε να ασχοληθούμε με τους πολλούς που δεν είναι οι άριστοι κύριε Υπουργέ; Μήπως αυτοί έχουν πιο πολύ ανάγκη απ’ αυτό το μέτρο; Ήδη οι λιγότερο καλοί μαθητές αυτοί που δεν εισάγονται σε πανεπιστήμια μένουν απελπιστικά πίσω όσον αφορά τα εφόδια. 
      Οι τιμές όντως έχουν πέσει κάπως τον τελευταίο καιρό. Αλλά κυρίως αυτό που καταφέρνουν να κάνουν πιο προσιτό είναι τα κομπιούτερ χαμηλοτέρων ταχυτήτων. Το γρήγορο internet είναι απλησίαστο για τους περισσότερους Έλληνες εκτός από τους πολύ πλούσιους. Ας δούμε όμως τις τιμές. 
      Μια μεγάλη εταιρεία του χώρου προσφέρει μια σύνδεση 380 klbbs(;) με 230 ευρώ το χρόνο. Πρέπει εδώ να υπολογίσουμε και το Φ.Π.Α.. Μια σύνδεση όμως 1064, η τιμή εκτοξεύεται πάνω από 450 ευρώ το χρόνο. Σε αυτές τις τιμές πρέπει να συνυπολογίσουμε και όσα πρέπει να πληρώνει ο χρήστης στον Ο.Τ.Ε. ή σε άλλη εταιρεία τηλεφωνίας που του παρέχει την υπηρεσία. 
      Μπορούμε να συγκρίνουμε τις τιμές με άλλες χώρες; Ναι και τα αποτελέσματα όμως είναι συντριπτικά. Ταυτόχρονα ας μην ξεχνάμε ότι σε πολλές περιοχές της χώρας ΑDSL δεν μπορεί καν να πάει. Οι μόνοι που δεν έχουν απ’ αυτά ανάγκη είναι οι μεταπτυχιακοί φοιτητές του Πολυτεχνείου αριστούχοι και μη. Όλοι οι Έλληνες χρήστες τους ζηλεύουν για να μην πούμε ότι και τους φθονούν κιόλας. Το Τ3 δεν υπάρχει πουθενά αλλού στην Ελλάδα. 
      Σε τι χρειαζόμαστε το γρήγορο και φθηνό internet; Σε μεγάλο βαθμό το internet είναι ένα παιχνίδι και έτσι θα το χρησιμοποιήσουν οι περισσότεροι. Βεβαίως θα το χρησιμοποιήσουν για να κατεβάζουν ταινίες και τραγούδια. Το έχουμε πει και σε προηγούμενες συζητήσεις παρόμοιας επερώτησης. Το internet μπορεί να αποτελέσει ένα πολύ καλό εργαλείο για την εξεύρεση γνώσης. Είναι απαραίτητο για τη γνώση, είναι απαραίτητο για τις επικοινωνίες, είναι απαραίτητο για την ανάπτυξη της χώρας. Οι τράπεζες το έχουν αναπτύξει σε μεγάλο βαθμό. Οι άλλες όμως υπηρεσίες είναι απελπιστικά πίσω. 
      Μαζί με το internet θα πρέπει να δίνουμε στους νέους της χώρας μας κριτήρια για να φιλτράρουν τη γνώση που θα πάρουν απ’ αυτό. Δηλαδή να τους εξασφαλίσουμε παιδεία. Θα τολμούσα μάλιστα να πω ότι πρώτα θα πρέπει να τους δώσουμε παιδεία και μετά να τους δώσουμε το internet. Το τι παιδεία θα τους δώσουμε βέβαια είναι ένα μεγάλο ζήτημα και δεν είναι του παρόντος. 
      Τέλος, ας μην ξεχνάμε πως λίγες από τις πληροφορίες του internet μπορούν οι νέοι και οι μεγάλοι της χώρας να τις βρουν στη μητρική τους γλώσσα. Τις περισσότερες πληροφορίες όμως θα τις βρουν στα αγγλικά. 
      Το πόσο εύκολο είναι να διαβάζουν όλοι οι νέοι και οι μεγαλύτεροι στα αγγλικά τους κλασικούς συγγραφείς του κόσμου για παράδειγμα, είναι ένα ζητούμενο. 
      Ένα τελευταίο θα ήθελα να πω για την τηλεϊατρική και την πληροφορική στα νοσοκομεία που δυστυχώς, είμαστε απελπιστικά πίσω. 
      Είχαμε κάνει και μία επίκαιρη ερώτηση πριν από λίγο διάστημα. Οι διαπιστώσεις είναι κοινές. Όλοι το παραδέχονται. Όμως δεν κάνουν τίποτε και δεν ξέρω πότε θα μπορέσουμε να καταφέρουμε ώστε να μπορούν να επικοινωνούν τα χωριά μας και τα νησιά μας με την τηλεϊατρική για να μπορούν έτσι να σώζονται ανθρώπινες ζωές, να προστατεύεται η ανθρώπινη ζωή, να μπορέσει γενικά να πάει η Ιατρική και συνολικά η επιστήμη και η πρόοδος σε όλη τη χώρα, ακόμη και στο πιο απομακρυσμένο χωριό της. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υφυπουργέ, πριν μπω στην ουσία της δευτερολογίας μου, θα μου επιτρέψετε να σχολιάσω έναν χαρακτηρισμό σας που με λύπησε πάρα πολύ και μου θύμισε πραγματικά αυτό το παλιό πρόσωπο το ρατσιστικό της Δεξιάς, που το έχουμε δει σε πολλές εκφάνσεις του και που πραγματικά στην προσπάθειά σας να χαρακτηρίσετε άσχημα, για στρεβλή…, να κατηγορήσετε εν πάση περιπτώσει την πρόταση του ΠΑ.ΣΟ.Κ., χρησιμοποιήσατε το επίθετο «ανάπηρος». Μιλήσατε εδώ στη Βουλή των Ελλήνων, κύριε Υφυπουργέ, για την «ανάπηρη» πρόταση του ΠΑ.ΣΟ.Κ..
      Και σας ερωτώ: Κατά τη γνώμη σας, κύριε Υπουργέ, ο ανάπηρος είναι ο λειψός, είναι ο κακός; Τι άποψη και τι αντίληψη είναι αυτή για την αναπηρία; Να αρχίσουμε και εμείς να χρησιμοποιούμε αυτό το επίθετο; 
      Υπάρχουν τόσοι ανάπηροι συμπολίτες μας που με τόση δύναμη ψυχής έχουν παλέψει, έχουν αγωνιστεί και όχι μόνο στους Παραολυμπιακούς Αγώνες, είναι οι αγωνιστές της ζωής και για τους οποίους έχουμε κάνει πολύ λίγα και πρέπει να κάνουμε πολύ περισσότερα. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Στην πρόταση αναφέρθηκα, κυρία συνάδελφε. 
      ΠΑΝΑΓΙΩΤΗΣ ΑΔΡΑΚΤΑΣ: Έχει μεταφορική έννοια. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε. Μιλήσατε για «ανάπηρη» πρόταση. Και απαιτώ να φύγει το επίθετο «ανάπηρη» από τα Πρακτικά της Βουλής. 
      ΠΑΝΑΓΙΩΤΗΣ ΑΔΡΑΚΤΑΣ: Δεν έχει καμία σχέση με την πραγματικότητα των ατόμων με ειδικές ανάγκες.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Η θέση αυτή δείχνει ακριβώς την αντίληψη του τι σημαίνει το επίθετο «ανάπηρος» για τη Νέα Δημοκρατία. Και εσείς, κύριε συνάδελφε, που ήσαστε Πρόεδρος της Επιτροπής Κοινωνικών Υποθέσεων πρέπει να έχετε ευαισθησία στο πώς χρησιμοποιούμε οι Έλληνες το επίθετο «ανάπηρος». Εγώ θέλω να διαγραφεί από τα Πρακτικά, εάν πραγματικά ο κύριος Υφυπουργός έχει να δείξει ευαισθησία αυτό μόνο. Πείτε ό,τι θέλετε για το ΠΑ.ΣΟ.Κ.. Ο λαός ξέρει, ο λαός βλέπει, η αγορά γνωρίζει, οι χρήστες internet γνωρίζουν πολύ καλά, γιατί τα βιώνουν.
      Σας ακούσαμε, κύριε Υφυπουργέ, να παρελθοντολογείτε σχεδόν σ’ όλο το χρόνο που είχατε στη διάθεσή σας, να μιλάτε μόνο για το τι δεν κάναμε εμείς, τι δεν προκηρύξαμε εμείς. 
      Εγώ θα σας πω για το παρελθόν μόνο μια κουβέντα, γιατί δεν μας αρέσει να παρελθοντολογούμε. Το έχουμε κρίνει. Μάλιστα, θα σας πω αν θέλετε και πού φταίγαμε. Όμως, ανοίξαμε την αγορά των τηλεπικοινωνιών το 2001 με μεγάλη επιτυχία, μειώνοντας τα τιμολόγια σταθερής τηλεφωνίας, μειώνοντας τα τιμολόγια κινητής τηλεφωνίας και δημιουργώντας από το 2001 και μετά οκτώ χιλιάδες νέες θέσεις εργασίας υψηλού επιπέδου. Άρα, αφήστε το παρελθόν. Έχει και κακά. Ένα από τα κακά είναι ότι και εμείς δεν πιέσαμε επαρκώς τον Ο.Τ.Ε. να χρησιμοποιήσει τις υποδομές του.
      Μιλήσατε για το κόστος. Και έρχομαι τώρα στον Ο.Τ.Ε., γιατί μας κατηγορήσατε ότι είναι άσχετα αυτά τα οποία λέμε για τον Ο.Τ.Ε. και την εθελουσία έξοδο. Εσείς όμως ο ίδιος τώρα μας είπατε πως το γεγονός ότι δεν επεμβαίνει η Ε.Ε.Τ.Τ. για τις αυξήσεις στο internet είναι διότι είναι κάτω του κόστους. Με συγχωρείτε. Ποιος φταίει για το κόστος των υπηρεσιών του Ο.Τ.Ε.; Φταίει κανείς άλλος; Κυβερνάει κανένας άλλος; Ο κ. Βουρλούμης ποιανού επιλογή είναι; Οι περισσότεροι μέτοχοι, εμμέσως πλην σαφώς, πού ανήκουν; Και πόσο κοστίζει αυτή η άκριτη, μη στοχευμένη, πανάκριβη εθελούσια έξοδος στον Ο.Τ.Ε., που εξαναγκάζεται ο Ο.Τ.Ε., χωρίς να καλύπτει το κόστος, να τρέχει με τρελές αυξήσεις και ολόκληρος Πρωθυπουργός να προσπαθεί να επέμβει στο αλαλούμ για να μειωθούν ξανά οι τιμές του Ο.Τ.Ε.; Απαντήστε μας. Γιατί δεν ακούσαμε τίποτε γι’ αυτό. Το κόστος.  Ποιος φταίει για το κόστος; Το αναλύσαμε νομίζω επαρκώς. 
      Είπατε –και δεν έχει νόημα να ξανασχοληθούμε- για τη δική μας παλιά κατάσταση. 
      Εγώ να υποθέσω ότι δεν υπήρξε καν η δική μας προκήρυξη, αυτή που σας είπε ο Κοινοβουλευτικός Εκπρόσωπός μας κ. Ρόβλιας ότι σας την παραδώσαμε. Δεν υπήρξε καν η προκήρυξη. Εγώ σας λέω ότι αναλάβατε λοιπόν και δεν υπήρχε τίποτα και σας πάω πιο πέρα από αυτό. Επί δύο χρόνια δεν είστε ικανοί να προκηρύξετε ευρυζωνικές υποδομές; Επί δύο χρόνια, κύριε Υπουργέ, δεν είστε ικανοί να κάνετε μια προκήρυξη για τις ευρυζωνικές υποδομές της χώρας;
      Η άποψή μας, όπως σας είπα και πριν, είναι ότι θα μπορούσατε επενδύοντας κατάλληλα να προχωρήσετε προς μία παροχή καθολικής υπηρεσίας της χρήσης του internet χρησιμοποιώντας ως όχημα και το τελευταίο νομοσχέδιο που πρόσφατα φέρατε στη Βουλή και ψηφίσατε. Και επί της αρχής το ψηφίσαμε και εμείς, γιατί ενσωμάτωνε τους κανονισμούς.
      Ακούσαμε κάτι περί αυτού; Μας είπατε τίποτα εδώ στη Βουλή; Αναλωθήκατε επί είκοσι πέντε λεπτά να απαντάτε στο τι δεν έκανε το κακό ΠΑΣΟΚ. Καλά, το ότι κυβερνάτε δι’ εξαγγελιών ακόμα στους περισσότερους, αν όχι σε όλους τους τομείς, αυτό το γνωρίζει ο ελληνικός λαός. Το υφίσταται. Και ότι παρελθοντολογείτε από τη μια και από την άλλη, ο Πρωθυπουργός μιλάει για το μέλλον και το Σύνταγμα, όταν τα προβλήματα του ελληνικού λαού είναι άλλα, και αυτό το ξέρει ο ελληνικός λαός. Αυτό που δεν ξέρει ο ελληνικός λαός και που σε αυτήν την επερώτηση θέλουμε να το αναδείξουμε είναι ότι επί είκοσι δύο μήνες, κοντά δύο χρόνια, δεν υπάρχει πολιτική επικοινωνιών, δεν υπάρχει τίποτα. 
      Γι’ αυτό δεν μας είπατε τίποτα. Μιλήσατε κοντά μισή ώρα και δεν ακούσαμε κάτι συγκεκριμένο, παρά μόνο τι είπε η κ. Ρέντινγκ, τι είπε ο ΣΕΠΕ και τι θα κάνετε. Μας αναλύσατε διαβάζοντας κιόλας ένα σχέδιο και είπατε: Προβλέπεται, ενώ εσείς κάνατε αυτό, προβλέπεται, ενώ εσείς κάνατε το άλλο, προβλέπεται, ενώ εσείς κάνατε το τρίτο. Είστε η Κυβέρνηση των εξαγγελιών, των προβλέψεων και της παρελθοντολογίας, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ορίστε, κύριε Υφυπουργέ, έχετε το λόγο για δέκα λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα ήθελα να κάνω δυο τρεις παρατηρήσεις για την κ. Χριστοφιλοπούλου.
      Είπατε ότι είμαστε η Κυβέρνηση των εξαγγελιών. Άλλοι έμειναν στην πολιτική ιστορία του τόπου, κυρία Χριστοφιλοπούλου, ονομαστοί για τα «θα» τους.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πείτε μου ένα πράγμα που κάνατε, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Κυρία Χριστοφιλοπούλου, μην διακόπτετε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας παρακάλεσα μία άλλη φορά να μην με φέρνετε στην δύσκολη θέση να υποδεικνύω ότι ήρθατε «απαράσκευη». Μας είπατε ποιος φταίει για το χαμηλό κόστος των υπηρεσιών του Ο.Τ.Ε.. Μα από το ’99 είναι αυτό, κυρία Χριστοφιλοπούλου. Μήπως ξεχάσατε ποιος κυβερνούσε από το ’99 μέχρι το 2004; Επιτέλους, μελετήστε τα λίγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Δεν ακούστηκε τίποτα και δεν γράφεται τίποτα, κυρία Χριστοφιλοπούλου.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Και ένα ακόμη τραγικότερο. Τι πάτε να κάνετε σπέκουλα τώρα; Η λέξη «ανάπηρος» υπάρχει στο ελληνικό λεξιλόγιο. Δεν απευθύνθηκε σε πρόσωπα, για να μου πείτε αυτό που μου λέτε, εκτός κι αν δεν ακούσατε. Απευθύνθηκε σε πρόταση, σε επιχειρήματα. Ανάπηρα λοιπόν είναι τα επιχειρήματά σας.
      Και πρέπει να ξέρετε, επειδή δεν το ξέρετε, ότι η ίδια η εκλεκτή συνάδελφός μας η οποία στερείται της οράσεως, μια εξαιρετική επιστήμων και πολιτικός, σε ειδική σύσκεψη που κάναμε στο Υπουργείο μας, προκειμένου να διευκολυνθούν οι άνθρωποι οι οποίοι έχουν κάποια τέτοια προβλήματα, ενώ εγώ πρότεινα να μεταβληθεί ο όρος αυτός και να βάλουμε «άτομα με ειδικές δεξιότητες», εκείνη είπε «όχι, εμάς δεν μας ενοχλεί ο όρος «ανάπηρος». Εσείς λοιπόν τώρα τι θέλετε να μας πείτε, ότι θέλετε να κάνετε σπέκουλα και να πείτε για τους αναπήρους; Ανάπηρη είναι η πρόταση, όχι οι προτείνοντες, ούτε κανείς άλλος.
      Πάω τώρα στον κύριο Ρόβλια. Λίγες απαντήσεις σε συγκεκριμένα σημεία τα οποία είπε. Ο κύριος Ρόβλιας επικαλέστηκε ότι, εν τη ρύμη του λόγου μου, ανέφερα τον τίτλο μία άλλης συναφούς πρότασης και με εγκάλεσε για αυτό. Είναι πολύ λογικό, όποιος δεν έχει οράματα να προσέχει τα παροράματα. Αυτό κάνατε εσείς. Αφήσατε το νύχι και ασχοληθήκατε με την κοπή της παρωνυχίδας. Σας καταλείπω αυτό το έργο. Είναι πάρα πολύ  καλό και μπορείτε να ασχοληθείτε.
      Μας κάνατε και άλλη μία διάλεξη για ένα «παρθένο» θέμα. Μας αναλύσατε τον Ε.Π.Α.Κ.. Ώστε, λοιπόν, έπρεπε εγώ να πω αναλυτικά ότι είναι ο Ενιαίος Πανελλήνιος κ.λπ., ή να πω για το dial up. Όταν έλεγα ότι αυτό αποτελεί ένα είδος, σας κακοφάνηκε. Είναι είδος συνδέσεως είτε το θέλετε είτε δεν το θέλετε.
      ΚΩΝΣΤΑΝΤΙΝΟΣ ΡΟΒΛΙΑΣ: Αριθμός είναι.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ασχοληθήκατε, όμως, και με εμένα προσωπικά. Να σας πω την αλήθεια δεν θα με κολάκευε πολύ αντίθετος ισχυρισμός σας. Είπατε, δηλαδή, ότι σας βάλανε Κοινοβουλευτικό Εκπρόσωπο, γιατί μιλάτε κ.λ.π.. Θέλω να σας πω ότι επιφανείς συνάδελφοι του χώρου σας, όπως και ο Τύπος, αναγνώρισαν ότι η Κοινοβουλευτική Εκπροσώπηση της τότε Αξιωματικής Αντιπολιτεύσεως, ήταν ένα από τα δραστικά όπλα με τα οποία κατερρίφθη το κομματικό κράτος που είχε στήσει το ΠΑ.ΣΟ.Κ. Δεν με ενοχλεί, λοιπόν, αυτό που είπατε καθόλου.
      Πάμε τώρα και σε μερικά άλλα θέματα, τα οποία είχατε την ευκαιρία να θίξετε. Αναιρέσατε και πάλι –το κάνατε και στην προηγούμενη επερώτηση- την αξία των στοιχείων της Ευρωπαϊκής Ένωσης. Με «μαλώσατε», γιατί εγώ χρησιμοποίησα στοιχεία της Ευρωπαϊκής Ένωσης, ενώ εσείς προτιμήσατε τα στοιχεία μίας ιδιωτικής εταιρείας, της V.P.R.C., εναντίον της οποίας εγώ δεν έχω, πάντως, τίποτε.
      Με συγχωρείτε, μήπως έχετε ξανά επιστροφή στο αντικοινοτικό πνεύμα; Μήπως θυμηθήκατε τον ιδρυτή της παρατάξεως που παλαιά βαρούσε την τότε Ε.Ο.Κ.; Μα, τότε θα πρέπει να κάνετε μία κομματική και ιδεολογική μετατόπιση και να πάτε προς την άλλη πλευρά.
      Εμείς, λοιπόν, χρησιμοποιούμε τα στατιστικά κοινοτικά δεδομένα. Τα εμπιστευόμαστε, όπως τα εμπιστεύεται και όλη η ενωμένη Ευρώπη. Σας αφήνουμε το θλιβερό προνόμιο να μην τα εμπιστεύεστε και να εμπιστεύεστε ιδιωτικές εταιρείες.
      Μιλήσατε για σύγχυση δική μας και δεν κρύψατε τη δική σας. Βλέπετε, γράφουν και όσα γράφουν, μένουν. Στην περασμένη επερώτησή μας κατηγορήσατε ότι καθυστερούσαμε στην ανάπτυξη των τεχνολογιών και μάλιστα αναφέρατε το 3G. Το θυμόσαστε πιστεύω, αλλά εάν δεν το θυμόσαστε, μπορώ να σας βοηθήσω. Ε, λοιπόν, το κόμμα στο οποίο ανήκετε, με συγχορδία, μόλις χθες, αξίωνε να παρεμβληθεί η πρόβλεψη περί μη τοποθετήσεως των κεραιών στα τριακόσια μέτρα από σχολεία. 
      Για ποιο λόγο; Πώς θα είναι συμβατή αυτή η εμμονή των συναδέλφων σας; Εσείς, σωφρόνως ποιών, ούτε ήρθατε, ούτε πήρατε μέρος στη συζήτηση. Πώς συμβιβάζεται η ανάπτυξη των τεχνολογιών με αυτούς τους περιορισμούς που ζητούσατε, δήθεν, εν ονόματι της κοινής υγείας, κάτι το οποίο ασφαλώς δεν συνέτρεχε και αποδείξαμε γιατί.
       Μιλήσατε, επίσης, για τα ραδιοτηλεοπτικά. Μα, τέλος πάντως υπάρχει πλήρης απώλεια μνήμης; Ξεχνάτε πού οφείλετε η καθυστέρηση -όσο και αν στεναχωρηθεί η κ. Χριστοφιλοπούλου- για τα ραδιοτηλεοπτικά; Ξεχνάτε ότι, επί των ημερών σας είχατε πλήρη αδιαφορία, δεν κάνατε στρατηγική και δεν φροντίσατε να προβείτε σε συντονισμό των αναλογικών και ψηφιακών συχνοτήτων στην ITU; Ξεχνάτε ότι τα όμορα κράτη μας είχαν συντονίσει πάνω από δύο χιλιάδες αναλογικές συχνότητες, εκτός αν δεν το ξέρετε; Ξέρετε ότι το Υπουργείο Μεταφορών, όταν εσείς ήσασταν Γενικός Γραμματέας και μετά–δεν αποχωρήσατε τελείως, γίνατε σύμβουλος, γιατί και αυτό είπατε προηγουμένως- και η τότε πολιτική ηγεσία του Υπουργείου σας είχατε εξασφαλίσει μόνο εκατόν τριάντα εννέα αναλογικές συχνότητες; Δύο χιλιάδες τα όμορα κράτη της Βαλκανικής –δεν λέω για άλλα, προηγμένα εντελώς- εκατόν τριάντα εννέα εσείς. Τι μας λέτε, λοιπόν, τώρα για καθυστερήσεις;
      Εμείς πάντως σας πληροφορώ ότι, το Μάιο του 2006, στη Γενεύη, θα προσπαθήσουμε να περισώσουμε αυτά τα συντρίμμια σας και να αναγνωρίσουμε τα αναλογικά και τα ψηφιακά, όσα περισσότερα μας επιτρέπει η κατάσταση.
      Είπατε, όμως, και κάτι τελευταίο και σ’ αυτό θα μείνω. Είπατε ότι ήμουν είρων. Αυτό το είχε πει παλαιότερα και η κ. Χριστοφιλοπούλου. Θέλω να σας πω κάτι. Νομίζω ταπεινά ότι δεν υπάρχει κανένας λόγος, δεν μου πέφτει το δικαίωμα, να υποδηλώνετε την έλλειψη της πολιτικής παιδείας σας. Ακούστε τι λέει, προ δύο χιλιάδων ετών, ο Πλούταρχος. Έτσι για να τα πληροφορήστε και να μην λέτε αυτά και εκτίθεστε: «Ου μην, αλλά και σκώμμα και γελοίον εστί, ότε γίγνεται πολιτικού λόγου μέρος. Ου μη προς ύβριν ή  βωμολοχίαν, αλλά χρησίμως επιπλήττοντος ή διασύροντος λέγοιτο».
      Μην ξεχνάτε ότι ένα από τα στοιχεία που καταξίωσαν το Γεώργιο Παπανδρέου ήταν η χρήση ειρωνείας στον πολιτικό του λόγο. Ο δε Τσώρτσιλ ήταν και αυτός ονομαστός γι’ αυτό το πράγμα. Μην το θέτετε, λοιπόν, αυτό ως στοιχείο μειωτικό για μένα.
      Κοιτάξτε όμως και κάτι άλλο. Μιλήσατε, απευθυνόμενος σε εμένα, για δορυφόρους. Δεν πρόλαβα να μιλήσω γι’ αυτούς. Αυτά παθαίνετε, κύριε Ρόβλια, όταν, αντί να ακούτε τον ομιλητή, εσείς κοιτάτε πως θα διαβάσετε το κείμενο που έχετε από πριν. Εγώ δεν πρόλαβα να μιλήσω για τους δορυφόρους και επομένως δεν είναι δυνατόν εσείς να μου απαντάτε, για κάτι το οποίο εγώ δεν έχω αναφέρει.
      Και κλείνοντας, θέλω να σας πω, επιστρέφοντας από εκεί που άρχισα στη δευτερολογία μου, για την εκ παραδρομής χρησιμοποίηση, εκ μέρους μου, ενός άλλου τίτλου. Δεν ξέρω ποια είναι η επαγγελματική σας απασχόληση. Αν κρίνω από μια παρατήρηση που κάνατε για την αντισυνταγματικότητα στις προτάσεις νόμου, δεν πρέπει να είστε νομικός. Αν είστε ή αν δεν είστε, δεν το ξέρω. Σας λέω, σας γνωρίζω ή σας υπενθυμίζω το λατινικό «falsa demonstratio non nocet», ο εσφαλμένος προσδιορισμός δεν παίζει κανένα ρόλο. Καθίστε, λοιπόν, εσείς στα παροράματα και αφήστε εμάς να προχωρούμε.
      Έχω να εκφράσω την άποψη -και δικαιούμαι να το κάνω- ότι, όταν κανείς κάνει παρομοίου είδους επερωτήσεις, πρέπει να έχει δύο παροιμίες μπροστά του: «Εκεί που χρωστούσανε, μας πήραν και το βόδι» και «στου κρεμασμένου την αυλή δεν μιλάνε για σχοινί». Δεν ήταν δυνατόν να μην αναφερθώ στα δικά σας κατορθώματα, όταν εσείς μας αποδίδετε πράγματα τα οποία δεν ισχύουν, πράγματα τα οποία παραλάβαμε από εσάς, καταστάσεις τις οποίες αγωνιζόμαστε να τις αναστρέψουμε. Άλλες τις πετύχαμε και άλλες τις προγραμματίσαμε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα τα εξής:
      Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Τοπικά Συμβούλια Νέων και άλλες διατάξεις».
      Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης «Σύσταση Συμβουλίου Εθνικής Ενεργειακής Στρατηγικής – Ρύθμιση θεμάτων Υπουργείου Ανάπτυξης».
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Επίσης, έχουν διανεμηθεί τα Πρακτικά των συνεδριάσεων της Πέμπτης 1 Δεκεμβρίου 2005, της Δευτέρας 5 Δεκεμβρίου 2005 και της Δευτέρας 12 Δεκεμβρίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Πέμπτης 1 Δεκεμβρίου 2005, της Δευτέρας 5 Δεκεμβρίου 2005 και της Δευτέρας 12 Δεκεμβρίου 2005 επικυρώθηκαν.
      Το λόγο έχει ο κ. Ρόβλιας για πέντε λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, σήμερα αποφάσισα, κατέληξα μάλλον να σας χαρακτηρίσω ως «φωτεινό παντογνώστη». Θυμάστε εκείνο το παιχνιδάκι που ακουμπάγαμε δύο σημεία και άναβε το λαμπάκι. Ό,τι σας πούμε, έχετε έτοιμη μια παροιμία. Προφανώς έχετε στα χαρτιά σας παροιμίες για πάσαν χρήσην. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτό σημαίνει ότι είστε τυποποιημένος και σας ξέρω, εκ των προτέρων.
       ΚΩΝΣΤΑΝΤΙΝΟΣ ΡΟΒΛΙΑΣ: Σε ένα πράγμα δεν είστε «φωτεινός παντογνώστης», όταν σας ρωτάμε για θέματα του Υπουργείου σας. Εκεί είναι το «στρίβειν δια του αρραβώνος».
      Επίσης θα ήθελα να σας πω και κάτι άλλο, ότι, αν κάποιος είναι κατ’ επάγγελμα είρων όπως εσείς, αυτό σημαίνει ότι είναι πολιτικά αμήχανος και αδύναμος. Και κάτι άλλο: Εάν με ειρωνεύεστε εσείς –θα αναφερθώ στο Γεώργιο Παπανδρέου- δεν έχει σημασία, δεν με πειράζει, συνεχίστε να με ειρωνεύεστε.
      Σας είπα ότι τελείτε σε σύγχυση και στη δευτερολογία σας επιβεβαιώσατε ότι τελείτε σε σύγχυση. Πάλι αναφέρατε τον Ε.Π.Α.Κ. ως είδος συνδέσεως. Κύριε Υπουργέ, ο Ε.Π.Α.Κ. είναι αριθμός, χωνέψτε το. Δεν είναι ντροπή να πείτε ότι κάποια πράγματα δεν τα ξέρετε, είναι ντροπή….
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι αριθμός που αφορά είδος συνδέσεως.
      ΚΩΝΣΤΑΝΤΙΝΟΣ ΡΟΒΛΙΑΣ: Σας ευχαριστώ για την διακοπή. Και εγώ σας διέκοψα και μου το ανταποδίδετε. Επιφυλάσσομαι και εγώ για τη συνέχεια.
      Δεν είναι ντροπή, λοιπόν, κάποια πράγματα να λέτε ότι δεν τα ξέρετε, είναι ντροπή όμως να λέτε ότι ξέρετε πράγματα τα οποία αγνοείτε απολύτως, να προσπαθείτε να μας πείσετε για πράγματα για τα οποία δεν έχετε ιδέα και δυστυχώς, δεν έχετε ιδέα σχεδόν για το σύνολο των θεμάτων του Υπουργείου σας.
      Ξέρετε κάτι; Και εγώ, όταν πήγα στο Υπουργείο, δεν ήξερα τίποτα, όπως και εσείς, αλλά κάθισα και διάβασα, κάθισα και συνεργάστηκα. Συνεργάστηκα κυρίως με τεχνικούς και συνεργάστηκα και με ειδικευμένους νομικούς στον τομέα και απέκτησα μία γνώση, μια μέτρια γνώση. Δεν σας λέω ότι αυτήν την στιγμή είμαι ο «φωτεινός παντογνώστης» των τηλεπικοινωνιών όπως εσείς, εσείς όμως δυστυχώς δεν φροντίσατε να μάθετε τίποτα. Δεν έχετε βέβαια και βοηθό. Ο Γενικός Γραμματέας Τηλεπικοινωνιών, εξ όσων γνωρίζουμε, ασχολείται με την Ολυμπιακή Αεροπορία. Μόνος σας παλεύετε. Τι να πρωτοκάνετε μέσα στις τόσες άλλες ασχολίες, προφανώς και με την εκλογική σας περιφέρεια, με τους ανθρώπους σας; Δεν περισσεύει και πολύς χρόνος για τις τηλεπικοινωνίες, λίγο περισσεύει, τα αποτελέσματα τα βλέπουμε. Τα αποτελέσματα είναι μηδέν. Αλλά εκτός αυτών, επιχειρείτε μια μεγάλη διαστροφή αυτών τα οποία λέμε εμείς.
      Κoντέψατε να με κατηγορήσετε ως αντιευρωπαϊστή, γιατί αμφισβήτησα τα στοιχεία που μας παρουσιάσατε, σχετικά με το από πού προέρχονται και σε ποια χρονολογία αναφέρονται. Καταθέστε τα να τα δούμε. Είπατε ότι πρόκειται για στοιχεία της Ευρωπαϊκής Επιτροπής. Μα, εμείς σας καταθέσαμε έρευνα της VPRC. Εσείς τη χρηματοδοτήσατε κι όχι εμείς. Σας έβγαλε ότι επί των ημερών σας μειώθηκε ο αριθμός των χρηστών.
      Επίσης, τελείτε σε σύγχυση όσον αφορά την ψηφιακή ραδιοτηλεόραση και την αναλογική. Εγώ δεν σας ανέφερα τίποτε για την αναλογική ραδιοτηλεόραση. Σας είπα για την ψηφιακή ραδιοτηλεόραση. Άλλο πράγμα το ένα και άλλο το άλλο. Σας κατηγορεί η δική σας Ε.Ε.Τ.Τ. ότι δεν έχετε κάνει τίποτα. Έχετε να μας πείτε κάτι; Σας καταθέσαμε για τα Πρακτικά το προσχέδιο ψηφιακής ραδιοτηλεόρασης, αυτό που σας είχαμε δώσει στο Υπουργείο. Έχετε να μας πείτε κάτι γι’ αυτό;
      Τέλος, κύριε Υπουργέ, δεν απαντήσατε για τις τρεις δορυφορικές θέσεις. Με κατηγορήσατε, επειδή έθεσα το ερώτημα. To επαναφέρω. Τι θα κάνετε με τις τρεις δορυφορικές θέσεις, που θα τις χάσετε τον Ιούλιο; Είναι περιουσία του ελληνικού δημοσίου. Θα είστε υπόλογος ως κατ’ εξοχήν αρμόδιος, τυπικά αρμόδιος Υπουργός. Απαντήστε μας.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Κατ’ αρχήν, απαντώ μόνο στα ερωτήματα τα οποία θέτει η επερώτηση. Αν θέλετε να κάνουμε συζήτηση για οποιοδήποτε άλλο θέμα, κάντε μία αυτοτελή ερώτηση και θα έχετε απάντηση. Κι εκεί τα έχετε κάνει μούσκεμα.
      Όσον αφορά για τις στατιστικές, δεν σας κατηγορώ για κάτι. Επειδή έχετε μία τάση, όταν στριμώχνεστε, να λέτε ότι δεν το είπατε, σημειώνω τι λέτε. Δεν προσδιορίσατε. Είπατε ότι αναγνωρίζουμε την VPRC και επιμένετε ότι την χρηματοδοτήσαμε. Το ότι την χρηματοδοτήσαμε δεν σημαίνει ότι την καθοδηγούσαμε, εκτός εάν μεταφέρετε δική σας πρακτική. Όταν χρηματοδοτείς μία έρευνα, δεν σημαίνει ότι της λες, θα βγάλεις αυτό. Εσείς έτσι θα κάνατε. Εμείς δεν το κάνουμε έτσι. 
      ΚΩΝΣΤΑΝΤΙΝΟΣ ΡΟΒΛΙΑΣ: Καταθέστε το.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εμείς τονίσαμε και υπάρχει κατατεθειμένο στην προηγούμενη επερώτηση, που έγινε με συναφές αντικείμενο προ εννιά μηνών, ότι εμείς αναφερόμαστε στις στατιστικές τις οποίες έχει κάνει η Ευρωπαϊκή Ένωση. Την εμπιστευόμαστε όπως όλοι οι Ευρωπαίοι. Η αμφισβήτηση της ευρωπαϊκής προελεύσεως της σφυγμομετρήσεως, μας κάνει να σκεφτόμαστε μήπως ξαναγυρίσατε, ως κόμμα ή εσείς προσωπικά, στα παλαιά. 
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της υπ’ αριθμ. 24/24.11.2005 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τη διάδοση του Διαδικτύου.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.18΄ λύεται η συνεδρίαση για αύριο ημέρα Παρασκευή 20 Ιανουαρίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 37/22.12.2005 επερώτησης των Βουλευτών του Συνασπισμού Ριζοσπαστικής Αριστεράς προς τον Υπουργό Οικονομίας και Οικονομικών, σχετικά με την υλοποίηση του Γ΄ Κοινοτικού Πλαισίου Στήριξης και το σχεδιασμό του Δ΄ Κοινοτικού Πλαισίου Στήριξης, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ   19/1/06                                                            σελ.1

