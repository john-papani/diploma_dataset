ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΝΓ΄

Τρίτη 19 Ιουνίου 2007


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών , σελ.
2. Άδεια απουσίας του Βουλευτή κ. Κεγκέρογλου, σελ.
3. Ανακοινώνεται ότι ο Πρόεδρος του ΠΑ.ΣΟ.Κ. κ. Γ. Παπανδρέου και οι 112 Βουλευτές του Κόμματός του κατέθεσαν πρόταση για σύσταση Εξεταστικής Επιτροπής, σχετικά με το θέμα της αγοράς Ομολόγων από τα Ασφαλιστικά Ταμεία, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Υγείας και Κοινωνικής Αλληλεγγύης:
i. σχετικά με την διεκδίκηση από τον κράτος δεδουλευμένων των εργαζομένων στο Θριάσιο Νοσοκομείο Ελευσίνας, σελ.
ii. σχετικά με τη λειτουργία Πολυδύναμου Περιφερειακού Ιατρείου στο Δήμο Τυμπακίου του Νομού Ηρακλείου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Οικονομίας και Οικονομίας: «Αναμόρφωση του Εθνικού Τελωνειακού Κώδικα και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοτικών και Κοινοτικών Υπαλλήλων», σελ.
3. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου αρμοδιότητας του Υπουργείου Δικαιοσύνης: «Πτωχευτικός Κώδικας», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΝΝΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΣΤΡΑΤΑΚΗΣ Ε., σελ.

Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΛΑΤΗΣ Ι., σελ.
ΖΩΗΣ Χ., σελ.
ΚΑΣΤΑΝΙΔΗΣ Χ., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΜΑΡΚΟΓΙΑΝΝAKΗΣ Χ., σελ.
ΠΑΡΑΣΚΕΥΑΣ Ι., σελ.
ΠΑΥΛΟΠΟΥΛΟΣ Π., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΤΖΙΜΑΣ Μ., σελ.
ΤΣΟΓΚΑΣ Δ., σελ.
ΧΡΥΣΗΣ Β., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΝΓ΄
      Τρίτη 19 Ιουνίου 2007
      Αθήνα, σήμερα στις 19 Ιουνίου 2007,  ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, το οποίο αναφέρεται στη διαμαρτυρία των εργαζομένων στο Πρόγραμμα «Βοήθεια στο Σπίτι» των Δήμων του Νομού Ηλείας για τη μη καταβολή των δεδουλευμένων αποδοχών τους.
2) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, το οποίο αναφέρεται στη νομιμοποίηση των αυθαιρέτων πτηνοτροφικών και λοιπών  εγκαταστάσεων.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Κυκλαδική Ομοσπονδία Τουριστικών Καταλυμάτων «ΚΥΚΛΑΔΕΣ» ζητεί τη στελέχωση της Διεύθυνσης του Ε.Ο.Τ. Κυκλάδων.
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Ένωση Αγροτικών Συνεταιρισμών Νήσων Κυκλάδων και Αργοσαρωνικού ΣΥΝ.Π.Ε. ζητεί την τροποποίηση του κανονισμού 1405/2006 για τη μεταφορά ζώων από νησιά των Δυτικών Κυκλάδων.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Κέντρο Τεχνικού Πολιτισμού Ερμούπολης ζητεί την ανανέωση της προγραμματικής σύμβασης για τη λειτουργία του Βιομηχανικού Μουσείου Ερμούπολης.
6) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Τ.Ο.Ε.Β. Μυρτουντίων Νομού Ηλείας ζητεί την άμεση αντικατάσταση των προεντεταμένων αγωγών στα δίκτυα των αντλιοστασίων του.
7) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία η Νομαρχιακή Αυτοδιοίκηση Νομού Ηλείας ζητεί την επαρκή χρηματοδότηση των Τ.Ο.Ε.Β. του Νομού Ηλείας για την εύρυθμη λειτουργία τους.
8) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Σύνδεσμος Αυτοκινητιστών ΤΑΞΙ Αμαλιάδας «Ο ΑΓΙΟΣ ΧΡΙΣΤΟΦΟΡΟΣ» ζητεί τη διαπλάτυνση και την επαρκή σηματοδότηση της επαρχιακής οδού Αμαλιάδα – Σώστι – Αρχαία Ήλιδα – Φράγμα Πηνειού.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην κατασκευή κολυμβητηρίου στον Άγιο Νικόλαο.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στο αίτημα δημιουργίας νέου δημοτικού σχολείου στον Άγιο Νικόλαο Κρήτης.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Νομάρχης Λασιθίου ζητεί τη χρηματοδότηση έργων για την αντιμετώπιση της λειψυδρίας στην περιοχή του.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Νομού Λασιθίου ζητεί την αλλαγή της προγραμματικής σύμβασης που αφορά στην κατασκευή κολυμβητηρίου.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Μικρασιατών Ιεράπετρας διατυπώνει  τις απόψεις  του για το γεγονός της Μικρασιατικής Καταστροφής, όπως αυτό περιγράφεται στο βιβλίο της Ιστορίας της ΣΤ΄ Δημοτικού.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Εργοθεραπευτών Κρήτης ζητεί να μην επικυρωθεί η πρόταση του Συμβουλίου Ανώτερης Τεχνολογικής Εκπαίδευσης για ίδρυση νέου Τμήματος Εργοθεραπείας στο Τ.Ε.Ι. δυτικής Μακεδονίας.
15) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο δημοσιογράφος Χ. Φωτιάδης διαμαρτύρεται για την αντισυμβατική συμπεριφορά της εταιρείας «TΕLLAS» που δραστηριοποιείται στον κλάδο των τηλεπικοινωνιών.
16) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Συντονιστικό Όργανο Ενώσεων Εκπαιδευτικών Μουσικής ζητεί την αναβάθμιση της καλλιτεχνικής εκπαίδευσης στο σύνολό της.
17) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο κ. Γεώργιος Κανελλόπουλος, συνταξιούχος αστυνομικός, διαμαρτύρεται για τη συμπεριφορά αστυνομικών οργάνων κατά τη διάρκεια υπηρεσιακού ελέγχου που πραγματοποιήθηκε στο κατάστημά του.
18) Οι Βουλευτές κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ κατέθεσαν αναφορά, με την οποία η Πανελλήνια Ένωση Μηχανικών Εμπορικού Ναυτικού διατυπώνει τις θέσεις της ενόψει της αναθεώρησης της STCW στα πλαίσια του ΙΜΟ.
19) Ο Βουλευτής Νομού Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά, με την οποία το 2ο ΕΠΑΛ/ΤΕΕ Ελευσίνας ζητεί την ίδρυση ενός ΕΠΑΣ στην περιοχή της Ελευσίνας.
20) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, στο οποίο ζητείται ο εκσυγχρονισμός των εγκαταστάσεων των ιαματικών πηγών Καϊάφα.
21) Η Βουλευτής Μαγνησίας  κ. ΖΕΤΤΑ ΜΑΚΡΗ  κατέθεσε αναφορά, με την οποία ζητεί  την αποδοχή του αιτήματος  της Επιστημονικής Εταιρείας Μελέτης  Φερρών – Βελεστίνου – Ρήγα σχετικά με τη διόρθωση σχολικού βιβλίου του Δημοτικού.
22) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε  αναφορά, με την οποία ο Δήμος Χαλκιδέων Νομού Εύβοιας ζητεί την άμεση απομάκρυνση των πυλώνων υψηλής τάσης της Δ.Ε.Η. από κατοικημένες περιοχές.
23) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε  αναφορά, με την οποία το Σωματείο Εργαζομένων «Βοήθεια στο Σπίτι»  Νομού Εύβοιας ζητεί την καταβολή των δεδουλευμένων αποδοχών των μελών του κ.λπ..
24) Η Βουλευτής Ευβοίας κ.  ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε  αναφορά, με την οποία ο Σύλλογος Γονέων και Κηδεμόνων του 1ου Γενικού Λυκείου Αλιβερίου ζητεί να μην τοποθετηθεί  κεραία  κινητής τηλεφωνίας πλησίον του σχολικού κτηρίου του 1ου Λυκείου Αλιβερίου.
25) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η κ. Αντωνάκη Γεωργία διαμαρτύρεται για την απόρριψη από το Τ.Ε.Β.Ε. του αιτήματός της για την καταβολή νοσηλίων και επιδόματος τοκετού.
26) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Δήμος Αλοννήσου Νομού Μαγνησίας ζητεί την αποσαφήνιση των απαγορεύσεων κατάδυσης στους ενάλιους αρχαιολογικούς χώρους του θαλάσσιου πάρκου Αλοννήσου Β. Σποράδων.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7740/8-5-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90022/13332/646/1-6-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθ. 7740/8-5-2007 ερώτηση που κατέθεσε στη Βουλή των Ελλήνων ο Βουλευτής κ. Βασίλης Κεγκέρογλου και αναφορικά με το θέμα της αρμοδιότητάς μας, σας γνωρίζουμε τα εξής:
      Με το άρθρο 21 του ν.2084/92 (ΦΕΚ 165 Α΄) καταργήθηκαν οι κλάδοι σύνταξης και ασθένειας του Ταμείου Ασφαλίσεως Ορθοδόξου Εφημεριακού Κλήρου της Ελλάδος (ΤΑΚΕ) και ο Κλάδος Αρωγής μετατράπηκε σε αυτοτελές Ταμείο Πρόνοιας Ορθοδόξου Εφημεριακού Κλήρου Ελλάδος (ΤΠΟΕΚΕ) για την συνέχιση καταβολής εφάπαξ βοηθήματος στους ασφαλισμένους του.
      Η παρ.9 του άρθρου 21 του παραπάνω νόμου προέβλεψε ότι το σύνολο του ενεργητικού και παθητικού που προήρχετο από τους καταργηθέντες κλάδους σύνταξης και ασθένειας καθώς και η κινητή και ακίνητη περιουσία τους πλην των Ι. Παρεκκλησίων και Εξωκκλησίων που θα παρέμεναν στην κυριότητα ή διοίκηση και διαχείριση του ΤΠΟΕΚΕ θα περιήρχοντο από 1-1-1993 στο Δημόσιο το οποίο και θα ανελάμβανε την καταβολή των συντάξεων και των παροχών ασθενείας.
      Η κινητή και ακίνητη περιουσία όμως του πρώην ΤΑΚΕ δεν ήτο κατανεμημένη στους 3 κλάδους του και το ΤΠΟΕΚΕ εξακολουθεί να διαχειρίζεται το σύνολο της περιουσίας αυτής μετά από την αριθμ. 2081123/1189/0092-11-11-1992 εγκύκλιο του Γ.Λ.Κ. του Υπουργείου Οικονομικών και να αποδίδει τα 2/3 των εσόδων της στο Δημόσιο.
      Επειδή το Ταμείο Πρόνοιας Ορθοδόξου και Εφημεριακού Κλήρου Ελλάδας (ΤΠΟΕΚΕ) εμφανίζει σοβαρά οικονομικά προβλήματα εξετάζεται σχετική νομοθετική ρύθμιση.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     2. Στην με αριθμό 8246/21-5-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 516/6-6-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση του ανωτέρω ερωτήματος σας γνωρίζουμε ότι στην αρμοδιότητα του ΕΟΤ εμπίπτει ο έλεγχος και η τυχόν επιβολή κυρώσεων, σύμφωνα με την κείμενη νομοθεσία, στην περίπτωση που τα καταλύματα δεν προβούν στην ανανέωση του πιστοποιητικού πυροπροστασίας τους που έχει λήξει.
      Ήδη ο ΕΟΤ έχει συγκεντρώσει μέσω των υπηρεσιών του τον αριθμό των ξενοδοχειακών επιχειρήσεων στις οποίες έχει λήξει το πιστοποιητικό πυρασφάλειας.
      Με σχετικά έγγραφα του Γενικού Γραμματέα ΕΟΤ έχουν κληθεί οι ανωτέρω να προσκομίσουν νέο πιστοποιητικό πυρασφάλειας μέχρι 31/5/2007.
      Σημαντικός αριθμός ξενοδοχειακών επιχειρήσεων ανταποκρίθηκε στις κλήσεις υποβάλλοντας το νέο πιστοποιητικό πυρασφάλειας ενώ σε εκείνες που δεν ανταποκρίθηκαν θα ανακληθούν τα ειδικά σήματα λειτουργίας τους από τις οικείες Περιφερειακές Υπηρεσίες Τουρισμού σύμφωνα με σχετικό έγγραφο του Γενικού Γραμματέα ΕΟΤ.
      Πάντως σε κάθε περίπτωση ο έλεγχος σε όλα τα τουριστικά καταλύματα της χώρας ενόψει και της θερινής περιόδου θα συνεχισθεί και θα επιβάλλονται οι προβλεπόμενες διοικητικές κυρώσεις όπου απαιτείται.
      Η Υπουργός
      ΦΑΝΗ ΠΕΤΡΑΛΙΑ – ΠΑΛΛΗ»
     3. Στην με αριθμό 8051/16-5-07 ερώτηση του Βουλευτή κ. Μιλτιάδη Βαρβιτσιώτη δόθηκε με το υπ’ αριθμ. 504/5-6-07 έγγραφο από την Υπουργό Τουριστικής Ανάπτυξης  η ακόλουθη απάντηση:
      «Σε απάντηση στο ανωτέρω σχετικό, σας γνωστοποιούμε τα εξής:
      Το Υπουργείο Υγείας και Κοινωνικής Αλληλεγγύης είναι ο καθ' ύλην αρμόδιος φορέας για θέματα σχετικά με την σύσταση του νερού των κολυμβητικών δεξαμενών (Υγειονομική Διάταξη ΔΥΓ2/80825/05 - ΦΕΚ 120/02.02.06 - « Τροποποίηση της υπ' αριθμ. Γ1/443/73 - ΦΕΚ 87/Β - Υγ. Διάταξης, όπως τροποποιήθηκε με την υπ' αριθμ. Γ4/1150/76 - ΦΕΚ 937/8 - όμοια, περί λειτουργίας κολυμβητικών δεξαμενών» .
      Όσον αφορά την τροφοδοσία των κολυμβητικών δεξαμενών με θαλασσινό νερό, δεν αντίκειται στις διατάξεις της Υγειονομικής Διάταξης Γ1/443/73, υπό την προϋπόθεση ότι τα τελικά φυσικά, χημικά και μικροβιολογικά χαρακτηριστικά του νερού της κολυμβητικής δεξαμενής, θα είναι σύμφωνα με τις προδιαγραφές του άρθρου 15 της ανωτέρω Υγειονομικής Διάταξης (Γ1/443/73), όπως ισχύει με τις τροποποιήσεις της.
      Η Υπουργός
      ΦΑΝΗ ΠΕΤΡΑΛΙΑ – ΠΑΛΛΗ»
     4. Στην με αριθμό 7955/14.5.07 ερώτηση των Βουλευτών κυρίων Ιωάννου Σκουλά και Στυλιανού Ματζαπετάκη δόθηκε με το υπ’ αριθμ. 3173/5.6.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 7955/14-5-2007 ερώτηση, που κατατέθηκε στη Βουλή από τους Βουλευτές κ.κ. Γ. Σκουλά και Σ. Ματζαπετάκη, σχετικά με το δανειοδοτικό πρόγραμμα επιδότησης επιτοκίου, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Ο Οργανισμός Εργατικής Κατοικίας (Ο.Ε.Κ.) ως φορέας κοινωνικής πολιτικής έχει διττό χαρακτήρα: Δανειοδοτικό και κατασκευαστικό. Συνεπώς δεν υφίσταται μόνο το πρόγραμμα επιδότησης επιτοκίου στεγαστικών δανείων, τα οποία χορηγούνται από κεφάλαια των συμβεβλημένων με των Ο.Ε.Κ. Τραπεζών, αλλά και άλλα προγράμματα που χορηγεί ο Ο.Ε.Κ. από δικά του κεφάλαια: Δανειοδοτικά προγράμματα με ειδικό πρόγραμμα για πολύτεκνους, στο οποίο εντάχθηκαν πλέον και οι οικογένειες με τα τρία παιδιά, αναπήρων και ειδικών κατηγοριών π.χ. άγαμες μητέρες, δάνεια αποπεράτωσης, επισκευής, επέκτασης υπάρχουσας κατοικίας κλπ), των οποίων τα ποσά αναπροσαρμόστηκαν και είναι άτοκα, εξοφλητέα σε 25 χρόνια, το κατασκευαστικό πρόγραμμα ανά την Ελλάδα καθώς και το πρόγραμμα επιδότησης ενοικίου.
      Ως προς το πρόγραμμα επιδότησης επιτοκίου, πρέπει να επισημάνουμε ότι δεν είναι κύριος χρηματοδότης ο Ο.Ε.Κ, όπως αναφέρουν στην ερώτηση τους οι κ.κ. Βουλευτές αλλά η Τράπεζα, ενώ ο Ο.Ε.Κ. επιδοτεί μόνο το επιτόκιο.
      Με την υπογραφή νέων συμβάσεων με περισσότερες Τράπεζες από το έτος 2005 (μέχρι το 2002 ο ΟΕΚ συνεργάζονταν με δύο τράπεζες, από το 2002 έως το 2005 συνεργαζόταν με πέντε τράπεζες ενώ σήμερα συνεργάζεται με δώδεκα) και εντεύθεν, με την δυνατότητα επιλογής του δανειολήπτη της Τράπεζας από την οποία λαμβάνει το δάνειο, ο Ο.Ε.Κ. κατόρθωσε να μειώσει ακόμα περισσότερο τα επιτόκια των Τραπεζών, προς όφελος του δανειολήπτη, αυξάνοντας παράλληλα και τα ποσοστά επιδότησης επιτοκίου με την Κοινή Υπουργική Απόφαση του 2005 (ΚΥΑ 50255/17-7-05,ΦΕΚ1006/τΒ/18-7-05).
      Ακόμα και τώρα που η Ευρωπαϊκή Κεντρική Τράπεζα αύξησε τα επιτόκιά της, με τov ανταγωνισμό που υπάρχει ανά Τράπεζα, με την παρέμβαση του Ο.Ε.Κ., οι Τράπεζες, η μία μετά την άλλη, μειώνουν τα περιθώρια κέρδους τους από 2,18% (αρχικές συμβάσεις) μέχρι 1,28% (τελευταία μείωση ΤΑΧ. ΤΑΜΙΕΥΤΗΡΙΟΥ), έτσι ώστε το τελικό επιτόκιο να είναι πιο ελκυστικό για τον δανειολήπτη, παρ' όλες τις αυξήσεις της Ε.Κ.Τ. από τον Δεκέμβριο του 2005 μέχρι σήμερα.
      Όσον αφορά στην πιστοληπτική ικανότητα και φερεγγυότητα του δανειολήπτη, εφόσον το δάνειο χορηγείται από κεφάλαια της Τράπεζας, αυτή ελέγχεται από την Τράπεζα η οποία χρησιμοποιεί και το πρόγραμμα «Τειρεσίας», δεδομένου ότι, όπως ήδη αναφέραμε, ο Ο.Ε.Κ. επιδοτεί μόνο το επιτόκιο.
      Όσον αφορά στην ασφάλεια του ακινήτου που αγοράζουν οι δικαιούχοι του Ο.Ε.Κ., το δάνειο αυτό αφορά (όπως προκύπτει από τις υπογραφείσες μεταξύ Ο.Ε.Κ. και Τραπεζών συμβάσεις) μόνο πυρασφάλιση και ασφάλιση κατά σεισμών, με δυνατότητα επιλογής του δανειολήπτη ασφαλιστικής εταιρείας, με το ποσό του χορηγουμένου δανείου.
      Άλλωστε, η ασφάλιση του ενυπόθηκου ακινήτου προβλέπεται από τον Νόμο (Α.Κ 1285- Εμπράγματο Δίκαιο).
      Μετά δε και τον μεγάλο σεισμό του έτους 1999 που έπληξε κυρίως την Αττική, η ασφάλιση του δανειολήπτη για σεισμό -σε μία σεισμογενή χώρα όπως η δική μας- γίνεται με σκοπό την προστασία του.
      Το γεγονός ότι εγγράφεται ως πρώτος δικαιούχος η Τράπεζα σε περίπτωση αποζημίωσης, έχει την έννοια της επιβεβαίωσης της αποκατάστασης των ζημιών του πληγέντος ακινήτου και μόνο.
      Στην περίπτωση της μη αποπληρωμής των δόσεων του δανείου εκ μέρους του δανειολήπτη, και την λήψη δικαστικών μέτρων εις βάρος του από πλευράς Τραπέζης, ο Ο.Ε.Κ. δεν έχει περιθώρια παρέμβασης, δεδομένου ότι τα κεφάλαια του συγκεκριμένου δανειοδοτικού προγράμματος, είναι των Τραπεζών και η εμπράγματη ασφάλεια (η προσημείωση υποθήκης) εγγράφεται υπέρ της Τραπέζης που χορηγεί το δάνειο.
      Παρόλα αυτά, ο Ο.Ε.Κ., λόγω της κοινωνικής ευαισθησίας που τον διακρίνει, παρεμβαίνει κατά κάποιο τρόπο και σ' αυτές τις περιπτώσεις, συνδράμοντας με αποφάσεις του Διοικητικού του Συμβουλίου, προκειμένου να μην διακοπεί η επιδότηση επιτοκίου σε περίπτωση έντονης κοινωνικής ανάγκης π.χ. θανάτου, ανεργίας, σοβαρής ασθένειας του δικαιούχου ή της οικογένειάς του.
      Για τα δάνεια που χορηγούνται από κεφάλαια του Ο.Ε.Κ. και μόνο, υπάρχει το Ειδικό Κεφάλαιο Αλληλεγγύης (Ε.ΚΑ.), όπου ο Ο.Ε.Κ συνδράμει με αποφάσεις τους δανειολήπτες που έχουν αδυναμία καταβολής των δόσεων, λόγω π.χ. ανεργίας κλπ. Επίσης με το πρόγραμμα αυτό του Ε.Κ.Α, προστατεύονται και οι δικαιούχοι, στους οποίους χορηγήθηκε δάνειο από κεφάλαια των Τραπεζών με επιδότηση επιτοκίου από τον Ο.Ε.Κ. και έμειναν άνεργοι, λόγω πτώχευσης της επιχείρησης στην οποία εργάζονταν.
      Εν κατακλείδι, ο Ο.Ε.Κ. χρόνια τώρα με τα προγράμματα που εξαγγέλλει, έχει αποδείξει την κοινωνική του ευαισθησία και πάντοτε η μέριμνα και η φροντίδα του είναι η βελτίωση των προγραμμάτων αυτών προς όφελος των εργαζομένων.
      Κατά τα λοιπά, αρμόδιο να σας απαντήσει είναι το συνερωτώμενο Υπουργείο Οικονομίας και Οικονομικών.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     5. Στην με αριθμό 8075/16.5.07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 291/4.6.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8075/16-05-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Ι Δραγασάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Με σχετικά έγγραφα του ΥΕΝ προς τα Υπουργεία Εσωτερικών Δημόσιας Διοίκησης και Αποκέντρωσης και Οικονομίας και Οικονομικών έχει ήδη αιτηθεί η κατάταξη προσωπικού στο Λιμενικό Σώμα (Λ.Σ.) για το έτος 2007. Στην παρούσα φάση αναμένεται η έκδοση προκήρυξης για την πρόσληψη εκατόν πενήντα (150) Λιμενοφυλάκων.
      2. Ενόψει ενάρξεως της θερινής περιόδου κατά την οποία μεγάλο μέρος των πολιτών μετακινείται προς νησιωτικούς- τουριστικούς προορισμούς, η αρμόδια Υπηρεσία του ΥΕΝ προέβη στον προγραμματισμό της ενίσχυσης Λιμενικών Αρχών που παρουσιάζουν αυξημένη επιβατική - τουριστική κίνηση. Η ενίσχυση είναι προσωρινού χαρακτήρα (αφορά τους μήνες Ιούλιο και Αύγουστο) και θα γίνει με προσωπικό από άλλες Λιμενικές Αρχές και Υπηρεσίες που δεν παρουσιάζουν ιδιαίτερη δραστηριότητα (επιβατική κίνηση κ.λπ.) κατά την θερινή περίοδο.
      3. Στο πλαίσιο αυτό και με βάση τις διατάξεις της περίπτωσης β' της παραγράφου 1 του άρθρου 21 του π.δ. 222/2005 (Α' 267), το ΥΕΝ εξέδωσε διαταγή προς τους Προϊσταμένους- Διοικητές των Λιμενικών Αρχών στις οποίες θα αποσπασθούν στελέχη Λ.Σ. κατά το χρονικό διάστημα από 16-07 έως 09-09-2007, ενώ με διαταγή που απεστάλη προς ορισμένες Λιμενικές Αρχές και Α.Ε.Ν. ζητήθηκε από τους Προϊσταμένους αυτών να υποβάλλουν πίνακα με το προσωπικό τους που επιθυμεί να αποσπασθεί.
      4. Σε όσες Λιμενικές Αρχές δεν κατέστη δυνατόν να εξευρεθούν κατάλληλοι και επαρκείς χώροι, στους οποίους συμπεριλαμβάνονται και αυτοί των Λιμενικών Αρχών, των Α.Ε.Ν, τοπικές στρατιωτικές μονάδες κ.λπ, το ΥΕΝ όπως και την περσινή θερινή περίοδο, θα καταβάλει την προβλεπόμενη ημερήσια αποζημίωση κάλυψης εξόδων διαμονής στους δικαιούχους. Η συνεργασία και η συνδρομή τοπικών φορέων προς τις  Λιμενικές Αρχές ακολουθείται διαχρονικά σε πολλές περιπτώσεις στο πλαίσιο των αρμοδιοτήτων τους προς όφελος των πολιτών και του δημοσίου συμφέροντος.
      Σε κάθε περίπτωση, στόχος της αρμόδιας Υπηρεσίας του ΥΕΝ είναι η διασφάλιση της καλύτερης δυνατής διαμονής του μετακινούμενου προσωπικού σε κατάλληλα καταλύματα.
      5. Σημειώνεται ότι το ύψος της ημερήσιας αποζημίωσης των μετακινούμενων στελεχών Λ.Σ. το οποίο ανέρχεται στο ποσό των 29,35 ευρώ πέραν των δαπανών διανυκτέρευσης σε ξενοδοχείο εάν αυτό απαιτηθεί (το ίδιο ποσό καταβάλλεται και για την ημέρα επιστροφής -μετά από διανυκτέρευση) δύναται να αναπροσαρμόζεται με απόφαση του Υπουργείου Οικονομίας και Οικονομικών σύμφωνα με το άρθρο 9 του v. 2685/1999.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 7872/10.5.07 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. Β13-258/1.6.07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Π. Κατσιλιέρης με θέμα «Μέτρα για την στήριξη του εισοδήματος των αγροτών και την προστασία του καταναλωτή σε σχέση με τη διάθεση αγροτικών προϊόντων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου- Γ. Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Ενώ τα στοιχεία της ΠΑ.Σ.Ε.Γ.Ε.Σ. πράγματι καταγράφουν σημαντικές διαφορές ανάμεσα στη τιμή λιανικής και τη τιμή που εισπράττει ο παραγωγός, πρέπει να σημειωθεί ότι στα προϊόντα που εξετάζει η ΠΑ.Σ.Ε.Γ.Ε.Σ περιλαμβάνονται και προϊόντα στα οποία η τελική τιμή λιανικής διάθεσης στον καταναλωτή περιλαμβάνει και σημαντικά έξοδα τυποποίησης και διάθεσης. Μάλιστα, τα προϊόντα στα οποία τα έξοδα τυποποίησης και διάθεσης είναι αναμενόμενα ψηλότερα, όπως για παράδειγμα οι εμφιαλωμένοι χυμοί ή το ψωμί, εμφανίζονται και οι μεγαλύτερες διαφορές. Και η περίπτωση που εμφανίζει τη μεγαλύτερη διαφορά, 700% κατά τη ΠΑ.Σ.Ε.Γ.Ε.Σ., και η οποία συμπίπτει ως ποσοστό με το συμπέρασμα του ερωτώντα κ. Βουλευτή ότι "οι τιμές λιανικής που ο καταναλωτής πληρώνει για βασικά προϊόντα διατροφής είναι οκταπλάσιες σε σχέση με εκείνες του παραγωγού", είναι το εμφιαλωμένο κρασί, ένα είδος στο οποίο πέρα από τα έξοδα τυποποίησης και διάθεσης προστίθενται και ειδικά έξοδα ωρίμανσης, εμφιάλωσης αλλά και προώθησης επωνύμων προϊόντων ανωτέρας ποιότητας. Η αναφορά λοιπόν σε τέτοιες περιπτώσεις, στις οποίες παραβλέπονται σημαντικές πραγματικότητες, αποσπά την προσοχή από τις περιπτώσεις στις οποίες πράγματι εντοπίζονται προβλήματα στη διακίνηση των προϊόντων και στις οποίες πράγματι η πολιτεία οφείλει να λαμβάνει και λαμβάνει μέτρα για την προστασία του καταναλωτή και του παραγωγού.
      Το ίδιο συμβαίνει και με τη σύγκριση της μεταβολής των τιμών παραγωγού σε σχέση με το κόστος των εισροών. Διότι είναι γνωστό από τα στοιχεία της ΕΣΥΕ και το επιβεβαιώνουν και τα Στοιχεία της Τραπέζης της Ελλάδας ότι σε μεγάλο αριθμό προϊόντων αγροτικής παραγωγής οι τιμές καταναλωτή από το 2004 και ύστερα κινούνται σε χαμηλότερα επίπεδα, πάντα λαμβάνοντας υπόψη την εποχικότητα πολλών προϊόντων, από ότι τη περίοδο 2002-2003, κατά την οποία καταγράφηκαν ακραία ψηλές τιμές σε πολλά προϊόντα. Η εξέλιξη αυτή, που είναι ευνοϊκή για τον καταναλωτή, πρέπει να σημειωθεί οφείλεται και στις σχετικά καλές καιρικές συνθήκες των τελευταίων ετών. Τονίζεται εδώ ότι σε άλλα προϊόντα, των οποίων η τιμή όμως διαμορφώνεται με βάση τα δεδομένα των διεθνών αγορών, όπως είναι το λάδι και η πατάτα, οι τιμές παραγωγού τα τελευταία δύο χρόνια ήταν σημαντικά αυξημένες, και άρα αντίστοιχα αυξημένο ήταν και το εισόδημα των παραγωγών. Και ειδικά για το λάδι, τα διαθέσιμα στοιχεία των δύο τελευταίων ετών δείχνουν ότι, αφού ληφθεί υπόψη μια περίοδος χρονικής υστέρησης η οποία οφείλεται στην καθυστέρηση που προκύπτει μέσω της διαδικασίας μεταποίησης και τυποποίησης, η όποια μεταβολή τιμής λιανικής του τυποποιημένου λαδιού δεν ξεπερνούσε τη μεταβολή που δικαιολογούσε η μεταβολή της τιμής του παραγωγού. Επιπλέον, πρέπει να σημειωθεί ότι παρά την υποχώρηση των τιμών πετρελαίου, σε ευρώ, από τα ψηλά επίπεδα του προηγουμένου έτους, οι τιμές τους συνεχίζουν να είναι πολύ ψηλότερες από ότι ήταν προ του 2004, γεγονός που ασκεί την ανάλογη πίεση, μέσω πρωτογενών αλλά και πλέον δευτερογενών επιπτώσεων, στο κόστος παραγωγής. Συνεπώς, η σύγκριση των τιμών πώλησης των προϊόντων αυτών από τον παραγωγό με τις τιμές των τιμών εισροών σε μια περίοδο που χαρακτηρίζεται από την ομαλοποίηση των καιρικών συνθηκών και από την απότομη μεταβολή των τιμών καυσίμων δεν εξασφαλίζει την εξαγωγή αξιόπιστων συμπερασμάτων χωρίς να έχει προηγηθεί πιο προσεκτική ανάλυση.
      Επιπλέον, φαίνεται να παραβλέπεται στην ερώτηση ότι η Κυβέρνηση έχει λάβει συγκεκριμένα μέτρα για τη μείωση των τιμών εισροών στην αγροτική παραγωγή, όπως είναι η νομοθετική πρωτοβουλία για τη διευκόλυνση των παράλληλων εισαγωγών φυτοφαρμάκων, η οποία συγκεκριμένα αποσκοπούσε στη πραγματοποίηση φτηνών παράλληλων εισαγωγών προς όφελος του παραγωγού, φτηνές εισαγωγές που απαγορευόντουσαν στην πράξη λόγω νομοθετικής πρωτοβουλίας την οποία είχε λάβει η Κυβέρνηση του ΠΑΣΟΚ και η οποία πρέπει να τονιστεί ότι παραβίαζε εξόφθαλμα το κοινοτικό δίκαιο.
      Ότι επιπλέον, για πρώτη φορά από την παρούσα Κυβέρνηση, έχουν γίνει συγκεκριμένες και εκτεταμένες προσπάθειες να ελεγχθούν τα φαινόμενα ελληνοποίησης ξένων προϊόντων, προσπάθειες οι οποίες προστατεύουν για πρώτη φορά τόσο τον παραγωγό ελληνικών προϊόντων όσο και τον καταναλωτή από τα λεγόμενα «βαφτίσια».
      Ότι καταρτίσθηκε νέος νόμος για τον ανταγωνισμό, ο οποίος ενσωματώνει επί το αυστηρότερο όλες τις κοινοτικές οδηγίες για την αποτελεσματικότερη εποπτεία της αγοράς. Επίσης, ενεργοποιήθηκε η Επιτροπή Ανταγωνισμού, η οποία τη διετία 2005 2006 επέβαλε δέκα φορές υψηλότερα πρόστιμα εις βάρος μεγάλων επιχειρήσεων, σε σχέση με την περίοδο 1995 - 2004. Επιτροπή Ανταγωνισμού η οποία εξετάζει πλέον περιπτώσεις στις οποίες υπάρχουν καταγγελίες για πρακτικές που θίγουν τόσο τον καταναλωτή όσο και τον παραγωγό. Υποθέσεις για τις οποίες υπήρχαν καταγγελίες για πολλά χρόνια, και οι οποίες μόνο υπό την παρούσα Κυβέρνηση εξετάζονται.
      Ότι για πρώτη φορά ενεργοποιήθηκαν όλοι οι ελεγκτικοί μηχανισμοί τους κράτους συμπεριλαμβανομένων και των Νομαρχιών που είχαν να επιδείξουν μηδενικό έργο στο τομέα των ελέγχων της αγοράς πριν το 2004. Και ότι πλέον όλοι οι ελεγκτικοί μηχανισμοί δίνουν στην δημοσιότητα τα ονόματα των επιχειρήσεων και των επαγγελματιών που παραβιάζουν το νόμο και δεν σέβονται τα δικαιώματα των καταναλωτών.
      Όμως, πέρα από τις όποιες υπερβολές της ερώτησης, πράγματι η ψαλίδα των τιμών «από το χωράφι στο ράφι» πρέπει να είναι αντικείμενο συνεχής μελέτης, για τη προστασία τόσο του καταναλωτή όσο και του παραγωγού, και για το λόγο αυτό η παρούσα Κυβέρνηση προχωράει, για πρώτη φορά, στην εμπεριστατωμένη χαρτογράφηση των αγορών οπωροκηπευτικών και κρεάτων η οποία θα συμβάλλει θετικά αφενός στην καλύτερη εποπτεία της αγοράς αφετέρου στην λήψη των αναγκαίων διαρθρωτικών αλλαγών για την εξυγίανση του συστήματος διακίνησης των προϊόντων από το παραγωγό προς το καταναλωτή.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 7697/8-5-07 ερώτηση του Βουλευτή  κ. Ιωάννου Μπούγα δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/527/1-6-07 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7697/08.05.07 ερώτησης του Βουλευτή κ. Ιωάννη Μπούγα, σας πληροφορούμε ότι:
      Το Κάστρο της Άμφισσας παρουσιάζει εξαιρετικό ενδιαφέρον διότι σώζονται κατάλοιπα οχυρώσεων και οικιστικών εγκαταστάσεων διαφόρων περιόδων (ελληνιστικοί, βυζαντινοί και μεταβυζαντινοί χρόνοι).
      Η υπάρχουσα κατάσταση των ανωδομών των τειχών κρίνεται ως πολύ κακή εφόσον σε αυτά παρατηρούνται εκτεταμένες καταρρεύσεις λόγω απώλειας του συνδετικού κονιάματος.
      Η αρμόδια Διεύθυνση Αναστήλωσης Βυζαντινών και Μεταβυζαντινών Μνημείων ήδη από τις 28.6.2005 πραγματοποίησε αυτοψία, προκειμένου να καταγράψει τις ζημίες και να επισημάνει την παθολογία των φθορών και φυσικά να αναζητήσει τις βέλτιστες λύσεις.
      Κατόπιν αυτών, κατεφάνη ότι το πρόβλημα της στερέωσης και αναστήλωσης των τειχών είναι σύνθετο και προϋποθέτει εκπόνηση όχι μόνο μελέτης, που θα αφορά στα ίδια τα τείχη αλλά και γεωτεχνική με συγκεκριμένες προτάσεις στερέωσης - αγκύρωσης των επισφαλών βραχομαζών.
      Επιπλέον απαιτείται η εκπόνηση των εξής μελετών: τοπογραφική αποτύπωση της κάτοψης του συνόλου του κάστρου και του περιβάλλοντος χώρου, τοπογραφική αποτύπωση του βραχώδους πρανούς, φωτογραμμετρική αποτύπωση του συνόλου του περιμετρικού τείχους, γεωλογική και γεωτεχνική μελέτη, στερέωση – αναστήλωση βυζαντινών και μεταβυζαντινών τμημάτων του τείχους, οικονομοτεχνική μελέτη.
      Το ΥΠ.ΠΟ συνεπώς δεν αδιαφόρησε για τη διάσωση και ανάδειξη του Κάστρου της Άμφισσας. Η εκπόνηση των αναγκαίων μελετών αλλά και ο υψηλός προϋπολογισμός των επεμβάσεων, οδηγούν το ΥΠ.ΠΟ στην αvαντιμετώπιση του θέματος μεσοπρόθεσμα, εξετάζοντας την ένταξη του εν λόγω έργου στο Δ΄ Κοινοτικό Πλαίσιο Στήριξης. Είναι αυτονόητο ότι η ένταξη του ή μη συναρτάται από το συνολικό ποσό, που θα αφορά σε έργα - παρεμβάσεις πολιτισμού αλλά και από την ιεράρχηση των προτεραιοτήτων του ΥΠ.ΠΟ σε ολόκληρη την Ελλάδα.
      Θεωρούμε τέλος αυταπόδεικτο το γενικότερο ενδιαφέρον μας για την περιοχή του Ν. Φωκίδος με τις παρεμβάσεις που έχουν πραγματοποιηθεί στον Αρχαιολογικό Χώρο και το Μουσείο Δελφών, την επανέκθεση του Αρχαιολογικού Μουσείου Αμφίσσης, την οικονομική ενίσχυση του Ναυτικού Μουσείου στο Γαλαξίδι αλλά και την έντονη και πολύπλευρη δραστηριότητα του Ευρωπαϊκού Πολιτιστικού Κέντρου Δελφών.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      8. Στην με αριθμό 8036/16-5-07 ερώτηση του Βουλευτή  κ. Ιωάννου Σκουλά δόθηκε με το υπ’ αριθμ. 7017/4/7174/31-5-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Σκουλάς, σας γνωρίζουμε ότι, για το θέμα της αντιμετώπισης της παράνομης οπλοφορίας-οπλοκατοχής και οπλοχρησίας, καθώς και αυτό της τροποποίησης του νομοθετικού πλαισίου περί όπλων, ενημερώθηκε η Εθνική Αντιπροσωπεία με το 7017/4/6844 από 9-3-2007 έγγραφό μας, σε απάντηση της 4325/14-2-2007 ερώτησης, που κατέθεσαν Βουλευτές του ΠΑ.ΣΟ.Κ., μεταξύ των οποίων και ο ανωτέρω κ. Βουλευτής. Επίσης, για το θέμα της έκδοσης αδειών αγοράς και κατοχής κυνηγετικών όπλων, ενημερώθηκε η Εθνική Αντιπροσωπεία, την 12-3-2007, κατά τη συζήτηση της 386/6-3-2007 επίκαιρης ερώτησης, που κατέθεσε ο Βουλευτής κ. Θ. Λεβέντης.
      Πέραν αυτών, για το θέμα της παράνομης διακίνησης όπλων, εκρηκτικών κ.ο.κ., επισημαίνεται ότι, στα πλαίσια της εφαρμοζόμενης από το Υπουργείο μας αντεγκληματικής πολιτικής, συνεχίζει να αποτελεί στόχο πρώτης προτεραιότητας, όπως αυτός τέθηκε για πρώτη φορά το έτος 2005, η αύξηση του αριθμού των κατασχέσεων των παρανόμως κατεχομένων-φερομένων όπλων και πυρομαχικών και η τήρηση των όρων ασφαλείας της νόμιμης διακίνησης και φύλαξης αυτών, ενώ με εγκυκλίους διαταγές του Αρχηγείου της Ελληνικής Αστυνομίας και με ειδικές κατά περίπτωση εντολές και οδηγίες έχει ζητηθεί από τις περιφερειακές Υπηρεσίες και ιδιαίτερα της Κρήτης, η εντατικοποίηση των ελέγχων και η αυστηρότερη εφαρμογή της ισχύουσας νομοθεσίας, με έμφαση στη διερεύνηση σε βάθος όλων των υποθέσεων, για τον εντοπισμό και εξάρθρωση κυκλωμάτων που δραστηριοποιούνται στον τομέα της παράνομης διακίνησης ειδών οπλισμού.
      Στο πλαίσιο αυτό έχουν δραστηριοποιηθεί οι αρμόδιες Υπηρεσίες των Αστυνομικών Διευθύνσεων της χώρας, οι οποίες αναπτύσσουν ειδικές δράσεις κυρίως στις περιοχές όπου το ανωτέρω φαινόμενο εμφανίζεται εντονότερο και διενεργούν ελέγχους επιχειρήσεων και καταστημάτων που δραστηριοποιούνται στον τομέα των όπλων και εκρηκτικών, ως και χώρων σκοπευτηρίων και σκοπευτικών συλλόγων για την αποτροπή της διάθεσης των κατεχομένων και διακινουμένων ειδών οπλισμού και εκρηκτικών υλών για σκοπούς άλλους από εκείνους που προορίζονται. Σύμφωνα δε με τα υφιστάμενα στην αρμόδια Υπηρεσία μας στατιστικά στοιχεία, κατά το πρώτο τρίμηνο του τρέχοντος έτους, σε σύγκριση με το αντίστοιχο χρονικό διάστημα του παρελθόντος έτους, παρατηρείται σημαντική αύξηση των κατασχεθέντων πυροβόλων όπλων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Η πρώτη, η με αριθμό 2737/27-4-2007 αναφορά του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Οικονομίας και Οικονομικών, σχετικά με την προστασία του πρώην κτήματος Καρρά που βρίσκεται στα όρια των Δήμων Ηλιούπολης, Αργυρούπολης και Αλίμου, από διεκδικήσεις των κληρονόμων Νάστου, διαγράφεται λόγω κωλύματος του ερωτωμένου Υπουργού.
      Κύριε Γείτονα, έχετε ειδοποιηθεί γι' αυτό. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Με ενημέρωσε ο κύριος Υπουργός. Θα την επανακαταθέσω. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Γείτονα.
       Θα συζητηθεί η δεύτερη, η με αριθμό 4995/1-3-2007 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη διεκδίκηση από το κράτος δεδουλευμένων των εργαζομένων στο Θριάσιο Νοσοκομείο Ελευσίνας.
      Η ερώτηση του κ. Λεβέντη έχει ως εξής:
      «Το Ν.Γ.Ν. Ελευσίνας «Θριάσιο», επειδή άρχισε να λειτουργεί το μήνα Ιούνιο του 1996, δεν είχαν προβλεφθεί οι αμοιβές για την πρόσθετη απασχόληση του προσωπικού στην αντίστοιχη εγκριτική κοινή υπουργική απόφαση που είχε εγκριθεί για όλα τα νοσοκομεία από την αρχή του έτους. 
      Το Υπουργείο Υγείας, ενώ γνώριζε το θέμα, έχοντας την εγκριτική αυτή απόφαση με αρ. πρ. ΔΥ 13Β/41208/22-2-1996, δεν έκανε τις απαραίτητες ενέργειες για την έκδοση διυπουργικής απόφασης και δημοσίευσή της που να περιλαμβάνει και το Θριάσιο Νοσοκομείο.
      Για τους μήνες Ιούνιο έως και Νοέμβριο του 1996, τα εντάλματα πληρωμής εγκρίθηκαν από το Ελεγκτικό Συνέδριο χωρίς να υπάρχει εγκριτική απόφαση. Στις 27-2-1997 το Ελεγκτικό Συνέδριο επέστρεψε με πράξη του τα εντάλματα που αφορούσαν την πληρωμή του προσωπικού για την υπερωριακή απασχόληση κατά το μήνα Δεκέμβριο του 1996, γιατί δεν υπήρχε εγκριτική απόφαση. 
      Το Υπουργείο Υγείας μάλιστα με έγγραφό του με αρ. πρ. ΔΥ 13Β/41208/22-2-1996 είχε εγκρίνει την υπερωριακή εργασία του προσωπικού στο Θριάσιο Νοσοκομείο για το έτος 1996.
      Ταυτόχρονα έγιναν προτάσεις και για νομοθετική ρύθμιση του προβλήματος από τη διοίκηση του νοσοκομείου, που όμως δεν εισακούσθηκαν. Αποτέλεσμα όλης αυτής της γραφειοκρατικής διαδικασίας είναι από 26 Φεβρουαρίου 1007 το Ελεγκτικό Συνέδριο να απαιτεί από τους εργαζόμενους να επιστρέψουν τα χρήματα που το κράτος τούς κατέβαλε για προσφερθείσες υπηρεσίες.
      Με βάση τα παραπάνω ερωτώνται οι κ. κ. Υπουργοί:
      1. Γιατί άφησαν ένα θέμα που αφορά δεδουλευμένα εργαζομένων να εκκρεμεί τόσα χρόνια; Γιατί ζητείται σήμερα από τους εργαζόμενους να επιστρέψουν χρήματα που πληρώθηκαν, γιατί εργάστηκαν, όπως απαιτούσε η εύρυθμη λειτουργία του νοσοκομείου και μάλιστα με την έγκριση του Υπουργείου Υγείας (αρ. πρ. ΔΥ 13Β/41208/22-2-1996) απόφασή του;
      2. Τι μέτρα θα πάρουν για την άμεση ρύθμιση του θέματος, του οποίου υπεύθυνοι δεν είναι οι εργαζόμενοι που εκπλήρωσαν το καθήκον τους, αλλά η γραφειοκρατία και η ανευθυνότητα από μεριάς των αρμοδίων υπηρεσιακών παραγόντων;»
      Το λόγο έχει ο Υφυπουργός Υγείας κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι γιατί ο εκλεκτός φίλος και συνάδελφος κ. Λεβέντης έκανε αυτήν την ερώτηση, γιατί αποκαλύπτεται όλο το μεγαλείο της Δημόσιας Διοίκησης στο χώρο του Υπουργείου και του εμπλεκομένου ελεγκτικού αρμοδίου τμήματος. 
      Πραγματικά, κύριε Λεβέντη, είναι πρωτοφανές να βλέπει κανείς ότι σ’ αυτήν την περίπτωση όλοι έχουν δίκιο, και οι εργαζόμενοι και το διοικητικό συμβούλιο του νοσοκομείου και το ελεγκτικό τμήμα. Αλλά τα θύματα σε όλη αυτήν την ιστορία είναι οι εργαζόμενοι και δικαίως βέβαια το Ελεγκτικό, μετά από δύο αλλεπάλληλες αποφάσεις του 10ου Τμήματος όσον αφορά το θέμα της θεώρησης των ενταλμάτων αυτών, λέει ότι πρέπει να επιστραφούν τα δεδουλευμένα χρήματα σε μια χρονική περίοδο του 1996. Δηλαδή, γυρίζουμε έντεκα χρόνια πίσω. Οι εργαζόμενοι έχουν πάρει τα χρήματα και δικαίως τα πήραν για  την υπερωριακή εργασία τους και τα νυκτερινά. Είναι ένα ποσόν της τάξεως των 12.000.000 δραχμών, που είναι απαιτητά εκ μέρους του Ελεγκτικού Συνεδρίου διότι δεν ικανοποιήθηκε το νομικό πλαίσιο της προεγκρίσεως από το διοικητικό συμβούλιο και της αποφάσεως από τους Υπουργούς.
      Πράγματι, σ’ αυτήν την περίπτωση θα πρέπει, κύριε συνάδελφε να γνωρίζετε ότι οι εργαζόμενοι έχουν δίκιο. Πιστεύουμε ότι θα αποκαταστήσουμε άμεσα αυτήν την εκκρεμότητα με νομοθετική ρύθμιση, η οποία δεν πρόκειται να βλάψει τα οικονομικά δεδομένα και του νοσοκομείου και του Υπουργείου, διότι έτσι θα καλυφθεί και το έλλειμμα, το άνοιγμα της ταμειακής διαχείρισης, που είναι από το 1997 και μεταφέρεται σε κάθε χρονιά. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, όταν άκουσα αυτήν την πρωτοφανή περίπτωση δεν πίστευα στα αυτιά μου. Είπα: Είναι δυνατόν να συμβαίνουν τέτοια πράγματα; ‘Εχουμε τους εργαζόμενους, που ξεκίνησαν να στηρίξουν κυριολεκτικά με την ψυχή τους, με τον ιδρώτα και το αίμα τους ένα νοσοκομείο που άνοιξε τις πύλες του για να παράσχει τις υπηρεσίες, που τόσο έχει ανάγκη η περιοχή. Δεν ζήτησαν οι εργαζόμενοι να υπάρξουν όλες οι διϋπουργικές αποφάσεις ή οτιδήποτε άλλο. Τους είπαν ότι πρέπει να εργαστούν και έτρεξαν να δουλέψουν υπερωρία τις Κυριακές και σχόλες, χωρίς να ρωτήσουν αν χρειάζονται άλλες προϋποθέσεις.
      Τι θα έπρεπε να απαιτήσουν; Να πληρωθούν. Και όντως πληρώθηκαν. Και έρχεται τώρα το Ελεγκτικό Συνέδριο και λέει: «Κύριοι, τι κάνατε; Πληρωθήκατε χωρίς να το δικαιούσθε». Μα, προσφέρθηκαν υπηρεσίες. Αυτό, όμως, το θέμα έχει πέσει μέσα στα πλοκάμια της γραφειοκρατίας. 
      Αυτά είναι απαράδεκτα πράγματα, κύριε Υπουργέ και είναι ντροπή να ζητάμε να τρέχουν οι πραίτορες του κυρίου Πολύδωρα και οι ράμπο του κ. Αλογοσκούφη, να κυνηγάνε τους εργαζόμενους και να τους ζητάνε πίσω τα χρήματα που είναι κατάθεση ψυχής. Και ξέρετε ότι οι μισθοί τους είναι γλίσχροι και ότι είναι ασήμαντες οι αποζημιώσεις που δίνονται για τις υπερωρίες και τα νυκτερινά. Μάλιστα, οι γυναίκες δεν πρέπει να δουλεύουν σε νυκτερινή εργασία. Αυτό είναι αίτημα από το 19ο αιώνα. Και όμως, οι νοσηλεύτριες αυτές είναι εκεί όλη τη νύχτα, για να προσφέρουν υπηρεσίες, όπως είναι και οι γιατροί και οι γιατρίνες και το άλλο προσωπικό. 
      Το να ζητήσουμε τώρα από αυτούς τους ανθρώπους να δώσουν πίσω τα χρήματα για τα οποία εργάστηκαν και τα δικαιούνται πέρα για πέρα, δεν είναι σωστό. Το Υπουργείο εδώ, το οποίο δεν ρύθμισε το θέμα, βρίσκεται εν αδίκω. Βέβαια, το θέμα είναι από το 1996, αλλά δεν έπρεπε να έχει χρονίσει και να έχει φτάσει εδώ.
      Θα πω και κάτι άλλο, κύριε Υπουργέ. Από την 1η Μαρτίου που έχουμε υποβάλει τη γραπτή ερώτηση, δεν έχουμε πάρει απάντηση, γι’ αυτό και έρχεται ως επίκαιρη η ερώτησή μας. 
      Νομίζω ότι εδώ θα πρέπει να υπάρξει μια μεγαλύτερη ευαισθησία από το Υπουργείο. Ξέρω τη δική σας προσωπική ευαισθησία, αλλά και οι γραφειοκρατικές υπηρεσίες, έτσι όπως λειτουργούν τουλάχιστον, δεν θα πρέπει να αφήνουν αυτά τα πράγματα να χρονίζουν και να κακοφορμίζουν. 
      Επίσης, αυτό πρέπει να ρυθμιστεί οριστικά και τελεσίδικα, όχι μόνο γι’ αυτούς τους εργαζόμενους, αλλά και για όλους τους άλλους εργαζόμενους, ώστε να μην αντιμετωπίσουμε παρόμοια θλιβερά φαινόμενα στο μέλλον. 
      Ευχαριστώ πολύ. 
      ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, η εκκρεμότητα που υπήρξε όσον αφορά την έγκαιρη απάντηση μέσω του κοινοβουλευτικού ελέγχου, έδωσε και τη δυνατότητα να δημοσιοποιηθεί ευρύτερα αυτό το γεγονός, που και εγώ ομολογώ πως δεν το γνώριζα. 
      Μάλιστα, είμαι υποχρεωμένος μετά από τόσα χρόνια να πω ένα «ευχαριστώ» προς όλους αυτούς –κάποιοι απ’ αυτούς ενδεχομένως θα έχουν συνταξιοδοτηθεί ή θα έχουν αποσπαστεί- για τις προσπάθειες που κατέβαλαν τότε, το δεύτερο εξάμηνο του 1996, που λειτούργησε το Θριάσιο Νοσοκομείο. 
      Θα σας πω, όμως, το εξής. Καμιά φορά υπάρχουν πολλά γεγονότα στη δημόσια ζωή μας που είναι απίστευτα, αλλά αληθινά, όπως αυτό, που ενώ δεν είχε γίνει η όλη διαδικασία –όπως προέβλεπε ο νόμος- έρχονται τώρα οι εργαζόμενοι να επιστρέψουν τα χρήματα, που δικαίως είχαν εισπραχθεί τότε για την υπερωριακή και νυχτερινή εργασία που είχαν καταβάλει. 
      Άρα, λοιπόν, η πολιτεία οφείλει σήμερα, μετά από τόσα χρόνια –όπως ξέρετε, έχουν περάσει από τότε έντεκα χρόνια- να αποκαταστήσει αυτό το έλλειμμα της γραφειοκρατικής ανεπάρκειας που υπάρχει. Στο προσεχές νομοσχέδιο θα υπάρξει νομοθετική ρύθμιση, που θα καλύψει αυτό το κενό προς ικανοποίηση όλων, ώστε παράλληλα να ολοκληρωθεί η διαδικασία. 
      Θέλω, επίσης, να πω –αυτό δηλαδή που σχολίασα  και στην πρωτολογία μου- ότι πρέπει να τελειώσει το ταμειακό έλλειμμα που υπάρχει και μεταφέρεται. Προς Θεού, αν είναι δυνατόν να ταλαιπωρούμε εργαζομένους με τέτοια απόφαση! Ναι μεν είναι δίκαια η απόφαση του Ελεγκτικού Συνεδρίου, αλλά στηρίζεται ακριβώς στην πλάνη των υπηρεσιών, που είχαν τότε την επιμέλεια όλης αυτής της υποθέσεως. 
      ΑΘΑΝΑΣΙΟΣ ΛΕΒΕΝΤΗΣ: Ελπίζω να μην τους κυνηγάνε ως τότε, κύριε Υφυπουργέ. 
      ΠΡΟΕΔΡΟΣ (Άννα Μπενάκη - Ψαρούδα): Αναφορές-ερωτήσεις δεύτερου κύκλου: 
      Πρώτη είναι η με αριθμό 7528/3-5-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Πολυδύναμου Περιφερειακού Ιατρείου στο Δήμο Τυμπακίου του Νομού Ηρακλείου. 
      Η ερώτηση του κυρίου συναδέλφου έχει ως εξής:
      «Την ανάγκη λειτουργίας του Πολυδύναμου Περιφερειακού Ιατρείου στο Δήμο Τυμπακίου διεκδικούν οι τοπικοί φορείς με γνώμονα την κάλυψη των αναγκών των πολιτών και την αξιοποίηση των δυνατοτήτων της περιοχής. 
      Οι προσπάθειες των τοπικών φορέων για ένα πάγιο αίτημα που θα εξυπηρετήσει μια ευρύτερη περιοχή του Νομού Ηρακλείου, προσκρούει στην αδιαφορία της Κυβέρνησης να προχωρήσει στην υλοποίηση υπουργικών αποφάσεων για την αναβάθμιση του Περιφερειακού Ιατρείου Τυμπακίου και τη στελέχωση με το απαραίτητο ιατρικό, νοσηλευτικό και διοικητικό προσωπικό.
      Επειδή η λειτουργία του Πολυδύναμου Ιατρείου δεν έχει καταστεί δυνατή λόγω της έλλειψης της απαραίτητης κτηριακής υποδομής, παρά το γεγονός ότι είναι διαθέσιμη η έκταση που καλύπτει τις προϋποθέσεις που απαιτούνται και την οποία έχει παραχωρήσει η δημοτική αρχή, η οποία σε συνεργασία με τη Νομαρχιακή Αυτοδιοίκηση Ηρακλείου θα προβούν στην εκπόνηση της μελέτης για την ανέγερση του κτηρίου που θα εγκατασταθεί το Ιατρείο, 
      Ερωτώνται οι κύριοι Υπουργοί: 
      Εάν προτίθενται να προβούν άμεσα στη χρηματοδότηση της κατασκευής του Πολυδύναμου Περιφερειακού Ιατρείου στο Δήμο Τυμπακίου του Νομού Ηρακλείου, αφού υπάρχει η κοινή υπουργική απόφαση, με την οποία το Περιφερειακό Ιατρείο Τυμπακίου του Κέντρου Υγείας Μοιρών χαρακτηρίζεται ως Πολυδύναμο Περιφερειακό Ιατρείο, καθώς και ο καθορισμός των θέσεων για τη στελέχωσή του και οι τοπικοί φορείς προχωρούν στην εκπόνηση της μελέτης των κτηριακών υποδομών που απαιτούνται».
      Ο Υφυπουργός κ. Γιαννόπουλος έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, με την κοινή υπουργική απόφαση υπ’ αριθμόν 20310 στις 12-5-2004 το Περιφερειακό Ιατρείο του Τυμπακίου γίνεται Πολυδύναμο Περιφερειακό Ιατρείο, το οποίο ανήκει στο Κέντρο Υγείας Μοιρών. 
      Ο Οργανισμός αυτού του Πολυδύναμου Περιφερειακού Ιατρείου προβλέπει στο επίπεδο του κλάδου γιατρών Ε.Σ.Υ., έναν Επιμελητή Α’ ή Β’ Γενικής Ιατρικής ή Παθολόγο, όπως επίσης κι έναν Επιμελητή Α’ ή Β’, Παιδίατρο. Και από το υπόλοιπο προσωπικό, προβλέπεται μια θέση νοσηλευτού Τ.Ε.. Αυτήν τη στιγμή υπάρχει η προκήρυξη, που είναι στο επίπεδο του Επιμελητού Α’ Γενικής Ιατρικής ή Παθολογίας και από τις θέσεις τις οποίες έχουμε, θα δοθεί μια θέση ακόμα στον κλάδο Επιμελητού Β΄ Παιδιάτρου, για να καλύψει τις ανάγκες της περιοχής.
       Όπως ξέρετε, κύριε Στρατάκη, καλύτερα από εμάς, η ανάγκη να χαρακτηριστεί το Περιφερειακό Ιατρείο ως Πολυδύναμο, είναι ακριβώς τα πληθυσμιακά του στοιχεία και οι ιδιαιτερότητες οι οποίες υπάρχουν στην περιοχή, λόγω του ότι ένας μεγάλος αριθμός γηγενών ασχολείται με τις αγροτικές καλλιέργειες, που του δίνουν τη δυνατότητα να λειτουργεί και σ’ ένα επίπεδο προληπτικής ιατρικής λόγω ακριβώς των πολυδυνάμων αυτών καλλιεργειών που έχει η περιοχή. 
      Εκτός όμως αυτού, το Τυμπάκι είναι μια περιοχή ελκυστική τουριστικά. Το καλοκαίρι πολλαπλασιάζεται ο πληθυσμός και υπάρχουν πραγματικά ανάγκες πρωτοβάθμιας φροντίδας υγείας. Άρα, λοιπόν, ήταν επιτακτική η ανάγκη και γι’ αυτό δημιουργήθηκε το Πολυδύναμο αυτό Ιατρείο, η δε στελέχωσή του θα ολοκληρωθεί άμεσα με τις θέσεις αυτές, τις οποίες έχουμε προς κατανομή. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Κύριε Υφυπουργέ, άκουσα με πολλή προσοχή αυτά που είπατε και είναι πραγματικά παρήγορο το να καταφέρουμε να πάρουμε τουλάχιστον ένα γιατρό, όπως λέτε. Γιατί σήμερα, μια περιοχή είκοσι χιλιάδων ανθρώπων, που καλύπτει όχι μόνο το Τυμπάκι, αλλά και τα γύρω χωριά, και του Νομού Ηρακλείου και του Νομού Ρεθύμνης, δεν εξυπηρετείται μ’ έναν αγροτικό γιατρό που εργάζεται μόνο τις πρωινές ώρες. Αυτό το αντιλαμβάνεται ο καθένας από μας. 
      ‘Όμως, δεν άκουσα να πείτε καμμία λέξη για το βοηθητικό προσωπικό, για το λοιπό προσωπικό, είτε είναι νοσηλευτικό είτε είναι μαιευτικό προσωπικό, για τους χειριστές μηχανημάτων κ.λπ., δηλαδή για όλα εκείνα τα άτομα που χρειάζονται, για να λειτουργήσει το ιατρείο ως Πολυδύναμο Ιατρείο. Γιατί αν είναι να λειτουργήσει ως αγροτικό ιατρείο ασφαλώς και δεν χρειάζεται τίποτα. 
      Και δεν είπατε βεβαίως και τίποτα σε σχέση μ’ αυτό που η τοπική κοινωνία πασχίζει να ολοκληρώσει. Παραχώρησε ο δήμος το οικόπεδο –και το ξέρετε πάρα πολύ καλά- και η Νομαρχιακή Αυτοδιοίκηση Ηρακλείου κάνει τεράστιες προσπάθειες, με το ελλιπέστατο προσωπικό που έχει, ώστε να φτιάξει τη μελέτη που χρειάζεται, για να γίνει αυτό το ιατρείο. Το κόστος ανέρχεται περίπου στο 1.700.000 ευρώ και όμως το Υπουργείο σας και τα άλλα συναφή και αρμόδια Υπουργεία δεν παίρνουν καμμία θέση για το αν και πότε θα χρηματοδοτήσουν αυτό το έργο, ώστε να γίνει πραγματικότητα. 
      Εμείς, εκφράζοντας τους τοπικούς φορείς, το δήμο αλλά και όλους τους κατοίκους της περιοχής, γιατί πραγματικά τα προβλήματα είναι τεράστια λόγω και των δυναμικών καλλιεργειών που πραγματοποιούνται εκεί, θέλουμε να στελεχωθεί άμεσα, αν είναι δυνατόν, έστω και από άλλες περιοχές, το Πολυδύναμο αυτό Ιατρείο για να εξυπηρετηθεί ο κόσμος. Δεν εξυπηρετείται ο κόσμος και είναι τεράστιο το πρόβλημα εξαιτίας της δυναμικότητας της περιοχής, αλλά και ιδιαίτερα τώρα το καλοκαίρι, επειδή έχει αξιοθαύμαστα μέρη τουριστικού ενδιαφέροντος, αρχαιότητες από τον Κομμό μέχρι τη Φαιστό και τις άλλες περιοχές, που σφύζουν από τουρίστες. Και, όμως, δεν υπάρχει ένα ιατρείο στην περιοχή, ώστε εάν σε οποιονδήποτε παραστεί ανάγκη, να μπορεί να καλυφθεί όπως πρέπει να καλυφθεί, και στο πλαίσιαο ενός πολιτισμού, που πρέπει να περνάμε ως αντίληψη ευρύτερα στους πολίτες των περιοχών του κόσμου που μας επισκέπτονται. 
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για το θέμα της αναπτύξεως της πρωτοβάθμιας φροντίδας υγείας όπως και εσείς έτσι και εμείς έχουμε ιδιαίτερες ευαισθησίες, ιδιαίτερα δε για την περιοχή της Κρήτης, που το ξέρετε και το ξέρουμε ότι εκτός της μεγάλης και πλούσιας ιστορικής παράδοσής της, είναι επιπλέον και ένας χώρος ελκυστικός τουριστικά όχι μόνο για τους ντόπιους αλλά κυρίως για τους ξένους, τους Ευρωπαίους. Καταλαβαίνετε ότι έχουμε ιδιαίτερες δεσμεύσεις, διότι η Κρήτη αποτελεί υγειονομικά τον καθρέφτη στο χώρο της υγείας, όπου πρέπει να έχουμε διάφορες μονάδες και στο επίπεδο της πρωτοβάθμιας, αλλά και στο επίπεδο της δευτεροβάθμιας και τριτοβάθμιας περίθαλψης. 
      Αυτό πραγματικά είναι ένα καύχημα για σας, για την Κρήτη, διότι έχετε αναπτύξει ένα αυτοδύναμο σύστημα στο χώρο της υγείας και που πραγματικά δεν έχετε ανάγκη πλέον να διακομίζονται περιστατικά, όπως γινόταν παλαιότερα, στην περιοχή της πρωτεύουσας. 
      Βέβαια θα πρέπει να ξεχωρίσουμε και κάτι, κύριε Στρατάκη. Δεν μπορούμε σε κάθε σημείο να δημιουργούμε κέντρα υγείας. Άλλο το πολυδύναμο περιφερειακό ιατρείο και άλλο το κέντρο υγείας. Κέντρα υγείας έχουν χωροθετηθεί, έχουν γίνει –δεν θέλω να ανατρέξω στην ιστορία- αλλά δεν μπορεί κάθε περιοχή να έχει ένα κέντρο υγείας, διότι μπορεί να υπάρχει ένας όγκος κτίσματος χωρίς να λειτουργεί, όπως βλέπουμε σε πάρα πολλά τέτοια κέντρα υγείας. Εμείς μιλάμε για Πολυδύναμο Ιατρείο, το οποίο θα έχει αυτήν τη στελέχωση και το οποίο θα εμπλουτισθεί με ακόμη περισσότερο προσωπικό, για να προσφέρει τις υπηρεσίες του.
      Όσον αφορά το κτιριολογικό, ομολογώ ότι τη μελέτη ακόμη δεν την έχουμε από την Τοπική Αυτοδιοίκηση ολοκληρωμένη, όπως και τη χρηματοδότηση. Η χρηματοδότηση θα γίνει μέσω του περιφερειακού προγράμματος που υπάρχει στον κόμβο «υγεία-πρόνοια» και κατ’ αυτόν τον τρόπο θα μπορέσετε να έχετε ένα σύγχρονο Πολυδύναμο Περιφερειακό Ιατρείο με ικανοποιητική στελέχωση, για να προσφέρονται αναβαθμισμένες υπηρεσίες υγείας, που τις έχει ανάγκη ο τόπος.
       Σας ευχαριστώ.
      ΠΡΟΕΔΡΟΣ (‘Αννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ειρχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Αναμόρφωση του Εθνικού Τελωνειακού Κώδικα και άλλες διατάξεις».
      Το νομοσχέδιο θα ψηφιστεί στο σύνολο κατά τη σημερινή συνεδρίαση. 
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Κώδικα Κατάστασης Δημοτικών και Κοινοτικών Υπαλλήλων».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις, ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμαστε στο νομοσχέδιο του Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Αναμόρφωση του Εθνικού Τελωνειακού Κώδικα και άλλες διατάξεις».
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, θα ψηφιστεί ως διενεμήθη;
      ΠΡΟΕΔΡΟΣ (Άννα Μπενάκη-Ψαρούδα): Βέβαια, ως διενεμήθη.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών «Αναμόρφωση του Εθνικού Τελωνειακού Κώδικα και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Παρεσχέθη η ζητηθείσα εξουσιοδότηση.
      Εισερχόμαστε στη συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης. Μόνη συζήτηση επί της αρχής, των άρθρων και του συνόλου του σχεδίου νόμου «Κύρωση του Κώδικα Κατάστασης Δημοτικών και Κοινοτικών Υπαλλήλων».
      Θα ήθελα να ζητήσω τη συναίνεσή σας να αλλάξουμε τη σειρά των εισηγητών λόγω επείγουσας εργασίας του κ. Σκοπελίτη.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα συνεφώνησε με την πρόταση του Προεδρείου για την αλλαγή της σειράς των εισηγητών.
      Επίσης, θα ήθελα να σας ανακοινώσω ότι κατά τη συζήτηση του νομοσχεδίου αυτού ορίζεται από τον κ. Κολοζώφ ως Κοινοβουλευτικός Εκπρόσωπος του Κομμουνιστικού Κόμματος Ελλάδας για τη σημερινή συνεδρίαση ο κ. Δημήτριος Τσιόγκας και ειδικός αγορητής ο κ. Σταύρος Σκοπελίτης.
      Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε, καθώς και τους κυρίους συναδέλφους, που μου έδωσαν τη δυνατότητα να μιλήσω πρώτος.
      Κύριοι Βουλευτές, σε μια περίοδο γενικότερων αντιλαϊκών, κοινωνικοοικονομικών αναδιαρθρώσεων και συνολικότερης αντιδραστικοποίησης του αστικού κράτους, εισάγεται από την Κυβέρνηση η αναθεώρηση του κώδικα προσωπικού των Ο.Τ.Α..
Αυτή η αναθεώρηση στηρίζεται στο πλαίσιο του αντίστοιχου αντιεργατικού υπαλληλικού Κώδικα των Δημοσίων Υπαλλήλων και μιας σειράς άλλων αντιεργατικών νομοθετημάτων. 
      Μ’ αυτές τις διατάξεις και τροποποιήσεις του Κώδικα των Ο.Τ.Α., η Κυβέρνηση επιδιώκει να συμπληρώσει, να βαθύνει και να χειροτερέψει το θεσμικό πλαίσιο που διέπει τους εργαζόμενους στους Ο.Τ.Α.. Θέλει μ’ αυτόν τον τρόπο να τους χειραγωγήσει  με σκοπό την υλοποίηση μιας γενικότερης αντιδημοκρατικής, αντιλαϊκής πολιτικής. 
      Είναι εμφανές ότι μ’ αυτόν τον Κώδικα, αλλά και με τον Κώδικα Δήμων και Κοινοτήτων θέλει να προσαρμόσει τους Ο.Τ.Α. στις νέες ανάγκες του κεφαλαίου της Ευρωπαϊκής Ένωσης, στην κατεύθυνση του αντιλαϊκού στρατηγικού στόχου της διαβόητης ανταγωνιστικότητας, της λεγόμενης παγκοσμιοποίησης και της νέας τάξης πραγμάτων.
      Ο Κώδικας θέτει σε αμφισβήτηση τις κατακτήσεις των εργαζομένων στους Ο.Τ.Α..  Στην ουσία, αυτός ο Κώδικας καταργεί το ν. 1188, που άρθρα του βέβαια και διατάξεις οι εργαζόμενοι τα είχαν καταστήσει ανενεργά, μεταφέρει στους Ο.Τ.Α. τον αντεργατικό δημοσιοϋπαλληλικό Κώδικα στο σύνολό του και όχι μόνο στα άρθρα 47 έως 64 που ίσχυαν μέχρι σήμερα στους Ο.Τ.Α. και στοχεύει στην απόλυτη χειραγώγηση των εργαζομένων στους Ο.Τ.Α. και στη μετατροπή τους σε πειθήνιο γρανάζι μιας αυτοδιοίκησης που υλοποιεί τις αντιλαϊκές και αντιεργατικές κυβερνητικές επιλογές.
      Μέσα απ’ αυτόν τον Κώδικα, ο εργαζόμενος συνεχίζει να καταγράφεται ως πολίτης Β΄ κατηγορίας. Το λέμε αυτό, αφού εξακολουθεί να στερείται του δικαιώματος του εκλέγεσθαι στις βουλευτικές εκλογές, εκτός βέβαια αν παραιτηθεί από την υπηρεσία του.
      Με τα άρθρα 4 έως 8 του Κώδικα, τα υπηρεσιακά συμβούλια διατηρούνται ως έχουν ως προς τη σύνθεσή τους και τη λειτουργία τους. Το υπηρεσιακό συμβούλιο είναι απόλυτα ελεγχόμενο όργανο από την Κυβέρνηση, αφού από τα πέντε μέλη του, τα τρία τα διορίζει η εκάστοτε κυβέρνηση. 
      Οι εκπρόσωποι των εργαζομένων είναι δύο, το δε ειδικό υπηρεσιακό συμβούλιο υπαλλήλων Ο.Τ.Α. είναι επταμελές, οι τέσσερις είναι διορισμένοι από την Κυβέρνηση, ένας είναι εκπρόσωπος της Κ.Ε.Δ.Κ.Ε. και επίσης συμμετέχει ο Πρόεδρος της Π.Ο.Ε.-Ο.Τ.Α. και ο Πρόεδρος της Π.Ο.Π.-Ο.Τ.Α..
      Το δευτεροβάθμιο πειθαρχικό συμβούλιο συγκροτείται από έναν αντιπρόεδρο, από ένα σύμβουλο του Νομικού Συμβουλίου του Κράτους, από έναν γενικό διευθυντή του Υπουργείου, από δύο γενικούς διευθυντές δήμων και από ένα εκπρόσωπο της Π.Ο.Ε.-Ο.Τ.Α. και Π.Ο.Π.-Ο.Τ.Α..
      Όσον αφορά δε τη λειτουργία των υπηρεσιακών συμβουλίων, υπάρχει σε ισχύ το απόρρητο, η αποσύνδεση από το συνδικαλιστικό κίνημα και γενικά ως στόχο έχουν να συμβάλουν στο να πάρει η κρατική μηχανή και η Τοπική Αυτοδιοίκηση τις αναγκαίες στροφές, ώστε να γίνουν πιο αποτελεσματικές για την κερδοφορία του κεφαλαίου και πιο συμβατές με την ευρωένωση και τους άλλους ιμπεριαλιστικούς οργανισμούς του κεφαλαίου.
      Το άρθρο 31 λέει ότι ο υπάλληλος του Ο.Τ.Α. είναι εκτελεστής της θέλησης του κράτους. Δηλαδή, σ’ αυτήν τη φάση υπάρχει χειραγώγηση και πειθαναγκασμός του υπαλλήλου στην υπηρεσία των συμφερόντων του συλλογικού καπιταλιστή, του κράτους, της εξουσίας, δηλαδή του κεφαλαίου. Αυτά τα συμφέροντα αναγορεύονται σε υπέρτατο νόμο, τον οποίο ο υπάλληλος οφείλει να υπηρετεί άκριτα. 
      Με το άρθρο 32 επιβάλλεται στον υπάλληλο η εκτέλεση εντολών της υπηρεσίας, ανεξάρτητα αν αυτές οι εντολές θίγουν λαϊκά δικαιώματα και ελευθερίες. Το ότι ο υπάλληλος δικαιούται να αναφέρει την αντίρρησή του για τέτοιες εντολές, δεν έχει καμία αξία, αφού η εντολή θα πραγματοποιηθεί. 
      Με το άρθρο 33 επαναφέρεται η εχεμύθεια, που σημαίνει ότι αν ο εργαζόμενος δημοσιοποιήσει στοιχεία για την κακοδαιμονία της υπηρεσίας του και για μια σειρά άλλα πράγματα, η κυβέρνηση, ο δήμαρχος, μέσω των διορισμένων προϊσταμένων τους και του ελεγχόμενου απ’ αυτούς υπηρεσιακού συμβουλίου θα τον «τυλίξουν σε μια κόλλα χαρτί».
      Με το άρθρο 34 κρίνεται η συμπεριφορά του υπαλλήλου των Ο.Τ.Α. εντός και εκτός υπηρεσίας, κατά τρόπο ώστε να καθίσταται άξιος της κοινής εμπιστοσύνης, όπως λέγεται. Ελέγχεται και κρίνεται από τους διορισμένους προϊσταμένους η πολιτικοσυνδικαλιστική, κύρια, συμπεριφορά του και φυσικά η συμπεριφορά αγωνιστικής αμφισβήτησης των αντιλαϊκών αναδιαρθρώσεων και της αντιλαϊκής πολιτικής και πρακτικής της Τοπικής Αυτοδιοίκησης, ως φορέα αυτών των αναδιαρθρώσεων. Συνιστά, δηλαδή, αρνητική συμπεριφορά που συνεπάγεται ακόμα και απόλυση.
      Με το άρθρο 35 ο υπάλληλος είναι όργανο της αυθαιρεσίας της υπηρεσίας, αφού αυτή μπορεί να επικαλεστεί, κατά την κρίση της, επιτακτικές υπηρεσιακές ανάγκες και να αναθέσει στον εργαζόμενο καθήκοντα διαφορετικά απ’ αυτά για τα οποία είχε προσληφθεί ή επίσης μπορεί να επικαλεστεί εξαιρετικές, επείγουσες ανάγκες και να καταργήσει Κυριακές και αργίες σε βάρος του εργαζόμενου.
      Με το άρθρο 36, ο Γενικός Γραμματέας της Περιφέρειας περιβάλλεται με υπερεξουσίες σε βάρος του εργασιακού ωραρίου του υπαλλήλου και μπορεί ακόμα να επιβάλλει διακεκομμένο ωράριο και συλλογική διευθέτηση του χρόνου εργασίας. 
      Με το άρθρο 45, ανανεώνεται η ανενεργός διάταξη για τη δίχρονη δοκιμαστική υπηρεσία του δημοσίου υπαλλήλου και, ως ανανεωμένη και αναβαπτισμένη από τη Βουλή, υπάρχει ορατός κίνδυνος ενεργοποίησής της με ό,τι αρνητικό αυτή συνεπάγεται για τους υπαλλήλους. 
      Το άρθρο αυτό συγκεκριμένα λέει ότι: «Οι υπάλληλοι των Ο.Τ.Α. που διορίζονται σε οργανικές θέσεις διανύουν δύο (2) έτη δοκιμαστικής υπηρεσίας, κατά τη διάρκεια της οποίας απολύονται για λόγους που ανάγονται στην υπηρεσία τους, μετά από απόφαση του υπηρεσιακού συμβουλίου.». Αυτό λέει το συγκεκριμένο άρθρο 45. 
      Σήμερα, έχοντας υπ’ όψιν και το γαλλικό μοντέλο της πρώτης εργασίας για τους νέους, που στα δύο χρόνια μπορεί να τους απολύσει ο εργοδότης, χωρίς αποζημίωση βέβαια και έχοντας ακόμα υπ’ όψιν και τη θέση του Προέδρου του ΠΑ.ΣΟ.Κ. για τετραετή ανασφάλιστη εργασία των νέων, καθώς και την επικρότηση αυτών των θέσεων από την Ευρωπαϊκή Ένωση, ο κίνδυνος αυτό να γίνει «δημόσιος πιλότος» για μια τέτοια αρνητικότατη εξέλιξη είναι επί των θυρών. 
      Με το άρθρο 53, το δικαίωμα της απεργίας δίνεται «κουτσουρεμένα», ενώ οι διαπραγματεύσεις για τους όρους, την αμοιβή και τις συνθήκες εργασίας είναι για να γίνεται κουβέντα και η Κυβέρνηση τελικά αποφασίζει. Αλλά και η ελευθερία έκφρασης φθάνει μέχρι τις κείμενες διατάξεις, άρθρο 53, παράγραφος 3 και βέβαια, με βάση την κείμενη «υπερδιάταξη» του Συντάγματος που λέει: «Απαγορεύεται απολύτως η πολιτική έκφραση και δράση του δημόσιου υπαλλήλου». 
      Με τα άρθρα 73 έως 79  που  αφορούν  την  κινητικότητα  του εργαζόμενου -τοποθετήσεις, αποσπάσεις, μετακινήσεις- αποθεώνεται η αυθαιρεσία του διορισμένου προϊσταμένου,  αφού  αυτή  η  κινητικότητα  γίνεται  χωρίς  κίνητρα  ή –καλύτερα- με βάση τα ρουσφετολογικά κριτήρια και τα κριτήρια των πολιτικών σκοπιμοτήτων και πελατειακών σχέσεων, οι δε μετατάξεις εξακολουθούν να είναι μηχανισμός ρουσφετιού ή δίωξης στα χέρια του δημάρχου. 
      Με τα άρθρα 80 έως 102, αναβιώνει το βαθμολόγιο της δεκαετίας του ΄70 με τη σύγκλιση μισθού-βαθμού, με τις μόνιμες διευθυντικές θέσεις της «ημετεροκρατίας» και με όλους τους αυταρχισμούς για την αστυνόμευση των υφισταμένων εργαζόμενων.
      Στο κεφάλαιο «Πειθαρχικά παραπτώματα και ποινές», άρθρα 110 έως 150, ο Κώδικας, αφού υπενθυμίζει ότι ο εργαζόμενος κρίνεται από τη συμπεριφορά του εντός και εκτός υπηρεσίας, καταγράφει τα παραπτώματα και τις ποινές που επισείουν. Τα παραπτώματα, μάλιστα, της μη πίστης στο Σύνταγμα, της ανάξιας και αναξιοπρεπούς διαγωγής, της παραβίασης του απορρήτου, άρθρο 113, παράγραφοι 2α΄, 2δ΄ και 2ε΄ επισείουν την ποινή της οριστικής παύσης από την υπηρεσία. 
      Με τα άρθρα 156 έως 158, ο υπάλληλος απολύεται, όταν καταργηθεί η οργανική θέση που κατέχει και βέβαια στην εποχή μας, που η Κυβέρνηση με το νόμο για τις συγχωνεύσεις, τις καταργήσεις και τις ιδιωτικοποιήσεις δημοσίων υπηρεσιών προωθεί την κατάργηση χιλιάδων οργανικών θέσεων, καταλαβαίνει κανείς τι επιπτώσεις μπορεί να έχει αυτό το πράγμα. 
      Με τα άρθρα 168 έως 204, η Κυβέρνηση καταργεί την εργατική νομοθεσία που ίσχυε για το προσωπικό αορίστου χρόνου και μεταφέρει τα απαράδεκτα άρθρα που ισχύουν για τους μόνιμους υπαλλήλους και στους αορίστου χρόνου. 
      Να γιατί, κύριοι Βουλευτές, η Κυβέρνηση επιχείρησε μέσα από την Αναθεώρηση του Συντάγματος να εξισώσει –προς τα κάτω βέβαια- τους αορίστου χρόνου με τους μόνιμους υπαλλήλους, μια και στόχος της είναι η γενίκευση της άρσης της μονιμότητας.
      Εδώ θα ήθελα, κυρία Πρόεδρε, να πω δύο λόγια για τους συμβασιούχους και την τελευταία απόφαση του Αρείου Πάγου, που βάζει και άλλα εμπόδια στην απόκτηση σταθερής δουλειάς. Εκείνο που θα ήθελα να πω και να τονίσω, για να το κάνω καθαρό, είναι ότι η ομηρία στην οποία βυθίζονται χιλιάδες εργαζόμενοι σε όλη τη χώρα αποτελεί πολιτική επιλογή της Ευρωπαϊκής Ένωσης και του κεφαλαίου, επιλογή που για χρόνια τώρα ακολούθησαν όλες οι κυβερνήσεις του ΠΑ.ΣΟ.Κ. και της Νέας Δημοκρατίας βέβαια και οπωσδήποτε και η σημερινή. Εμείς επιμένουμε ότι όλοι οι συμβασιούχοι, ανεξάρτητα χρόνου εργασίας, πρέπει να αποκτήσουν μονιμότητα. Αυτά ήθελα να πω για το σοβαρότατο αυτό θέμα, που –επαναλαμβάνω- απασχολεί χιλιάδες εργαζόμενους σε όλη τη χώρα. Και αυτό είναι γνωστό, για να μη λέω πολύ περισσότερα πάνω σ’ αυτό το θέμα.
    Τέλος, με τα άρθρα 205 και 215, η Κυβέρνηση προβλέπει την πρόσληψη προσωπικού με ελαστικές μορφές απασχόλησης, με τις οποίες εμείς σαν κόμμα –όπως πολλές φορές πάλι έχουμε τονίσει- είμαστε κάθετα αντίθετοι. 
    Από όλα τα παραπάνω, γίνεται καθαρό ότι ο νέος Κώδικας συνεχίζει, με εκσυγχρονισμένη σίγουρα μορφή, να αποτελεί διοικητικό, ελεγκτικό και κατασταλτικό μηχανισμό στα χέρια της Κυβέρνησης –της εκάστοτε κυβέρνησης- είναι στην υπηρεσία του κράτους και βέβαια στα χέρια των εχόντων και των κατεχόντων. Έτσι, οι πολιτικές, οι εργασιακές και οι συνδικαλιστικές κατακτήσεις, αποτέλεσμα της ανάπτυξης και της δυναμικής του κινήματος, περιορίζονται παραπέρα. 
    Όλα δείχνουν ότι η ύπαρξη του Κώδικα στην ιστορική του διαδρομή είναι επικίνδυνη και επιζήμια για τους εργαζόμενους στο δημόσιο, στους Ο.Τ.Α.  και όχι μόνο γι’ αυτούς. Γι’ αυτό και εμείς, αλλά και οι ταξικές δυνάμεις του Π.Α.Μ.Ε., απαιτούν την κατάργησή του άμεσα, αλλά και την καταδίκη όλων των πολιτικών και συνδικαλιστικών δυνάμεων που συναίνεσαν και συναινούν στην ύπαρξή του. Και αυτό το λέω, γιατί ήθελα εδώ να επισημάνω ότι ενώ το κόμμα της Αξιωματικής Αντιπολίτευσης καταψήφισε το νομοσχέδιο κατά τη συζήτησή του στην επιτροπή, οι προσκείμενες σ’ αυτό συνδικαλιστικές δυνάμεις –που μάλιστα ελέγχουν τις δύο ομοσπονδίες- συμφώνησαν και το υπερψήφισαν. 
    Κλείνοντας, κυρία Πρόεδρε, θα ήθελα να τονίσω ότι το Κομμουνιστικό Κόμμα Ελλάδας στηρίζει τον αγώνα που δίνουν οι ταξικές δυνάμεις με επικεφαλής το Π.Α.Μ.Ε. για πλήρη εργασιακά δικαιώματα στους εργαζόμενους των Ο.Τ.Α. χωρίς όρους και προϋποθέσεις. Συγκεκριμένα, στηρίζει τον αγώνα τους, ώστε ο εργαζόμενος να έχει όλα τα πολιτικά και συνδικαλιστικά δικαιώματα χωρίς περιορισμούς και απαγορεύσεις, να έχει το δικαίωμα να διαπραγματεύεται και να υπογράφει γνήσιες, ελεύθερες συλλογικές συμβάσεις εργασίας για τα μισθολογικά, εργασιακά και κοινωνικοασφαλιστικά του δικαιώματα, προκειμένου να υπάρξει αντικειμενικό, διαφανές και δίκαιο σύστημα προσλήψεων και υπηρεσιακών μεταβολών με αντικειμενικά μετρήσιμα κριτήρια, να παταχθεί η γραφειοκρατία, να ενισχυθεί και να αναβαθμιστεί ο δημόσιος και κοινωνικός χαρακτήρας της Τοπικής Αυτοδιοίκησης, να σταματήσει η ιδιωτικοποίηση των δημόσιων υπηρεσιών και να εξασφαλιστούν οικονομικά, υπηρεσιακά, ασφαλιστικά δικαιώματα αντίστοιχα με τις σύγχρονες ανάγκες του εργαζόμενου.
    Έχοντας αυτήν τη θέση, κυρία Πρόεδρε, γίνεται καθαρό ότι εμείς καταψηφίζουμε τον Κώδικα στο σύνολό του και στο σύνολο των άρθρων. 
    Σας ευχαριστώ πολύ. 
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
    Κύριοι συνάδελφοι, θα ήθελα να σας ανακοινώσω ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Πτωχευτικός Κώδικας». 
    Το λόγο έχει ο εισηγητής της Νέας Δημοκρατίας κ. Μαρκογιαννάκης. 
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, το σχέδιο νόμου του νέου Κώδικα Κατάστασης Υπαλλήλων Ο.Τ.Α. Α΄ βαθμού είναι αποτέλεσμα σοβαρής δουλειάς, προπάντων όμως είναι προϊόν συναίνεσης και σύμπτωσης απόψεων. 
    Το  ΥΠ.ΕΣ.Δ.Α., η Κ.Ε.Δ.Κ.Ε., η Π.Ο.Ε.-Ο.Τ.Α. και η Π.Ε.Π.-Ο.Τ.Α. δούλεψαν σκληρά και κατάρτισαν το συζητούμενο νομοσχέδιο. Είναι ένα σχέδιο νόμου πρωτοποριακό, καινοτόμο, σύγχρονο που λύνει πάρα πολλά προβλήματα. Η μόνη κριτική που ακούστηκε και δέχτηκε είναι από την Π.Ο.Ε.-Ο.Τ.Α. που είπε ότι υπήρξε καθυστέρηση στην κατάθεσή του. 
    Και ενώ μ’ αυτά τα δεδομένα θα ανέμενε κανείς ότι το νομοσχέδιο θα έπρεπε να αποσπάσει μόνο θετικά σχόλια και να υπερψηφιστεί απ’ όλες τις πτέρυγες της Βουλής, θα έλεγα να αποσπάσει και επαίνους, συνέβη –τουλάχιστον στην Επιτροπή Δημόσιας Διοίκησης, αλλά το ίδιο αναμένεται να γίνει και στην Ολομέλεια σήμερα, αφού ήδη είχαμε την πρώτη απόδειξη από το Κ.Κ.Ε.- ακριβώς το αντίθετο, αυτό άλλωστε το οποίο ανεμένετο. 
    Αυτή είναι μια πρακτική της Αντιπολίτευσης και ιδιαίτερα του ΠΑ.ΣΟ.Κ., η άρνηση. Επειδή τη νομοθετική πρωτοβουλία την έχει η Κυβέρνηση, πρέπει η Αντιπολίτευση να πει «όχι». Και η αιτιολογία της άρνησης ουσιαστικά είναι ανύπαρκτη. Καμμία αιτιολογία! 
      Ο εισηγητής της Πλειοψηφίας στην επιτροπή θυμήθηκε τώρα ότι υπάρχουν και κάποια άλλα μοντέλα Τοπικής Αυτοδιοίκησης, που δεν τα είχε ανακαλύψει, όμως, το ΠΑ.ΣΟ.Κ. είκοσι χρόνια που κυβερνούσε. 
      Οι δε εισηγητές των άλλων κομμάτων της Αριστεράς ψέλλισαν ότι μπορεί να υπάρχουν κάποια θετικά στοιχεία στο νομοσχέδιο, όμως, είναι το γνωστό «ναι μεν αλλά», για να καταλήξουμε στην άρνηση. 
      Αγαπητοί συνάδελφοι, ουδείς πείθεται στις αντιρρήσεις τις οποίες προβάλλετε. Πρέπει να κάνετε αντιπολίτευση για την αντιπολίτευση. Αυτή είναι η ουσία. Αν νομίζετε ότι έτσι είστε πειστικοί και ότι έτσι αυξάνετε την αξιοπιστία σας, αυτό είναι πρόβλημά σας. Θα πρέπει, όμως, κάποια στιγμή να καταλάβουμε όλοι μας ότι η αναγνώριση του σωστού, όταν μάλιστα αυτό είναι οφθαλμοφανές, καλό κάνει και όχι κακό. 
      Η Νέα Δημοκρατία έχει αποδείξει ως αντιπολίτευση, αλλά και σήμερα ως Κυβέρνηση ότι είναι η πολιτική δύναμη της συνεννόησης και της συναίνεσης. Ως αντιπολίτευση είχε υπερψηφίσει πάρα πολλά και σημαντικά νομοσχέδια, με κορυφαίο, όπως ανέφερε ο Υπουργός ΕΣ.Δ.Δ.Α. στην επιτροπή, τους εκτελεστικούς νόμους του Συντάγματος. Η αρνητική αυτή στάση της Αντιπολίτευσης είναι αναμφισβήτητα τόσο ακραία είναι αυτό που λέμε «στείρα αντιπολίτευση» και δεν θα μπορούσε να μείνει ασχολίαστη. 
      Κύριοι συνάδελφοι, το συζητούμενο νομοσχέδιο του Νέου Κώδικα Κατάστασης Υπαλλήλων Ο.Τ.Α. Α΄ βαθμού είναι κατά σειρά ο τέταρτος Κώδικας Υπαλλήλων Ο.Τ.Α. Α΄ βαθμού από τη σύστασή του. Προηγήθηκαν ο ν. 4548/1930, ο ν. 1726/1951 και ο ν. 1188/1981, ο οποίος ισχύει μέχρι σήμερα με πάρα πολλές τροποποιήσεις. 
      Το σχέδιο του νέου Κώδικα έχει τα εξής χαρακτηριστικά: 
      Κατ’ αρχάς, όπως είπα και προηγουμένως, αποτελεί προϊόν μακράς και σοβαρής δουλειάς. 
      Δεύτερον, ολοκληρώθηκε με τη γόνιμη συνεργασία του Υπουργείου με την Π.Ο.Ε.-Ο.Τ.Α., την Π.Ο.Τ.-Ο.Τ.Α. και την Κ.Ε.Δ.Κ.Ε..
      Τρίτον, επιφέρει πολύ σημαντικές τομές οι οποίες εν πολλοίς είναι σε όφελος των εργαζομένων. 
      Η επιτευχθείσα συναίνεση έχει πολύ μεγάλη σημασία, διότι η συναίνεση αποτελεί προϋπόθεση για τη διαμόρφωση ενός μακρόπνοου θεσμικού πλαισίου ως προς την υπηρεσιακή κατάσταση των υπαλλήλων του Ο.Τ.Α. Α΄ βαθμού. 
      Οι προσπάθειες για την κατάρτιση ενός άρτιου Κώδικα Υπαλλήλων Ο.Τ.Α. Α’ βαθμού τα τελευταία χρόνια ήταν πολλές, πλην όμως δεν κατέληξαν σε νόμο του κράτους. 
      Με το άρθρο 26 παράγραφος 1 του ν. 3013/2002 είχε συσταθεί νομοπαρασκευαστική επιτροπή, η οποία μάλιστα συνήλθε σε πενήντα εννέα συνεδριάσεις χωρίς αποτέλεσμα, δηλαδή, χωρίς τελικά ο νέος Κώδικας να κατατεθεί στη Βουλή και να ψηφιστεί. Υπήρξε ανάγκη ενός νέου Κώδικα, ενός Κώδικα σύγχρονου και μάλιστα ήταν ανάγκη επιτακτική για πολλούς και διαφόρους λόγους. 
      Κατ’ αρχάς, οι αρχές του ισχύοντος Υπαλληλικού Κώδικα του ν. 1188/1981 αντανακλούσαν και αντανακλούν τις συγκεκριμένες πολιτικές και κοινωνικές συνθήκες της εποχής του, δηλαδή, πριν από είκοσι πέντε χρόνια, και δεν συμπορεύονται με τη σύγχρονη διοικητική αντίληψη για το ρόλο και την κοινωνική ευθύνη των υπαλλήλων του Ο.Τ.Α.. 
      Η πολυνομία και η διάσπαση των διατάξεων είχε ήδη εν πολλοίς αλλοιώσει το περιεχόμενο του Κώδικα με δεδομένο ότι κατά τη διάρκεια των τελευταίων ετών είχαν ψηφιστεί πάρα πολλά νομοσχέδια, με παρεμβάσεις στον Κώδικα που ίσχυε και ως εκ τούτου ουσιαστικά δεν μπορούσαμε να μιλάμε για Κώδικα. 
      Η εμπέδωση της διαφάνειας, της ουσιαστικής αξιολόγησης, η ενίσχυση της αξιοκρατίας, η καθιέρωση ουσιαστικών και σε βάθος ελέγχων για την αποτελεσματικότητα των δαπανών κ.α. αποτελούν πλέγμα των αλλαγών που συνθέτουν ένα νέο πρότυπο διοίκησης των Ο.Τ.Α. Α΄ βαθμού. 
      Η αρχή της ίσης μεταχείρισης. Όπως είναι γνωστό πριν από ένα έτος περίπου είχε ψηφιστεί ο νέος Υπαλληλικός Κώδικας, ο οποίος διακρίνεται για το κοινωνικό του πρόσωπο και την προώθηση των αρχών της αξιοκρατίας και της ισότητας των ευκαιριών για όλους τους υπαλλήλους της Δημόσιας Διοίκησης. Δεν θα μπορούσαμε, λοιπόν, να έχουμε ρυθμίσεις τέτοιου είδους για τους δημοσίους υπαλλήλους και για τους υπαλλήλους των Ο.Τ.Α. να ισχύουν διαφορετικές ρυθμίσεις, δηλαδή, να έχουμε δύο μέτρα και δύο σταθμά. 
      Η επανεξέταση του πλαισίου διευκολύνσεων των υπαλλήλων με μεγάλες οικογενειακές υποχρεώσεις και όσων έχουν ανάγκη μεγαλύτερης προστασίας, δηλαδή πολύτεκνες οικογένειες, μονογονεϊκές οικογένειες, άγαμες μητέρες και η εισαγωγή δέσμης επιβεβλημένων ρυθμίσεων κοινωνικού χαρακτήρα. 
Η εμπειρία των τελευταίων ετών, η εναρμόνιση με το Kοινοτικό  Δίκαιο, η εναρμόνιση με ρυθμίσεις που είχαν γίνει με αποφάσεις του Συμβουλίου της Επικρατείας επέβαλαν την ψήφιση ενός νέου σύγχρονου, όπως είπα στην αρχή, Κώδικα. 
	Υπάρχουν πάρα πολλές καινοτομίες που θεσμοθετούνται με τον υπό ψήφιση Κώδικα, αγαπητοί συνάδελφοι. Τριάντα δύο είναι αυτές οι σημαντικές καινοτομίες. Εγώ έχω σταχυολογήσει κάποιες απ’ αυτές, εκείνες που θεωρώ σημαντικότερες και με πολύ συντομία θα τις εκθέσω προς το Σώμα.
	Με το άρθρο 4 συνιστάται για πρώτη φορά ειδικό υπηρεσιακό συμβούλιο που ως κύριο καθήκον έχει να λειτουργεί ως πρωτοβάθμιο πειθαρχικό συμβούλιο των γενικών διευθυντών. 
	Με το άρθρο 6 συνιστάται δευτεροβάθμιο πειθαρχικό συμβούλιο για πρώτη φορά κι αυτό. Μέχρι τώρα η οποιαδήποτε ποινή επεβάλετο στον οποιονδήποτε υπάλληλο και ο υπάλληλος είχε τη δυνατότητα να προσφύγει στα δικαστήρια, δεν είχε όμως τη δυνατότητα δευτεροβάθμιας κρίσης από ένα πειθαρχικό συμβούλιο το οποίο συνιστάται τώρα.
	Καταργείται το ανώτατο όριο πρόσληψης των δημοσίων υπαλλήλων πλην των περιπτώσεων εκείνων που η φύση της προσφερόμενης εργασίας επιβάλλει την καθιέρωση ορίου ηλικίας. Δεν υπάρχει κάποιο όριο το οποίο να επιβάλλεται πλέον με το νόμο. Συμμετέχουν οι συνδικαλιστές με πρόταση στη διαδικασία πρόσληψης των υπαλλήλων. Συμμετέχουν με πρόταση η οποία ασφαλώς δεν είναι υποχρεωτική, αλλά είναι δεδομένο ότι θα λαμβάνονται σοβαρά υπ’ όψιν διότι προεχόντως οι εργαζόμενοι είναι εκείνοι οι οποίοι γνωρίζουν τις ανάγκες της υπηρεσίας και με την άποψή τους θα συμβάλουν στην ορθολογική κατανομή του προσωπικού και στην ύπαρξη του απαραίτητου προσωπικού.
	Με το άρθρο 37 επιβάλλονται ρυθμίσεις που συνεισφέρουν στη διαφάνεια στην περιουσιακή κατάσταση των υπαλλήλων. Μέχρι τώρα υπήρχε το «πόθεν έσχες», αλλά ο τρόπος που επεβάλετο αυτή η ρύθμιση, δηλαδή, η υποχρέωση του υπαλλήλου και ουσιαστικά ο μη έλεγχος στη συνέχεια ακύρωνε την οποιαδήποτε υποχρέωση που επεβάλετο από το νόμο. Με τη ρύθμιση που γίνεται και δήλωση θα επιβάλλεται να γίνεται από τον υπάλληλο, αλλά και ο έλεγχος θα είναι δεδομένος στη συνέχεια. 
	Με το άρθρο 44 επιμηκύνεται η προθεσμία παραγραφής των αξιώσεων των Ο.Τ.Α. κατά των υπαλλήλων οι οποίοι έχουν οποιαδήποτε υποχρέωση αποζημίωσης. Μέχρι τώρα ήταν τα δύο χρόνια, τώρα είναι πέντε χρόνια και η αφετηρία είναι ο χρόνος γνώσης της αρχής η οποία είναι αρμόδια να κινήσει τη διαδικασία της είσπραξης.
	Απλουστεύονται οι διαδικασίες μονιμοποίησης. Μετά την παρέλευση της διετίας -που επιβάλλεται ως διετία όπου ο υπάλληλος ουσιαστικά δεν είναι μόνιμος- δεν επιβάλλεται να περάσει μέσα από το υπηρεσιακό συμβούλιο προκειμένου να μονιμοποιηθεί, εκτός εάν έχει διαπράξει πειθαρχικά αδικήματα ή εάν εκκρεμούν σε βάρος του πειθαρχικά παραπτώματα και διώξεις. Τότε επιβάλλεται να έχουμε τη διαδικασία του συμβουλίου και στις άλλες περιπτώσεις αυτόματα με τη συμπλήρωση διετίας μονιμοποιείται ο υπάλληλος.
	Με το άρθρο 55 επιβάλλεται η χορήγηση πρόσθετης αδείας σε υπαλλήλους που εργάζονται σε επικίνδυνες και ανθυγιεινές εργασίες. Αυτό απαιτεί έκδοση κοινής υπουργικής απόφασης, όμως η θεσμοθέτηση αναμφισβήτητα είναι μία πρόοδος που σηματοδοτεί, αν θέλετε, και το φιλοϋπαλληλικό ή φιλοεργατικό του νομοσχεδίου.
	Η αφετηρία της αδείας των υπαλλήλων των Ο.Τ.Α. δεν ξεκινάει μετά τη συμπλήρωση ενός έτους υπηρεσίας όπως ήταν μέχρι σήμερα, αλλά μετά δίμηνο υπηρεσία, οπότε μπορεί ανά μήνα να παίρνει και μία ημέρα άδεια.
      Ικανοποιείται ένα αίτημα που εκκρεμούσε εδώ και χρόνια από την Π.Ο.Ε.- Ο.Τ.Α., το οποίο έχει να κάνει με τη χορήγηση της αδείας στους υπαλλήλους που προσφέρουν την υπηρεσία τους επί εικοσιτετραώρου βάσεως. Είναι υποχρεωτικό τουλάχιστον δέκα από τις ημέρες αδείας να χορηγούνται από τις 15 Μαρτίου μέχρι την 1η Οκτωβρίου.
      Αγαπητοί συνάδελφοι, το κοινωνικό πρόσωπο του νέου Κώδικα καταφαίνεται ιδιαίτερα από τη μέριμνα για τις πολύτεκνες και μονογονεϊκές οικογένειες, αλλά και από την ισότητα ευκαιριών σε άνδρες και γυναίκες. Βλέπουμε, λοιπόν, ότι μπορεί να χορηγηθεί γονική άδεια και στον πατέρα. 
      Περαιτέρω, το ίδιο δικαίωμα αναγνωρίζεται και στο μοναδικό γονέα των μονογονεϊκών οικογενειών. Προσαυξάνεται το μειωμένο ωράριο ή η άδεια ανατροφής τέκνου στις μητέρες που είναι άγαμες ή χήρες ή με αναπηρία 67% και άνω κατά έξι μήνες ή ένα μήνα αντίστοιχα. Αμείβονται οι τρεις πρώτοι μήνες της γονικής άδειας ανατροφής παιδιών στις πολύτεκνες και τρίτεκνες οικογένειες. Παρέχονται διευκολύνσεις στη μητέρα του υιοθετημένου τέκνου και γενικότερα βλέπουμε –και απορώ πώς αυτές οι ρυθμίσεις αφήνουν αδιάφορους τους συναδέλφους της Αντιπολίτευσης, οι οποίοι καταψηφίζουν στο σύνολό του το νομοσχέδιο, χωρίς καν να αναφέρουν αυτές τις θετικές ρυθμίσεις- ότι το νομοσχέδιο έχει ένα κοινωνικό πρόσωπο, το οποίο δεν υπήρχε στον προηγούμενο Κώδικα. 
      Από εκεί και πέρα, γίνονται πολύ σημαντικές ρυθμίσεις στο θέμα των αναρρωτικών αδειών. Ξέρουμε όλοι ποιες καταχρήσεις γινόντουσαν και γίνονται μέχρι σήμερα. Στην εργάσιμη ημέρα που είναι μεταξύ δύο αργιών, συμβαίνει να αρρωσταίνουν σχεδόν όλοι. Η ημέρα που ακολουθεί δύο ή τρεις αργίες ή προηγείται δύο ή τριών αργιών, συνήθως, είναι ημέρα ασθενειών. Η ασθένεια με τα ψυχολογικά προβλήματα, τα οποία ουσιαστικά διαπιστώνονται με μια βεβαίωση ενός απλού γιατρού, είναι στην ημερήσια διάταξη. Έρχεται, λοιπόν, το νομοσχέδιο και βάζει φρένο σ’ αυτή την ασυδοσία. Οι όποιες αναρρωτικές άδειες, προπάντων στις περιπτώσεις αυτές που «μυρίζει» η υπόθεση πως κάτι δεν πάει καλά, χορηγούνται κάτω από αυστηρότατες προϋποθέσεις.
      Γίνεται ρύθμιση, όσον αφορά την εξέλιξη των υπαλλήλων οι οποίοι κατέχουν διδακτορικό ή μεταπτυχιακό, η οποία είναι ταχύτερη, όπως αρμόζει να είναι. 
      Αναμορφώνεται το σύστημα της εκλογής των προϊσταμένων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα ήθελα να σας ζητήσω δύο λεπτά παραπάνω. Εάν δεν κάνω λάθος, δεν υπάρχουν πολλοί ομιλητές και είναι σημαντικό το νομοσχέδιο.
      Μέχρι τώρα, στη Δημόσια Διοίκηση γενικότερα, οι προϊστάμενοι των οργανικών θέσεων, οι τμηματάρχες, οι διευθυντές, οι γενικοί διευθυντές ουσιαστικά επαφίονταν στην καλή πρόθεση, που ως επί το πλείστον εκπορευόταν από την κομματική σύμπτωση, του προϊσταμένου ή εν πάση περιπτώσει του δημάρχου εν προκειμένω ή της πλειοψηφίας του δημοτικού συμβουλίου. Όπως και με το Δημοσιοϋπαλληλικό Κώδικα, και εδώ ρυθμίζεται το θέμα αυτό κατά τρόπο αναμφισβήτητα αντικειμενικό. Είναι ένας νέος τρόπος επιλογής των προϊσταμένων, ο οποίος θα εξασφαλίζει τη συνέχεια. Όχι επειδή κάθε τόσο αλλάζει ο δήμαρχος να έχουμε και κατά το δοκούν αλλαγή των προϊσταμένων, των διευθυντών, των γενικών διευθυντών. 
      Για να γίνει κάποιος διευθυντής, τμηματάρχης ή γενικός διευθυντής, ο οποίος γίνεται επί θητεία για τρία χρόνια και μετά επανακρίνεται, επιλέγεται με αντικειμενικά κριτήρια, τα οποία αυστηρά προσδιορίζονται στο νόμο και έχουν να κάνουν με τις γνώσεις του, με τις εμπειρίες του, με τα χρόνια υπηρεσίας, με τις εκθέσεις του. Το βάρος το οποίο δίνουν τα αντικειμενικά κριτήρια στην τελική κρίση, είναι για μεν τους γενικούς διευθυντές, επειδή έχουμε και τη συνέντευξη, το 87%, για δε τους διευθυντές το 93%.
      Αντιλαμβάνεται κανείς ότι είναι μια ρύθμιση η οποία θα έπρεπε να προκαλέσει επαίνους μέσα στη Βουλή, θα έπρεπε να τονιστεί και θα έπρεπε να δοθούν εύσημα στον Υπουργό, ο οποίος έφερε τέτοιες ρυθμίσεις και στο Δημοσιοϋπαλληλικό Κώδικα και στον Κώδικα Υπαλλήλων Ο.Τ.Α. Α΄ βαθμού. Κι όμως δεν ακούγεται τίποτα! Είναι ένας «σεισμός» στη Δημόσια Διοίκηση εν ευρεία εννοία. Για πρώτη φορά γίνεται αυτό το πράγμα. Για πρώτη φορά έρχονται τα συνδικαλιστικά όργανα και συμφωνούν και υπερθεματίζουν.
      Αγαπητοί συνάδελφοι, αυτά δεν πρέπει να τα παραγνωρίζουμε. Κι εσείς δυστυχώς τα παραγνωρίζετε. Κάνετε πως δεν τα βλέπετε. Δεν ξέρω αν θα μπορούσατε εσείς να τολμήσετε κάτι τέτοιο. Εθισμένοι στον κομματισμό της Δημόσιας Διοίκησης δεν θα είχατε το κουράγιο να φέρετε τέτοιες διατάξεις.
      Και η σημερινή Κυβέρνηση, κάνοντας πράξη εκείνο το οποίο προεκλογικά είχε επαγγελθεί, προσπαθεί να κάνει τις τομές εκείνες στη Δημόσια Διοίκηση, οι οποίες είναι αναγκαίες, για να μεταβάλουν τη Δημόσια Διοίκηση από κομματικό όργανο, στην ουσία, σε ένα εργαλείο ανάπτυξης του τόπου και εξυπηρέτησης του πολίτη.
      Θα ήθελα να πω δυο λόγια για το πειθαρχικό, το αναμορφωμένο πειθαρχικό, το οποίο πραγματικά –και αυτό- είναι πρωτοποριακό. Αυτό διότι για πρώτη φορά καθιερώνεται η Ε.Δ.Ε., επιταχύνονται διαδικασίες, δίνεται η δυνατότητα στον προϊστάμενο να επιβάλει ποινή στον υφιστάμενο μέχρι το 1/6 του μισθού. Θεσμοθετείται πειθαρχικό αδίκημα η άρνηση παροχής υπηρεσιών προς τον πολίτη ή η ανάρμοστη συμπεριφορά. Δίνεται η δυνατότητα δευτεροβάθμιας κρίσης, όπως είπα προηγουμένως. Επιταχύνονται οι διαδικασίες και όλα αυτά δημιουργούν ένα πλαίσιο σύγχρονου πειθαρχικού δικαίου, όπως ακριβώς γίνεται και με το Δημοσιοϋπαλληλικό Κώδικα.
      Αγαπητοί συνάδελφοι, ο σημερινός Κώδικας είναι συνέχεια του Δημοσιοϋπαλληλικού Κώδικα. Διότι και τότε παρόμοιες ρυθμίσεις έγιναν σε όλα τα επίπεδα και σε όλα τα θέματα, τα οποία ανέφερα προηγουμένως.
      Με αυτά τα δεδομένα, θα παρακαλούσα έστω την υστάτη στιγμή τα κόμματα της Αντιπολίτευσης –και ιδία την Αξιωματική Αντιπολίτευση, αλλά και το Συνασπισμό, που δεν έχει πάρει θέση ακόμα στην Ολομέλεια- να μη σταθούν σε αυτήν τη στείρα τακτική, την οποία ακολουθούν, και να υπερψηφίσουν το νέο Κώδικα, ένα Κώδικα –επαναλαμβάνω αυτό που είπα στην αρχή- προϊόν σοβαρής δουλειάς και προπάντων συναίνεσης. Και συναίνεση σημαίνει διάρκεια, συναίνεση σημαίνει εφαρμογή, συναίνεση σημαίνει αποτελεσματικότητα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο εισηγητής του ΠΑ.ΣΟ.Κ., συνάδελφος κ. Ιωάννης Παρασκευάς.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κυρία Πρόεδρε.
      Θα ήθελα να ζητήσω συγγνώμη από τον εισηγητή της Πλειοψηφίας, γιατί δεν κατάλαβα το «σεισμό», δεν τον ένιωσα καθόλου. Και γι’ αυτό μάλλον θα επιμείνουμε στην άποψή μας, ότι καταψηφίζουμε το νομοσχέδιο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ήταν μεγάλο το βάθος.
      ΙΩΑΝΝΗΣ ΠΑΡΑΣΚΕΥΑΣ: Ήταν μεγάλο το εστιακό βάθος, ακριβώς γι’ αυτό.
      Κυρία Πρόεδρε και κύριε Υπουργέ, λόγω του ότι η συζήτηση για τον Κώδικα έρχεται με τις διατάξεις περί Κωδίκων, δεν μας δίνεται η δυνατότητα ουσιαστικών παρεμβάσεων. Ενώ αντίθετα, αν είχε επιλεγεί η συνήθης διαδικασία των νομοσχεδίων, θα ήταν ίσως και πιο παραγωγική και πιο γόνιμη η συζήτηση. Ίσως κάποιες προτάσεις από τη μεριά της Αξιωματικής Αντιπολίτευσης και των υπολοίπων συναδέλφων να γινόντουσαν αποδεκτές, για να είχαμε μια βελτιωμένη εκδοχή του Κώδικα Κατάστασης Δημοτικών και Κοινοτικών Υπαλλήλων.
      Ας μου επιτραπεί τελικά να κάνω μια διαφορετική τοποθέτηση. Θα έλεγα ότι η αναγκαιότητα σύνταξης ενός Κώδικα και μάλιστα μετά από είκοσι έξι χρόνια, όπως και η διαδικασία της κύρωσης, όφειλαν και οφείλουν να δίνουν απαντήσεις στα υφιστάμενα προβλήματα, να προδιαγράφουν τις εξελίξεις και να δίνουν λύση στα πιθανά αρνητικά φαινόμενα του μέλλοντος.
      Ο τελευταίος Κώδικας συντάχθηκε το 1981. Έγινε μια προσπάθεια τροποποίησής του το 2003, η οποία, αν και είχε ολοκληρωθεί η διαδικασία σύνταξης του Κώδικα –κι εδώ θα πρέπει να τονίσουμε ότι στη μεγάλη πλειονότητά τους τα άρθρα του συγκεκριμένου Κώδικα είναι σχεδόν τα ίδια με τα άρθρα του Κώδικα του 2003- δεν έφτασε μέχρι το Κοινοβούλιο, λόγω του ότι σκάλωσε στο Γενικό Λογιστήριο.
      Είπα προηγούμενα ότι η αναγκαιότητα σύνταξης ενός Κώδικα, όπως και η διαδικασία κύρωσής του μετά από τόσα χρόνια, όφειλε να δίνει απαντήσεις και να προλαμβάνει αρνητικές εξελίξεις. 
      Δεν θα αρνηθώ, κύριε Υπουργέ Εσωτερικών και Δημόσιας Διοίκησης, ότι ήταν μια φιλότιμη προσπάθεια από την μεριά της επιτροπής, την οποία διορίσατε και εκ μέρους του Υπουργείου σας, αυτή η οποία παρουσιάζεται σήμερα στο Κοινοβούλιο, αλλά κρίνοντας από το αποτέλεσμα διαπιστώνουμε ότι δεν δίνονται απαντήσεις. Δεν δίνονται οι απαντήσεις που έχει ανάγκη η Αυτοδιοίκηση Α΄ βαθμού αυτή την περίοδο, όπως και οι πολίτες. Και δεν διαμορφώνονται εκείνες οι προϋποθέσεις, ούτως ώστε οι Οργανισμοί Τοπικής  Αυτοδιοίκησης να μπορούν να ανταποκριθούν στις απαιτήσεις των νέων καιρών. Γνωρίζετε, λοιπόν, καλύτερα από τον καθένα, τι θα συμβεί με το Δ΄ Κοινοτικό Πλαίσιο Στήριξης και τι θα συμβεί ουσιαστικά μ’ αυτά που έχει απαίτηση η κεντρική διοίκηση από τους Ο.Τ.Α. και με τις απαιτήσεις των πολιτών.
      Εδώ, κύριε Υπουργέ, και αγαπητοί κύριοι συνάδελφοι, θα ήθελα να κάνω μία αναφορά και να εντοπίσω ένα πρόβλημα το οποίο υπάρχει. Πολλές φορές ο Συνήγορος του Πολίτη και η κεντρική διοίκηση μέμφονται την Αυτοδιοίκηση και των δυο βαθμίδων για ολιγωρία, για έλλειψη αποτελεσματικότητας, για κατασπατάληση πόρων, για διαφθορά, για διαπλοκή, για άσκηση πελατειακής πολιτικής, για μια αξιοποίηση του ανθρωπίνου δυναμικού και τέλος ότι δεν ανταποκρίνονται οι δυο βαθμοί στις απαιτήσεις συνθηκών, όπως έχουν αυτές διαμορφωθεί.
      Αυτό είναι ένα γενικό πλαίσιο κριτικής που δέχονται και οι δυο βαθμοί Αυτοδιοίκησης και που κατά την προσωπική μου άποψη είναι τελείως άδικο. Ίσως, αγαπητοί συνάδελφοι, θα πρέπει κάποια στιγμή να δούμε με περισσότερη νηφαλιότητα το θέμα των διαφόρων εκθέσεων, οι οποίες καταρτίζονται από την πλευρά των διαφόρων αρμοδίων οργάνων, οι οποίες βγάζουν κάποια στατιστικά συμπεράσματα και λένε το ποιοι είναι οι πρωταθλητές της διαφθοράς σε όλη τη δομή της διοίκησης. Θα πρέπει να δούμε ουσιαστικά για ποιους λόγους εμφανίζονται αυτά και γιατί. Όλες αυτές οι εκθέσεις που εμφανίζουν τους δυο βαθμούς Αυτοδιοίκησης ή κάποιες άλλες υπηρεσίες ότι είναι πρωταθλητές σε διαφθορά, δεν αγγίζουν μόνο αυτούς, αλλά το όλο σύστημα διοίκησης, το οποίο συνολικά απαξιώνεται.
      Εδώ, αγαπητοί συνάδελφοι, θα επαναλάβω την άποψη που εξέθεσε ο κύριος Υπουργός στην επιτροπή, η οποία έλεγε ότι το μεγαλύτερο μέρος της συναλλαγής των πολιτών με τη διοίκηση γίνεται με τους δυο βαθμούς της Αυτοδιοίκησης και ίσως γι’ αυτόν το λόγο εμφανίζονται και περισσότερες παρατυπίες. Αλλά αυτό θα πρέπει να λεχθεί από τη μεριά μας με παρρησία και με θάρρος.
       Δυστυχώς είναι ευθύνη δική μας για το πώς λειτουργούν οι δυο βαθμίδες Αυτοδιοίκησης. Είναι ευθύνη του Κοινοβουλίου, γιατί εμείς ουσιαστικά διαμορφώνουμε το πλαίσιο λειτουργίας τους. Και έχουμε ένα πλαίσιο σήμερα, το οποίο είναι δημαρχοκεντρικό, είναι νομαρχοκεντρικό, είναι διοικητικά υποτελές, είναι οικονομικά εξαρτημένο από τις επιταγές και τις βουλήσεις της εκάστοτε κεντρικής εξουσίας.
      Ο σημερινός Κώδικας δεν αντιμετωπίζει τους Οργανισμούς Αυτοδιοίκησης σαν εταίρους στην παροχή υπηρεσιών προς τον πολίτη και δεν θεωρεί ότι η Αυτοδιοίκηση είναι μια ανεξάρτητη βαθμίδα διοίκησης και μάλιστα αυτοδιοίκηση, όπως ορίζεται από το συνταγματικό νομοθέτη. Κύριο μέλημα και στόχος μας θα έπρεπε να ήταν η κατοχύρωση της διοικητικής αυτοτέλειας των Οργανισμών Αυτοδιοίκησης και της οικονομικής τους αυτοδυναμίας. Ούτε το ένα, όμως, ούτε το άλλο γίνεται αυτόν τον καιρό. Το μακρύ χέρι του κράτους είναι παντού. Το μακρύ χέρι της κεντρικής διοίκησης είναι παρόν και στους δυο βαθμούς. Όπως και στον τρίτο, όπως λειτουργεί σήμερα, ο οποίος ουσιαστικά είναι μη κρατικός, αλλά στο τέλος καταντά να είναι η έκφραση βούλησης της κεντρικής εξουσίας. Είναι παρόν το κράτος και διοικητικά και οικονομικά και πολιτικά και πελατειακά, όσον αφορά τη λειτουργία των θεσμών Αυτοδιοίκησης. 
      Είναι κοινός στόχος για όλους ότι έχουμε ανάγκη μιας άλλης μορφής διοίκησης και μιας άλλης δομής του κράτους. Το είχατε εξαγγείλει σαν παράταξη, κύριε Υπουργέ, και στις εκλογές του 2004. Το κόμμα σας, ο κύριος Πρωθυπουργός, εσείς προσωπικά, είχατε κάνει σημαία σας δύο πράγματα. Την καταπολέμηση της διαφθοράς και της διαπλοκής και την επανίδρυση του κράτους.
      Σχετικά με το δεύτερο, μεταξύ αστείου και σοβαρού, θα πω το εξής: Ότι κατάντησε πια να είναι σαν και εκείνο το παλιό ανέκδοτο, ότι η Νέα Δημοκρατία καταπολεμά τη διαφθορά και τη διαπλοκή, όπως λέγαμε παλιότερα Αλβανός τουρίστας.
      Σε αυτό το σημείο, κύριε Υπουργέ, θα πω κάτι που δεν αφορά τον Κώδικα. Αυτό που πιστεύω ότι έχει ανάγκη ο τόπος αυτή την περίοδο είναι η ανατροπή κατεστημένων νοοτροπιών και των διαδικασιών εκείνης της παθογένειας που χαρακτηρίζουν τη λειτουργία συνολικά της διοίκησης, αλλά πολύ περισσότερο –και είναι ευτύχημα, κυρία Πρόεδρε, που είσαστε εδώ σήμερα- τη λειτουργία του ίδιου του Κοινοβουλίου. 
      Ίσως είναι ώρα να δούμε ξανά τις διαδικασίες και τον τρόπο λειτουργίας του Κοινοβουλίου, ούτως ώστε να είναι πιο παραγωγικός, γιατί ουσιαστικά δεν είναι πια νομοθετικό Σώμα. Είναι ένα Σώμα απλά εγκριτικό των θέσεων και των απόψεων της εκτελεστικής εξουσίας. Νομοθετούν κάποιοι άλλοι, συντάσσουν κάποιοι άλλοι, νομοθετούν οι σύμβουλοι, νομοθετούν τα υψηλόβαθμα στελέχη των Υπουργείων και τα όργανα της βούλησης, οι Βουλευτές, ερχόμαστε απλώς τις περισσότερες φορές να επικυρώσουμε αυτό το οποίο έρχεται ουσιαστικά περαιωμένο. Είναι πολύ λίγες εκείνες οι περιπτώσεις κατά τις οποίες οι εκπρόσωποι της εκτελεστικής εξουσίας –και δεν λέω ότι αυτό συμβαίνει μόνο σήμερα, συνέβαινε και παλαιότερα- δέχονται τις οποιεσδήποτε τροποποιήσεις ή μεταβολές στο οποιοδήποτε νομοσχέδιο, το οποίο έρχεται στη Βουλή. Κατ’ αυτόν τον τρόπο καθίσταται δυσδιάκριτη και είναι πολύ δύσκολος ο διαχωρισμός της νομοθετικής από την εκτελεστική εξουσία. 
      Η υποβάθμιση του ρόλου μας είναι εμφανής ακόμη και στον τελευταίο πολίτη και για τη μόνη λειτουργία που μας εμπιστεύονται πια οι πολίτες ως Βουλευτές είναι μόνο μια, αυτή του ιμάντα μεταφορών αιτημάτων ή οποιουδήποτε άλλου αιτήματος. 
      Με περισσή αυταρέσκεια προσπαθείτε να πείσετε, κύριε Υπουργέ, εαυτούς και αλλήλους ότι κάτι σημαντικό, πρωτοπόρο, καινοτόμο, έχετε δημιουργήσει με τον Κώδικα, του οποίου ζητάτε σήμερα την κύρωσή του. 
      Ισχυρίζεστε επί λέξει, στην εισηγητική έκθεση, ότι προκειμένου να στηρίξει τους Ο.Τ.Α. Α΄ βαθμού και να προωθήσει με επιτυχία τις διοικητικές μεταρρυθμίσεις της η Κυβέρνηση, με το ν. 3320, άρθρο 20, προέβλεψε τη σύσταση επιτροπής για τη σύνταξη του νέου Κώδικα περί των Ο.Τ.Α. Α΄ βαθμού. 
      Ερώτηση απλή και απλοϊκή: Πιστεύετε πράγματι ότι συνέβη κάτι τέτοιο ή τουλάχιστον παραπλήσιο; Ουσιαστικά τον τελευταίο καιρό έχει ευτελιστεί η λέξη μεταρρύθμιση. Ο αγαπητός συνάδελφος, ο εισηγητής της Πλειοψηφίας, έκανε χρήση αυτής της λέξης περισσότερο από πενήντα φορές. Είναι εύηχη, πράγματι και ελκυστική, μόνο όμως εάν έχει περιεχόμενο. Στα χείλη τα δικά σας φαντάζει ως κύμβαλο αλαλάζων. Έλεος! Φθάνουν πια οι τόσες μεταρρυθμίσεις. Χόρτασε ο λαός από αλλαγές, από καινοτομίες, από μεταρρυθμίσεις από παχιά λόγια. 
      Με δική σας απόφαση συγκροτήθηκε η επιτροπή. Εάν πάρουμε τις ειδικότητες των μελών αυτής της επιτροπής, θα μπορούσε ο οποιοσδήποτε έχει μια στοιχειώδη άποψη και γνώση για το πώς λειτουργούν οι Οργανισμοί Τοπικής Αυτοδιοίκησης, θα οδηγείτο πολύ εύκολα από τη σύνθεση της επιτροπής για το ποιες θα ήταν οι κατευθύνσεις και πώς θα λειτουργούσε αυτή η επιτροπή. 
      Παρά τη φιλότιμη προσπάθεια που γίνεται στην εισηγητική έκθεση να τονιστούν οι δήθεν μεγάλες μεταβολές του παλιού Κώδικα, του Κώδικα του ’51, οι αλλαγές είναι επουσιώδεις και έχουν να κάνουν ουσιαστικά με μικροδιευθετήσεις συνδικαλιστικών αιτημάτων.  Υπάρχει και άλλη μια σκοπιμότητα. Θέλω να πιστεύω ότι οι πολιτικές κατευθύνσεις ήταν δικές σας. 
      Η εισηγητική έκθεση τονίζει το εξής: Ότι το υπάρχον θεσμικό πλαίσιο επέτρεπε την εκδήλωση και τη συντήρηση πολλαπλών παθογενειών. Έκανα πολλές φορές την ερώτηση στον εαυτό μου και την κάνω και σε σας. Και προσπαθώ να δω με ποιες διατάξεις, καινοτομίες, ποιες διαφορετικές λειτουργίες που προβλέπονται από το σημερινό Κώδικα, ουσιαστικά καταπολεμούν αυτές τις παθογένειες και δήθεν αποτρέπουν το φαύλο κύκλο της λειτουργίας των Ο.Τ.Α.. Ποιο είναι, κύριε Υπουργέ, το κυρίαρχο πρόβλημα των Ο.Τ.Α. σήμερα; Θα το καταθέσω. 
      Συνολικά -επειδή μιλάμε για υπαλλήλους πρώτου βαθμού δήμων και κοινοτήτων- υπηρετούν στους Ο.Τ.Α. σε ποσοστό 11% υπάλληλοι Π.Ε., 17% Τ.Ε., 40% Δ.Ε. και 32% Υ.Ε..
      Αυτή είναι η σύνθεση του υπαλληλικού δυναμικού των Ο.Τ.Α.. Δεν θα έπρεπε, κύριε Υπουργέ, να υπάρχουν προβλέψεις στον Κώδικα και διατάξεις για την αξιολόγηση και την αξιοποίηση του υφιστάμενου ανθρώπινου δυναμικού; Δεν θα έπρεπε να έχουν δοθεί λύσεις για όλους αυτούς τους ανθρώπους, οι οποίοι εργάζονται στους Ο.Τ.Α. και κατά τεκμήριο είναι οι καλύτεροι και αποδοτικότεροι υπάλληλοι και τους είχατε παραπλανήσει το 2004; Είναι αυτοί οι υπάλληλοι στους οποίους είχατε υποσχεθεί τη μονιμοποίηση και την επίλυση των εργασιακών τους προβλημάτων. Όμως, σαν από μηχανής Θεός ο Πρόεδρος του Αρείου Πάγου, ο κ. Κεδίκογλου, σας δίνει σανίδα σωτηρίας. Χωρίς αιδώ, προκλητικά και με καντάρια υπεροψίας, όπως λέει ο λαός, ο πρόεδρος ομολογεί ότι τρεις δικαστές δεν μετείχαν σε διάσκεψη της ολομέλειας του Αρείου Πάγου και ότι ψήφισαν τηλεφωνικά για την έκδοση απόφασης που έστελνε την ικανοποίηση του αιτήματος των συμβασιούχων στο απώτερο μέλλον.
      Οι δικαστικές παρεμβάσεις αυτής της περιόδου, κύριε Υπουργέ, σε όλα τα επίπεδα αποτελούν ευτελισμό της δήθεν ανεξάρτητης λειτουργίας της δικαιοσύνης. Και εδώ αναρωτιέται και ο απλός πολίτης: Μήπως ο κ. Κεδίκογλου εξοφλεί ανειλημμένο χρέος προς την Κυβέρνηση; Μήπως η ανοχή του κυρίου Υπουργού Δικαιοσύνης ανταμείβεται απλόχερα από τον κ. Κεδίκογλου; Γιατί αν ισχύουν αυτά, τότε ισχύει αυτό που λέει ο λαός μας, ότι το ένα χέρι νίβει το άλλο και τα δυο το  πρόσωπο. Ο Άρειος Πάγος την Κυβέρνηση και η Κυβέρνηση τον Πρόεδρο του Αρείου Πάγου, με τελικό στόχο τι; Την εξαπάτηση των πολιτών ή την άρνηση υλοποίησης των δεσμεύσεών σας. 
      Η σύνταξη του νέου Κώδικα έπρεπε να είναι μία ευκαιρία ενός νέου πλαισίου διαδικασιών πρόσληψης του προσωπικού των Ο.Τ.Α.. Οι νέες συμβάσεις έργου, κύριε Υπουργέ, ξεπερνούν τις δεκαπέντε χιλιάδες. Το καθεστώς των εποχικών υπαλλήλων δημιουργεί αγκυλώσεις, παρατράγουδα, ανεξέλεγκτες και τραγελαφικές καταστάσεις. 
      Κάποια στιγμή, έξω και πέρα από κάθε μορφή λαϊκισμού, θα πρέπει να δούμε με σοβαρότητα το πρόβλημα των εργαζομένων στο δημόσιο τομέα. Η παραγωγικότητα του δημόσιου τομέα δεν εξαρτάται μόνο από τον αριθμό των εργαζομένων σ' αυτόν, αλλά εξαρτάται και από πολλά άλλα πράγματα. Η αξιολόγηση, η αξιοποίηση, η σωστή κατανομή, η επαγγελματική κατάρτιση, η προσωπική ευθύνη, ο έλεγχος των λειτουργιών, η δομή των υπηρεσιών, πρέπει να τεθούν επί τάπητος και να ληφθούν σοβαρές αποφάσεις, δεσμευτικές σε πολύ μεγάλο βάθος χρόνου. 
      Αντί για όλα αυτά, κύριε Υπουργέ, εσείς υπερηφανεύεστε για τη συγκρότηση του ειδικού υπηρεσιακού συμβουλίου και του δευτεροβάθμιου πειθαρχικού συμβουλίου. Τι μας ενδιαφέρει πρωτίστως; Πώς θα διορίζονται οι γενικοί διευθυντές των δήμων; Ποιο θα είναι εκείνο το όργανο που θα ορίζει τους γενικούς διευθυντές; Με τη σύνθεση που έχει το συγκεκριμένο όργανο είναι ικανό να κάνει την αξιολόγηση για το διορισμό γενικού διευθυντού στο Δήμο της Καστοριάς ή της Καρδίτσας ή της Καλύμνου ή της Καρπάθου; Με ποια γνώση και ποιο τρόπο; Με τα διάφορα υπηρεσιακά σημειώματα; 
      Κύριε Υπουργέ, με ποιο τρόπο γίνεται η εναρμόνιση των λειτουργιών του ανθρώπινου δυναμικού των Ο.Τ.Α. με το νέο θεσμικό πλαίσιο των καποδιστριακών δήμων; Σήμερα υπάρχουν καποδιστριακοί δήμοι και μικρός αριθμός των κοινοτήτων και δεν μπορώ να δω με ποιο τρόπο τελικά αυτός ο Κώδικας εναρμονίζεται με τη λειτουργία αυτών των δήμων. Δεν υπάρχει καμμία εναρμόνιση. Θα σας αναφέρω ένα πολύ απλό παράδειγμα, το οποίο ανέφερα και στην επιτροπή. Στην περιφέρεια υπάρχουν δήμοι με οκτώ, δέκα ή δώδεκα δημοτικά διαμερίσματα, όπου η παρουσία των καποδιστριακών δήμων και του κράτους δεν υπάρχει. Δεν μπορώ να δω πώς αναβαθμίζει τη λειτουργία των δήμων αυτός ο Κώδικας, ούτως ώστε να καταστούν ικανοί να αντιμετωπίσουν τις προκλήσεις των νέων συνθηκών και αναγκών. 
      Αυτός ο Κώδικας δεν δίνει καμμία απάντηση. Είναι στην ίδια λογική του υφιστάμενου Κώδικα και δεν ξεπερνά τις αγκυλώσεις ή τις παθογένειες που αναφέρατε. Η δομή παραμένει η ίδια. Ο τρόπος αξιοποίησης του ανθρώπινου δυναμικού και των πόρων είναι ο ίδιος. Το αποτέλεσμα όσον αφορά τη λειτουργία των Ο.Τ.Α. είναι το ίδιο και ζητώ να με βοηθήσετε να καταλάβω για ποια εναρμόνιση μιλάτε όσον αφορά το Κοινοτικό Δίκαιο. Πείτε μου, ποιες είναι αυτές οι διατάξεις, οι οποίες κάνουν μία προσπάθεια εναρμόνισης των λειτουργιών των Ο.Τ.Α. με το Κοινοτικό Δίκαιο ή με τις λειτουργίες των οργάνων της Κοινότητας. Ποια σχέση έχουν οι κεντρικοί και οι περιφερειακοί Ο.Τ.Α. της χώρας μας με αυτούς των χωρών της Ευρωπαϊκής Ένωσης; Τέλος, ποια είναι η διοικητική και θεσμική ανεξαρτησία τους από την κεντρική διοίκηση;
      Ξέρετε τι συμβαίνει αυτήν την περίοδο, κύριε Υπουργέ; Βρίσκεται κάτω από τη δαμόκλειο σπάθη διαφόρων επιθεωρήσεων, ελέγχων δικαστηρίων, καταγγελιών κ.λπ. μία πολύ μεγάλη πλειοψηφία εκπροσώπων των Ο.Τ.Α. και των δύο βαθμίδων.
      Οι λόγοι είναι γνωστοί. Η αιτία είναι το θεσμικό πλαίσιο το οποίο υπάρχει.
      Η θετική αντιμετώπιση των ανθρωπίνων, των εργασιακών, των οικονομικών, των πειθαρχικών προβλημάτων από τον Κώδικα που σήμερα καλούμεθα να κυρώσουμε, δεν δικαιολογεί την ατολμία σας για το νέο, το καινοτόμο και το αναγκαίο για το αύριο. Δεν αποπνέει τίποτα το καινούργιο ο συγκεκριμένος Κώδικας. Ίσως αυτός ο τρόπος αντιμετώπισης από τη μεριά σας των προβλημάτων της Αυτοδιοίκησης είναι συμβατός με τη νοοτροπία που επικρατεί σήμερα και τη νοοτροπία της παράταξής σας αλλά και με την πολιτική που θέλετε να εφαρμόσει ο χώρος της Αυτοδιοίκησης γιατί για μένα δεν σημαίνει ότι μια κυβέρνηση στέργει να βοηθήσει τους Ο.Τ.Α., δίνοντας κάποια περισσότερα χρήματα ή ικανοποιώντας κάποια συνδικαλιστικά αιτήματα των ανθρώπων που εργάζονται στην Αυτοδιοίκηση. Όλα αυτά δεν είναι συμβατά μ’ αυτά που έχει πράγματι ανάγκη ο τόπος, η Αυτοδιοίκηση και η διοίκηση.
      Ορθώς αναφέρει η εισηγητική έκθεση ότι είναι απηρχαιωμένο το υφιστάμενο θεσμικό πλαίσιο. Όμως δεν κάνετε τίποτα γι’ αυτό. Απλά βάλατε μία ακόμη ταφόπετρα και αφήνουμε την επίλυση του προβλήματος για το μέλλον.
      Έχουμε το ίδιο σημείο αφετηρίας μ’ αυτό που είχαμε το 1981. Αφήνετε τις όποιες αλλαγές και τις όποιες υπερβάσεις ίσως για κάποιους άλλους, τις αφήνετε για το μέλλον.
      Ήταν μια λαμπρή ευκαιρία η σημερινή ημέρα να κάνετε μία μεγάλη τομή στην Αυτοδιοίκηση και να δείξετε προς ποια κατεύθυνση οφείλετε ή οφείλουμε να κάνουμε αυτήν τη μεταρρύθμιση. Αυτό το αποφύγατε. Αυτό θέλατε, αυτό μπορείτε, αυτό κάνετε. Δεν σας κακίζουμε.
      Εσείς προσωπικά δεν θα πρέπει να είσθε ικανοποιημένος με τον εαυτό σας γιατί δεν μπορέσατε να αποφύγετε τον πειρασμό της ποδηγέτησης των Ο.Τ.Α. και της συρρίκνωσης της όποιας δυνατής αυτοτέλειας που θα μπορούσαν να έχουν οι Ο.Τ.Α. γιατί, αγαπητοί συνάδελφοι, και, κύριε Υπουργέ, οι περιφερειακοί Ο.Τ.Α. αντιμετωπίζουν πολλά προβλήματα.
      Σήμερα παραδείγματος χάρη ο Δήμος της Σύμης και αύριο ο Δήμος της Χάλκης παραδίδει τα κλειδιά του δήμου στον κ. Κεφαλογιάννη γιατί; Γιατί δεν έχει δρομολογηθεί εδώ και ενάμιση χρόνο ένα καράβι που να συνδέει τον Πειραιά με τη Σύμη. Και αν είδατε μια τελευταία μελέτη που έγινε από το Ινστιτούτο Αυτοδιοίκησης, κύριε Υπουργέ, θα δείτε –θα κάνω μία αναφορά για το νομό μου- ότι η απόσταση των νησιών από τον Πειραιά έχει μεγαλώσει από 25%, 40%, 50% μέχρι και 80%, εάν γίνει μία αναλογιστική μελέτη του χρόνου ο οποίος απαιτείται για να φθάσει κάποιος από τον Πειραιά σε κάποιο νησί.
      Για όλους αυτούς τους λόγους, κύριε Υπουργέ, εμείς καταψηφίζουμε αυτόν τον Κώδικα γιατί η διαδικασία με την οποία έρχεται στη Βουλή προς κύρωση δεν μας επιτρέπει να προβούμε στις οποιεσδήποτε διορθωτικές κινήσεις για τη βελτίωσή του.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης.
      ΦΩΤΗΣ ΚΟΥΒΕΛΗΣ:  Κύριοι συνάδελφοι, είναι προφανές ότι δεν αποτέλεσε στοιχείο της παθολογίας της λειτουργίας της Τοπικής Αυτοδιοίκησης η έλλειψη –για να χρησιμοποιήσω εκφράσεις του εισηγητή της Πλειοψηφίας- ενός σύγχρονου Κώδικα κατάστασης υπαλλήλων δήμων και κοινοτήτων. Όχι ότι υποτιμώ την ανάγκη να υπάρχει ένας σύγχρονος Κώδικας αντίστοιχος προς τις λειτουργικές ανάγκες των Ο.Τ.Α. πρώτου βαθμού, αλλά γιατί τα ζητήματα της παθολογίας στη λειτουργία των Ο.Τ.Α. αλλού πρέπει να αναζητηθούν.
      Και μια και ο λόγος κάνει την αναφορά του στους υπαλλήλους των δήμων και των κοινοτήτων, αμέσως τίθεται το ερώτημα, γιατί ο καινούργιος Κώδικας συντηρεί αυτήν την πολυδιάσπαση του δυναμικού που απασχολείται στην Τοπική Αυτοδιοίκηση.
      Πιστεύετε, κύριε Υπουργέ, ότι το απασχολούμενο προσωπικό στην Τοπική Αυτοδιοίκηση είναι αντίστοιχο των αναγκών της Τοπικής Αυτοδιοίκησης; Είναι αντίστοιχο των αναγκών της Τοπικής Αυτοδιοίκησης να υπάρχουν δημοτικοί υπάλληλοι οι οποίοι να έχουν επί παραδείγματι μερική απασχόληση ή συμβασιούχοι οι οποίοι δεν γνωρίζουν τι θα γίνει και πώς θα εξελιχθεί η εργασιακή τους σχέση; Προφανέστατα όχι.
      Κανένας κώδικας δεν εμπόδισε την ανάπτυξη της Tοπικής Aυτοδιοίκησης και την αντιστοίχιση της με τις πραγματικές ανάγκες της αυτοδιοικούμενης κοινωνίας. Εκείνο που εμπόδισε ήταν η έλλειψη οικονομικών πόρων, η  έλλειψη αποτελεσματικότητας, η απουσία, αν θέλετε, λειτουργίας της Τοπικής Αυτοδιοίκησης ως το κέντρο της αυτόνομης εξουσίας των ίδιων των πολιτών. 
      Ο κώδικας, κατά συνέπεια, δεν κάνει καμμία τομή. Είναι ακριβές βέβαια, κυρίες και κύριοι συνάδελφοι, ότι εξορθολογίζει κάποια ζητήματα και βεβαίως έχει και ρυθμίσεις που αποτελούν έναν θετικό βηματισμό, ένα βήμα προς τα μπροστά, όπως για παράδειγμα η καθιέρωση του δευτεροβάθμιου πειθαρχικού ελέγχου πριν από τον έλεγχο της δικαιοσύνης, για την επιβληθησόμενη πειθαρχική ποινή στο δημοτικό υπάλληλο. 
      Όμως, επαναλαμβάνω, μια και αναφερόμεθα στους εργαζόμενους στους χώρους της Τοπικής Αυτοδιοίκησης πρώτου βαθμού, πρέπει να δούμε αυτή την πολυδιάσπαση του εργασιακού δυναμικού. Έχουμε πάρα πολλές περιπτώσεις δήμων και κοινοτήτων, κυρίως δήμων -θα έλεγα αποκλειστικά δήμων- που να στερούνται του αναγκαίου προσωπικού, να στερούνται του κατάλληλου προσωπικού, να έχουν προσλάβει προσωπικό όχι με αξιοκρατικά κριτήρια και να έχουμε και δήμους οι οποίοι να στενάζουν από την έλλειψη προσωπικού. Αυτά είναι τα ζητήματα, τα οποία πρέπει να αντιμετωπίσει τούτο το Κράτος, αυτή η Πολιτεία, αναφορικά με τη στελέχωση, την υπαλληλική στελέχωση των Οργανισμών Τοπικής Αυτοδιοίκησης και του πρώτου, θα προσέθετα και του δευτέρου βαθμού. Όμως, δεν κάνει τίποτα από όλα αυτά, παρά το γεγονός, επαναλαμβάνω, ότι δεν υποτιμώ το γεγονός ότι υπάρχουν ρυθμίσεις που ικανοποιούν αιτήματα των εργαζομένων, ικανοποιούν ζητήματα ίσης μεταχείρισης μεταξύ ανδρών και γυναικών ή ρυθμίζουν καταστάσεις που έχουν σχέση με ιδιαίτερα προβλήματα των εργαζομένων στην Τοπική Αυτοδιοίκηση. 
      Κύριε Υπουργέ, τι θα γίνει με τους συμβασιούχους; Όταν στο παρελθόν συζητούσαμε δικό σας σχέδιο νόμου, σας έλεγα ότι δημιουργείτε τη νέα στρατιά των συμβασιούχων ορισμένου χρόνου. Το πρόβλημα είναι υπαρκτό, το πρόβλημα θα μεγεθυνθεί, το πρόβλημα θα πάρει εκρηκτικές διαστάσεις. Και βεβαίως όλα αυτά είναι ζητήματα, τα οποία υπονομεύουν την αποτελεσματικότητα της λειτουργίας της Τοπικής Αυτοδιοίκησης. Όταν μάλιστα έχουμε συμβασιούχους, κυρίες και κύριοι συνάδελφοι, στο χώρο της Τοπικής Αυτοδιοίκησης, η σύμβαση των οποίων δεν έχει τραπεί σε σύμβαση εργασίας αορίστου χρόνου και δεν πρόκειται να τραπεί μετά την απόφαση της Ολομέλειας του Αρείου Πάγου, όπως ακούσατε και όπως γνωρίζετε, ο οποίος μάλιστα –οποία καταπληκτική ταχύτης!- μέσα σε λίγο χρονικό διάστημα, ο ίδιος ο Άρειος Πάγος στην Ολομέλειά του, ανέτρεψε προηγούμενη αντίθετη απόφαση που είχε πάρει. 
      Και είμαι υποχρεωμένος να σημειώσω, όχι μεταφέροντας ακριβώς τη φράση του αείμνηστου Βαμβέτσου «ότι ο Άρειος Πάγος ηυτοκτόνησε», όπως σημείωνε το 1966, στη βάση μιας απόφασης που έλαβε, αλλά, παραφράζοντας, να υποστηρίξω  ότι ο Άρειος Πάγος, κατά πλειοψηφία αυτοακυρώθηκε. Και έχασε τη σχέση εμπιστοσύνης με τον ελληνικό λαό, όταν μάλιστα, κυρίες και κύριοι συνάδελφοι, έχουμε ομολογία του Προέδρου του Αρείου Πάγου, ότι ελήφθη η σχετική απόφαση, δια τηλεφωνικής περιφοράς της εισήγησης μεταξύ τριών απόντων Αρεοπαγιτών. Όταν η νομική, η επιστημονική κοινότητα βοά ότι έχουμε ανύπαρκτη απόφαση ως εκ τούτου, από την ώρα που η Ολομέλεια δεν συνεδρίασε με παρόντα όλα τα φερόμενα ως παρόντα μέλη της ολομέλειας του Αρείου Πάγου. 
      Επομένως, για να γυρίσω στο θέμα που συζητάμε, είναι αναγκαίο να δείτε, κύριε Υπουργέ, τα ζητήματα των συμβασιούχων. Διότι στους υπάρχοντες συμβασιούχους οι οποίοι ζουν με εξαιρετική ανασφάλεια, έχουν προστεθεί και οι άλλοι συμβασιούχοι των δεκαοκτώ μηνών. Και να, η μεγάλη στρατιά των αιχμαλώτων συμπολιτών μας που θα περιμένουν ποια Κυβέρνηση θα έλθει, ποια παράταξη θα τους υποσχεθεί, ότι θα λύσει και θα αντιμετωπίσει το ζήτημα. 
    Θεωρώ όμως ότι δεν αποτελεί εύρυθμη συμπεριφορά, δεν αποτελεί στοιχείο χρηστής διοίκησης αυτή η διατήρηση μιας μεγάλης εκκρεμότητας, η οποία, αν θέλετε, προσβάλλει και τους πολίτες, προσβάλλει και την Κυβέρνηση και εν τέλει προσβάλλει τη λειτουργία του πολιτικού συστήματος διακυβέρνησης αυτού του τόπου. 
    Συντηρεί –και πώς αλλιώς, αφού είναι παραδοχή και δέσμευση της Κυβέρνησης;-  o Κώδικας τη δυνατότητα παρέμβασης του περιφερειάρχη. Ο περιφερειάρχης είναι ένας θεσμός, ο οποίος δεν έχει λόγο ύπαρξης στο χώρο της Τοπικής Αυτοδιοίκησης, διότι ο περιφερειάρχης είναι ο μακρύς βραχίονας της εκάστοτε κυβέρνησης, της εκάστοτε εκτελεστικής εξουσίας και σε τίποτε δεν εξυπηρετεί, πολύ δε περισσότερο δεν στηρίζει την αποτελεσματικότητα της Τοπικής Αυτοδιοίκησης. 
    Σε ό,τι αφορά το Πειθαρχικό Δίκαιο στο οποίο αναφέρεται ο Κώδικας, εγώ είπα ότι είναι θετικό το γεγονός ότι καθιερώνεται, κύριε Υπουργέ, η δευτεροβάθμια πειθαρχική κρίση. Όμως, αυτή η αοριστία στην περιγραφή της ελεγχόμενης πειθαρχικά συμπεριφοράς του υπαλλήλου εντός και εκτός υπηρεσίας, γνωρίζετε πάρα πολύ καλά –πάντοτε είχα την άποψη αυτή- ότι δεν αντιστοιχεί με τις σύγχρονες παραδοχές περί Δικαίου. Τι θα πει «ελεγχόμενη πειθαρχικά συμπεριφορά του υπαλλήλου», είτε είναι δημόσιος είτε είναι υπάλληλος της Τοπικής Αυτοδιοίκησης, εκτός υπηρεσίας; Η εκτός υπηρεσίας λειτουργία του οποιουδήποτε, προφανέστατα και του δημοτικού υπαλλήλου, είναι υπόθεση η οποία ελέγχεται από άλλες διατάξεις και με άλλες διαδικασίες.
    Σε ό,τι αφορά, κύριε Υπουργέ, το θέμα των μετατάξεων, υποστηρίζω την άποψη ότι η ρύθμιση που εισάγεται είναι εξαιρετικά αυστηρή και περιοριστική. Και μη θεωρήσετε, κυρίες και κύριοι συνάδελφοι, ότι, ό,τι «το αυστηρόν και το περιοριστικόν» διαμορφώνει στοιχεία αποτελεσματικότητας. Προφανώς, όχι. 
    Εγώ θα σας αναφέρω χαρακτηριστικά μία περίπτωση, κύριε Υπουργέ. Στο άρθρο 74 στην παράγραφο 7, εάν θυμάμαι καλά, υπάρχει διάταξη σύμφωνα με την οποία δεν επιτρέπεται μετάταξη, αν πρόκειται για το μοναδικό υπάλληλο του κλάδου του. Ερώτημα: Τι γίνεται με τη συντριπτική πλειοψηφία των μικρών Καποδιστριακών Δήμων, όπου εκεί επί παραδείγματι υπηρετεί ένας μηχανικός Π.Ε., δεν τον θέλει ο Καποδιστριακός Δήμος, γιατί δεν τον χρειάζεται, και αυτός θέλει να μεταταγεί, υποβάλλει τη σχετική αίτηση, αλλά δεν μπορεί να γίνει ούτε καν εξέταση της σχετικής αιτήσεως με τη ρύθμιση αυτή; Και αυτό, όταν μάλιστα δεν υπάρχει αντίρρηση από τον Καποδιστριακό Δήμο να μετακινηθεί αυτός ο συγκεκριμένος υπάλληλος. Και είναι ενδεικτική και όχι περιοριστική η αναφορά την οποία κάνω. 
    Έτσι, λοιπόν, στο ζήτημα των μετατάξεων είστε εξαιρετικά φειδωλός. Διαμορφώνετε μία αυστηρότητα και έναν περιορισμό, ο οποίος είναι αναντίστοιχος και προς τα πράγματα, αλλά κυρίως και προς τις ανάγκες των ίδιων των εργαζομένων στην Τοπική Αυτοδιοίκηση. 
    Κυρίες και κύριοι συνάδελφοι, εμείς καταψηφίζουμε τον Κώδικα Κατάστασης Υπαλλήλων Δήμων και Κοινοτήτων στη βάση των όσων προανέφερα, γιατί πιστεύουμε ότι διαμορφώνει συγκεντρωτικές δομές, παρά το γεγονός της ύπαρξης θετικών ρυθμίσεων που υπάρχουν μέσα στον Κώδικα αυτόν. 
    Και ολοκληρώνοντας θα ήθελα για άλλη μια φορά να αναφέρω ότι, εάν η Τοπική Αυτοδιοίκηση βεβαίως και με ευθύνη δική μας και με ευθύνη της Κυβέρνησης δεν ανακαθορίσει τη λειτουργία της στο επίπεδο των υπαλλήλων, δεν θα μπορέσει να εξασφαλίζει την αποτελεσματικότητα και τη χρησιμότητα που έχει ανάγκη η κοινωνία στο επίπεδο της αυτοδιοίκησης. Δεν θα πάψουν, εάν δεν αντιμετωπιστούν όλα αυτά τα ζητήματα, ούτε οι παθολογίες ούτε οι αδιαφάνειες, αλλά ούτε και οι επισημάνσεις του αρμόδιου επιθεωρητή, αλλά ούτε και του Συνηγόρου του Πολίτη.
    (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗ ΧΑΤΖΗΓΑΚΗ)
      Θέλω με άλλα λόγια να πω, κύριε Υπουργέ, ότι η Τοπική Αυτοδιοίκηση, για να μπορέσει να ανταποκριθεί στα καθήκοντά της που είναι υψηλά, σημαντικά και άκρως ενδιαφέροντα, χρειάζεται τις άλλες ρυθμίσεις που συνοπτικά προανέφερα. 
      Κυρίες και κύριοι συνάδελφοι, είμαι από εκείνους που πιστεύουν βαθύτατα στο θεσμό της Τοπικής Αυτοδιοίκησης. Μάλιστα, έχω την άποψη ότι η Τοπική Αυτοδιοίκηση, αν λειτουργήσει σωστά, είναι δυνατόν να εξυγιάνει και τη λειτουργία του πολιτικού συστήματος διακυβέρνησης αυτού του τόπου. Όμως, για να συμβεί αυτό, η Τοπική Αυτοδιοίκηση χρειάζεται αναδόμηση και ανακαθορισμό και της λειτουργίας της και των αρμοδιοτήτων της. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής κ. Βασίλειος Κεγκέρογλου ζητάει ολιγοήμερη άδεια απουσίας στο  εξωτερικό από τις 19.6.07 μέχρι 22.06.07.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Ο κ. Χρύσης έχει το λόγο. 
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, είναι αναμφισβήτητο και καθολικά αποδεκτό ότι ο προϊσχύσας Κώδικας Καταστάσεως Προσωπικού των Οργανισμών Τοπικής Αυτοδιοίκησης του ν. 1188/1981 είχε καταστεί αναχρονιστικός, αφού ουδόλως πλέον ανταποκρινόταν στις σύγχρονες κοινωνικές και δικαιακές αντιλήψεις για την αποστολή της Τοπικής Αυτοδιοίκησης μέσα στο ευρωπαϊκό γίγνεσθαι και στην αναπτυξιακή πορεία της χώρας. 
      Εκτός αυτών, η ψήφιση πολλών νομοθετημάτων σχετικά με την Τοπική  Αυτοδιοίκηση δημιούργησε σύγχυση, αντιφατικότητα και δυσλειτουργία στους Οργανισμούς Τοπικής Αυτοδιοίκησης. Την αναγκαιότητα δημιουργίας και ψήφισης ενός νέου κώδικα προέβλεψε το άρθρο 26 παράγραφος 1 του ν. 3013/2002 που εσείς ψηφίσατε και ανέθεσε σε επιτροπή την κατάρτιση ενός νέου κώδικα που να ανταποκρίνεται στις σύγχρονες ανάγκες της Τοπικής Αυτοδιοίκησης και των υπηρετούντων αυτήν.
      Σήμερα πώς μεταβληθήκατε έτσι; Πώς αναιρέσατε τους ίδιους τους εαυτούς σας; Μάλιστα, αυτή η προσπάθεια ολοκληρώθηκε, αλλά δεν κατατέθηκε  στη Βουλή ο καταρτισθείς κώδικας για ψήφιση. Αυτό το υφιστάμενο νομοθετικό κενό καλύπτει σήμερα η ψήφιση της κύρωσης του Κώδικα Κατάστασης Δημοτικών και Κοινοτικών Υπαλλήλων.
      Κυρίες και κύριοι συνάδελφοι, η νέα διακυβέρνηση ανταποκρινόμενη και στο γενικότερο αίτημα της Κεντρικής Ένωσης Δήμων και Κοινοτήτων, αλλά και των άλλων συνδικαλιστικών οργανώσεων των Ο.Τ.Α., αναθεώρησε τον ισχύοντα κώδικα με την ειδική επιτροπή που συγκροτήθηκε με το άρθρο 20 του ν. 3320/2005. Η αναλυτική παράθεση των άρθρων του νέου κώδικα δεν θεωρείται σκόπιμη κατά τη συζήτηση της κύρωσής του. Βέβαια, προηγήθηκε επίπονη και σχολαστική εργασία της επιτροπής που κάλυψε κατά τον καλύτερο δυνατό τρόπο τις ανάγκες των Ο.Τ.Α. με ειδικότερες διατάξεις που προβλέπονται στα άρθρα του νέου κώδικα. 
      Θεωρώ, όμως, σκόπιμη και απαραίτητη την επιλεκτική αξιολόγηση των καινοτομιών που εισάγει ο νέος κώδικας. Η ισότητα και η αξιοκρατία τίθενται ως βασικές αρχές με το πρώτο άρθρο του νέου Κώδικα των Υπαλλήλων του πρώτου βαθμού αυτοδιοίκησης κατά την υπηρεσιακή τους κατάσταση και τη βαθμολογική τους εξέλιξη. Για πληρέστερη και ασφαλέστερη διασφάλιση των δικαιωμάτων των υπαλλήλων προβλέπεται η συγκρότηση ειδικού υπηρεσιακού συμβουλίου στο άρθρο 4, που λειτουργεί ως πρωτοβάθμιο πειθαρχικό συμβούλιο. Και υπεράνω αυτού, για πρώτη φορά, προβλέπεται με το άρθρο 6 η σύσταση δευτεροβάθμιου πειθαρχικού συμβουλίου, στο οποίο μπορούν να προσβάλλονται οι αποφάσεις του ειδικού υπηρεσιακού συμβουλίου. Τοιουτοτρόπως δημιουργείται πρόσθετη θωράκιση των δικαιωμάτων των υπαλλήλων πρώτου βαθμού των Ο.Τ.Α.. 
      Με τον νέο κώδικα για την πρόσληψη προσωπικού στους Ο.Τ.Α. απαιτείται η γνώμη της οικείας συνδικαλιστικής οργάνωσης κατά το άρθρο 18 που γνωρίζει τις πραγματικές ανάγκες και τις ελλείψεις των οργανισμών και των υπηρεσιών του δήμου ή της κοινότητας. 
      Εκτός των ανωτέρω, κυρίες και κύριοι συνάδελφοι, για ενίσχυση της διαφάνειας στην περιουσιακή κατάσταση των υπαλλήλων στο άρθρο 37 προβλέπεται ο έλεγχος των δηλώσεων που υποβάλλονται να γίνεται από το Υπουργείο Οικονομικών, στο οποίο θα καταλήγουν τελικά σε ηλεκτρονική μορφή και θα γίνεται ουσιαστικός και συνολικός έλεγχός τους και όχι δειγματοληπτικός που γίνονταν μέχρι σήμερα, δημιουργώντας υπόνοιες σκοπιμοτήτων. 
      Ο χρόνος παραγραφής των αξιώσεων των Ο.Τ.Α. κατά των υπαλλήλων επιμηκύνεται σύμφωνα με το άρθρο 44  από τα δύο χρόνια, που ήταν μέχρι σήμερα στα πέντε χρόνια, αφ’ ότου το αρμόδιο όργανο του Ο.Τ.Α. έλαβε γνώση της ζημιάς ή του λόγου που την προκάλεσε.
      Κυρίες και κύριοι συνάδελφοι, ο νέος κώδικας περιλαμβάνει όμως και διατάξεις οι οποίες συνάδουν με τις σύγχρονες ανάγκες του υπαλλήλου. Η χορήγηση πρόσθετης άδειας στους υπαλλήλους που εργάζονται σε επικίνδυνες και ανθυγιεινές εργασίες κατοχυρώνεται με το άρθρο 55 του νέου κώδικα. Τη χορήγηση μιας μέρας άδειας ανά δίμηνο στους υπαλλήλους που χειρίζονται ηλεκτρονικούς υπολογιστές προβλέπει το άρθρο 57. Προπάντων όμως η μέριμνα και η ενίσχυση της οικογένειας προβλέπεται με συγκεκριμένες διευκολύνσεις που περιλαμβάνονται στο άρθρο 60 του νέου κώδικα. Σημαντική διευκόλυνση αποτελεί η χορήγηση γονικής άδειας και στον πατέρα. Επίσης, αμείβονται πλέον οι τρεις πρώτοι μήνες της γονικής άδειας ανατροφής των παιδιών στους πολύτεκνους και τους τρίτεκνους. Καθιερώνεται για πρώτη φορά η ηθική αμοιβή για σημαντική κοινωνική δράση.
      Εκτός όμως των διατάξεων που διαπνέονται από κοινωνική ευαισθησία στα άρθρα 83 έως 85, ενισχύεται η αξιοκρατία με την ταχύτερη υπηρεσιακή εξέλιξη των υπαλλήλων που κατέχουν διδακτορικούς και μεταπτυχιακούς τίτλους σπουδών. Για πρώτη φορά προσμετράται η προϋπηρεσία στην Ευρωπαϊκή Ένωση ως προσόν για την εξέλιξη του υπαλλήλου. Τοιουτοτρόπως, με αυτές τις διατάξεις αναβαθμίζεται και σε στελεχιακό δυναμικό η Τοπική Αυτοδιοίκηση.
      Αποτελεί τέλος σημαντική καινοτομία, κυρίες και κύριοι συνάδελφοι, η καθιέρωση ως παραπτώματος, που συνεπάγεται μάλιστα και πειθαρχικές κυρώσεις, η μη εξυπηρέτηση του πολίτη και η ανάρμοστη συμπεριφορά προς τον πολίτη. 
      Με αυτές τις επιλεκτικές αναφορές σε διατάξεις του νέου κώδικα θεωρούμε ότι αυτός θα ανταποκριθεί στις σύγχρονες κοινωνικές και διοικητικές ανάγκες των Οργανισμών Τοπικής Αυτοδιοίκησης α΄ βαθμού και των υπαλλήλων που την υπηρετούν. Για τους λόγους αυτούς ψηφίζουμε το νέο Κώδικα κατάστασης Δημοτικών και Κοινοτικών Υπαλλήλων με την πεποίθηση ότι βελτιώνουμε σε μεγάλο βαθμό την υπηρεσιακή τους κατάσταση και διευκολύνουμε τη λειτουργία των Οργανισμών Τοπικής Αυτοδιοίκησης. 
      Καλούμε και την Αξιωματική Αντιπολίτευση έστω και την τελευταία στιγμή να ξεπεράσει τα μικροκομματικά της συμπλέγματα και να υπερψηφίσει την κύρωση του νέου Κώδικα που θα συμβάλει στην ομαλή και αποτελεσματική λειτουργία των Οργανισμών Τοπικής Αυτοδιοίκησης.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σωκράτης Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, από τη Βούλα όπου κατοικώ, ως τη Βουλή, όπου τώρα ομιλώ διανύω μια απόσταση είκοσι περίπου χιλιομέτρων. Αν τη διανύσω μέσω παραλιακής και λεωφόρου Συγγρού διέρχομαι από περιοχές οκτώ δήμων. Αν τη διανύσω μέσω της λεωφόρου Βουλιαγμένης διέρχομαι πάλι από περιοχές οκτώ δήμων, οι πέντε των οποίων είναι διαφορετικοί από τους πρώτους οκτώ.
      Ο Δήμος Αθηναίων έχει πληθυσμό μεγαλύτερο από την όγδοη σε πληθυσμό περιφέρεια της Ελλάδος. Η περιφέρεια των Ιονίων Νήσων αν ήταν δήμος θα ήταν τρίτος σε πληθυσμό μετά τους Δήμους Αθηναίων και Θεσσαλονίκης. Ο τελευταίος σε πληθυσμό νομός της χώρας έχει πληθυσμό που τον κατατάσσει μετά τον τεσσαρακοστό πρώτο δήμο της χώρας.
      Έχουμε οκτώ δήμους με πληθυσμό πάνω από εκατό χιλιάδες κατοίκους και έχουμε πεντακόσιους σαράντα δύο δήμους, δηλαδή περισσότερους από τους μισούς, με πληθυσμό κάτω από πέντε χιλιάδες κατοίκους. Ο πρώτος σε έκταση δήμος έχει έκταση χίλιες φορές μεγαλύτερη από το μικρότερο δήμο. Πάνω από διακόσιοι δήμοι έχουν έκταση μεγαλύτερη από αρκετούς νομούς. 
      Τα χαρακτηριστικά στοιχεία που προανέφερα καταδεικνύουν την ακραία ανορθολογικότητα της διοικητικής δομής και διάρθρωσης της χώρας. Σκεφτείτε ότι μεσολάβησε το 1997, η γενναία και τολμηρή αναδιάταξη με το σχέδιο «ΚΑΠΟΔΙΣΤΡΙΑΣ», με το οποίο συμμαζεύτηκαν οι δήμοι και οι κοινότητες της χώρας σε αναλογία ένας νέος, σε έξι παλαιούς. 
      Είναι λοιπόν πρόδηλο και πανθομολογούμενο ότι ο αριθμός των δήμων και νομαρχιών στην Ελλάδα είναι μεγάλος, αναντίστοιχος και δυσανάλογος με τον πληθυσμό και τις διαστάσεις της χώρας μας, όσο και αν ληφθούν υπ’ όψιν οι γεωγραφικές ιδιαιτερότητες. 
      Στον ίδιο προβληματισμό υπάγεται η αμφισβήτηση της ανάγκης αυτόνομης ύπαρξης πολλών δήμων, οι οποίοι από μακρού έπαψαν να είναι αυτόνομοι οικιστικοί ιστοί, σε ικανή απόσταση από άλλους. Είναι απλά άθροισμα οικοδομικών τετραγώνων σε πλήρη σύνθεση γύρω-γύρω με απολύτως όμορους δήμους και χωρίς κανένα ιδιαίτερο χαρακτηριστικό γνώρισμα, ούτε καν ιστορικό. 
      Πέραν αυτών, ωρίμασαν οι συνθήκες εν όψει και της Αναθεώρησης του Συντάγματος για δύο βαθμούς Τοπικής Αυτοδιοίκησης, που θα είναι οι δήμοι, που δεν πρέπει να ξεπερνούν το αριθμό των τριακοσίων και οι περιφέρειες. Έτσι, θα εκλείψουν και οι υπερνομαρχίες οι οποίες θεσπίστηκαν για αυτονόητους λόγους, ωστόσο ως διοικητικά μορφώματα είναι παράδοξα, αν όχι εκτρωματικά. 
      Κυρίες και κύριοι συνάδελφοι, όσα εκφώνησα μέχρι τώρα είναι αντιγραφή μέρους ομιλίας μου στην Επιτροπή Αναθεώρησης του Συντάγματος, στην ενότητα των άρθρων 101, 102, 103 και 104 του Συντάγματος για την Τοπική Αυτοδιοίκηση. Αντί να συζητάμε τον αναγκαίο ανασχεδιασμό του διοικητικού χάρτη της χώρας μας -και μάλιστα στο πλαίσιο της Ευρωπαϊκής Ένωσης- αντί να απαντάμε σε ερωτήματα, όπως πόσους δήμους χρειάζεται η χώρα μας, πόσους και ποιους βαθμούς Τοπικής Αυτοδιοίκησης, με ποιες αρμοδιότητες και ποιους πόρους, αντί να φροντίσουμε για την πάταξη της διαφθοράς στους Οργανισμούς Τοπικής Αυτοδιοίκησης, αντί όλων αυτών και άλλων συναφών, συζητάμε Κώδικα Κατάστασης Δημοτικών και Κοινοτικών Υπαλλήλων ως αυτό να είναι το πρόβλημα της Αυτοδιοίκησης στην Ελλάδα. Δεν είναι καθόλου τυχαία η αδιαφορία της κοινής γνώμης -και όχι μόνο- για το θέμα.
      Διαφωνώ που συζητείται με τη διαδικασία των κωδίκων ένα κείμενο που συνέταξαν άνθρωποι μη διακρινόμενοι για ιδιαίτερη σοφία ή εξειδικευμένες γνώσεις επί εξειδικευμένου αντικειμένου, που φαίνεται ότι δεν αναγνωρίζεται πως διαθέτουν οι Βουλευτές και οι συνεργάτες τους.
      Διαφωνώ που συντάχθηκε και συζητείται ιδιαίτερος κώδικας για την κατάσταση των υπαλλήλων του α΄ Βαθμού Τοπικής Αυτοδιοίκησης, λες και οι Ο.Τ.Α. δεν είναι νομικά πρόσωπα δημοσίου δικαίου, των οποίων οι υπάλληλοι διέπονται από το καθεστώς του Δημοσιοϋπαλληλικού Κώδικα. Έτσι εμφανίζεται μία ιδιαίτερη συντεχνία δημοσίων υπαλλήλων. Αναρωτιέμαι αύριο, αν προλάβετε, θα φέρετε και κώδικα κατάστασης υπαλλήλων της Νομαρχιακής Αυτοδιοίκησης;
      Διαφωνώ με την ψήφιση ιδιαίτερου κώδικα. Αν υπάρχουν κάποιες ιδιαιτερότητες σε σχέση με το προσωπικό των Ο.Τ.Α., θα μπορούσαν αυτές να αποτυπωθούν σ’ ένα μικρό κεφάλαιο του Δημοσιοϋπαλληλικού Κώδικα.
      Διαφωνώ με το υπεράριθμο προσωπικό που μισθοδοτείται κυρίως στους μεγάλους δήμους. Δήμαρχος της Νέας Δημοκρατίας μεγάλης πόλης, μου έλεγε όταν ανέλαβε πριν χρόνια: «Κύριε Κοσμίδη, υπάρχει τρόπος να φύγει το μισό περίπου προσωπικό του δήμου, που δεν ξέρω και πού βρίσκεται;».
      Διαφωνώ που αθρόα η Κυβέρνηση εγκρίνει συμβάσεις έργου, καθαρά ρουσφέτια για τους δημάρχους. Διαφωνώ που στο άρθρο 230 παράγραφος 2, μετατρέπετε, κύριε Υπουργέ, θέσεις μερικής απασχόλησης σε πλήρους απασχόλησης.
Ουσιαστικά πρόκειται για διορισμό που γίνεται με νόμο, αντίθετα με την πρόβλεψη του άρθρου 103, παράγραφος 7 του Συντάγματος. Τι θα κάνετε, κύριε Υπουργέ, αν ένα κύμα συμβασιούχων μερικής απασχόλησης αύριο ζητήσει ίση μεταχείριση; 
      Συνοψίζω λέγοντας ότι διαφωνώ που δεν ασχολούμεθα με τα μείζονα αλλά με θέματα μηδενικής έως ελάχιστης σημασίας. Ελπίζω η αυριανή κυβέρνηση του ΠΑ.ΣΟ.Κ. να ασχοληθεί με τα μείζονα. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κοσμίδη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ζήτησα το λόγο για να κάνω μια μικρή παρέμβαση, κύριε Πρόεδρε, επειδή θα φύγει ο κ. Κοσμίδης. Του χρωστώ μια  απάντηση σε κάτι, στο τελευταίο θέμα το οποίο έθεσε. Επειδή λέει ότι οι μερικής απασχόλησης μετατρέπονται, παρανόμως, σε πλήρους απασχόλησης του λέω το εξής, λοιπόν.
      ΣΩΚΡΑΤΗΣ ΚΟΣΜΙΔΗΣ: Έτσι λέει η διάταξη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η Κυβέρνησή του, όταν ψήφισε τον «Καποδίστρια», είχε δεσμευθεί ως προς μια συγκεκριμένη κατηγορία υπαλλήλων μικρών κοινοτήτων, που ήταν πενήντα-εξήντα άνθρωποι. Αυτό είναι πάγιο αίτημα της Π.Ο.Ε.-Ο.Τ.Α., το οποίο έκανα δεκτό. Αυτοί οι άνθρωποι ήταν μια ειδική κατηγορία, αορίστου χρόνου, αλλά μερικής απασχόλησης, γιατί επρόκειτο για υπαλλήλους μικρών κοινοτήτων. Τους ξέχασαν λοιπόν στον «Καποδίστρια» την εποχή εκείνη και παρέμενε η εκκρεμότητα. Είναι άνθρωποι οι οποίοι υπηρετούν, είναι αορίστου χρόνου από τότε. Και απλώς επειδή ήταν εμπερίστατοι και τους κορόιδευαν τόσα χρόνια, και ύστερα από αίτημα της Π.Ο.Ε.-Ο.Τ.Α., αυτοί οι άνθρωποι που είναι και σήμερα αορίστου χρόνου μπαίνουν σε προσωποπαγείς θέσεις μέχρι να λήξει το καθεστώς τους. Και ήταν και δέσμευση της Κυβέρνησής του που δεν έγινε ποτέ πράξη. Επιτέλους δηλαδή!
      ΣΩΚΡΑΤΗΣ ΚΟΣΜΙΔΗΣ: Μεσολάβησε η αναθεώρηση του Συντάγματος, κύριε Υπουργέ. Δεν επιτρέπεται αυτό που κάνετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι δυνατόν ποτέ να μιλάμε αυτή τη στιγμή για ρύθμιση η οποία αίρει μια αδικία, που η δική του Κυβέρνηση δημιούργησε και δική της δέσμευση υπήρχε; Και ας ρωτήσει την Π.Ο.Ε.-Ο.Τ.Α. επιτέλους -αν νομίζει ότι πρόσκειται στη Νέα Δημοκρατία να έρθει να μου το πει- ποια είναι η θέση της στο θέμα αυτό και τι είναι εκείνο το οποίο ζήτησε να βάλουμε στον Κώδικα.
      ΣΩΚΡΑΤΗΣ ΚΟΣΜΙΔΗΣ: Δεν έχω να ρωτήσω κανέναν. Είναι αντισυνταγματικό. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και ας κοιτάξει ο κ. Κοσμίδης, αν στο σχέδιο που ήταν επί ΠΑ.ΣΟ.Κ., υποτίθεται, έτοιμο, εάν υπήρχε ίδια διάταξη και την εποχή εκείνη, που είχε πάει και στο Γενικό Λογιστήριο. Ας το κοιτάξει αυτό. Είναι πολύ εύκολο να κάνεις κριτική αυτή τη στιγμή. 
      ΣΩΚΡΑΤΗΣ ΚΟΣΜΙΔΗΣ: Καλά τώρα! Μια διάταξη είναι αντισυνταγματική με οποιαδήποτε κυβέρνηση. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι άρση μιας αδικίας. Δεν είναι καθόλου αντισυνταγματική, κύριε Κοσμίδη. Αορίστου χρόνου ήταν και παραμένουν. 
      ΣΩΚΡΑΤΗΣ ΚΟΣΜΙΔΗΣ: Είναι μερικής απασχόλησης. Γιατί φέρνετε αυτή τη διάταξη αφού είναι τακτοποιημένοι;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μπαίνουν σε προσωποπαγή θέση, γιατί δεν είναι νοητή σήμερα η έννοια – εσείς την αφήσατε από τότε απολίθωμα- «αορίστου χρόνου, αλλά μερικής απασχόλησης». Εάν θέλετε να υπάρχει τέτοια πανσπερμία στο προσωπικό πείτε το, αλλά δεν είναι έτσι.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Μαργαρίτης Τζίμας. 
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, το ΠΑ.ΣΟ.Κ., δυστυχώς για το ίδιο, εξακολουθεί να εμπαίζει τον ελληνικό λαό και να υποτιμά τη νοημοσύνη των συναδέλφων Βουλευτών.
      Ακούστηκε από το συνάδελφο που μόλις κατήλθε του Βήματος ότι η Βουλή και η Κυβέρνηση δεν ασχολείται με τα μείζονα θέματα. Μα, όταν ασχολήθηκε και με τα μείζονα θέματα, κατά την άποψή του, το κόμμα του ήταν απόν από τη Βουλή. Όταν ψηφίζαμε εδώ την Αναθεώρηση του Συντάγματος, με τα επίμαχα άρθρα που αναφέρονται στην Τοπική και Νομαρχιακή Αυτοδιοίκηση, ήταν απόντες. Μας αφήσανε τις τροπολογίες τους για τα σχετικά άρθρα περί Αυτοδιοίκησης και τα ψηφίσαμε μόνο εμείς, οι Βουλευτές της Νέας Δημοκρατίας. 
      Δεύτερον, όταν συζητήσαμε εδώ τον νέο Κώδικα Δήμων και Κοινοτήτων το ΠΑ.ΣΟ.Κ. τον καταψήφισε. Ή μήπως δεν ήταν μείζον θέμα της Τοπικής Αυτοδιοίκησης η ψήφιση από τη Βουλή του νέου Κώδικα Δήμων και Κοινοτήτων; Κι ένα μεγάλο ερώτημα πλανιέται στο χώρο της Αυτοδιοίκησης. Δηλαδή πόσα χρόνια έπρεπε να ισχύει αυτός ο Κώδικας που σήμερα αντικαθίσταται από την πρόταση του κυρίου Υπουργού; Ξέρετε ότι μέχρι την ώρα που μιλούμε ισχύει ο Κώδικας 1188/1981; Δηλαδή πόσα χρόνια έπρεπε να περάσουν, πόσα χρόνια έπρεπε να κυβερνήσετε την Ελλάδα για να αλλάξετε τον Κώδικα Δημοτικών Υπαλλήλων; Δεν κατέστη δυνατόν; Δεν υπήρχε ανάγκη να αντιμετωπίσουν ένα ευνοϊκότερο, ένα πιο ρεαλιστικό πλαίσιο οι δημοτικοί και κοινοτικοί υπάλληλοι στη χώρα; 
      Εφαρμόσατε τον «Καποδίστρια» το 1998 και το νέο προσωπικό που προήλθε από τις συνενώσεις δήμων και κοινοτήτων ακολουθούσε τις παλιές διατάξεις του παλαιού Κώδικα Δημοτικών Υπαλλήλων.
Με ποια εφόδια, λοιπόν, οχυρώσατε το χώρο της Αυτοδιοίκησης για τις μεγάλες θεσμικές αλλαγές, τις οποίες επαίρεστε ότι κάνατε; 
      Έχω, λοιπόν, την άποψη ότι «στο σπίτι του κρεμασμένου δεν μιλάνε για σκοινί» και ειδικά ένα κόμμα όπως εσείς, που λεηλατήσατε συστηματικά το χώρο της Αυτοδιοίκησης.
      Και γίνομαι σαφής. Ούτε τους νόμους που ψηφίσατε για την Αυτοδιοίκηση σεβαστήκατε τα είκοσι χρόνια που ήσασταν κυβέρνηση. Ο ν. 1828/89, που είναι η οικονομική βάση της Τοπικής Αυτοδιοίκησης, λεηλατήθηκε από το ίδιο σας το κόμμα και δεν είχατε την ευθιξία να ζητήσετε ένα συγγνώμη από το χώρο της Αυτοδιοίκησης, γιατί επί δεκαπέντε ολόκληρα χρόνια τους παρακρατούσατε το φόρο ακίνητης περιουσίας, μειώσατε τα τέλη κυκλοφορίας που αποδίδατε στην Αυτοδιοίκηση και το φόρο μισθωτών υπηρεσιών. 
      Ο ν. 1128/89 προέβλεπε ότι η Αυτοδιοίκηση παίρνει το 20% της φορολογίας εισοδήματος φυσικών προσώπων και όταν γίναμε εμείς Κυβέρνηση, αυτά τα έσοδα ήταν μόνο στο 14,5%. Για πρώτη φορά η Κ.Ε.Δ.Κ.Ε. με την προηγούμενη σύνθεσή της παραδέχθηκε, πως αυτή η Κυβέρνηση και αυτός ο Υπουργός εφαρμόζει πλήρως το ν.1128. Για πρώτη φορά στα χρονικά! Για πρώτη φορά στην  ιστορία της Αυτοδιοίκησης και του Κοινοβουλίου δεν περνούν διατάξεις τα μεσάνυχτα ή τα χαράματα στην Ελληνική Βουλή.
      Εγώ διετέλεσα οκτώ χρόνια μέλος του Διοικητικού Συμβουλίου της Κ.Ε.Δ.Κ.Ε. και θυμάμαι ότι διακόπταμε τις συνεδριάσεις μας δώδεκα και μία η ώρα τα μεσάνυχτα, γιατί πληροφορούμασταν ότι εδώ μέσα στη Βουλή περνούσε μία διάταξη χωρίς να ερωτηθεί η Αυτοδιοίκηση για την Αυτοδιοίκηση! 
      Και έρχεστε τώρα εδώ και ζητάτε και τα ρέστα από έναν Υπουργό και μια Κυβέρνηση που έφερε καινούργιο Κώδικα Δημοτικών Υπαλλήλων και δεν διαφωνεί κανείς! Διαφωνείτε μόνο εσείς. 
      Όμως, για πείτε, εξηγείστε στον ελληνικό λαό. Τόνισε ο εισηγητής σας ότι δεν κάνει ανατροπή κατεστημένων νοοτροπιών. Ποιες είναι οι κατεστημένες νοοτροπίες! Και αν υπάρχουν κατεστημένες νοοτροπίες, πότε καθιερώθηκαν αυτές οι κατεστημένες νοοτροπίες που έπρεπε εμείς να τις ανατρέψουμε; Στα είκοσι χρόνια που ήσασταν εσείς κυβέρνηση!
      Δεύτερον, είναι –λέει- αυτός ο Κώδικας στην ίδια λογική με τον προηγούμενο Κώδικα Δημοτικών Υπαλλήλων. Μα, αν είναι στην ίδια λογική με τον προηγούμενο Κώδικα, τότε γιατί δεν τον ψηφίζετε; 
      Άρα, λοιπόν, ψάξτε το έρμα, ψάξτε το στόχο, ψάξτε πού πρέπει να χτυπήσετε την Κυβέρνηση σήμερα και τον Υπουργό, διότι εμείς κάνουμε μιά στοχευμένη και μεθοδευμένη παρέμβαση πολιτική και θεσμική στο χώρο της Αυτοδιοίκησης.
      Δεν είναι τυχαίο που έρχεται τώρα ο Κώδικας των Υπαλλήλων. Ρυθμίσαμε το ζήτημα το οικονομικό. Και πώς το ρυθμίσαμε; Με σεβασμό στο ν.1128. Δεν παρακρατείται ούτε ευρώ πόρος από την Αυτοδιοίκηση. Και όχι μόνο δεν παρακρατείται, αλλά της δώσαμε και την προίκα του «ΘΗΣΕΑ», με τετραπλάσια λεφτά από αυτά που δίνατε εσείς σε επτά χρόνια, με προένταξη έργων στο Δ΄ Κοινοτικό Πλαίσιο Στήριξης και ξεκινούν οι δήμαρχοι από τώρα να συντάσσουν μελέτες, ούτως ώστε τον Ιανουάριο του 2008 να κάνουν δημοπρατήσεις. 
      Και εσείς είχατε το ΕΑΠΤΑ I, είχατε το ΕΑΠΤΑ II, είχατε και εγώ δεν ξέρω τι άλλα προγράμματα στη θολούρα. Άλλοι έπαιρναν χρήματα, άλλοι δεν έπαιρναν και έτσι κυβερνούσατε. 
      Ρυθμίσαμε, λοιπόν, το ζήτημα το οικονομικό. Δεν σας προξενεί εντύπωση ότι δεν υπάρχει διαμαρτυρία από το χώρο της  Αυτοδιοίκησης εδώ και τριάμισι χρόνια για οικονομικά ζητήματα; 
      Ρυθμίσαμε το ζήτημα το θεσμικό με τον Κώδικα Δήμων και Κοινοτήτων. Και  τώρα ήλθε η ώρα να αλλάξουμε τον Κώδικα των Δημοτικών Υπαλλήλων. Με ποιο θεσμικό πλαίσιο που αφορά τους υπαλλήλους της Αυτοδιοίκησης θα πάει να ανταγωνιστεί η ελληνική Αυτοδιοίκηση την ευρωπαϊκή ενόψει του Δ΄ Κοινοτικού Πλαισίου Στήριξης; Το σκεφθήκατε αυτό; Με τον Κώδικα πριν από τριάντα χρόνια, του 1981; Αυτός είναι ο εκσυγχρονισμός;
      Εμείς, λοιπόν, πήραμε εντολή από τον ελληνικό λαό να κάνουμε μεταρρυθμίσεις και ένας από τους χώρους που είναι απαραίτητες οι διαδικασίες των μεταρρυθμίσεων είναι η Αυτοδιοίκηση, διότι κι εσείς πιστεύετε κι εμείς το κάνουμε πράξη, πως είναι η κοντινότερη μορφή εξουσίας προς τον πολίτη. 
      Αυτή, λοιπόν, την κοντινότερη μορφή εξουσίας προς τον πολίτη δεν μπορούμε να την αφήνουμε ανοχύρωτη, ούτε οικονομικά, ούτε θεσμικά, ούτε με κώδικες που ρυθμίζουν ζητήματα υπαλλήλων και δημιουργούν συνθήκες ευρύτατου ανταγωνισμού της ελληνικής αυτοδιοίκησης με την ευρωπαϊκή. 
      Για εμένα, το ζήτημα της αυτοδιοίκησης δεν είναι μόνο οικονομικό. Όπως τόνισα σε άλλη ομιλία μου εδώ στη Βουλή, η επόμενη πρωτοβουλία του Υπουργού –και είμαι βέβαιος πως θα το κάνει- είναι να κοστολογήσει τις αρμοδιότητες της ελληνικής Αυτοδιοίκησης. Υπάρχουν πέντε με έξι χιλιάδες περίπου αρμοδιότητες της Αυτοδιοίκησης που δεν ξέρει ούτε το κράτος, αλλά ούτε και η αυτοδιοίκηση πόσο κοστίζουν. Γι’ αυτό και γίνεται επαίτης κάθε φορά η Αυτοδιοίκηση και λέει «δεν μου φτάνουν τα χρήματα».
      Πιστεύω, λοιπόν, κύριε Υπουργέ, πως τώρα υπάρχουν τα εργαλεία και του Κώδικα Δήμων και Κοινοτήτων και των υπαλλήλων και το θεσμικό εκείνο πλαίσιο, το οποίο επιτρέπει στο ελληνικό κράτος να κοστολογήσει το σύνολο των αρμοδιοτήτων της Αυτοδιοίκησης για να εμπεδωθεί ακόμη περισσότερο το πνεύμα συνεργασίας και συνέπειας μεταξύ Αυτοδιοίκησης και Κράτους.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζίμα.
      Ο κ. Παναγιώτης Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Θα έλεγα, κύριε Υπουργέ και κύριοι συνάδελφοι, ότι πολλές φορές, όταν επαναλαμβάνεις ένα ψέμα, τείνεις να το πιστέψεις και εσύ ο ίδιος και να πεις ότι έτσι είναι τα πράγματα. Αυτά για τον μόλις του κατελθόντος του Βήματος κ. Τζίμα. 
      Και επειδή η κοντή μνήμη είναι ασθενής, θα θυμίσω: Ποιος κατάργησε τον έλεγχο σκοπιμότητας από τους δήμους που υπήρχε μέχρι το 1981 και άφησε μόνο τον έλεγχο νομιμότητας; Ποιος έδωσε προνόμια στην αυτοδιοίκηση του α΄ βαθμού; Ποιος δημιούργησε τη Νομαρχιακή Αυτοδιοίκηση; Ποιος έκανε τον «Καποδίστρια»; Ποιος θεσμοθέτησε αυτοτελείς πόρους στην Τοπική Αυτοδιοίκηση;
      Και θέλω, επίσης, να θυμίσω και κάτι άλλο. Πολλές φορές όταν οι νόμοι αντέχουν στο χρόνο σημαίνει ότι έχουν ένα βάθος, ότι έχουν μια μελέτη. Το ότι από το 1981 μέχρι σήμερα άντεξε ο Κώδικας Δημοτικών και Κοινοτικών Υπαλλήλων σημαίνει ότι υπήρχε μια σοβαρότητα στο νομοθέτημα, σ' αυτόν τον Κώδικα. Σίγουρα χρειάζεται αλλαγή, αλλά όχι όμως να το κρίνουμε και να λέμε «εσείς δεν τον αλλάξατε». Αλλάζεις ένα νόμο, όταν υπάρχει χρεία να τον αλλάξεις. Και όσο πιο πολύ κρατάει ένας νόμος, τόσο πιο πολύ σημαίνει ότι έγινε σωστή διαβούλευση μέσα στο Κοινοβούλιο που τον ψήφισε.
      Γιατί κρατάει ο ν. 2190 για τις ανώνυμες εταιρείες και δεν έχει αλλάξει ακόμα; Από το 1920 είναι, αν δεν με απατάει η μνήμη μου, ο νόμος αυτός. Τώρα θα επιχειρηθεί να αλλάξει. Σημαίνει ότι δεν ήταν καλός ο νόμος; Ή επειδή δεν άλλαξε, κάποιος έφταιγε και δεν τον άλλαξε;
      Όσο δε για τη συναίνεση στη συνταγματική αναθεώρηση, οφείλω να πω το εξής: Ας ψάξουν αυτοί οι οποίοι κυβερνούν και είναι η Πλειοψηφία, γιατί δεν υπήρξε συναίνεση στη συνταγματική αναθεώρηση. Όταν ψάχνεις να ψηφίσουν Βουλευτές για ένα συγκεκριμένο άρθρο για να έχεις τις απόλυτες πλειοψηφίες που θέλεις, τότε μην αναρωτιέσαι γιατί έφυγε η Αντιπολίτευση. Γιατί η προηγούμενη συνταγματική αναθεώρηση έγινε με συναίνεση; Επειδή το ήθελε η Αντιπολίτευση ή επειδή το ήθελε η κυβέρνηση -η κυβέρνηση του ΠΑ.ΣΟ.Κ.- και προσπάθησε με κάθε τρόπο να αποκτήσει αυτή τη συναίνεση;
      Έρχομαι τώρα στον Κώδικα και οφείλω να σας πω τα εξής: Δεν μπορώ να παραγνωρίσω ότι έγινε διαβούλευση. Δεν μπορώ να πω ότι δεν έγινε μια φιλότιμη προσπάθεια. Καλός ο νέος Κώδικας Δημοτικών και Κοινοτικών Υπαλλήλων, αλλά το πλαίσιο μέσα στο οποίο λειτουργούν οι υπάλληλοι της Τοπικής Αυτοδιοίκησης είναι κυρίαρχο, για να έχουν αποτελεσματικό ρόλο. Το θεσμικό περιβάλλον είναι αυτό που πρέπει να δούμε πώς θα το βελτιώσουμε και όχι δευτερεύουσες –αν θέλετε- διευθετήσεις.
      Αναρωτιέμαι πολλές φορές: Υπάρχει πολιτική προσωπικού στην Τοπική Αυτοδιοίκηση; Υπάρχει όραμα; Υπάρχει βούληση για τη στελέχωση του τομέα της αυτοδιοίκησης για να μπορεί να είναι διακριτός ο ρόλος του απέναντι στον τομέα της Δημόσιας Διοίκησης;
Έχουμε καποδιστριακούς δήμους με επτά ειδικούς υπαλλήλους και όλοι οι υπόλοιποι είναι παλαιοί γραμματείς των κοινοτήτων, με παλαιές αντιλήψεις και κουρασμένοι.
      Άρα, λοιπόν, τώρα έχουμε έναν πολύ ωραίο Κώδικα Δήμων και Κοινοτήτων, αυτόν τον οποίο ψηφίζετε. Όμως, χωρίς υπαλλήλους μπορεί να λειτουργήσει η αυτοδιοίκηση; Άρα, πού ήταν το ζήτημα; Να βρούμε τους πόρους εκείνους για να μπορέσει η Αυτοδιοίκηση να αποκτήσει υπαλλήλους. 
      Αναρωτιέμαι για το εξής: Υπάρχει βούληση για επιμόρφωση των υπαλλήλων της Τοπικής Αυτοδιοίκησης από κρατικά κονδύλια ή έχουμε διακρίσεις ανάμεσα στους πλούσιους δήμους και στους φτωχούς δήμους; Και τι εννοώ με αυτό; Όταν ο υπάλληλος είναι από καποδιστριακό δήμο, δεν μπορούν να του δώσουν τα κονδύλια να πάει να επιμορφωθεί, του επιτρέπει ο δήμαρχος να πάει στην επιμόρφωση. Αντιθέτως, οι υπάλληλοι από άλλους δήμους οι οποίοι έχουν τα κονδύλια, πηγαίνουν. 
      Άρα, λοιπόν, οι επιμορφώσεις των υπαλλήλων της Τοπικής Αυτοδιοίκησης πρέπει να γίνονται αποκλειστικά από κρατικά κονδύλια και να υπάρχει και αναλογία.
       Αναρωτιέμαι τι γίνεται με τη δημοτική αστυνομία. Περίμενα από εσάς, κύριε καθηγητά, κύριε Προκόπη Παυλόπουλε, να δώσετε λύση σε αυτούς τους χίλιους αγροφύλακες που –κακώς, εγώ θα πω, όπως το είπα ξανά στη Βουλή- δεν τους είχαν προσλάβει με άλλη ιδιότητα οι κυβερνήσεις του ΠΑ.ΣΟ.Κ.. Έπρεπε όλον αυτόν τον κόσμο τον οποίο θα προσλάβετε, να τον «δώσετε» στη Δημοτική Αστυνομία, για να της δώσετε θεσμικό πλαίσιο, προκειμένου να μπορέσει, πράγματι, να λειτουργήσει και να αποκτήσει και τις ιδιότητες, αν θέλετε, φύλαξης της υπαίθρου. 
      Για να λειτουργήσει η Τοπική Αυτοδιοίκηση, θέλει αυτοτέλεια και αυτονομία. Η αντίληψη της Κυβέρνησης και η φιλοσοφία της Νέας Δημοκρατίας κάθε άλλο παρά αυτό ευνοούν. Αντί να δώσετε πόρους, αφαιρέσατε πόρους. Και θα σας πω, για παράδειγμα, τις μονιμοποιήσεις των καθαριστριών. Θα σας πω επίσης για την Περιφέρεια Ανατολικής Μακεδονίας-Θράκης πως τα κονδύλια που έπρεπε να δοθούν σε έργα της περιφέρειας, δόθηκαν να πληρωθούν έργα τα οποία ανήκαν στον κρατικό τομέα. Πληρώθηκαν κομμάτια της Εγνατίας από έργα της περιφέρειας. Απεντάχθηκαν έργα με την υπόσχεση ότι θα ενταχθούν στο Δ΄ Κοινοτικό Πλαίσιο Στήριξης. 
      Ακόμα και στις μεταρρυθμίσεις τις οποίες υπόσχεσθε, σ’ αυτές προαναγγέλλετε πρωτόγνωρα πράγματα, ότι δηλαδή στο Δ΄ Κοινοτικό Πλαίσιο Στήριξης θα συμμετάσχει η Τοπική Αυτοδιοίκηση. Όμως, τι ιδρύετε; Ιδρύετε ανώνυμες εταιρείες, το «Δήμο Α.Ε.» ή δέκα τρεις «Δήμους Α.Ε.» που θα κάνουν τις μελέτες και όλα αυτά τα σχετικά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μία θα είναι.
      ΙΩΑΝΝΗΣ ΒΛΑΤΗΣ: Κρατική είναι και αυτή, κύριε Υπουργέ.
      ΠΑΝΑΓΙΩΤΗΣ ΣΓΟΥΡΙΔΗΣ: Μία θα είναι; Μία, αλλά από εκεί και πέρα θα στελεχώνεται περιφερειακά, πιστεύω. Εξαιρείτε, όμως, τη διαχείριση για την επεξεργασία των στερεών και των υγρών αποβλήτων, γιατί θα φτιάξουμε και μία άλλη εταιρεία στο Υ.ΠΕ.ΧΩ.Δ.Ε. που θα κάνει αυτή τη δουλειά. 
      Εξαγγέλλετε εθελοντικές συνενώσεις στο δεύτερο «ΚΑΠΟΔΙΣΤΡΙΑ». Είναι δυνατόν να προχωρήσει ο δεύτερος «ΚΑΠΟΔΙΣΤΡΙΑΣ» με εθελοντικές συνενώσεις; 
      Και, παράλληλα, όσον αφορά τα μητροπολιτικά κέντρα, για τα τέσσερα εκ των οποίων υποθέτω ότι έχετε υποσχεθεί –βάζετε μέσα και την Πάτρα και τα Γιάννενα ή το Βόλο, έτσι έχω ακούσει από πληροφορίες- ή έστω για τα δύο, πάμε για μετά τις εκλογές.
      Κύριε Υπουργέ, είναι λυπηρό στο κατώφλι του 21ου αιώνα, ενώ θέλει η Τοπική Αυτοδιοίκηση ένα βήμα έτι περαιτέρω για μεταρρυθμίσεις, απλώς να δέχεται επιδιορθώσεις. 
      Εγώ δεν θα είχα πρόβλημα να ψηφίσω αυτόν τον Κώδικα, αλλά αν αυτός ο Κώδικας ήταν ένα κομμάτι από ένα ολόκληρο πλαίσιο για την Τοπική Αυτοδιοίκηση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σγουρίδη.
      Ο κ. Βλατής έχει το λόγο.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, καλούμαστε σήμερα να συζητήσουμε τον Κώδικα Κατάστασης Κοινοτικών και Δημοτικών Υπαλλήλων. Είναι γνωστό ότι ο Κώδικας που ισχύει σήμερα χρονολογείται από το 1981.
      Προφανώς είναι ασφαλές να λέει κάποιος ότι χρειάζεται αλλαγές και τροποποιήσεις, προκειμένου να συμβαδίζει με τις εξελίξεις στο χώρο της Τοπικής Αυτοδιοίκησης, καθώς και με τη διοικητική αντίληψη που σήμερα ισχύει σε ό,τι αφορά τη λειτουργία των Ο.Τ.Α., αλλά και της Δημόσιας Διοίκησης γενικότερα και βέβαια, κυρίως, αναφορικά με τις υποχρεώσεις και τα δικαιώματα των εργαζομένων στους Ο.Τ.Α..
      Ωστόσο, οφείλουμε να τονίσουμε ότι, δυστυχώς, αυτό το νομοσχέδιο δεν στοχεύει στην επίλυση των προβλημάτων που αντιμετωπίζουν σήμερα οι Ο.Τ.Α.. Ως Κώδικας αναπόφευκτα αναλώνεται στην κωδικοποίηση υφισταμένων διατάξεων, που έχουν ήδη ψηφιστεί και ισχύουν. 
      Δεν αμφισβητούμε την ανάγκη, κύριοι συνάδελφοι, της κωδικοποίησης των υφισταμένων διατάξεων. Θεωρούμε, όμως, ότι άλλες θα έπρεπε να είναι οι προτεραιότητες της Κυβέρνησης σε ό,τι αφορά τα θέματα της Τοπικής Αυτοδιοίκησης ή -για να το θέσω με μεγαλύτερη ακρίβεια- η κύρωση του Κώδικα αυτού δεν είναι δα και η λύση όλων των προβλημάτων των Ο.Τ.Α. και, φυσικά, δεν θα αποτελέσει την αλλαγή του σκηνικού σ’ αυτούς! 
      Επίκεντρο της πολιτικής σας στην Τοπική Αυτοδιοίκηση, κύριε Υπουργέ, θα έπρεπε να αποτελεί η ουσιαστική αναδιοργάνωση των υπηρεσιών που προσφέρουν οι δήμοι και οι κοινότητες, αλλά και η αναβάθμιση και η εξειδίκευση των υπαλλήλων που εργάζονται σ’ αυτές. Αυτά, βέβαια, χρειάζονται πολιτικές νέες και προωθημένες με δήμους πιο ισχυρούς. Χρειάζεται πιθανόν ένας νέος «ΚΑΠΟΔΙΣΤΡΙΑΣ» και εσείς μέχρι τώρα, με την πολιτική σας, το μόνο που κάνατε ήταν να διαλύσετε μερικούς απ’ αυτούς τους δήμους! 
      Ουσία θα είχε να υλοποιούσατε τις υποσχέσεις σας για εξασφάλιση και πραγματική απόδοση των πόρων στους Οργανισμούς Τοπικής Αυτοδιοίκησης, ώστε να μπορέσουν να αξιοποιήσουν τα σύγχρονα μέσα πληροφορικής και επικοινωνιών, να μπορέσουν να καλύψουν τις ανάγκες προσωπικού που έχουν, με εργαζόμενους ικανούς και καταρτισμένους και να έχουν όντως τη δυνατότητα να προσφέρουν υψηλού επιπέδου υπηρεσίες στους πολίτες και να υπηρετήσουν με όσο το δυνατόν καλύτερο τρόπο την περιοχή μέσα στην οποία δραστηριοποιούνται. 
      Οι Οργανισμοί Τοπικής Αυτοδιοίκησης, κύριοι συνάδελφοι, αντιμετωπίζουν σήμερα αναρίθμητα προβλήματα και ενώ η Κυβέρνηση και προεκλογικά, αλλά και σήμερα ακόμη επαίρεται για το σχεδιασμό και την υλοποίηση ενός νέου σχεδίου για την Τοπική Αυτοδιοίκηση που θα δώσει νέα πνοή στους δήμους και στις κοινότητες της χώρας και θα συμβάλλει σε αυτό που σήμερα όλοι λέμε, δηλαδή στην επανίδρυση της δομής του κράτους, στην αλλαγή της δομής της διοίκησης της χώρας, αρκείται σε επιφανειακές τροποποιήσεις και σ’ ένα ποσοστό ανούσιες αλλαγές στη λειτουργία τους. 
      Στην αιτιολογική έκθεση που συνοδεύει τον Κώδικα αναφέρεται ότι ο ήδη υπάρχων ήταν απαραίτητο να αντικατασταθεί εξαιτίας των παθογενειών που αυτός συντηρούσε, όπως η έλλειψη διαφάνειας στην επιλογή των προϊσταμένων των υπηρεσιών, η έλλειψη κινήτρων, ο κομματισμός, αλλά και για να εξασφαλιστεί μια δέσμη επιβεβλημένων ρυθμίσεων κοινωνικού χαρακτήρα. 
      Δεν θα διαφωνήσω ότι υπάρχουν τέτοια προβλήματα και ότι η αλλαγή είναι απαραίτητη, προκειμένου να λειτουργήσουν οι δήμοι και οι κοινότητες της χώρας, βάσει των προσδοκιών των πολιτών και των επιταγών της σύγχρονης κοινωνίας. Αυτό, όμως, που θα ήθελα, κυρίως, να τονίσω σήμερα είναι ότι ανεξάρτητα με το αν ήταν απαραίτητη η αλλαγή του Κώδικα, το ερώτημα που τίθεται είναι πότε σκοπεύει η Κυβέρνηση να ασχοληθεί, πέραν των διαδικαστικών καθαρά θεμάτων, με τα διαδικαστικά ζητήματα που απασχολούν την Τοπική Αυτοδιοίκηση. 
      Θα ήθελα να σας ρωτήσω, κύριε Υπουργέ, τα εξής. 
      Αισθάνεστε άνετα στη θέση σας που αρμοδιότητες των δήμων, οι οποίες ρητά αναφέρονται στον τελευταίο Κώδικα Δήμων και Κοινοτήτων που εσείς συντάξατε και ψηφίσατε και είναι νωπό ακόμη το μελάνι, εκχωρήθηκαν σε χίλιους διακόσιους αγροφύλακες υποχρεωτικής εκπαίδευσης, όπως ο πρόσφατος νόμος για τη σύσταση της Αγροφυλακής ορίζει; 
      Αισθάνεστε άνετα εσείς, ο Υπουργός των Εσωτερικών, που αφαιρέσατε πόρους από την Τοπική Αυτοδιοίκηση με νόμο, το 0,5% του φόρου εισοδήματος -δηλαδή από 20% το κάνατε 19,5%- για να πληρωθούν οι καθαρίστριες των σχολείων που είναι υπάλληλοι του Υπουργείου Εθνικής Παιδείας και Θρησκευμάτων; 
      Είστε ικανοποιημένος, κύριε Υπουργέ, που από τις δεκαπέντε χιλιάδες δημοτικούς αστυνομικούς που προεβλέπετο ότι θα προσληφθούν δεν έχουν προσληφθεί ούτε οι μισοί και που αυτοί που προσλήφθηκαν πληρώνονται αποκλειστικά από πόρους της Τοπικής Αυτοδιοίκησης; 
      Θυμάμαι την κ. Μπακογιάννη, που ως Δήμαρχος του Δήμου Αθηναίων έλεγε ότι το 70% των πόρων πρέπει να καταβληθεί από το κράτος. Και αρμοδιότητες της αστυνομίας αναλαμβάνετε! Άλλα είχατε υποσχεθεί γι’ αυτό, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το διάταγμα της κ. Παπανδρέου μήπως θυμάσθε τι έλεγε;
      ΙΩΑΝΝΗΣ ΒΛΑΤΗΣ: Τώρα κυβερνάτε εσείς, κύριε Υπουργέ.
      Μήπως θεωρείτε επιτυχία σας ότι οι εργαζόμενοι στις δομές κοινωνικής στήριξης που μονιμοποιήθηκαν πολλοί απ’ αυτούς πρόσφατα, θα πληρώνονται μέχρι το 2008 από προγράμματα της Ευρωπαϊκής Ένωσης και μετά το χάος; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σοβαρά τα λέτε αυτά; Γιατί λέτε ψέματα; 
      ΙΩΑΝΝΗΣ ΒΛΑΤΗΣ: Να με διαψεύσετε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας διαψεύδω. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ!
      ΙΩΑΝΝΗΣ ΒΛΑΤΗΣ: Είναι η υλοποίηση των όσων υποσχεθήκατε εδώ στη Βουλή το ότι δεν δώσατε δεκάρα τσακιστή για τα άτομα με αναπηρία που μονιμοποιήθηκαν; Μόνο κροκοδείλια δάκρυα και μεγάλες υποσχέσεις; Αύριο κλείνει ο Δήμος Πρέβεζας γι’ αυτό το λόγο. Τους δώσατε καμμία απάντηση; Μέχρι σήμερα δεν τους είχατε δώσει καν απάντηση. 
      Είναι η υλοποίηση του νόμου που εσείς ψηφίσατε, για το «Θησέα», το ότι τα Υπουργεία δεν έχουν βάλει μέχρι τώρα δεκάρα τσακιστή στο πρόγραμμα όπως ρητά προβλέπεται; 
      Κύριε Υπουργέ, οι πομφόλυγες όσο εύκολα φουσκώνουν, άλλο τόσο εύκολα σκάνε, μόνο που το περιεχόμενό τους είναι αέρας κοπανιστός. Μ’ αυτήν την πολιτική που ασκείται από την Κυβέρνηση σήμερα -δεν ξέρω αν είναι Κυβέρνηση καν, έχουμε ξεχάσει πότε συνεδρίασε τελευταία φορά το Υπουργικό Συμβούλιο- το μεγάλο ερωτηματικό δεν είναι αν θα λειτουργήσουν καλύτερα οι Ο.Τ.Α. στο μέλλον και αν ο συζητούμενος σήμερα Κώδικας θα συμβάλλει σ’ αυτό. Το μεγάλο ερωτηματικό είναι αν θα υπάρχουν Ο.Τ.Α. στο μέλλον για να λειτουργήσουν, αν συνεχίσει αυτή η πολιτική. Γιατί αυτή η πολιτική σας, κύριε Υπουργέ, τους οδηγεί με μαθηματική ακρίβεια στην καταστροφή. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κύριος Υπουργός, έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εισαγωγικά, κυρίες και κύριοι συνάδελφοι, αναρωτιέμαι –γιατί φυσικά δεν μπορώ να φανταστώ τέτοια άγνοια πραγματικότητας για να λέγονται τέτοια πράγματα στη Βουλή- αν τόσο ψέμα και τόσο πολιτικό θράσος, έχουν τη δυνατότητα να πείσουν κανέναν, όταν μάλιστα την απάντηση για την Τοπική Αυτοδιοίκηση, το ΠΑ.ΣΟ.Κ. την πήρε στις πρόσφατες εκλογές. Στις πρόσφατες εκλογές πήρε την απάντηση και στις γενικές εκλογές και στην Κ.Ε.Δ.Κ.Ε. και στην Ε.Ν.Α.Ε.  και στον Ε.Σ.Δ.Κ.Ν.Α. και στην Τ.Ε.Δ.Κ.Ν.Α.. Εκεί ήταν η απάντηση. 
      Θα απαντήσω όμως σε ένα-ένα, γιατί δεν εννοώ να αφήσω τίποτα αναπάντητο. Διότι, σας είπα και πάλι, άλλο να έχεις παραδείγματος χάριν την ευπρέπεια του κ. Γιάννη του Παρασκευά και να έχεις τις απόψεις σου και να τις υποστηρίζεις διαχρονικά και να διαφωνείς ή να συμφωνείς και άλλο εσκεμμένα να λες ψέματα μέσα στη Βουλή, να διαστρέφεις τόσο προκλητικά την πραγματικότητα. Λυπούμαι πραγματικά.
      Μίλησαν κάποιοι στη σημερινή συνεδρίαση για «επανίδρυση του κράτους που δεν ήρθε». Ξεκινάω από αυτό. Ξεκινάω από την παρατήρηση που έκανε ο εισηγητής της Αξιωματικής Αντιπολίτευσης, ο κ. Παρασκευάς. Η επανίδρυση συνεχίζεται, έχει αρχίσει και αποδίδει. Και σας λέω πολύ απλά μερικά πράγματα που τα έχουμε ζήσει εδώ. Όταν δημιουργήσαμε το νέο Υπαλληλικό Κώδικα, είχε ή δεν είχε -άσχετα αν ψήφισε το ΠΑ.ΣΟ.Κ.- την επίνευση της Α.Δ.Ε.Δ.Υ.; Ήρθε μέσα εδώ η Α.Δ.Ε.Δ.Υ. ναι ή όχι και είπε ότι είναι ο πιο σύγχρονος υπαλληλικός κώδικας και ο πιο αξιοκρατικός που είχαμε ποτέ; Επέμενε μάλιστα να αρχίσει να ισχύει από τώρα λέγοντας ότι είναι αναξιοκρατικό το καθεστώς το οποίο ισχύει τόσα χρόνια από το ΠΑ.ΣΟ.Κ.. Πότε έκανε το ΠΑ.ΣΟ.Κ. έναν κώδικα; ‘Ένα συνονθύλευμα διατάξεων το 1998. Ήρθε ο Κώδικας Δήμων και Κοινοτήτων. Τον ψηφίσαμε, ναι ή όχι με τη συναίνεση της Κ.Ε.Δ.Κ.Ε. μέσα εδώ; Το ΠΑ.ΣΟ.Κ. δεν ψήφισε. Τώρα γιατί δεν ψήφισε, είναι δικό του θέμα. Πότε έκανε Κώδικα Δήμων και Κοινοτήτων το ΠΑ.ΣΟ.Κ.; Ναι, ή όχι, αυτές οι διατάξεις τις οποίες ψηφίζουμε σήμερα σε ό,τι αφορά τους υπαλλήλους του Α΄ βαθμού Τοπικής Αυτοδιοίκησης -και μιλάμε βέβαια για τους υπαλλήλους των δήμων και κοινοτήτων- όχι μόνον έγινε με τη συναίνεση της Π.Ο.Ε.-Ο.Τ.Α., αλλά η ίδια η Π.Ο.Ε.-Ο.Τ.Α. όταν κατατέθηκαν, κατέθεσε ανακοίνωση με την οποία επέχαιρε γιατί ψηφίζεται αυτός ο κώδικας.
Και φτάσαμε στο σημείο της μέγιστης υποκρισίας να έρχεται το ΠΑ.ΣΟ.Κ., το οποίο δεν χάνει ευκαιρία να ζητάει φορέα για φορέα όταν συζητάμε για κάποιο νομοσχέδιο, και να λέει «δεν χρειάζεται να έλθει φορέας»! Γιατί ήξερε ότι θα ερχόταν εδώ μέσα η Π.Ο.Ε.-Ο.Τ.Α. και θα έλεγε «ψηφίστε τον», τον Κώδικα τον οποίο δεν τόλμησε ποτέ να ψηφίσει το ΠΑ.ΣΟ.Κ.. 
	ΑΓΓΕΛΟΣ ΤΖΕΚΗΣ: Ναι, κύριε Υπουργέ, αλλά δεν το δεχθήκατε και οι δύο…
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ απαριθμώ σ’ όλο αυτό το χρονικό διάστημα μόνον αυτούς τους κώδικες: Είναι ο Υπαλληλικός Κώδικας, ο Κώδικας για τους Υπαλλήλους Δήμων και Κοινοτήτων, ο Κώδικας Δήμων και Κοινοτήτων, ο Κώδικας Νομαρχιακής Αυτοδιοίκησης που ετοιμάζουμε, ο κώδικας που αφορά την ιθαγένεια. Όλο το νομοθετικό καθεστώς σε τρία χρόνια άλλαξε με τη συναίνεση όλων των φορέων. Ερωτώ: Επί είκοσι χρόνια πείτε μου πόσοι κώδικες έγιναν επί ΠΑ.ΣΟ.Κ.. 
	Προηγουμένως άκουσα κάτι άλλο για την Τοπική Αυτοδιοίκηση. Ελέχθη: «Μα εμείς καθορίσαμε τους πόρους της Τοπικής Αυτοδιοίκησης Α΄ βαθμού με τον 1828. Τι κάνατε εσείς;». Βεβαίως. Όπως όμως συμφωνήσαμε με τον κύριο Κουκουλόπουλο, τον πρώην Πρόεδρο της Κ.Ε.Δ.Κ.Ε. –και ελπίζω να τον γνωρίζετε τον άνθρωπο στο ΠΑ.ΣΟ.Κ., συνεργάστηκα μαζί του εξαιρετικά και τον ευχαριστώ πολύ- αυτούς τους πόρους που δώσατε τους υπεξαιρέσατε. Κατά τον απολογισμό της Κ.Ε.Δ.Κ.Ε., 1.411.000 ευρώ, συστηματικά υπεξαιρέθηκαν από τις κυβερνήσεις του ΠΑ.ΣΟ.Κ. από τους Οργανισμούς Τοπικής Αυτοδιοίκησης μεταξύ 1997 και 2003! Από τη μία πλευρά τους έδιναν και από την άλλη τους έπαιρναν και επιχαίρουν! 
	Εγώ δεν θέλω να ξαναγυρίσω στο παρελθόν αλλά με προκαλείτε γιατί μου λέτε πράγματα που δεν έχουν καμμία σχέση με την πραγματικότητα. Μου λένε: «Ξέρετε, φτιάξαμε τον «ΚΑΠΟΔΙΣΤΡΙΑ». Βεβαίως. Δώσατε λοιπόν 1,7 δισεκατομμύρια ευρώ για επτά χρόνια έναντι 3,5 δισεκατομμυρίων συν τα Σ.Δ.Ι.Τ. που δίνει ο «Θησέας» για πέντε χρόνια επί των ημερών μας. Και άκουσα –λέει- ότι δεν βάζουν τα Υπουργεία μέσα αυτό που έχουν να βάλουν. Φαντάζομαι ότι θα αστειευόμαστε γιατί δεν έχει υπάρξει ούτε ένα ευρώ από Υπουργείο που να μην έχει μπει. Θα θυμίσω: Ο «Θησέας» είναι εδώ διαφανής και μπαίνει ο κάθε πολίτης μέσα και βλέπει μέχρι και το τελευταίο ευρώ πού πήγε. Για το «ΕΠΤΑ» το έχω καταγγείλει πολλές φορές. Για τα 400.000.000 οριζοντίων δράσεων –πέρα του ότι δεν είχε μηχανογράφηση, πέρα του ότι ζητούσαμε εδώ οι συνάδελφοι στοιχεία για το «ΕΠΤΑ» την εποχή εκείνη και δεν μας τα έδιναν- το ερώτημα είναι πολύ απλό: Τετρακόσια εκατομμύρια ευρώ ήταν οι οριζόντιες δράσεις του «ΕΠΤΑ» οι οποίες έφυγαν μεταξύ 1998 και 2000. Απ’ αυτά στο Υπουργείο δεν βρήκα τίποτα διότι –λέει- δεν κράτησαν στοιχεία γιατί δεν υπήρχε μηχανογράφηση ή παραστατικά για 140.000.000 ευρώ! Με τον τρόπο αυτό στήριξαν τον «ΚΑΠΟΔΙΣΤΡΙΑ» για επτά ολόκληρα χρόνια; 
	Τρίτον: Ναι, το ΠΑ.ΣΟ.Κ. έκανε τη Νομαρχιακή Αυτοδιοίκηση. Λοιπόν; Την έκανε, αλλά πού ήταν οι πόροι; Την ξέχασαν την κυρία Γεννηματά τον Ιούλιο του 2003 που εκλιπαρούσε τον κύριο Σημίτη για έναν πόρο που δεν πήρε ποτέ; Ναι ή όχι; Το λέω τόσες φορές εδώ μέσα. Τον 3345 ποιος τον ψήφισε; Εμείς και ήλθατε και τον ψηφίσατε κι εσείς. Τότε ήταν η εποχή που κάτι ψηφίζατε τέλος πάντων από εκείνα που κάναμε. Ενώ δεν είχαν πόρους, πήραν το 2% του Φ.Π.Α. και το 10% των τελών κυκλοφορίας και από τα 110.000.000 ευρώ καθαρών πόρων στον προϋπολογισμό του 2004 για τη Νομαρχιακή Αυτοδιοίκηση φτάσαμε να έχουμε καθαρούς πόρους –εκτός από τα πρόσθετα, δηλαδή από τις οριζόντιες δράσεις, βάση του 3345- 515.000.000 ευρώ, τέσσερις φορές παραπάνω, το 2007! 
      Αυτή είναι η απάντησή μας. Εσείς δηλαδή φτιάχνατε θεσμούς και τους αφήνατε στην τύχη τους ή παίρνατε και τους πόρους τους. Εμείς ό,τι θετικό βρήκαμε το συνεχίζουμε και το ενισχύουμε. Και, πλέον, αναμορφώνουμε το θεσμικό καθεστώς σε συνεργασία με τους φορείς. Αυτό είτε θέλετε είτε όχι είναι αλήθεια. Γι’ αυτό πήρατε αυτήν την απάντηση στις δημοτικές και νομαρχιακές εκλογές και θα την παίρνετε όσο θεωρείτε ότι η Τοπική Αυτοδιοίκηση δεν καταλαβαίνει ποιοι είναι εκείνοι που τη στήριξαν και ποιοι είναι εκείνοι που την κορόιδεψαν για χρόνια ολόκληρα.
Είναι τοις πάσι γνωστό ότι επιχειρήθηκε να χρησιμοποιηθεί η Τοπική Αυτοδιοίκηση από την πλευρά της σημερινής Αξιωματικής Αντιπολίτευσης ως θεραπαινίδα κομματικών ορέξεων. Και αυτό φάνηκε. 
      Αντί, λοιπόν, στην προσπάθεια που γίνεται -γιατί έχει πράγματι πολλά προβλήματα η Τοπική Αυτοδιοίκηση- να ξεκινήσουμε κάτι όλοι μαζί, να έρχεσθε σήμερα, σε ένα Κώδικα που η ίδια η Π.Ο.Ε.-Ο.Τ.Α. τον ήθελε, σε ένα Κώδικα ο οποίος λύνει πάμπολλα προβλήματα –μπορεί να μην είναι το τέλειο, αλλά δεν μπορέσατε να το κάνετε εσείς, το κάνουμε εμείς σε συνεργασία με την Π.Ο.Ε.-Ο.Τ.Α.- και λέτε ότι δεν τον ψηφίζετε. 
      Γιατί δεν τον ψηφίζετε, κανείς -μα κανείς- δεν κατάλαβε. Το τελευταίο επιχείρημα που άκουσα, ήταν το εξής: «Αν δεν ήταν με τη μορφή του κώδικα, θα ψηφίζαμε πολλά». Δηλαδή, σας «μάρανε», συγχωρέστε μου την έκφραση, το γεγονός ότι ψηφίζεται με τη μορφή του κώδικα και έρχεσθε και μου λέτε ότι αφού ψηφίσθηκε με τη μορφή του κώδικα, δεν θα τα ψηφίζαμε όλα, έστω και αν τα περισσότερα θα τα ψηφίσατε. Μα, είναι λογική αυτή;
      Κοιτάξτε τη λογική τη δική μας, όταν ήμασταν Αξιωματική Αντιπολίτευση. Πόσες φορές εγώ ως Κοινοβουλευτικός Εκπρόσωπος εδώ διαφώνησα με σημαντικά πράγματα τα οποία είχαν νομοσχέδιά σας, ιδίως εκτελεστικοί νόμοι του Συντάγματος; Επί της αρχής, πάντοτε σχεδόν τα ψήφιζα. Πάντοτε ψήφιζα σε σημαντικότατα νομοσχέδια. Είναι εδώ ο κ. Καστανίδης και μόλις μπήκε και ο κ. Παπαδόπουλος, στον οποίο ευχόμαστε όλοι να είναι υγιέστατος και να προσέχει τον εαυτό του.
      ΠΡΟΕΔΡΕΥΩΝ (Σωτήρης Χατζηγάκης): Περαστικά, σιδερένιος.
      Συνεχίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αλλά συνεργαστήκαμε, γιατί η τόλμη προϋποθέτει και υπευθυνότητα στο Κοινοβούλιο. Ό,τι θετικό βρίσκεις, πρέπει να το ψηφίζεις και όχι να ψάχνεις για υπεκφυγές για να φύγεις. Δεν ωφελεί κανένα.
      Κυρίες και κύριοι συνάδελφοι, η στείρα άρνηση όποτε χρησιμοποιήθηκε, μπορεί να ικανοποίησε ένα μικρό εκλογικό ακροατήριο, μπορεί να λειτούργησε συσπειρωτικά σε ορισμένους κομματικούς πυρήνες, αλλά δεν προσέφερε τίποτα στο Κοινοβούλιο. 
      Αυτόν τον Κώδικα έπρεπε να τον ψηφίσετε. Εμάς, καλό μας κάνει που δεν τον ψηφίζετε, γιατί οι εργαζόμενοι αυτό το ακούν. Ξέρουν οι εργαζόμενοι. Αυτοί οι εργαζόμενοι που εργάζονταν στα σκουπίδια, οπουδήποτε αλλού, ξέρουν ότι λύνει προβλήματα αυτός ο Κώδικας. Και έρχεστε και λέτε όχι. Πολιτικά καλό κάνει στην Κυβέρνηση. Δεν κάνει καλό στο πολιτικό σύστημα, γιατί δείχνει το βαθμό υπευθυνότητας των πολιτικών δυνάμεων.
      Θα ήθελα, επίσης, να τονίσω ότι αυτός ο Κώδικας έπρεπε να έχει έρθει εδώ και πολλά χρόνια. Δεν ήρθε. Έχει να δει κώδικα το προσωπικό των Οργανισμών Τοπικής Αυτοδιοίκησης από το 1980. Προσπάθειες έγιναν, αλλά δεν κατέληξαν πουθενά. 
      Και εγώ θα καταθέσω και κάτι άλλο. Πέραν των όσων λύνουμε με τον Κώδικα, στα τρία χρόνια –και αυτός είναι ο κατάλογος που συμφωνήσαμε με την Π.Ο.Ε.-Ο.Τ.Α. και υποθέτω ότι ξέρετε που πρόσκειται η Π.Ο.Ε.-Ο.Τ.Α., τη δουλειά της κάνει συνδικαλιστικά, εγώ δεν της καταλογίζω κομματικό χρώμα, αλλά ξέρετε πού πρόσκειται- λύθηκαν είκοσι τρία αιτήματα, ή βρίσκονται στη δρομολόγηση της λύσης τους. Ξέρετε πόσα από αυτά που ζητούσαν από εσάς είχαν λυθεί στα δεκαεπτά χρόνια; Ή τρία ή τέσσερα. Πάντως στα τρία χρόνια είναι είκοσι τρία αιτήματα. 
      Τα καταθέτω στα Πρακτικά, γιατί είναι εκείνα που συμφωνήσαμε με την Π.Ο.Ε.-Ο.Τ.Α.. Αυτή ήταν η στάση μας απέναντί τους.
      (Στο σημείο αυτό ο Υπουργός Εσωτερικών Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και έχουμε δρομολογήσει το σημαντικότερο θέμα που αφήσατε κενό, τα βαρέα και ανθυγιεινά ανθρώπων που τους βλέπω στο δρόμο μέσα στα σκουπίδια και μέσα στα νεκροταφεία και ντρέπομαι που δεν έχουν μπει ακόμα στα βαρέα και ανθυγιεινά. Το δρομολογούμε και αυτό και το ξέρετε, παρά τη δύσκολη συγκυρία.
      Επίσης, θέλω να τονίσω ότι το προσωπικό της Τοπικής Αυτοδιοίκησης Α΄ βαθμού έχει πολύ μεγάλη σημασία πια, εν όψει του ρόλου που πρέπει να διαδραματίσουν οι Οργανισμοί Τοπικής Αυτοδιοίκησης. Το προσωπικό αυτό είναι εξαιρετικά σημαντικό και γιατί εμπλουτίσθηκε και με πολλούς ανθρώπους αορίστου χρόνου, οι οποίοι έχουν εξαιρετικά προσόντα. 
      Και άκουσα πολλά. Και τι δεν άκουσα. Μα, είναι δυνατόν να σου κάνει κριτική το κόμμα το οποίο διόρισε επί των ημερών του συμβασιούχους που οδηγήθηκαν επανειλημμένα όμηροι στις εκλογές, που δεν έκανε τίποτε γι’ αυτούς, που έφτιαξε ένα διάταγμα το οποίο δεν έκανε ούτε έναν αορίστου χρόνου -το διάταγμα Ρέππα-Σκανδαλίδη-Χριστοδουλάκη, το διάταγμα 81/2003, που μας εξέθεσε και στην Ευρωπαϊκή Ένωση και στο Δικαστήριο των Ευρωπαϊκών Κοινοτήτων- σε μια Κυβέρνηση που έρχεται και κάνει τριάντα τρεις χιλιάδες αορίστου χρόνου; Συμβασιούχους που δεν διόρισε εκείνη, που πολλοί ανήκουν στην Τοπική Αυτοδιοίκηση; Είναι δυνατόν να κάνει κριτική και να έρχεται να λέει γιατί δεν έχετε κάνει και τους υπολοίπους; 
      Το ξαναλέω. Κύριοι συνάδελφοι του ΠΑ.ΣΟ.Κ., δεν κάνατε ούτε έναν αορίστου χρόνου. Κάναμε τριάντα τρεις χιλιάδες, που δεν διορίστηκαν από εμάς και μας λέτε γιατί δεν έγιναν όλοι; Ε, πιστεύετε σοβαρά ότι είναι αξιόπιστη κριτική; 
      Άκουσα δε απίστευτα πράγματα για ζητήματα όπως η Δημοτική Αστυνομία. «Γιατί», λέει, «δεν έχετε δώσει ακόμα τα χρήματα τα οποία έχει πει ότι θα δώσει ο κρατικός προϋπολογισμός στους Δήμους για να μπορέσουν να λειτουργήσουν τη Δημοτική Αστυνομία»;
      Πρώτα-πρώτα, τα λεφτά αυτά θα δοθούν και δίδονται. Όμως, δεν ρωτάτε το εξής, το οποίο το ξέρει ο κ. Κουκουλόπουλος, γιατί μαζί το κουβεντιάζαμε. Όταν η κυρία Βάσω Παπανδρέου, κυρίες και κύριοι συνάδελφοι, θέσπισε το διάταγμα για τη Δημοτική Αστυνομία, έβαλε από κάτω, παρόντος του προέδρου της Κ.Ε.Δ.Κ.Ε. -το ξέρουν και ο κ. Καστανίδης την εποχή εκείνη και ο κ. Παπαδόπουλος- ότι δεν υπάρχουν έξοδα για το δημόσιο! Η συμφωνία της με τους δημάρχους ήταν «σας δίνω Δημοτική Αστυνομία, αλλά δεν πρόκειται να πληρώσει ούτε δραχμή ο κρατικός προϋπολογισμός». Την έφτιαξαν τη Δημοτική Αστυνομία και όταν ήρθε η ώρα και γίναμε εμείς Κυβέρνηση, είπαν: «κάναμε λάθος, που αφήσαμε να υπογράψει η κυρία Παπανδρέου κάτι τέτοιο. Δώστε μας τα λεφτά, για να την λειτουργήσουμε». Και μέμφεσθε αυτήν την Κυβέρνηση που ξεκίνησε τουλάχιστον το μισό να το πληρώσει εκείνη –και το πληρώνει- γιατί δεν πληρώνει, λέει, τη Δημοτική Αστυνομία που εσείς στο διάταγμα της κ. Παπανδρέου λέτε ρητά ότι θα την πληρώνουν οι δήμοι και όχι ο κρατικός κορβανάς; 
      Μετά λέτε για τα θέματα των προνοιακών δομών από κοινοτικά κονδύλια. Μα, εσείς τα δώσατε και είπατε ότι «τα δίνουμε αυτά, αλλά για όσο διαρκούν τα κοινοτικά κονδύλια». Εμείς τα παρατείναμε μέχρι τον Ιούνιο, τώρα τα παρατείνουμε μέχρι το τέλος του 2008 και θα είναι οπωσδήποτε μέχρι το τέλος του Δ΄ Κοινοτικού Πλαισίου Στήριξης. Ό,τι ποσό μπορούμε να εξοικονομήσουμε από την Ευρωπαϊκή Ένωση, θα το πάρουμε και τα υπόλοιπα θα τα βάλει ο κρατικός προϋπολογισμός, που ήδη τα βάζει και τα στέλνουμε. 
      Εσείς που ποτέ δεν σκεφθήκατε τι θα γίνει μετά- τα φορτώνατε στους δήμους και δεν γινόταν τίποτα- κάνετε κριτική τώρα; Μα, όλα αυτά τα πράγματα τα βρήκαμε σε μία κατάσταση που ήταν στον αέρα. Και αυτό τονίζω ότι ήταν η συζήτηση που κάναμε με την Κ.Ε.Δ.Κ.Ε. εκείνη την εποχή. Πάμε να διορθώσουμε όλα αυτά τα πράγματα, φορτώνεται ο κρατικός προϋπολογισμός και κάνετε κριτική! Ζητείστε μία «συγγνώμη» για ό,τι συνέβη και ελάτε να κουβεντιάσουμε και να προχωρήσουμε μαζί ορισμένα πράγματα. Ό,τι θετικό υπήρξε να το προχωρήσουμε, αλλά αυτός ο μηδενισμός ποιον ωφελεί; 
      Σε ό,τι αφορά τον Κώδικα, αυτός ο Κώδικας έχει ως βάση τον Υπαλληλικό Κώδικα. Όμως, ο Κώδικας αυτός έχει ορισμένες ιδιομορφίες. Δεν μπορείς να εφαρμόσεις το σύνολο των διατάξεων του Υπαλληλικού Κώδικα και εδώ, όπως συμφωνήσαμε και με την Π.Ο.Ε.-Ο.Τ.Α.. Θα γίνουν, λοιπόν, ορισμένες ρυθμίσεις οι οποίες αποκλίνουν.
      Άκουσα τον κ. Κοσμίδη να λέει: «Ελάτε τώρα που φέρατε Κώδικα! Δεν φτιάχνατε ένα νομοσχέδιο στο οποίο να λέγατε ότι ισχύει ο Υπαλληλικός Κώδικας και έχουμε και τις εξής ρυθμίσεις οι οποίες είναι κατ’ εξαίρεση;».
      Κύριοι συνάδελφοι, εσείς που διατελέσατε Υπουργοί Εσωτερικών, είναι δυνατόν να αντικαθιστάς έναν Κώδικα του ΄80, να δίνεις ρυθμίσεις σε ένα προσωπικό που πρέπει να τραβήξει μπροστά -γιατί είναι ναυαρχίδες για το μέλλον της ανάπτυξης και της κοινωνικής συνοχής οι Οργανισμοί Τοπικής Αυτοδιοίκησης- και αντί να δεις πώς θα έχεις έναν ολοκληρωμένο Κώδικα και πώς θα εφαρμοστεί, να λες: «πετάω πέντε ρυθμίσεις που είναι κατ’ εξαίρεση από τον Υπαλληλικό Κώδικα;». Αυτή είναι η στάση σας απέναντι στις δεκάδες χιλιάδες των εργαζομένων των Οργανισμών Τοπικής Αυτοδιοίκησης πρώτου βαθμού; Είναι οι παρίες, δηλαδή, του υπαλληλικού κόσμου; 
      Εγώ χαίρομαι πρώτον, γιατί η Α.Δ.Ε.Δ.Υ. μου ζήτησε εκτός από τον Υπαλληλικό Κώδικα να κάνουμε και αυτόν τον Κώδικα. Χαίρομαι, γιατί η Π.Ο.Ε.-Ο.Τ.Α. έκανε πολλές παραχωρήσεις για να φθάσουμε να έχουμε αυτόν τον Κώδικα. Χαίρομαι, γιατί η Π.Ο.Ε.-Ο.Τ.Α. έβγαλε ανακοίνωση, όταν κατατέθηκε αυτός ο Κώδικας, και είπε να ψηφιστεί το ταχύτερο δυνατό και λυπάμαι. Γιατί αποδεικνύουν ορισμένοι μέσα σε αυτήν την Αίθουσα ότι, όταν έρχεται η στιγμή να πάρουν θέση υπεύθυνα σε ζητήματα τα οποία ξέρουμε ότι έχουν μεγάλη σημασία, ψάχνουν να βρουν αρνήσεις εκεί που δεν υπάρχουν, επιχειρήματα εκεί που δεν θεμελιώνονται. Διότι, κυρίες και κύριοι συνάδελφοι, ακούσατε από όλη την κριτική που υπέστη ο Κώδικας έστω και ένα επιχείρημα το οποίο να δικαιολογεί να πει κάποιος «όχι»; 
      Άκουσα το εξής: «Για Κώδικα τώρα θα μιλάμε; Ας κάνουμε πράξη τα μεγάλα οράματα για την Τοπική Αυτοδιοίκηση». Εγώ δεν κατάλαβα, γιατί δεν τα κάνατε εσείς είκοσι χρόνια. Κάνατε τον «ΚΑΠΟΔΙΣΤΡΙΑ» και τον αφήσατε οικονομικά και δημοκρατικά να «δολοφονηθεί», όπως ο άλλος Καποδίστριας έξω από την εκκλησία στο Ναύπλιο. Εσείς δολοφονήσατε τον «ΚΑΠΟΔΙΣΤΡΙΑ» μέσα από τις υπεξαιρέσεις που συστηματικά κάνατε ολόκληρα χρόνια. 
      Φτιάξατε τη Νομαρχιακή Αυτοδιοίκηση και την αφήσατε σαν τα ισπανικά πανδοχεία που, όπως ξέρετε, έχουν το εξής χαρακτηριστικό. Είναι κενά και καθένας που πηγαίνει μέσα προσκομίζει εκείνο το οποίο προσφέρει ο ίδιος. Δηλαδή τους είπατε «πορεύεσθε εν ειρήνη, βρείτε λεφτά» και προϋπολογισμό δεν μπορούσαν να κάνουν.
    Μα, έτσι γίνονται οι θεσμικές τομές; Μου είπαν ορισμένοι συνάδελφοι με αγάπη, ότι ήταν καιρός –όσο καιρό είμαι στο Υπουργείο Εσωτερικών- να δέσω την παρουσία μου με μία μεγάλη μεταρρύθμιση. Εγώ ξέρετε ποια θεωρώ μεγάλη μεταρρύθμιση; Εκείνη που στηρίζει τους υφιστάμενους θεσμούς για να πάμε για καινούριους. Αλλά όχι να φτιάχνουμε καινούριους πάνω σε σαθρές βάσεις. Χρειάζονται αντηρίδες οι θεσμοί. Χρειάζονται σταθερά θεμέλια για να μπορέσουμε να θεμελιώσουμε τους θεσμούς και να προχωρήσουμε. Δεν δημιουργούνται εν κενώ οι θεσμοί. Με δυσκολίες, με κενά –που ελάτε να τα συμπληρώσουμε- συνεχίζουμε την πορεία της στήριξης των θεσμών και το ξέρετε. Η Νομαρχιακή Αυτοδιοίκηση πάει καλά, ο Α΄ βαθμός πάει καλά. Έχουν βέβαια δυσκολίες.
    Άκουσα για τη «ΔΗΜΟΣ Α.Ε.» Και τι δεν άκουσα! Εσείς δεν έχετε καταλάβει τι είναι  η «ΔΗΜΟΣ Α.Ε.», την οποία  τη ζήτησε η ίδια η Κ.Ε.Δ.Κ.Ε.. Η «ΔΗΜΟΣ Α.Ε.» έχει σκοπό να στηρίξει από πλευράς υποδομών και προσωπικού τους Οργανισμούς Τοπικής Αυτοδιοίκησης για να πορευτούν στο Δ΄ Κοινοτικό Πλαίσιο Στήριξης. Τι διαχειρίσεις μου λέτε και άλλα πράγματα, τα οποία δεν έχουν καμμία σχέση με την πραγματικότητα, όταν φορείς διαχείρισης είναι οι ίδιοι οι δήμοι; Δεν το ξέρετε; 
    Επί της ουσίας, μια και δεν μιλήσατε, θα μιλήσω εγώ. Ο Κώδικας αυτός, όπως σας είπα, είναι συνταγμένος με βάση τον Υπαλληλικό Κώδικα. Απλά έχουμε ορισμένες παρεκκλίσεις. Τα σημαντικότερα θεμέλια τα οποία δημιουργεί είναι πρώτον, ότι θωρακίζει το καθεστώς των Δημοτικών και Κοινοτικών Υπαλλήλων. Δημιουργεί ειδικό υπηρεσιακό για τους γενικούς διευθυντές. Άκουσα τον κ. Κοσμίδη να λέει, «μα τώρα ειδικό υπηρεσιακό για τους γενικούς διευθυντές»; Γιατί, τι είναι δηλαδή οι γενικοί διευθυντές της Τοπικής Αυτοδιοίκησης σε μεγάλους δήμους, ήσσονος σημασίας σε σχέση με άλλους γενικούς διευθυντές; Έτσι δηλαδή τους εκτιμάτε; 
    Φτιάχνουμε δευτεροβάθμιο πειθαρχικό. Μα, σοβαρά λέτε δεν πρέπει να έχουν δευτεροβάθμιο πειθαρχικό και τέτοιες εγγυήσεις οι υπάλληλοι νομικών προσώπων δημοσίου δικαίου που πλήρως αυτοδιοικούνται; Και επειδή μιλήσατε, προηγουμένως, ότι όλα επί των ημερών σας έγιναν, σταμάτησε –λέει- να υπάρχει ο έλεγχος σκοπιμότητας επί των οργανισμών Τοπικής Αυτοδιοίκησης επί των ημερών μας. Μα, σοβαρά μιλάμε; Δεν ξέρετε ότι ήταν η βασικότερη τομή του Συντάγματος του ΄75, όταν στο άρθρο 102 ρητώς ορίζεται ότι η εποπτεία που ασκείται επί των οργανισμών Τοπικής Αυτοδιοίκησης είναι εποπτεία νομιμότητας και μόνο, που αποκλείει οποιονδήποτε έλεγχο σκοπιμότητας; Το Σύνταγμα του Καραμανλή και της Νέας Δημοκρατίας που ψηφίστηκε εδώ εν τη απουσία σας τα έκανε αυτά. Ψάχνετε να βρείτε καινοτομίες που δεν κάνατε. Ψάχνετε για ιστορίες που δεν γράψατε, που δεν σας ανήκουν. Κάνατε άλλα πράγματα, ελάτε να τα υπερασπιστείτε. Μην ψάχνετε όμως στα θολά νερά για πράγματα που δεν έχετε κάνει. 
    Σε ό,τι αφορά το θέμα της θωράκισης του υπαλληλικού καθεστώτος: Καθιερώνουμε για πρώτη φορά ουσιαστικό πόθεν έσχες με μηχανογραφημένο έντυπο, το οποίο διακινείται μέσω της Γενικής Γραμματείας Πληροφοριακών Συστημάτων. Για να μπορέσει να υπάρξει ουσιαστικός έλεγχος πόθεν έσχες, γιατί ξέρετε ότι υπάρχει τέτοιο θέμα και πρέπει να το δούμε. Μπράβο στους υπαλλήλους που δέχτηκαν να επιμηκυνθεί η παραγραφή η οποία υπάρχει από την πλευρά των αξιώσεων του δήμου π.χ. κατά των υπαλλήλων, από διετία σε πενταετία. Και επίσης, μπράβο στους υπαλλήλους που αποδέχτηκαν να είναι πειθαρχικό αδίκημα η ανάρμοστη συμπεριφορά προς τον πολίτη και η μη εξυπηρέτηση του πολίτη. Και τα λέω γιατί πρέπει να αποδώσω τα εύσημα σε αυτούς τους ανθρώπους που κάποιοι νομίζουν ότι μόνο συνδικαλιστικά λειτουργούν. Αυτά κατά τη γνώμη σας δεν είναι τομές, δεν αλλάζουν τη φυσιογνωμία; Την αλλάζουν. Και πρέπει να στηρίξουμε την Τοπική Αυτοδιοίκηση στην προσπάθεια την οποία κάνει. 
    Κοινωνικό πρόσωπο του Κώδικα. Δεν είδατε καθόλου, τέλος πάντων, τι συμβαίνει σε όλα τα θέματα των αδειών και άλλων ρυθμίσεων που αφορούν ευπαθείς ομάδες υπαλλήλων;  Και εκεί είναι πλήρης η αντιστοιχία, μεταξύ  του Υπαλληλικού Κώδικα και του Κώδικα τον οποίο εδώ θεσπίζουμε; Νομίζετε ότι είναι λίγο αυτό; Είναι λίγο να βλέπετε ρυθμίσεις που αφορούν παραδείγματος χάριν τις χήρες, γυναίκες υπαλλήλους παραδείγματος χάριν που έχουν αναπηρία πολλές φορές; Ή δεν βλέπετε τι συμβαίνει με τις  μονογονεϊκές οικογένειες ή τη δυνατότητα του συζύγου να παίρνει τη γονική άδεια αν η γυναίκα πρέπει να προχωρήσει; Θεωρείτε ότι είναι τόσο απλά; Γιατί δεν έγιναν τόσα χρόνια; Δεν έγιναν τόσα χρόνια, γιατί δεν τολμούσε κανείς να τα κάνει. Εμείς τολμούμε. Και μπορεί να μην είναι το παν, αλλά όλοι οι υπάλληλοι ξέρουν ότι είναι σημαντικές οι τομές που γίνονται. Εσείς ψάχνατε να βρείτε το απόλυτο και δεν κάνατε τίποτα. Εμείς αναζητούμε το σχετικό, με την έννοια του μέτρου, και προχωράμε. 
      Στην πολιτική ιστορία εκείνοι οι οποίοι προσέφεραν -ξέρετε πολύ καλά- είναι αυτοί που ξεκούνησαν ορισμένα πράγματα και όχι εκείνοι που απλώς ονειρεύτηκαν να τα ξεκουνήσουν. Γιατί, η πολιτική είναι η τέχνη του εφικτού, δεν είναι η τέχνη του να μπορεί να ονειρεύεται κανένας. Εύκολα μπορείς να ονειρεύεσαι. Το δύσκολο είναι να πράττεις. Και αυτήν τη διαφορά, σε αυτήν την παράταξη πρέπει να την αναγνωρίσετε. Γιατί αυτή η παράταξη έπραξε και σε δύσκολες στιγμές πήρε αποφάσεις από τις οποίες κρίθηκε το μέλλον του τόπου. Και είμαστε υπερήφανοι γι’ αυτό. 
      Δεν διεκδικούμε το μονοπώλιο της ιστορίας. Ανήκει σε όλα τα κόμματα, ακόμη και σε εκείνα που δεν κυβέρνησαν ποτέ. Περισσότερο βεβαίως σε εκείνα που κυβέρνησαν. Αλλά, τέλος πάντων, οι σημαντικές αποφάσεις από τις οποίες κρίθηκε το μέλλον του τόπου, ανήκουν περισσότερο σε αυτήν την παράταξη επειδή το τόλμησε, παρά σε εκείνους οι οποίοι ονειρευόντουσαν, αλλά ποτέ δεν τόλμησαν να πράξουν. Είναι πολύ εύκολο στην πολιτική πραγματικότητα και στην πολιτική πορεία να πετάς το πρόβλημα στο μέλλον από το να κοιτάζεις κατάματα την πραγματικότητα και έχει πολύ κόστος αυτό. 
      Το πληρώσαμε και θα το πληρώνουμε πάντοτε, γιατί για εμάς δεν μετράει, κύριοι συνάδελφοι, το πολιτικό κόστος. Μετράει εάν είμαστε χρήσιμοι στον τόπο και όχι να διαιωνίσουμε την παρουσία μας, ούτε να κρατήσουμε τις καρέκλες μας. Αυτή είναι βασική διαφορά, ξέρετε, από άλλους.
      Σε ό,τι αφορά το θέμα της αξιοκρατίας τα ίδια κριτήρια, για τις κρίσεις διευθυντών και γενικών διευθυντών, που ισχύουν για τους υπαλλήλους, ισχύουν και εδώ. Και ξέρετε την άποψη της Α.Δ.Ε.Δ.Υ. γι’ αυτό το πράγμα.
      Για τα θέματα της επιμόρφωσης των υπαλλήλων, γνωρίζετε πόσο σημαντικά ζητήματα δημιουργούνται εξαιτίας του ότι είχαν μείνει πάρα πολλά χρόνια πίσω οι υπάλληλοι των Οργανισμών Τοπικής Αυτοδιοίκησης του Α΄ βαθμού.
      Τέλος, δεν άκουσα κάτι, σε αυτούς τους δύσκολους καιρούς οικονομικά, γι’ αυτήν τη ρύθμιση που βάλαμε -πάγιο αίτημα της ΠΟΕ Ο.Τ.Α.- της δυνατότητας του να παίρνουν 10% παραπάνω από το εφάπαξ εκείνοι οι οποίοι, ενώ είναι αορίστου χρόνου, θέλουν να φύγουν για οποιοδήποτε λόγο είτε λίγο νωρίτερα, ή επειδή θέλουν να αναζητήσουν κάπου αλλού την τύχη τους. Πάγιο αίτημα. Αυτό μπήκε. Ξέρετε τι αίτημα  ήταν αυτό για την Π.Ο.Ε.-Ο.Τ.Α., χρόνια τώρα; Δεν άκουσα καμμία λέξη γι’ αυτό. Και είναι ένα από τα είκοσι τρία, για τα οποία σας έδωσα τη λίστα, προηγουμένως.
      Εγώ θα κλείσω λέγοντας σας το εξής: Εμείς τη δουλειά μας θα την κάνουμε και θα προχωρήσουμε. Ξέρουμε ότι το τέλειο δεν μπορεί να γίνει, ιδίως σε επίπεδο θεσμών. Στην πολιτική, άλλωστε, η αναζήτηση της τελειότητας οδήγησε στην απραξία, πολλές φορές. Εκείνο που ζητήσαμε από εσάς είναι σε ορισμένα πράγματα να προχωρήσουμε από κοινού. Γιατί όσο περισσότερη είναι η νομιμοποίηση ενός θεσμοθετημένου μέτρου μέσα στο Κοινοβούλιο, τόσο περισσότερο μπορεί να προχωρήσει σε βάθος χρόνου, για να μην αμφισβητείται. Δεν το πράξατε. 
      Να με θυμηθείτε και να το ξέρετε: Αυτό το λάθος που κάνατε και με τον Υπαλληλικό Κώδικα, αλλά και με αυτόν, έχει αντανάκλαση στην ίδια σας την παράταξη. Γιατί δεκάδες χιλιάδες εργαζομένων -που, φυσικά, δεν μας ανήκουν πολιτικά όλοι, στην πλειοψηφία τους δεν ανήκουν στην παράταξη στην οποία ανήκω εγώ- που θα διαβάσουν εφημερίδες, που ακούν αυτήν τη στιγμή τη συζήτηση, την παρακολουθούν μέσα από τη Βουλή, ξέρουν ότι σε αυτό που περίμεναν τόσα χρόνια να γίνει, το κόμμα στο οποίο ανήκαν όταν ήταν στην εξουσία δεν έκανε τίποτα. Και τώρα που ήλθε η ώρα να συμπράξει με ένα απλό «ναι», ούτε αυτό τόλμησε να κάνει. Αυτή ήταν η προσφορά σας απέναντι σε όλους αυτούς τους εργαζομένους που ξέρετε υπό ποιες συνθήκες εργάζονται και ξέρετε πόσα χρόνια περίμεναν τουλάχιστον ορισμένα πράγματα να λυθούν.
      Εγώ, έστω και τώρα, σας λέω ότι μπορείτε να ψηφίσετε αυτόν τον Κώδικα, με τα προβλήματα που έχει και τα κενά που παρουσιάζει. Αυτό το «όχι» δεν στηρίζεται πουθενά, δεν δικαιολογείται από τίποτα και εκθέτει εκείνους που επιχείρησαν να το στηρίξουν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο Υπουργός των Εσωτερικών συχνά αρέσκεται να προσβάλει την κρίση και τη νοημοσύνη του ελληνικού λαού. Διότι δεν μπορώ αλλιώς να εκλάβω τους λόγους του, ότι θα κατανοήσουν –όπως είπε- οι πολίτες ότι το κόμμα το οποίο ψήφιζαν επί πολλά χρόνια ως Κυβέρνηση, δεν έπραξε, απολύτως, τίποτα.
      Κύριε Παυλόπουλε, πρέπει να ξέρετε ότι ο ελληνικός λαός έχει πάντοτε σαφή κριτήρια όταν κάνει τις επιλογές του και αποτελεί προσβολή στην κρίση του ο ισχυρισμός σας ότι η διαδοχική ανανέωση της εντολής του ελληνικού λαού προς το ΠΑ.ΣΟ.Κ., γινόταν άνευ λόγου και αιτίας. Προσβάλλετε ευθέως την καρδιά, τη λειτουργία του Δημοκρατικού Πολιτεύματος, προσβάλλετε ευθέως ό,τι συνιστά λαϊκή κυριαρχία στον τόπο μας.
      Κύριε Πρόεδρε, κάθε φορά που ο κ. Παυλόπουλος εισηγείται ένα μέτρο ως Υπουργός Εσωτερικών, ακόμη και εάν αυτό το μέτρο είναι μικρής ή ελάχιστης σημασίας, η επωδός που συνοδεύει την πρότασή του είναι: «Και γιατί στο παρελθόν δεν το έκανε η κυβέρνηση του ΠΑ.ΣΟ.Κ., γιατί δεν συνέβη να ικανοποιηθεί αυτό το αίτημα;»
      Η απάντηση είναι εξαιρετικά απλή και προφανής. Πρώτον κάθε εποχή έχει τις προτεραιότητές της, αρκεί να τις συλλαμβάνει ένα πολιτικό κόμμα και να απαντά σε αυτές τις προτεραιότητες. Κάτι που φάνταζε ως προτεραιότητα πριν από δέκα χρόνια, προφανώς δεν είναι σήμερα για μια διαφορετική Κυβέρνηση. Και δεύτερον και το σπουδαιότερον, η απάντηση στον κ. Παυλόπουλο είναι ότι εάν όλα αυτά, ακόμη και τα μικρής σημασίας που εισηγείται, είχαν ικανοποιηθεί στο παρελθόν, τότε προκύπτει έντονο το ερώτημα αν θα υπήρχε αντικείμενο διακυβέρνησης για τον κ. Παυλόπουλο και την Κυβέρνησή  του.
      Προσποιείται συχνά ο Υπουργός των Εσωτερικών ότι δεν αντιλαμβάνεται τους λόγους για τους οποίους κάθε φορά η Αξιωματική Αντιπολίτευση επιλέγει να απορρίψει ένα νομοσχέδιο που εισηγείται η Κυβέρνηση.
      Επειδή λοιπόν το προσποιήθηκε και σήμερα, θα επιχειρήσω δι’ ολίγων, επιλέγοντας δύο συγκεκριμένα παραδείγματα από τον προτεινόμενο Κώδικα για τους υπαλλήλους των δήμων και των κοινοτήτων, να εξηγήσω γιατί σοβαροί θεσμικοί λόγοι δεν μας επιτρέπουν να υποστηρίξουμε το νομοσχέδιο.
      Παράδειγμα πρώτο. Ρυθμίζεται ότι, προκειμένου ένας πρωτοβάθμιος Οργανισμός Τοπικής Αυτοδιοίκησης να προσλάβει προσωπικό που του είναι αναγκαίο, θα γνωμοδοτεί η αντίστοιχη συνδικαλιστική εκπροσώπηση, με το επιχείρημα ότι οι συνδικαλιστές -όπως καταγράφεται επακριβώς στην εισηγητική έκθεση- γνωρίζουν καλύτερα από κάθε άλλον τις πραγματικές υπηρεσιακές ανάγκες του συγκεκριμένου πρωτοβάθμιου Ο.Τ.Α..
      Θα μπορούσε να φαίνεται αυτό το επιχείρημα ως εύλογο και μάλιστα ως δημοκρατικό. Αναρωτιέμαι, όταν η Κυβέρνηση διά της τριμελούς γνωστής γραμματείας προγραμματίζει τις προσλήψεις στο δημόσιο τομέα, δεν παρίσταται η ίδια ανάγκη να γνωμοδοτούν οι αντίστοιχοι συνδικαλιστικοί φορείς; Τι είναι αυτό που υποχρεώνει τον κ. Παυλόπουλο να δέχεται ως αναγκαία την έκφραση συνδικαλιστικής γνώμης, για έναν πρωτοβάθμιο Ο.Τ.Α. και την ίδια ώρα όλοι οι υπόλοιποι Υπουργοί, καθώς και τα κυβερνητικά όργανα που προγραμματίζουν την επιλογή προσωπικού στον στενό δημόσιο τομέα, δεν δέχονται ότι είναι εξίσου αναγκαία η συνεισφορά και η έκφραση συνδικαλιστικής γνώμης;
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Τι είναι αυτό που κάνει τόσο αντιφατική τη συμπεριφορά της Κυβέρνησης; Τι είναι αυτό που την οδηγεί, σε άλλες μεν περιπτώσεις να συμπεριφέρεται έτσι και σε άλλες περιπτώσεις να συμπεριφέρεται εντελώς διαφορετικά. 
      Αντιλαμβάνεσθε ότι το «χύμα στο κύμα» είναι μια λογική του Υπουργού Εσωτερικών και της παρούσης Κυβέρνησης, αλλά είναι επίσης προφανές ότι δεν είναι υποχρεωμένο το κόμμα της Αξιωματικής Αντιπολίτευσης να το αποδεχθεί, επειδή το αποδέχεται ο κ. Παυλόπουλος.
      Παράδειγμα δεύτερο. Ένα από τα κριτήρια που λαμβάνεται υπ’ όψιν στις προαγωγικές κρίσεις είναι και πάλι αυτή η «θαυμάσια» ιδέα που ανακάλυψε η «γαλάζια» Κυβέρνηση υμών, βεβαίως για τις προσλήψεις πρώτα απ’ όλα, η ιδέα της συνέντευξης. Μάλιστα δε, προσδιορίζει μετά τα αντικειμενικά κριτήρια και συγκεκριμένο ποσοστό συμμετοχής της συνέντευξης στη διαμόρφωση της τελικής κρίσης, για τον υποψήφιο προς προαγωγή. 
      Το θέμα της συνέντευξης, τόσο για τις προαγωγές όσο και για τις προσλήψεις, έχει αποτελέσει κεντρικό θέμα θεσμικής, σοβαρότατης δομικής διαφοροποίησης της Αξιωματικής Αντιπολίτευσης. Και φυσικά στο παρόν νομοσχέδιο δεν θα μπορούσαμε αυτό να το αγνοήσουμε. Ερωτώ, τι είναι αυτό που κάνει τον Υπουργό Εσωτερικών σήμερα να προτείνει 12% έως 12,7% συμμετοχή της συνέντευξης στην προαγωγή για τη θέση γενικού διευθυντή και μόλις χθες να αρνείται στην Αξιωματική Αντιπολίτευση, Υπουργός της ίδιας Κυβέρνησης, ο οποίος εισηγήθηκε το νόμο για την αγροφυλακή, να προσδιορίσει πως και κατά τις προαγωγές και κατά τις προσλήψεις συμμετέχει η συνέντευξη, προκειμένου να προσληφθεί ή να προαχθεί το προσωπικό. 
      Ο κ. Πολύδωρας, ανήκει σε άλλο πλανητικό σύστημα; Ο κ. Παυλόπουλος ανήκει σε άλλο επίσης; Για να κατανοήσουμε πως νομοθετεί αυτή η Κυβέρνηση, πόσα ποδάρια έχει ο κάβουρας και προς πια κατεύθυνση πηγαίνει. Τι ακριβώς πρέπει να υποθέσει η Αντιπολίτευση, όταν έκπληκτη βλέπει τον έναν Υπουργό να λέει με ύφος χιλίων καρδιναλίων, «εγώ θέλω να δώσω στη συνέντευξη χαρακτήρα, όχι απλώς συμπληρωματικής λειτουργίας προς τα υπόλοιπα κριτήρια είτε για τις προσλήψεις, είτε για τις προαγωγές» και ο άλλος Υπουργός να επιθυμεί, από τη στιγμή που υπέστη μάλιστα και αρνητική απόφαση του διοικητικού εφετείου Αθηνών, η συνέντευξη να συμμετέχει σε ένα ποσοστό. Κύριε Πρόεδρε, με αφορμή υπόθεση υποψηφίου για τα ΕΠ.ΟΠ., έχουμε απόφαση κόλαφο, μόλις πριν από ελάχιστες μέρες, του διοικητικού εφετείου Αθηνών, που δέχθηκε προσφυγή ενδιαφερομένου, διότι ακριβώς η συνέντευξη  την οποία ψήφισε ο κ. Παυλόπουλος, συνυπογράφοντας με τον Υπουργό Εθνικής Αμύνης, μπορούσε να παίζει ρόλο αλλοιωτικό των τελικών αποτελεσμάτων. Υποψήφιος ο οποίος είχε πάρει από τα αντικειμενικά μετρήσιμα κριτήρια, πολύ σημαντικό αριθμό μορίων, έχασε τη θέση του γιατί κάποιος εμφανίστηκε να έχει το σύνολο της βαθμολογίας που προβλεπόταν από τη συνέντευξη. Είναι απόφαση του διοικητικού εφετείου Αθηνών, απόφαση κόλαφος, καταδίκη για τις πολιτικές επιλογές της Κυβέρνησης. Ποιες πολιτικές επιλογές, να προκρίνουμε, εκτός από τη σταθερή θεσμική μας άρνηση, να χρησιμοποιούνται κατά το δοκούν οι συνεντεύξεις; Τον κ. Παυλόπουλο, τον κ. Μεϊμαράκη, τον κ. Πολύδωρα να προτιμήσουμε, στελέχη της αυτής Κυβέρνησης που νομοθετούν με εντελώς διαφορετικό ύφος, προσανατολισμό και στόχευση; 
      Εάν ήταν εδώ ο κ. Παυλόπουλος, υποθέτω ότι θα είχε κατανοήσει με τα δυο παραδείγματα που επικαλούμαι, κύριε Υφυπουργέ, γιατί το ΠΑ.ΣΟ.Κ. διαφωνεί. Ασφαλώς υπάρχουν και διατάξεις που έχουν θετικό περιεχόμενο. Εμείς δεν ισχυριστήκαμε ότι δεν υπάρχουν μέσα στον προτεινόμενο κώδικα και θετικές διατάξεις. Αλλά είναι δυνατόν ποτέ, όταν συζητούμε με την διαδικασία των κωδίκων, να σας πούμε με κάποιο τρόπο, ότι θετικά ψηφίζουμε, όταν περιλαμβάνονται τέτοιες διατάξεις εκ των οποίων δυο μόνο παραδείγματα διάλεξα; Αυτές οι διατάξεις, οι ρυθμίσεις που προτείνετε, έχουν την απόλυτη αντίθεσή μας για λόγους που έχουμε περιγράψει και υποστηρίξει εδώ και καιρό. Δηλαδή πως θα μπορούσαμε να αποδεχθούμε αυτού του είδους τις ρυθμίσεις; Υπάρχουν άλλα τα οποία αφορούν το πειθαρχικό δίκαιο. Δεν προστρέχω σε αυτές τις διατάξεις που έχουν σχέση με το πώς λειτουργεί το πειθαρχικό δίκαιο στους πρωτοβάθμιους Ο.Τ.Α., πως λειτουργούν ή πρέπει να λειτουργούν οι προθεσμίες.
      Λοιπόν, διάλεξα μερικά παραδείγματα ώστε να κατανοήσει ο μονίμως μη κατανοών κύριος Υπουργός των Εσωτερικών –κατά δήλωσή του μη κατανοών- ποιοι είναι οι λόγοι για τους οποίους καταψηφίζει η Αξιωματική Αντιπολίτευση. 
      Και θα κλείσω, κύριε Πρόεδρε, με δυο γενικότερες παρατηρήσεις. Ισχυρίζεται συχνά ο Υπουργός των Εσωτερικών ότι πολλά απέδωσε η Κυβέρνηση του ή εν πάση περιπτώσει περισσότερα απ’ ότι στο παρελθόν ως οικονομική ενίσχυση προς τους δήμους, τις κοινότητες και τη Νομαρχιακή Αυτοδιοίκηση. Έχει πολύ μεγάλο ενδιαφέρον ότι ένας άνθρωπος που κατεψήφισε συγκεκριμένους θεσμούς, σήμερα να υπερηφανεύεται γιατί είναι πιθανό να έχει δώσει λίγα ευρώ παραπάνω. 
      Είναι δυνατόν, όμως, να γίνεται μονίμως κριτής ο άνθρωπος του οποίου η συμμετοχή στο κόμμα της τότε Αξιωματικής Αντιπολίτευσης οδηγούσε μονίμως σε άρνηση και καταψήφιση όλων των πιθανών θεσμικών πλαισίων που εισηγήθηκε η τότε κυβέρνηση; Στον «Καποδίστρια»; Εναντίον ο κ. Παυλόπουλος, εναντίον η Νέα Δημοκρατία. Στη Νομαρχιακή Αυτοδιοίκηση; Εναντίον ο κ. Παυλόπουλος, εναντίον η Νέα Δημοκρατία. Στα μέτρα που αφορούσαν την εξυγίανση και την ολοκλήρωση ενός θεσμικού εκσυγχρονισμού τη δεκαετία του ’80; Εναντίον η Νέα Δημοκρατία. Θα πρέπει πρώτα ν’ αναμετρηθεί το κόμμα αυτό και οι εκπρόσωποί του με το παρελθόν, πριν να ασκήσουν κριτική στους άλλους.  
      Τέλος, ο κ. Παυλόπουλος επανέρχεται στο ερώτημα: «Μα, είναι δυνατόν το ΠΑ.ΣΟ.Κ. να μας κρίνει για το ότι μονιμοποιήσαμε τριάντα τρεις χιλιάδες ανθρώπους και όχι το σύνολο των συμβασιούχων;» Βεβαίως, είναι δυνατόν να κρίνει το ΠΑ.ΣΟ.Κ. για ένα πολύ απλό λόγο. Την υπόσχεση ότι θα μονιμοποιηθούν διακόσιοι πενήντα χιλιάδες άνθρωποι δεν την έδωσε το ΠΑ.ΣΟ.Κ., την έδωσε ο Πρωθυπουργός που σήμερα κυβερνά και ανακαλύπτει και πάλι την τάση να υπόσχεται σε όλους λίγο πριν από τις εκλογές, χωρίς να έχει σβήσει ακόμη το μελάνι των υποσχέσεών του το Μάρτιο του 2004. Η Κυβέρνησή σας έδωσε υπόσχεση ότι θα μονιμοποιήσει διακόσιους πενήντα χιλιάδες συμβασιούχους και η Κυβέρνησή σας συνεπώς μπορεί να ελεγχθεί από οποιονδήποτε εντός της Αιθούσης και εκτός, διότι ακριβώς δεν εκπλήρωσε την υποχρέωσή της. Αν την υπόσχεση αυτή την είχαν δώσει άλλα κόμματα, τότε βεβαίως θα εκρίνοντο και τα άλλα κόμματα. 
      Είναι νωπή, όμως, ακόμη η μνήμη του κόσμου, κυρίες και κύριοι συνάδελφοι. Θυμάται σε συγκεκριμένη τηλεοπτική συνέντευξη τον Πρωθυπουργό να δεσμεύεται «ναι, είναι διακόσιες πενήντα χιλιάδες». Δεν θα ελεγχθεί η Κυβέρνηση, ο κύριος Πρωθυπουργός και ο Υπουργός των Εσωτερικών για κάτι που υποσχέθηκαν με τον πιο σαφή τρόπο το Μάρτιο του 2004 και δεν το έχουν εφαρμόσει και ούτε πρόκειται να το εφαρμόσουν λήγοντος του 2007, λίγο πριν από την επόμενη εκλογική αναμέτρηση; Και ποιος θα σας ελέγξει; Προφανώς θα σας ελέγξει το κοινοβουλευτικό Σώμα και οι πολίτες, θα σας ελέγξουν και στην εκλογική αναμέτρηση που έρχεται. 
      Σας θυμίζω, κυρίες και κύριοι συνάδελφοι, ότι στο πρόβλημα ειδικά των συμβασιούχων οι κυβερνήσεις του ΠΑ.ΣΟ.Κ. όχι μόνο δεν υποσχέθηκαν αυτά που υποσχεθήκατε εσείς, αλλά στην πράξη εφάρμοσαν μέτρα, τα οποία τουλάχιστον δεν εξαπατούσαν τον κόσμο. Δεν ισχυρίζομαι ότι μπορεί να ήταν τα καλύτερα μέτρα. Είχαν, όμως, μία λογική. Όπως ξέρετε, σταδιακά από το 2000, 2001 και ύστερα οι κυβερνήσεις του ΠΑ.ΣΟ.Κ. είχαν αποφασίσει να προκηρύσσουν θέσεις σε όσους οργανισμούς του δημόσιου τομέα ήταν δυνατόν, δίνοντας ιδιαίτερη έμφαση στο κριτήριο της προϋπηρεσίας, ώστε να μπορεί για τις συγκεκριμένες θέσεις ένας μεγάλος αριθμός των συμβασιούχων να καταλαμβάνει αυτές τις θέσεις. Ήταν μία μεθοδολογία που δεν παραβίαζε το Σύνταγμα, που υπήγετο σε συγκεκριμένους νομικούς περιορισμούς. Εν πάση περιπτώσει, ήταν μια μεθοδολογία νομικά, ηθικά και πολιτικά αξιόπιστη. Θέλετε να δεχθώ ότι δεν ήταν πλήρης; Να το δεχθώ. Δεν υπήρξε, όμως, ποτέ κυβέρνηση του ΠΑ.ΣΟ.Κ. που να κάνει αυτό, το οποίο έχετε κάνει εσείς, να έχει πει ότι διακόσιες πενήντα χιλιάδες ανθρώπους θα τους στείλει στον παράδεισο και πλην τριάντα τρεις χιλιάδες τους άλλους να τους έχετε στείλει στην κόλαση. Το έχετε αντιληφθεί αυτό; Και δεν θέλετε να σας ελέγξει κανείς; Για να μην σας πω πόσοι έχουν απολυθεί από τον Ιούλιο του 2004 και ύστερα. Διότι δεν είναι απλώς ότι δεν είναι μόνιμοι. Δεν είναι καν συμβασιούχοι. Είναι στο δρόμο!
      ΑΘΑΝΑΣΙΟΣ ΜΠΟΥΡΑΣ: Πού τους βρήκατε; Αφού εβδομήντα χιλιάδες υπέβαλαν αιτήσεις.
      (Θόρυβος από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριοι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι. Θα απαντήσει ο Κοινοβουλευτικός Εκπρόσωπος της Νέας Δημοκρατίας. Κάντε λίγη υπομονή.
      Ολοκληρώστε παρακαλώ, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριοι συνάδελφοι, γνωρίζω ότι έχετε πάντα άριστη σχέση με τα μαθηματικά και με τη νομική σκέψη. Συνεπώς βασίζομαι στην κρίση σας, στο κριτήριό σας, για να κάνω τέτοιου είδους παρατηρήσεις.
      Κύριε Πρόεδρε, σας ευχαριστώ πολύ για το χρόνο που μου δώσατε. Ελπίζω τουλάχιστον στους συναδέλφους της Νέας Δημοκρατίας να έγινε κατανοητό γιατί  η Αξιωματική Αντιπολίτευση καταψηφίζει, ώστε με τη σειρά τους να το μεταφέρουν στον μονίμως εμβρόντητο Υπουργό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας, κ. Ζώης έχει το λόγο.
      ΧΡΗΣΤΟΣ ΖΩΗΣ: Κύριε Πρόεδρε, θα ξεκινήσω από τον τρόπο με τον οποίο επέλεξε ο Κοινοβουλευτικός Εκπρόσωπος της Αξιωματικής Αντιπολίτευσης να κλείσει την τοποθέτησή του. Είπε ότι με την τοποθέτησή του ελπίζει να έγινε κατανοητό σ’ εμάς αλλά και στον εμβρόντητο,  όπως χαρακτήρισε, Υπουργό κ. Παυλόπουλο, για το γεγονός ότι εμείς δεν μπορούμε να καταλάβουμε πού εστιάζεται η διαφωνία της Αντιπολίτευσης με το συγκεκριμένο Κώδικα.
      Εάν προσπάθησε με την τοποθέτησή του ο κ. Καστανίδης να εξηγήσει τα ανεξήγητα πρέπει να του απαντήσω ότι απέτυχε. Πράγματι απέτυχε παρά την δεκαπεντάλεπτη τοποθέτησή του να μας βοηθήσει να κατανοήσουμε για ποιους λόγους η Αξιωματική Αντιπολίτευση στέκεται αρνητικά, κάθετα οριζόντια πέστε το όπως θέλετε αλλά πάντως εντελώς αρνητικά απέναντι στο συγκεκριμένο σχέδιο νόμου. Δεν μπόρεσε να μας βοηθήσει να καταλάβουμε παρά την προσπάθειά του γιατί το κόμμα του ακόμη μια φορά επιλέγει την οδό της στείρας άρνησης. Αντιλαμβάνομαι την προσπάθειά του, αντιλαμβάνομαι το καθήκον του Κοινοβουλευτικού Εκπροσώπου να εξηγήσει τα ανεξήγητα. Αντιλαμβάνομαι το καθήκον του κοινοβουλευτικού αντιπροσώπου της Αντιπολίτευσης να δικαιολογήσει τα αδικαιολόγητα αλλά δεν μου προκύπτει από κανένα συνειρμό αυτή η στείρα, αρνητική στάση.
      Κύριε Πρόεδρε, εγώ παρακολούθησα τις τοποθετήσεις των συναδέλφων της Αξιωματικής Αντιπολίτευσης και πρέπει να πω με κάθε ειλικρίνεια ότι όσο και αν έψαξα, γιατί πραγματικά έψαξα σε αυτές τις τοποθετήσεις να βρω επιχειρήματα με τα οποία θα μπορούσε κάποιος να αντικρούσει την νομοθετική πρωτοβουλία του Υπουργείου Εσωτερικών, δεν βρήκα δυστυχώς. Και λέω δυστυχώς γιατί αυτό δυσκολεύει και τη θέση του Κοινοβουλευτικού Εκπροσώπου της Πλειοψηφίας όταν προσπαθεί να βρει εστίες διαφωνίας πραγματικής και δεν βρίσκει και δεν έχει τι να απαντήσει πια αφού τίποτα δεν ακούστηκε επί της ουσίας το οποίο θα μπορούσε να χρησιμοποιηθεί ως επιχείρημα κατά της ψήφισης του συγκεκριμένου Κώδικα.
      Ακούστηκαν πολλά, αλλά δεν ακούστηκε γιατί η  Αξιωματική Αντιπολίτευση έχει αποφασίσει να αρνηθεί την ψήφιση αυτού του σχεδίου νόμου. Μπορώ να πω μάλιστα, κύριε Πρόεδρε, ότι σε ορισμένες στιγμές οι τοποθετήσεις των συναδέλφων της Αξιωματικής Αντιπολίτευσης είναι περισσότερο γενικευμένη επερώτηση για τη Δημόσια Διοίκηση, άντε και για την Τοπική Αυτοδιοίκηση σε κάποια σημεία παρά κριτική στάση για τον Κώδικα Δημοτικών Υπαλλήλων. 
      Εδώ πρέπει να πούμε ότι δεν είναι βεβαίως η πρώτη φορά που αντιλαμβάνεται κάποιος την αδυναμία του ΠΑ.ΣΟ.Κ. να λειτουργήσει εποικοδομητικά σ’ αυτήν τη Βουλή και να στηρίξει από το δικό του μετερίζι, από τη θέση που το έταξε ο ελληνικός λαός, την αξιοπιστία του πολιτικού συστήματος και τη λειτουργία των θεσμών. Για το συγκεκριμένο κώδικα δεν δαπανήθηκε απλώς χρόνος ουσιαστικής και σοβαρής προετοιμασίας.
      Επιδιώχθηκε και κερδήθηκε η συναίνεση, η πολύτιμη συναίνεση όλων των ενδιαφερομένων παραγόντων. Πρώτ’ από όλα της Κ.Ε.Δ.Κ.Ε. αλλά κυρίως και πέρα από κάθε τι άλλο η συναίνεση των συνδικαλιστικών οργάνων που εκφράζουν, που εκπροσωπούν τους υπαλλήλους της Αυτοδιοίκησης, της Π.Ο.Π.-Ο.Τ.Α. και της Π.Ο.Ε.-Ο.Τ.Α.. 
      Και το ερώτημα είναι: Εκεί που συναίνεσαν οι εργαζόμενοι, εκεί που συναίνεσε η Αυτοδιοίκηση, εκεί που επέτυχε η Κυβέρνηση να φέρει ένα νόμο για τον οποίο θα μπορούσαμε όλοι να δείξουμε τον καλύτερό μας εαυτό και να αποδείξουμε στους πολίτες που μας παρακολουθούν ότι είναι σε θέση οι πολιτικοί σχηματισμοί, κυρίως τα μεγάλα κόμματα τα οποία είχαν και έχουν την ευθύνη διακυβέρνησης του τόπου, να τιμήσουν την εμπιστοσύνη των πολιτών που εμπιστεύονται τα δύο μεγάλα κόμματα, επιτέλους, εάν δεν σταθήκαμε ικανοί, κύριε εισηγητά της Αξιωματικής Αντιπολίτευσης, αγαπητέ κύριε Παρασκευά, σ’ αυτήν την Αίθουσα, σε αυτό το σχεδίου νόμου να πούμε με θάρρος ότι συμφωνούμε, κρατώντας τις ιδεολογικοπολιτικές μας αν θέλετε διαφορές –και σας άκουσα προσωπικά με πολύ μεγάλη προσοχή και διαπίστωσα ότι αυτές ήταν κυρίως οι ενστάσεις που προβάλατε- και να αποδείξουμε ότι αξίζουμε της εμπιστοσύνης των Ελλήνων πολιτών, πού αλήθεια θα βρούμε καλύτερη ευκαιρία, αν όχι σήμερα σε αυτήν την Αίθουσα και σ’ αυτό το σχέδιο νόμου; 
      Εγώ δεν θα πω πόσα αιτήματα των εργαζομένων της Αυτοδιοίκησης ικανοποίησε αυτή η Κυβέρνηση –τα ακούσατε, τα είπε ο κύριος Υπουργός , κατέθεσε τα σχετικά έγγραφα- αλλά θα πω ότι για το συγκεκριμένο Κώδικα είχαμε συναίνεση και έρχεσθε τώρα εσείς ψάχνοντας ψύλλους στα άχυρα να στοιχειοθετήσετε, με την αξιοπρέπεια που σας διακρίνει προσωπικά, κύριε Παρασκευά, την αντίθεση του κόμματός στον Κώδικα Δημοτικών Υπαλλήλων.
      Εγώ, κύριε Πρόεδρε, πρέπει να σας πω ότι λυπούμαι πάρα πολύ από την εξέλιξη αυτής της συζήτησης. Και βεβαίως μπορεί κάποιοι συνάδελφοι να θεωρούν ότι είμαστε σε οιονεί προεκλογική περίοδο και αυτό δεν τους επιτρέπει προφανώς καμμία έκπτωση, κανένα σημείο επαφής, συναίνεσης και εποικοδομητικού διαλόγου, γιατί προφανώς κάποιοι τους παρακολουθούν και τους βαθμολογούν και τους αξιολογούν από το πόσο σκληρά στέκονται σε αυτήν την Αίθουσα, πόσο κάθετα αντιπολιτευτικό λόγο αρθρώνουν κατά της Κυβέρνησης, όμως πιστεύω ότι σε αυτό το σκληρό ροκ που έχει αποφασίσει η Αξιωματική Αντιπολίτευση να σύρει τη χώρα, όχι μόνο δεν πρόκειται να ακολουθήσει η πλειοψηφία, όχι μόνο δεν πρόκειται να της κάνει το χατίρι η Κυβέρνηση και να ακολουθήσει, αλλά θα αφήσει και ο ελληνικός λαός μόνη της την Αντιπολίτευση σε αυτό το κλίμα και σε αυτό το πεδίο αναμέτρησης με αυτά τα ποιοτικά χαρακτηριστικά που έχει επιλέξει!
      Κύριε Πρόεδρε, όταν θα έρθει η ώρα εμείς θα απευθυνθούμε στους δημοτικούς υπαλλήλους και θα τους πούμε: Μας ζητήσατε, όπως είπε ο κύριος Υπουργός, αυτό το πακέτο αιτημάτων για να ικανοποιήσετε τη θέση σας ως εργαζόμενοι στους Ο.Τ.Α., για να λύσετε τα προβλήματά σας, τα υπηρεσιακά αλλά και τα προσωπικά, πολλοί και τα οικογενειακά και εμείς ανταποκριθήκαμε.
    Οι συνάδελφοι της Αξιωματικής Αντιπολίτευσης αλήθεια, όταν έρθει η ώρα να αντιμετωπίσουν τους ίδιους ανθρώπους στους χώρους δουλειάς, στα καφενεία, στα γραφεία τους, τι θα τους λένε; Ότι «εμείς δεν ψηφίσαμε ούτε επί της αρχής τον Κώδικα που ρυθμίζει τα της κατάστασής σας, γιατί προσδοκούσαμε μεγαλύτερες μεταρρυθμίσεις και μεγάλες τομές που να ακουμπούν στο σύνολό τους την πορεία, την προοπτική, το όραμα μιας Τοπικής Αυτοδιοίκησης;». 
    Αυτά τα γενικόλογα, αυτά τα αόριστα, αυτός ο τρόπος που πολιτεύεστε πιστεύω ότι ανήκει μια και καλή στο παρελθόν. Είναι ό,τι αποστρέφεται ο πολίτης, είναι αυτό στο οποίο γυρίζει την πλάτη του και στρίβει και το κεφάλι του, είναι αυτό που αρνείται να ακούσει, είναι αυτό που καταρρακώνει, εάν θέλετε, την αξιοπιστία μας ως αποτελεσματικό θεσμό λειτουργίας του δημοκρατικού μας πολιτεύματος. 
    Είναι ώρα να μιλήσουμε επί του συγκεκριμένου, αλλά στο συγκεκριμένο δεν υπάρχει απάντηση, κύριε Πρόεδρε. Επί του συγκεκριμένου μόνο ελλείμματα μπορεί να βρει κάποιος στην Αντιπολίτευση. Επί του συγκεκριμένου δεν μπορεί να βρει κανείς ένα λόγο για τον οποίον θα μπορούσε να αιτιολογήσει τη στάση της Αντιπολίτευσης στο συγκεκριμένο Κώδικα. 
    Άκουσα τον κ. Καστανίδη. Υπήρχε έλλειψη άλλων επιχειρημάτων και παραδειγμάτων προφανώς, γιατί θα πρέπει να έψαξε πάρα πολύ για να καταλήξει στις δυο εξηγήσεις που ανέσυρε από το οπλοστάσιό του για να τις καταθέσει ως στοιχεία που καταδεικνύουν τη θέση της Αντιπολίτευσης και αιτιολογούν από την αναφορά τους και μόνο την αρνητική τους τοποθέτηση. 
    Λέω, λοιπόν, κύριε Πρόεδρε, ότι αυτά τα επιχειρήματα ακούγονται μ’ ένα μονότονο τρόπο, μ’ έναν κουραστικό θα έλεγα τρόπο σε κάθε συζήτηση, σε κάθε σχέδιο νόμου που αφορά τη Δημόσια Διοίκηση, που αφορά την Τοπική Αυτοδιοίκηση, που αφορά την κατάσταση των δημοσίων υπαλλήλων και σήμερα, εν προκειμένω, αφορά την κατάσταση των δημοτικών υπαλλήλων.
    Νισάφι πια! Έχουμε ακούσει τα ίδια επιχειρήματα με διαφορετικές αφορμές, έχουμε παράσχει πολλές εξηγήσεις, έχουμε απαντήσει λεπτομερώς, έχουμε κάνει «φύλλο και φτερό» επιτέλους αυτήν την επιχειρηματολογία για τη συνέντευξη, είτε πρόκειται για τους προϊσταμένους είτε πρόκειται για τους γενικούς διευθυντές είτε πρόκειται για τους νεοπροσληφθέντες. Δεν υπάρχει πλέον έδαφος για σοβαρή κριτική. Δεν υπάρχει πλέον έρεισμα για αξιόπιστη αντιπολιτευτική κριτική σ’ αυτό το θέμα. 
    Να τελειώσουν, λοιπόν, τα ψέματα. Είναι προτιμότερο, είναι αξιοπρεπέστερο, είναι γενναίο να έρθουν εδώ μέσα και να πουν «Όχι, κύριοι, εμείς δεν πρόκειται να ψηφίσουμε κανένα νόμο ποτέ, ακόμη και αν τον έχουμε συντάξει με τα χέρια μας και μας τον φέρετε για να τον ψηφίσουμε». Συνιστά μια πιο σοβαρή αντιμετώπιση του Κοινοβουλίου και όλων ημών. 
    Δεν είναι ντροπή να το πουν. Ίσα-ίσα που καταρρακώνει τη λειτουργία μας, την αξιοπιστία μας, να καθόμαστε εδώ και να συζητούμε τόσες ώρες ψάχνοντας να βρούμε επιτέλους μια διαφωνία για το συγκεκριμένο Κώδικα. 
    Κύριε Πρόεδρε…
    ΑΘΑΝΑΣΙΟΣ ΜΠΟΥΡΑΣ: Οι διακόσιες πενήντα χιλιάδες…
    ΧΡΗΣΤΟΣ ΖΩΗΣ: Όχι, δεν θα πω τίποτε για τις διακόσιες πενήντα χιλιάδες. Τα ξέρουν πάρα πολύ καλά. Τα λένε και τα ξαναλένε, επειδή δεν έχουν να πουν τίποτε άλλο. 
    Οι απαντήσεις έχουν δοθεί από τα δικαστήρια. Οι απαντήσεις έχουν δοθεί με τα προεδρικά διατάγματα. Οι απαντήσεις έχουν δοθεί κυρίως απ’ αυτούς που ήταν ενδιαφερόμενοι και οι οποίοι βεβαίως σε καμμία περίπτωση δεν ήταν διακόσιες πενήντα χιλιάδες. Κάποια στιγμή ας φέρουν τα στοιχεία τους, ας φέρουν τους αριθμούς τους, ας φέρουν τα νούμερα, ας μας πουν πού τα βρήκαν και ας καθίσουμε να κάνουμε μία σοβαρή συζήτηση επ’ αυτού.
    Κύριε Πρόεδρε, καταλήγω λέγοντας το εξής: Αυτή η Κυβέρνηση επέλεξε να φέρει το 2004, ως πρώτο νόμο για να ψηφίσει η Βουλή, έναν νόμο που αφορούσε τη Δημόσια Διοίκηση και αποτέλεσε την πρώτη ψηφίδα για την επανίδρυση του κράτους.
Είναι μια υπόθεση, η οποία βεβαίως δεν έχει τέλος. Είναι ένας διαρκής αγώνας, μια διαρκής προσπάθεια όλων όσων ενδιαφέρονται να έχουμε ένα κράτος, το οποίο θα είναι πιο κοντά στον πολίτη, ένα κράτος το οποίο θ’ αντιμετωπίζει τις σύγχρονες προκλήσεις, ένα κράτος το οποίο θα μπορεί να είναι πιο δίκαιο και πιο αποτελεσματικό, ένα κράτος το οποίο θα σέβεται τον πολίτη και δεν θα καταρρακώνει την αξιοπρέπειά του.
      Είμαστε περήφανοι να λέμε σήμερα ότι έχουμε τοποθετήσει πολλές ψηφίδες. Έχουμε ενώσει πολλές ψηφίδες μεταξύ τους. Ακούστηκαν ήδη πολλά για τα σχέδια νόμου, που το ένα συμπληρώνει το άλλο, με μια συνέπεια και με μια συνέχεια. Αυτό, κύριε Πρόεδρε, είναι η καλύτερη εγγύηση ότι αυτή η προσπάθεια νομοθετικά θα συνεχιστεί και στη διάρκεια, στη θητεία αυτής της Βουλής, αλλά πιστεύω, με την εμπιστοσύνη των Ελλήνων πολιτών, και την ερχόμενη τετραετία. Και αυτή θα είναι η καλύτερη απόδειξη των προσπαθειών που έχουμε καταβάλει αλλά και της αποτελεσματικότητας που αυτές οι ψηφίδες, όπως είπα χαρακτηριστικά, είχαν για τη ζωή και την καθημερινότητα των πολιτών. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ζώη. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ.  Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Εμείς και σήμερα εδώ θα καταθέσουμε συγκεκριμένες προτάσεις και τη δική μας άποψη για τον Κώδικα. Βεβαίως το Κομμουνιστικό Κόμμα Ελλάδας, εκφράζοντας τη στήριξη στους εργαζόμενους, ζητάει τη μονιμοποίηση όλων των συμβασιούχων, οι οποίοι συνεχίζουν να είναι όμηροι και της σημερινής Κυβέρνησης αλλά και εκλογική πελατεία για τις επερχόμενες εκλογές. Αν θέλετε, η συντριπτική πλειοψηφία όλων αυτών βρίσκεται με την απειλή της απόλυσης, ενώ πολλοί απ’ αυτούς έχουν ήδη απολυθεί.
      Ταυτόχρονα διεκδικούμε από την Κυβέρνηση κονδύλια για να εκπληρώνουν τις υποχρεώσεις τους οι δήμοι προς τους εργαζόμενους, γιατί σε δεκάδες δήμους οι εργαζόμενοι απειλούνται με απολύσεις ή βρίσκονται απλήρωτοι. 
      Ταυτόχρονα, για το Κομμουνιστικό Κόμμα Ελλάδας η ζωή και η υγεία των εργαζομένων είναι ζήτημα πρώτης γραμμής. Γι’ αυτό κι αγωνιζόμαστε να βελτιωθούν οι συνθήκες εργασίας των εργαζομένων, να υπάρξουν μέτρα προστασίας, να μηδενιστούν οι επαγγελματικοί κίνδυνοι, με στόχο τη μείωση των εργατικών ατυχημάτων, των επαγγελματικών ασθενειών, οι οποίες είναι ευρέως διαδεδομένες στους εργαζόμενους στους δήμους, και όλων όσων μειώνουν το μέσο όρο ζωής των εργαζομένων στους δήμους. 
      Όμως όλα τα παραπάνω, για τα οποία έχουμε καταθέσει τις προτάσεις μας, δεν προχωρούν, γιατί δεν υπάρχουν μέτρα προστασίας από τις κυβερνήσεις, από τους δήμους. Στο όνομα της μείωσης του κόστους θυσιάζονται η υγεία, η ασφάλεια και πολλές φορές η ζωή των εργαζομένων. Οι ευθύνες της Κυβέρνησης της Νέας Δημοκρατίας, αλλά και του ΠΑ.ΣΟ.Κ. παλιότερα, είναι τεράστιες, γιατί για δεκαετίες ολόκληρες αυτά τα προβλήματα διαιωνίζονται, με θύματα πάντα τους εργαζόμενους. 
      Το Κομμουνιστικό Κόμμα Ελλάδας σταθερά και διαχρονικά υποστηρίζει και απαιτεί την ένταξη των εργαζομένων στους δήμους στα βαρέα και ανθυγιεινά επαγγέλματα. Ταυτόχρονα καλούμε τους εργαζόμενους να διεκδικήσουν αποφασιστικά, με αγώνες, την ικανοποίηση των αιτημάτων τους, σε αντιπαράθεση με τις Εκθέσεις του Ο.Ο.Σ.Α., με τις Οδηγίες της Ευρωπαϊκής Ένωσης, με τις πολιτικές των κυβερνήσεων, καθώς και τη στάση των συμβιβασμένων πλειοψηφιών των συνδικαλιστικών οργανώσεων της Π.Ο.Ε.-Ο.Τ.Α., της Π.Ο.Π.-Ο.Τ.Α., της Α.Δ.Ε.Δ.Υ. και της Γ.Σ.Ε.Ε., οι οποίες καλλιεργούν αυταπάτες, βάζουν πλάτη για να περάσουν τα σχέδια της Κυβέρνησης, η οποία επιλεκτικά και κάτω από την πίεση σκληρών και μακρόχρονων αγώνων αναγκάζεται σήμερα να ικανοποιήσει ένα μικρό μέρος των αιτημάτων των εργαζομένων.
      Απ’ αυτήν την άποψη τονίζουμε ότι η ένταξη των εργαζομένων στους δήμους στα βαρέα και ανθυγιεινά επαγγέλματα πρέπει να συμπεριλάβει και άλλες ειδικότητες εργαζομένων, τις οποίες θα αναφέρουμε παρακάτω, να γίνει με καλύτερους όρους για τους εργαζόμενους απ’ αυτούς που προβλέπει ο Κώδικας της Κυβέρνησης. Είναι ανάγκη να ληφθούν υπ’ όψιν όλες οι σύγχρονες ανάγκες των εργαζομένων. 
      Για παράδειγμα, ο συγκεκριμένος Κανονισμός καταρτίστηκε το 1970 και περιλαμβάνει ορισμό μόνο για σαράντα επαγγελματικές ασθένειες. Η δε βασική νομοθεσία των βαρέων και ανθυγιεινών επαγγελμάτων συντάχθηκε πριν από είκοσι χρόνια και από τότε τίποτα δεν έχει βελτιωθεί, παρά τις σημαντικές διαφοροποιήσεις σε επαγγελματικές ασθένειες και νέους κινδύνους που έχουν προστεθεί. 
      Η αντεργατική πολιτική που εφαρμόζει η Κυβέρνηση της Νέας Δημοκρατίας οξύνει περισσότερο την άσχημη κατάσταση. Φαίνεται πως μέσα σε αυτήν την πολιτική δεν χωράνε τα αιτήματα των εργαζομένων, δεν χωράει η προστασία της ζωής και της υγείας των εργαζομένων καθώς και η ασφάλειά τους. 
      Εμείς καταθέτουμε συγκεκριμένη πρόταση που βάζει σε πρώτη προτεραιότητα την ασφάλεια, την υγεία, τη σωματική ακεραιότητα των εργαζομένων στους δήμους. Ζητάμε να χαρακτηριστούν ως χώροι βαριάς και ανθυγιεινής εργασίας στους δήμους οι Χ.Υ.Τ.Α., οι σταθμοί μεταφόρτωσης απορριμμάτων, η διαλογή στην πηγή της καθαριότητας, οι καθαρίστριες εσωτερικών χώρων που δεν τις έχετε στα βαρέα και ανθυγιεινά, οι πλύστες των δρόμων και των πλατειών που δεν τους έχετε μέσα, οι συντηρητές των κάδων απορριμμάτων και βέβαια ζητάμε τους επισκευαστές των απορριμματοφόρων, τους μηχανικούς δηλαδή, τους πλύστες των απορριμματοφόρων, τους εργάτες των νεκροταφείων, τους εργάτες και τεχνίτες πρασίνου.
      Το τονίζω αυτό, γιατί δεν έχετε καμμία ειδικότητα από τις υπηρεσίες πρασίνου, που –αν θέλετε- αυτοί οι εργαζόμενοι είναι σακατεμένοι δουλεύοντας καθημερινά με τους μπουρντουροκόφτες και τα ψαλίδια σκαρφαλωμένοι στα δένδρα.
      Ζητάμε να συμπεριληφθούν οι πρακτικοί μηχανικοί, οι ηλεκτροσυγκολλητές, οι οξυγονοκολλητές, οι μονταδόροι που τους έχετε τελείως απέξω, οι εργάτες ασφάλτου, οι εργάτες οδοσήμανσης, οι εργάτες αφοδευτηρίων, οι εργαζόμενοι σε οικοδομικές εργασίες. 
      Εσείς έχετε μόνο αυτούς –να σας το διαβάσω- που τοποθετούν μάρμαρα και πλάκες και κόπτες μαρμάρων. Δηλαδή οι σοβατζήδες, οι μπετατζήδες, αυτοί που ρίχνουν τα μπετά σε έργα του δήμου, αυτοί οι οποίοι είναι κτίστες, οικοδόμοι, αυτούς δεν θα τους βάλετε στα βαρέα και ανθυγιεινά; Έχετε μόνο αυτούς που είναι κόπτες μαρμάρων; 
      Εμείς, λοιπόν, λέμε να συμπεριληφθούν όλες οι οικοδομικές εργασίες. Προτείνουμε να συμπεριλάβετε τους ηλεκτρολόγους, τους εναερίτες δικτύων, τους υδραυλικούς, τους σιδεράδες, τους ξυλουργούς, τους μάγειρους, που στον ιδιωτικό τομέα…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχουν. 
      ΔΗΜΗΤΡΙΟΣ ΤΣΙΟΓΚΑΣ: Ορισμένα. Τα έχω σημειωμένα εγώ ποια είναι, εδώ είναι. Εδώ είναι η εγκύκλιος του Υπουργείου. Στην εγκύκλιο του Υπουργείου δεν τα έχετε αυτά. 
      Τραπεζοκόμους, βρεφονηπιοκόμους στους παιδικούς σταθμούς, δεν τους έχετε! Νοσηλευτικό προσωπικό, δεν τους έχετε! Προσωπικό στα Κ.Α.Π.Η., στα δημοτικά ιατρεία, στο Πρόγραμμα «Βοήθεια στο Σπίτι»! Τους γυμναστές, τους μουσικούς πνευστών, τους αρχειοθέτες, τους βιβλιοθηκονόμους, τους εργαζόμενους σε φωτοτυπικά μηχανήματα, όλους αυτούς τους έχετε απέξω, δεν τους έχετε μέσα!
      Εμείς, λοιπόν, καταθέτουμε συγκεκριμένες προτάσεις και όχι γενικόλογες κουβέντες. Μιλάμε για συγκεκριμένες ειδικότητες, χιλιάδες εργαζόμενους σε όλη την Ελλάδα, τους οποίους αφήνετε απέξω. Έχετε μια μικρή κατηγορία τους οποίους περνάτε. 
      Εμείς ζητάμε όλοι όσοι εργάζονται στους παραπάνω χώρους να συμπεριληφθούν στα βαρέα και ανθυγιεινά επαγγέλματα. Εμείς ζητάμε τη διεύρυνση της ένταξης στα βαρέα και ανθυγιεινά επαγγέλματα με νέους χώρους, με βάση την επικινδυνότητα και το ανθυγιεινό της εργασίας. Ζητάμε τριαντάωρο στα βαρέα και ανθυγιεινά, πενθήμερο και εξάωρο, καθώς και τη μείωση των ορίων ηλικίας συνταξιοδότησης στα εξήντα οι άντρες, στα πενήντα πέντε οι γυναίκες. Εσείς τους πάτε όλους στα εξήντα πέντε. 
      Ζητάμε άμεση λήψη μέτρων για την υγιεινή και ασφάλεια των εργαζομένων ανάλογα με το χώρο, το επάγγελμα, τα καθήκοντα και άμεση προκήρυξη θέσεων γιατρών εργασίας και τεχνικών ασφαλείας με πλήρη και αποκλειστική απασχόληση σε κάθε χώρο, ανάλογα με τον αριθμό των εργαζομένων.
      Ζητάμε την κατάργηση της εισφοράς των εργαζομένων, του επασφάλιστρου που έχετε μέσα στην εγκύκλιο. Θα πληρώσουν, λέει, τα μαλλιά της κεφαλής τους οι εργαζόμενοι που θα ενταχθούν στα βαρέα και ανθυγιεινά επαγγέλματα. Και αν θα βγουν πέντε χρόνια πιο νωρίς στη σύνταξη, θα έχουν πληρώσει διπλά και τριπλά αυτά τα χρόνια που κέρδισαν. 
      Και βέβαια, πρέπει να πούμε ότι ζητάμε την άμεση προκήρυξη θέσεων γιατρών εργασίας και τεχνικών ασφαλείας με πλήρη και αποκλειστική απασχόληση σε κάθε χώρο, ανάλογα με τον αριθμό των εργαζομένων.
       Ζητάμε την κατάργηση, όπως είπα, της εισφοράς των εργαζομένων και του επασφάλιστρου το οποίο έχετε καθορίσει. Ζητάμε ασφαλιστική κάλυψη από το κράτος και τους δήμους για όσα χρόνια έχει διανύσει ο εργαζόμενος σε χώρους που χαρακτηρίζονται επικίνδυνοι και ανθυγιεινοί. Ζητάμε την καθιέρωση της εργοδοτικής εισφοράς για ασφαλιστική κάλυψη του επαγγελματικού κινδύνου και των ασθενειών. 
      Ζητάμε επίδομα ανθυγιεινής εργασίας και ανάλογες ειδικές ετήσιες άδειες για τους εργαζόμενους. Ζητάμε εμβολιασμούς σε όλους για ηπατίτιδα, για τέτανο και ετήσιο προληπτικό έλεγχο. Ζητάμε δημιουργία κρατικού Σώματος τεχνικών ασφαλείας και γιατρών εργασίας, συνδεδεμένων με το Ε.Σ.Υ. και κατάργηση των ιδιωτικών Ε.Ξ.Υ.Π.. Και βέβαια, να είναι δεσμευτικές οι αποφάσεις των επιτροπών υγιεινής και ασφάλειας. 
      Ο Κώδικας αφήνει πολλές ειδικότητες –αυτές που ανέφερα- πολλούς εργαζόμενους απ’ έξω και δεν τους συμπεριλαμβάνει στα βαρέα και ανθυγιεινά. Στους δήμους σήμερα υπάρχει τεράστια έλλειψη προσωπικού σε όλη τη χώρα. Παραδείγματος χάριν, στο Δήμο Λάρισας, στην υπηρεσία πρασίνου, όπως καταγγέλλει το Σωματείο, υπάρχουν τεράστιες ελλείψεις που δημιουργήθηκαν από αυτούς που βγαίνουν στη σύνταξη, επειδή δεν γίνονται προσλήψεις, με αποτέλεσμα να στεγνώνουν τα πάρκα, να στεγνώνουν περιοχές ολόκληρες, να μένουν απότιστες ολόκληρες εκτάσεις, αλλά και να μην υπάρχει συντήρηση σε αυτούς τους χώρους. Βέβαια, την ίδια στιγμή προσλαμβάνετε προσωπικό με κάθε είδους συμβάσεις και κάθε είδους εργασιακές σχέσεις. 
      Σήμερα στους δήμους υπάρχουν οι μόνιμοι, οι αορίστου χρόνου, οι δωδεκαμηνίτες, οι οκταμηνίτες, οι εξαμηνίτες, τα τετράμηνα, τα δίμηνα. Υπάρχουν εργαζόμενοι με δελτία παροχής υπηρεσιών, με ασφάλεια Τ.Ε.Β.Ε., λες και είναι εργολάβοι, για να μειώσετε την ανεργία και να τους κόψετε και την κάρτα ανεργίας για να μην φαίνεται ότι είναι άνεργοι. Αυτά τα μαγειρέματα κάνετε για να μειώσετε τα ποσοστά ανεργίας και να βγαίνει ο εκάστοτε Υπουργός Εργασίας, όπως ο κ. Γιακουμάτος και να λέει «μειώσαμε το ποσοστό της ανεργίας στο 8,5%». Είναι καθαρά πλασματικά αυτά τα νούμερα. 
      Αυτήν την περίοδο έχουμε και την περιβόητη απόφαση του Αρείου Πάγου για την απαγόρευση της μετατροπής των συμβασιούχων σε αορίστου χρόνου. Μάλιστα ο Άρειος Πάγος κατά πλειοψηφία επικαλέστηκε το Σύνταγμα –τηλεφωνική πλειοψηφία, άκουσον, άκουσον!- που απαγορεύει τη μετατροπή των συμβάσεων σε αορίστου χρόνου. 
      Πρέπει, όμως, εδώ να πούμε και να ακούσουν οι εργαζόμενοι, ποιοι και πότε ψήφισαν αυτό το Σύνταγμα. Πρέπει να ξέρουν ότι αυτό δεν υπήρχε στο Σύνταγμα της χώρας και ψηφίστηκε στις 6 Απριλίου του 2001, με την προηγούμενη τροποποίηση του Συντάγματος, με κυβέρνηση του ΠΑ.ΣΟ.Κ, αλλά με τις ψήφους και των Βουλευτών του ΠΑ.ΣΟ.Κ και της Νέας Δημοκρατίας στη συντριπτική τους πλειοψηφία, εκτός ελαχίστων εξαιρέσεων μετρημένων στα δάχτυλα του ενός χεριού. 
      Άρα, λοιπόν, γιατί επικαλείστε το Σύνταγμα και λέτε «δεν μας αφήνει το Σύνταγμα». Μα, πριν πέντε χρόνια εσείς το τροποποιήσατε το Σύνταγμα, εσείς βάλατε αυτήν τη διάταξη στο Σύνταγμα για να απαγορεύει τη μετατροπή των συμβάσεων ορισμένου χρόνου και έργου σε αορίστου χρόνου. 
      Θέλω επίσης να πω για τη συμφωνία της Π.Ο.Ε.-Ο.Τ.Α. που την επικαλεστήκατε όλοι εδώ. Θέλω να τονίσω ότι αυτή η συμφωνία είναι συμφωνία της πλειοψηφίας της Π.Ο.Ε.-Ο.Τ.Α., των παρατάξεων Π.Α.Σ.Κ.Ε., Δ.Α.Κ.Ε. και Αυτόνομης Παρέμβασης του Συνασπισμού. 
      Εμείς σας προτείναμε να έρθει εδώ η Π.Ο.Ε.-Ο.Τ.Α., αλλά αρνηθήκατε και η Νέα Δημοκρατία και το ΠΑ.ΣΟ.Κ. Γιατί; Η Π.Ο.Ε.-Ο.Τ.Α., όπου είναι πλειοψηφία η Π.Α.Σ.Κ.Ε., η Δ.Α.Κ.Ε. και ο Συνασπισμός, συμφώνησε με τον Κώδικα της Κυβέρνησης. Μάλιστα, καθαίρεσαν το Γενικό Γραμματέα της Π.Ο.Ε.-Ο.Τ.Α., προχωρώντας σε πραξικόπημα γιατί –άκουσον, άκουσον!- δεν συμφώνησε με τον Κώδικα και είχε διαφορετική άποψη και γνώμη.
      Από πότε δηλαδή η διαφορετική άποψη και γνώμη καθαιρείται και αποκεφαλίζεται; Αυτές τις πρακτικές έχετε εγκαινιάσει με τα στελέχη σας τα οποία είναι στο χώρο των συνδικάτων. Να μην αρχίσω να λέω τώρα και σε πόσους ακόμα χώρους ακολουθούν αυτές τις πρακτικές με αποκεφαλισμούς και καθαιρέσεις στελεχών του Π.Α.Μ.Ε. που έχουν διαφορετική άποψη και αντίληψη, μόνο και μόνο για να υπηρετήσουν τα σχέδια και τις πολιτικές των κυβερνήσεων, αλλά και της εργοδοσίας και του κεφαλαίου.
      Έτσι αντιλαμβάνονται τα στελέχη της Νέας Δημοκρατίας, του ΠΑ.ΣΟ.Κ. και του Συνασπισμού τη διαφορετική άποψη για τον Κώδικα, με καθαιρέσεις και αποκεφαλισμούς;
      Βέβαια, πρέπει να πούμε ότι και αυτή η ομοσπονδία έδωσε πλήρη στήριξη στην Κυβέρνηση, ενώ εδώ το ΠΑ.ΣΟ.Κ. διαφωνεί. Εξηγήστε μας πώς τα στελέχη σας στην ομοσπονδία, στην Π.Ο.Ε.-Ο.Τ.Α., συμφωνούν με τον Κώδικα που έφερε η Κυβέρνηση και εσείς εδώ διαφωνείτε. Μάλλον διαφωνείτε για να διαφωνείτε. Επί της ουσίας, συμφωνείτε με αυτές τις πρακτικές, γιατί τις έχετε ακολουθήσει και εσείς τα προηγούμενα χρόνια.
      Κύριε Πρόεδρε, θα έχουμε τη δυνατότητα για άλλη ομιλία;
      ΠΡΟΕΔΡΕΥΩΝ (Γεώργιος Σούρλας): Θα έχετε, δεν βλέπω να υπάρχει ενδιαφέρον. Πείτε ό,τι έχετε να πείτε.
      ΔΗΜΗΤΡΙΟΣ ΤΣΙΟΓΚΑΣ: Εγώ έχω να πω και άλλα και θέλω να αξιοποιήσω τη δυνατότητα που μου δίνει ο Κανονισμός να μιλήσω ξανά.
      ΠΡΟΕΔΡΕΥΩΝ (Γεώργιος Σούρλας): Θα σας δώσουμε το χρόνο, κύριε Τσιόγκα. Δεν υπάρχει πρόβλημα.
      ΔΗΜΗΤΡΙΟΣ ΤΣΙΟΓΚΑΣ: Εντάξει, αφού θα μας δώσετε το λόγο.
      ΠΡΟΕΔΡΕΥΩΝ (Γεώργιος Σούρλας): Το χρόνο θα σας δώσουμε γιατί το λόγο τον έχετε έτσι κι αλλιώς.
      ΔΗΜΗΤΡΙΟΣ ΤΣΙΟΓΚΑΣ: Φοβάμαι, κύριε Πρόεδρε, ότι δεν θα ολοκληρώσω. Γι’ αυτό σας ρωτώ.
      ΠΡΟΕΔΡΕΥΩΝ (Γεώργιος Σούρλας): Θα ολοκληρώσετε, κύριε Τσιόγκα. Συνεχίστε παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Υπάρχει ένα ζήτημα με την αξιολόγηση και νομίζω ότι πρέπει να το αναφέρουμε. Η αξιολόγηση θα καθιερωθεί με Προεδρικό Διάταγμα, θα πει τη γνώμη της και η Π.Ο.Ε.-Ο.Τ.Α. και η Π.Ο.Π.-Ο.Τ.Α. που θα ορίσουν σε ποιες περιπτώσεις απαιτείται αξιολόγηση, ποια θα είναι τα κριτήρια της αξιολόγησης, ποια θα είναι η διαδικασία και τα όργανα της αξιολόγησης, ο χρόνος και η συχνότητα της αξιολόγησης. 
      Μέσα από αυτήν τη διαδικασία της αξιολόγησης, θα επιχειρηθεί η χειραγώγηση των υπαλλήλων και ο παραγκωνισμός των μη αρεστών, αυτών που αντιδρούν στις αντιλαϊκές πολιτικές που εφαρμόζετε στο χώρο της Τοπικής Αυτοδιοίκησης, στους δήμους, εις βάρος των εργαζομένων. 
      Κριτήριο, επίσης, για την επιλογή των προϊσταμένων σε επίπεδο γενικής διεύθυνσης και διευθυντών είναι η περίφημη συνέντευξη, η οποία δίνει και αρκετά μόρια, δηλαδή 100 έως 450 για τη θέση του γενικού διευθυντή και 50 έως 200 για τη θέση του διευθυντή. 
      Αυτό δείχνει ότι η διοίκηση σε κάθε οργανισμό Τοπικής Αυτοδιοίκησης θέλει προϊσταμένους πειθήνια όργανα της πολιτικής της. Για αυτό, στον Κώδικα προβλέπεται η δυνατότητα απαλλαγής των προϊσταμένων από τα καθήκοντά τους πριν τη λήξη της διετούς θητείας τους ως προϊσταμένων ή μετατάξεων για αδικαιολόγητη επιείκεια κατά τη σύνταξη των εκθέσεων αξιολόγησης για πλημμελή άσκηση ή αδυναμία άσκησης ελέγχου των υπαλλήλων ή για την εφαρμογή νέων μεθόδων οργάνωσης και λειτουργίας και αποδοτικότητας.
      Προβλέπεται στον Κώδικα όριο ηλικίας συνταξιοδότησης το εξηκοστό πέμπτο έτος της ηλικίας και αν δεν έχεις συμπληρώσει στο εξηκοστό πέμπτο έτος της ηλικίας την τριακονταπενταετία, προβλέπει παράταση του χρόνου συνταξιοδότησης ως τα εξήντα επτά χρόνια. 
      Εδώ ακολουθείτε το ΠΑ.ΣΟ.Κ.,  το οποίο με το ν.3029/2002, το νόμο Ρέππα, αυξάνει τα όρια ηλικίας συνταξιοδότησης προαιρετικά –εσείς το κάνετε «υποχρεωτικά»- στα 67 χρόνια. Στα συντάξιμα χρόνια δεν υπολογίζεται στον Κώδικα και δεν συμπεριλαμβάνεται η στρατιωτική θητεία πριν από την έναρξη της υπαλληλικής ιδιότητας. Δηλαδή, εάν κάποιος πήγε φαντάρος πριν γίνει υπάλληλος του δήμου, δεν υπολογίζεται η στρατιωτική θητεία. Γιατί; Αυτά τα παιδιά δεν υπηρέτησαν την πατρίδα; Είναι παιδιά κατώτερου θεού; Είναι πολίτες Β΄ κατηγορίας; Γιατί δεν αναγνωρίζεται η στρατιωτική θητεία;
      Βεβαίως, εμείς έχουμε προτείνει επανειλημμένα –και το προτείνουμε ξανά σήμερα εδώ- να αναγνωρίζεται η στρατιωτική θητεία, είτε ήταν πριν είτε ήταν μετά.
      Και βέβαια όχι μόνο στους δήμους, αλλά παντού στον ιδιωτικό τομέα, για κάθε εργαζόμενο, όσο υπηρέτησε τόσο να αναγνωριστεί συντάξιμος χρόνος. Εικοσιοκτώ μήνες υπηρέτησα εγώ; Να μου αναγνωριστούν εικοσιοκτώ μήνες. Δύο χρόνια υπηρέτησε ο άλλος εργαζόμενος; Δύο χρόνια. Ένα χρόνο είναι τώρα η θητεία; Ένα χρόνο να αναγνωριστεί προϋπηρεσία, είτε είναι δημόσιος είτε ιδιωτικός τομέας. Δεν μπορεί, δηλαδή, στον ιδιωτικό τομέα οι εργαζόμενοι να μην μπορούν να αναγνωρίσουν τη στρατιωτική τους θητεία!
      Η ύπαρξη πειθαρχικής κατηγορίας μπορεί και να στερήσει την προαγωγή με τη μη εγγραφή στον πίνακα προαχθέντων, δηλαδή η ύπαρξη πειθαρχικής κατηγορίας μπορεί να οδηγήσει και στην παράλειψη από την προαγωγή. 
      Ορισμένα επιπλέον ζητήματα γύρω από την πειθαρχική διαδικασία: Το πειθαρχικό δίκαιο είναι πολύ αυστηρό και αντιδραστικό. Το υπαλληλικό καθήκον προσδιορίζεται από τις υποχρεώσεις που απορρέουν όχι μόνο από τις κείμενες διατάξεις και από τις οδηγίες και εντολές των προϊσταμένων, αλλά και από τη συμπεριφορά εντός και εκτός της υπηρεσίας. 
      Ανάγονται σε πειθαρχικά παραπτώματα η αγωνιστική διάθεση και η αντίσταση των εργαζομένων στην προωθούμενη αντιλαϊκή και αντεργατική πολιτική. Οι αγωνιστές, οι εργάτες συνδικαλιστές θα παραπέμπονται για πειθαρχικό παράπτωμα ή παράβαση της υποχρέωσης της εχεμύθειας. Το ίδιο και η παρέλευση εκτέλεσης της υπηρεσίας και μη εκπλήρωση του καθήκοντος, όπως το προσδιορίζει ο προϊστάμενος, ακόμη και με παράνομες εντολές. 
      Πειθαρχικό παράπτωμα είναι και η άσκηση κριτικής των πράξεων της προϊσταμένης αρχής που γίνεται δημόσια, με στόχο την υποταγή των εργαζομένων στις αντιλαϊκές πολιτικές που εφαρμόζουν δήμαρχοι που στηρίζουν αυτές τις πολιτικές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πειθαρχικό παράπτωμα είναι η αδικία, η αδικαιολόγητη αποχή από την εκτέλεση των καθηκόντων, παραδείγματος χάριν συμμετοχή σε απεργία που κηρύχθηκε παράνομη, η ανάρμοστη συμπεριφορά σε προϊσταμένους και η αναξιοπρεπής εντός και εκτός υπηρεσίας διαγωγή, όπως κρίνουν οι προϊστάμενοι.  
      Βεβαίως, εμείς δεν λέμε ότι η διαγωγή δεν πρέπει να είναι…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Τσιόγκα. 
      ΔΗΜΗΤΡΙΟΣ ΤΣΙΟΓΚΑΣ: Θα μιλήσω ξανά. Έχω δικαίωμα να ξαναμιλήσω, κύριε Πρόεδρε. Κατεβαίνω μεν, αλλά θα ξαναμιλήσω. Έχω δικαίωμα να μιλήσω τρεις φορές. Δεκαπέντε λεπτά την πρώτη, οκτώ λεπτά τη δεύτερη και τέσσερα λεπτά την τρίτη. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσιόγκα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και οι εκατόν δώδεκα Βουλευτές του κόμματός του κατέθεσαν πρόταση για σύσταση Εξεταστικής Επιτροπής, σύμφωνα με το άρθρο 144 του Κανονισμού της Βουλής, σχετικά με το θέμα της αγοράς ομολόγων από τα Ασφαλιστικά Ταμεία. 
      Η πρόταση αυτή θα καταχωριστεί στα Πρακτικά της σημερινής συνεδρίασης, θα τυπωθεί, θα διανεμηθεί στους κυρίους Βουλευτές και θα συζητηθεί με τη διαδικασία της γενικευμένης επερώτησης, όπως προβλέπει ο Κανονισμός. 
      Επίσης, θα ήθελα να σας ανακοινώσω ότι στις 17.5.2007 ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του κόμματός του κατέθεσαν πρόταση για Σύσταση Εξεταστικής Επιτροπής για το ίδιο θέμα. 
      Στις 15.6.2007 η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα και οι Βουλευτές του κόμματός της κατέθεσαν, επίσης, πρόταση για σύσταση Εξεταστικής Επιτροπής για το ίδιο θέμα. 
      Και οι δύο αυτές προτάσεις, επειδή δεν πληρούσαν τις προϋποθέσεις του άρθρου 144 παράγραφος 2 του Κανονισμού της Βουλής, ετέθησαν στο αρχείο. 
      Η προαναφερθείσα πρόταση για σύσταση Εξεταστικής Επιτροπής έχει ως εξής: 
      ( Να φωτογραφηθούν οι σελ. 164 – 174 )
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο κ. Μαρκογιαννάκης, για να δευτερολογήσει. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, εκτιμώ ότι το νομοσχέδιο το υπερασπίστηκε κατά τρόπον άψογο η Αντιπολίτευσις και φοβάμαι πως όσα είπαμε εμείς, η Συμπολίτευσις, δεν χρειάζονταν. Διότι θα μπορούσε να πει κανείς πως, ως ανήκοντες εις την Συμπολίτευσιν, μεροληπτήσαμε κιόλας. Όμως, από την ώρα που ήρθε η Αξιωματική Αντιπολίτευσις -και από την αρχή, αλλά και στην επιτροπή- και τάχθηκε εναντίον του νομοσχεδίου και δήλωσε εξ’ αρχής ότι το καταψηφίζει και στη συνέχεια οι ομιλητές –ο εισηγητής και οι υπόλοιποι- μίλησαν επί παντός επιστητού. Μίλησαν για οτιδήποτε, αλλά στην πραγματικότητα δεν είπαν απολύτως τίποτα που θα μπορούσε να αποτελέσει μομφή κατά του νομοσχεδίου. 
      Ασφαλώς είναι η καλύτερη απόδειξη ότι το νομοσχέδιο κινείται στην ορθή κατεύθυνση και ότι θα είναι τελικά ένας καλός κώδικας για τους υπαλλήλους των Ο.Τ.Α.. 
      Ειλικρινά, εγώ δεν μπορούσα να καταλάβω ακούγοντας τους συναδέλφους ιδιαίτερα του ΠΑ.ΣΟ.Κ. τι ήθελαν και πώς προσπαθούσαν να αιτιολογήσουν την άρνησή τους. Μας μίλησαν για τους συμβασιούχους, μας είπαν ότι το ΠΑ.ΣΟ.Κ. έκανε καινοτομίες και θεσμοθέτησε τη Νομαρχιακή Αυτοδιοίκηση τον «ΚΑΠΟΔΙΣΤΡΙΑ». Εντάξει όλα αυτά τα μνημόσυνα, καλά είναι, αλλά επί της ταμπακιέρας απολύτως τίποτα. 
      Φοβάμαι, κύριε Υπουργέ, ότι η σημερινή συζήτηση, όσον αφορά ιδιαίτερα την Αξιωματική Αντιπολίτευση, αποτελεί μια οπισθοδρόμηση. Είχε κανείς την αίσθηση ότι βρίσκεται σε ένα κοινοβούλιο το οποίο δεν έχει την ιστορία που έχει το ελληνικό Κοινοβούλιο και που προσπαθούσαν οι ομιλητές να αποδείξουν ότι το άσπρο είναι μαύρο χωρίς να έχουν οποιοδήποτε στοιχείο. 
      Αγαπητοί συνάδελφοι, δεν βρήκατε να πείτε μια καλή κουβέντα για όσα θετικά έχει το νομοσχέδιο; Δεν βρήκατε να πείτε μια καλή κουβέντα για τον κοινωνικό του χαρακτήρα, για τη μέριμνα που λαμβάνει για τις πολύτεκνες οικογένειες, τις μονογονεϊκές οικογένειες; Δεν βρήκατε, αγαπητοί συνάδελφοι, να πείτε τίποτα για τον τρόπο που αντιμετωπίζει τους εργαζόμενους στα βαριά και ανθυγιεινά επαγγέλματα; Δεν βρήκατε να πείτε τίποτα για την αναμόρφωση του πειθαρχικού δικαίου; Τίποτα απολύτως για όλα αυτά τα θετικά τα οποία η συνδικαλιστική παράταξη την οποία απολύτως ελέγχετε επικροτεί; Δεν είχε να πει μια λέξη παρά μόνο «κατηγορούσε» τον Υπουργό γιατί αργεί να φέρει το νομοσχέδιο να γίνει νόμος, να γίνει κώδικας, να κυρωθεί. Πώς απαντάτε; Τι λέτε; Τι θα πείτε αύριο στους συνδικαλιστές, τους φίλους σας; Ότι πήγαμε στη Βουλή και είπαμε «όχι» σ’ αυτά τα οποία είπαν αυτοί «ναι»; 
      Κύριε Πρόεδρε, επιστρατεύτηκε και ατύχησε στη συγκεκριμένη συνεδρίαση ο Κοινοβουλευτικός Εκπρόσωπος του ΠΑ.ΣΟ.Κ., ο οποίος αφού μίλησε περί πολλών και διαφόρων, εν τέλει είπε «εγώ θα σας πω δύο σημεία χαρακτηριστικά τα οποία μας επιβάλλουν να μην ψηφίσουμε το σχέδιο νόμου». Και τι μας είπε; Ότι ξέρετε, λέει, έχει συνέντευξη στην επιλογή των διευθυντών και των γενικών διευθυντών. Και η συνέντευξη, λέει, αυτή έχει συμμετοχή σε ποσοστό 12% για τους γενικούς διευθυντές και ποσοστό 7% για τους διευθυντές. Σήμερα τι συμβαίνει; Το 100% είναι συνέντευξη και το έχετε νομοθετήσει εσείς και το εφαρμόσατε επί μακρόν. Και έρχεται σήμερα μια κυβέρνηση, η οποία ουσιαστικά καθιερώνει, φέρνει ένα αντικειμενικό σύστημα και δεν μπορούσε να μην έχει συνέντευξη για μια ελαχίστη επιρροή στην κρίση. Το αποδέχονται και οι συνδικαλιστές, οι ίδιοι οι εργαζόμενοι ότι πρέπει να δούμε, να ακούσουμε εκείνον ο οποίος φιλοδοξεί να γίνει γενικός διευθυντής, εάν, εν πάση περιπτώσει, έχει και την προσωπικότητα εκείνη η οποία αρμόζει στη θέση αυτή. Και όμως αυτό είναι κακό και είναι καλύτερο εκείνο το οποίο ίσχυε μέχρι σήμερα το 100%. Δεν ψηφίζουμε, λοιπόν, το νέο Κώδικα που λέει ότι το βάρος το οποίο δίνεται στη συνέντευξη είναι ελάχιστο αλλά πρέπει να μείνουμε στον παλιό. Κοιτάξτε τη λογική την οποία έχετε και η οποία είναι λογική παραλόγου: να καταψηφιστεί, να μη γίνει Κώδικας, να συνεχίσουν οι δήμαρχοι και τα δημοτικά συμβούλια τη σημερινή συμπεριφορά, που η πλειοψηφία σε τελευταία ανάλυση ανήκει στη Νέα Δημοκρατία, δι’ ον λόγον και η Κ.Ε.Δ.Κ.Ε. είχε το αποτέλεσμα που είχε αλλά αυτό το κάνετε μόνο και μόνο όχι διότι είναι το σωστό αλλά διότι πρέπει να πείτε «όχι». 
      Και ένα δεύτερο, κύριε Υπουργέ, το οποίο είπε –απουσιάζατε την ώρα εκείνη- είναι το εξής: γνωμοδοτούν λέει οι συνδικαλιστές στη διαδικασία πρόσληψης αν υπάρχει αναγκαιότητα πρόσληψης υπαλλήλων στους Ο.Τ.Α.. Δεν είπε ότι αυτό είναι κακό, αλλά είπε γιατί το ίδιο δεν γίνεται με τους υπόλοιπους δημόσιους υπαλλήλους αφού η τριμελής εξ Υπουργών επιτροπή δεν λαμβάνει υπ’ όψιν ανάλογες εισηγήσεις των συνδικαλιστικών οργανώσεων των δημοσίων υπαλλήλων.
Μήπως κάνετε κάποιο λάθος; Ανάλογη διάταξη υπάρχει και στον Κώδικα Δημοσίων Υπαλλήλων. Πριν από ένα χρόνο ψηφίστηκε εδώ, αλλά ήταν τέτοια η φόρα σας για άρνηση, που δεν είχατε μπει τότε στον κόπο να διαβάσετε το νομοσχέδιο και δεν έχετε διαβάσει ακόμα το νόμο. Αυτήν τη συμπεριφορά δείχνετε μέσα στο Κοινοβούλιο. 
	Κύριε Πρόεδρε, αγαπητοί συνάδελφοι, εμένα με έχει ξενίσει ο κατήφορος που έχει πάρει η Αξιωματική Αντιπολίτευση και δεν δικαιολογείται από το γεγονός ότι έχουμε μπει σε προεκλογική χρονιά. Αποχωρεί από τη διαδικασία Αναθεώρησης του Συντάγματος, καταψηφίζει το Δημοσιοϋπαλληλικό Κώδικα που είχε παρόμοιες φιλοεργατικές και κοινωνικού χαρακτήρα διατάξεις και σήμερα δείχνει αυτήν τη συμπεριφορά. Δεν μπορώ να καταλάβω ποια αξιοπιστία θα επικαλεσθείτε ενώπιον του ελληνικού λαού.
	Όσον αφορά το συνάδελφο του Κομμουνιστικού Κόμματος, ο οποίος μίλησε προηγουμένως, θα ήθελα να πω ότι μας αράδιασε ένα κατεβατό επαγγελμάτων που πρέπει να ενταχθούν στα επικίνδυνα και ανθυγιεινά. Αγαπητέ συνάδελφε, μπορείτε να το πείτε αυτό όταν θα συζητηθεί το σχετικό νομοσχέδιο. Τι σχέση έχουν με το συζητούμενο νομοσχέδιο αυτά που μας λέγατε προηγουμένως; Καμμία σχέση. Αν θέλετε να βγείτε στο Βήμα και να πείτε τις γενικότερες θέσεις σας στους εργαζόμενους, αυτό είναι ένα άλλο θέμα, αλλά εδώ συζητάμε για ένα συγκεκριμένο νομοσχέδιο, έναν συγκεκριμένο Κώδικα, για τον οποίο έπρεπε να πάρετε θέση. Καταψηφίζετε όλες αυτές τις διατάξεις, που είναι τόσο θετικές για τους εργαζόμενους και οι οποίοι συναίνεσαν; Αν είναι, να το πείτε. 
	Κύριε Υπουργέ, εντός ολίγου το σχέδιο νόμου θα έχει κυρωθεί, θα έχει γίνει Κώδικας και να είστε υπερήφανος που και για τους υπαλλήλους των Ο.Τ.Α. αφήνετε ένα τόσο σημαντικό νομοθέτημα, το οποίο είμαι βέβαιος ότι επειδή ακριβώς έγινε με τη συναίνεση των εργαζομένων, επειδή έγινε με τη συναίνεση της Κ.Ε.Δ.Κ.Ε., θα έχει και βάθος χρόνου στην εφαρμογή του αλλά και αποτελεσματικότητα.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρκογιαννάκη.
	Το λόγο έχει ο εισηγητής του ΠΑ.ΣΟ.Κ. κ. Παρασκευάς.	
	ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
	Θα ήθελα να ευχαριστήσω ιδιαίτερα τον κύριο Υπουργό γιατί μας κρούει τον κώδωνα του κινδύνου ότι θα πρέπει να είμαστε πιο προσεκτικοί, ούτως ώστε να μην εισπράξουμε την μήνιν των υπαλλήλων της Τοπικής Αυτοδιοίκησης.
	Κύριε Υπουργέ, ειλικρινά δεν νομίζω να πιστεύετε κι εσείς ότι οι ρυθμίσεις που περιέχονται στον Κώδικα Κατάστασης Δημοτικών και Κοινοτικών Υπαλλήλων επιλύουν τα πολλαπλά προβλήματα που υπάρχουν. Θέλω να πιστεύω τελικά ότι κι εσείς πιστεύετε ότι η μία μέρα άδεια για τους χειριστές των ηλεκτρονικών υπολογιστών ή οι γονικές άδειες ή ακόμα και το σύστημα των νέων μετατάξεων είναι θέματα δευτερεύουσας φύσης. Ίσως είστε ικανοποιημένος γιατί δεν μπορείτε να κάνετε διαφορετικά. Θα μπορούσε κάποιος να πει ότι αν κάποιος τοποθετεί τον πήχη πολύ-πολύ χαμηλά, τότε είναι δεδομένο ότι ικανοποιείται και από τις ελάχιστες των επιδόσεων που μπορεί να έχει. Εάν όμως ο πήχης τοποθετηθεί ψηλά και γίνει η οποιαδήποτε σύγκριση, θα διαπιστώσετε εύκολα ότι δεν είναι δικαιολογημένη η ικανοποίησή σας ή η αισιοδοξία σας ότι μ’ αυτόν το συγκεκριμένο Κώδικα πάμε ένα βήμα μπροστά.
	Θεωρώ ότι ήταν ατυχής η αναφορά σας όσον αφορά το τι συνέβη στις τελευταίες εκλογές των δήμων και κοινοτήτων. Ο ελληνικός λαός ουσιαστικά δεν καταψήφισε τους εκπροσώπους που στήριζε πολιτικά το ΠΑ.ΣΟ.Κ. στην Τοπική Αυτοδιοίκηση. Το ξέρετε κι εσείς και ήταν ουσιαστικά αυτή η στόχευσή σας όταν άλλαξε ο νόμος των εκλογών για τους δήμους και τις κοινότητες και ορίσατε έτσι αυθαίρετα το 42% ούτως ώστε με αυτό το ποσοστό να μπορεί να εκλέγεται ένας δήμαρχος, αν και ξέρετε πάρα πολύ καλά ότι αυτή η διαδικασία στο βάθος του χρόνου θα αποτελεί μία εστία ελαχιστοποίησης της νομιμοποίησης αυτών που εκλέγονται στους δήμους και τις κοινότητες. Είναι γεγονός, κύριε Υπουργέ, και δεν θα πρέπει να κάνουμε παραχάραξη της ιστορίας. 
      Το ΠΑ.ΣΟ.Κ. όλα αυτά τα χρόνια ήταν και είναι το κόμμα των μεγάλων αποφάσεων και των μεγάλων τομών. Πάρα πολλές φορές σας έχω ακούσει και εσάς και άλλους Υπουργούς της Νέας Δημοκρατίας να επαίρεστε και να λέτε ότι η Νέα Δημοκρατία είναι το κόμμα το οποίο ουσιαστικά πήρε τις μεγάλες αποφάσεις που προσδιόρισαν το μέλλον του τόπου. 
      Εγώ θα δεχθώ μόνο ένα πράγμα, κύριε Υπουργέ. Ήταν πράγματι μεγάλη η απόφαση για εκείνη την περίοδο και ήταν πολιτική η απόφαση της ένταξης της χώρας στην Ευρωπαϊκή Κοινότητα, αλλά σας διαφεύγει το γεγονός ότι όλοι οι όροι και οι προϋποθέσεις μετά την εισδοχή, πώς ουσιαστικά λειτούργησε η χώρα και πώς τελικά απέκτησε τόσα προνόμια σε εκείνη τη διαδικασία, ήταν αποτέλεσμα της πολιτικής ενός άλλου κόμματος. Εάν τελικά καθίσουμε να δούμε την ιστορική διαδρομή των πολιτικών μας εξελίξεων, θα διαπιστώσουμε ότι οι μεγαλύτερες τομές σε επίπεδο πολιτικών αποφάσεων πάρθηκαν από το ΠΑ.ΣΟ.Κ.. Ήταν πολιτική απόφαση η ενίσχυση του θεσμού της Αυτοδιοίκησης στα πρώτα χρόνια ακόμα του ΠΑ.ΣΟ.Κ. επί υπουργίας επί των Εσωτερικών του αείμνηστου Γιώργου Γεννηματά. Ήταν απόφαση του ΠΑ.ΣΟ.Κ. η Νομαρχιακή Αυτοδιοίκηση.
      Δεν θέλω να σας θυμίσω ούτε τις κραυγές του κ. Έβερτ ούτε τις κραυγές των υπολοίπων μεγαλοεκπροσώπων και μεγαλοστελεχών της Νέας Δημοκρατίας ούτε ουσιαστικά τη στάση του κόμματος της Νέας Δημοκρατίας εκείνη την περίοδο για το θέμα της Νομαρχιακής Αυτοδιοίκησης. Δεν θα θυμίσω ποια ήταν η θέση σας για τους καποδιστριακούς δήμους, για τους οποίους λέγατε ουσιαστικά ότι θα τους καταργήσετε. Εάν θυμάστε, ακόμα και σε αυτές τις εκλογές του 2004, τη σπέκουλα των δήθεν προαιρετικών αποσχίσεων κοινοτήτων από καποδιστριακούς δήμους, την είχατε εξαγγείλει. Δεν την είχατε εξαγγείλει εσείς προσωπικά. Την είχαν εξαγγείλει αρκετοί εκπρόσωποι της Νέας Δημοκρατίας σε προεκλογική περίοδο. 
      Εγώ δεν θα διαφωνήσω, κύριε Υπουργέ, ότι δόθηκαν οικονομικές ενισχύσεις και στον Α’ βαθμό και στο Β’ βαθμό, αλλά αυτό είναι το ζητούμενο; Πιστεύετε εσείς προσωπικά ότι αυτό είναι ζητούμενο; Δεν είναι το ζητούμενο το νέο θεσμικό πλαίσιο, που έχουν ανάγκη και οι δύο θεσμοί; Αυτό που έχει ανάγκη ο τόπος δεν είναι το άνοιγμα μιας συζήτησης για το ποια πρέπει να είναι τα όρια του κάθε θεσμού Αυτοδιοίκησης και εφόσον βλέπω ότι υπάρχει μία συναίνεση σχεδόν όλων των κομμάτων της Βουλής, να δούμε και να καθορίσουμε τα όρια; 
      Θα πω δύο κουβέντες για ποιο λόγο ουσιαστικά καταψηφίζουμε το συγκεκριμένο Κώδικα. Δεν είναι ότι δεν υπάρχουν μικροδιευθετήσεις και μικρορυθμίσεις για αιτήματα των εργαζομένων. Αυτός είναι ακριβώς ο λόγος για τον οποίο συμφώνησε η Π.Ο.Ε. –Ο.Τ.Α.. Καθίστε και δείτε τα ένα-ένα και πείτε μου εσείς τι είναι το μείζον και τι το έλασσον. 
      Έχω επαναλάβει πάρα πολλές φορές, κύριε Υπουργέ, ότι αυτό που έχουν ανάγκη οι θεσμοί Αυτοδιοίκησης, είναι δύο πράγματα: τη διοικητική τους αυτοτέλεια και την οικονομική τους αυτοδυναμία. Είναι η βασική αρχή, γιατί χωρίς αυτά τα δύο δεν μπορούν να λειτουργήσουν. 
      Πείτε μου κάτι και ειλικρινά θα ήθελα μια σαφή απάντηση εκ βαθέων. Η σύσταση του Ειδικού Υπηρεσιακού Συμβουλίου είναι χειραγώγηση ή όχι; Βοηθάει –μπορώ να πάρω πίσω το χαρακτηρισμό και να θέσω το ερώτημα διαφορετικά- ουσιαστικά στην ενίσχυση της διοικητικής αυτοτέλειας των δήμων η συγκρότηση του Υπηρεσιακού Συμβουλίου; Όχι, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δηλαδή, να το αφήσουμε έτσι όπως είναι σήμερα; Αυτό θέλετε;
      ΙΩΑΝΝΗΣ ΠΑΡΑΣΚΕΥΑΣ: Όχι, δεν είπα εγώ αυτό. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τότε;
      ΙΩΑΝΝΗΣ ΠΑΡΑΣΚΕΥΑΣ: Εγώ δεν ισχυρίστηκα σε καμμία περίπτωση, κύριε Υπουργέ, ότι η θεσμική κατάσταση, η οποία επικρατεί σήμερα στους δήμους, είναι ουσιαστικά το ζητούμενο. Το θεσμικό πλαίσιο που έγινε το 1994 για την Νομαρχιακή Αυτοδιοίκηση ή το 1998 για τους καποδιστριακούς δήμους, για εκείνη την περίοδο πιθανόν να ήταν ένα θεσμικό πλαίσιο το οποίο αντιμετώπιζε τις τότε συνθήκες. Σήμερα, όμως, αυτό το θεσμικό πλαίσιο έχει κενά. 
      Αυτό στο οποίο εγώ επιμένω και επιμένει και το κόμμα μου, είναι ένα: Απαιτείται -είναι αδήριτη ανάγκη- να οδηγηθούμε σε διοικητική αυτοτέλεια και οικονομική αυτοδυναμία των δήμων. Γιατί, δηλαδή, θα πρέπει οι δήμοι να είναι επαίτες της κεντρικής εξουσίας; Γιατί θα πρέπει τελικά οι δήμοι να μην μπορούν να διαχειριστούν τα του οίκου τους;
Γιατί εμείς δεν προσπαθούμε να θωρακίσουμε τη λειτουργία τους με τέτοιον τρόπο, ούτως ώστε να μην υπάρχουν αυτές οι παθογένειες και να μπορούν από μόνοι τους να λειτουργήσουν χωρίς να υπάρχει αυτός ο ασφυκτικός έλεγχος του κράτους; 
      Έρχομαι στο ανώτατο όριο ηλικίας διορισμού. Ξέρετε τι λέτε, κύριε Υπουργέ; Απαλείφεται. Όμως, παρακάτω τι λέτε; Εκεί που χρειάζεται, ο Υπουργός αποφασίζει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι εγώ, με πρόταση του φορέα. 
      ΙΩΑΝΝΗΣ ΠΑΡΑΣΚΕΥΑΣ: Έτσι λέτε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κοιτάξτε τι λέει.
      ΙΩΑΝΝΗΣ ΠΑΡΑΣΚΕΥΑΣ: Λέει ότι «καθορίζονται με απόφαση του Υπουργού Εσωτερικών κατά κατηγορίες και κλάδους, εφόσον απαιτούνται ύστερα από πρόταση...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λοιπόν; Πρόταση νομικά ξέρετε τι σημαίνει;
      ΙΩΑΝΝΗΣ ΠΑΡΑΣΚΕΥΑΣ: Κύριε Υπουργέ, εγώ δεν είμαι νομικός. 
      ΠΡΟΕΔΡΕΥΩΝ (Γεώργιος Σούρλας): Κύριε Παρασκευά, επιτρέπετε την παρέμβαση του Υπουργού; 
      ΙΩΑΝΝΗΣ ΠΑΡΑΣΚΕΥΑΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εμένα μου αρέσει, κύριε Πρόεδρε, γιατί ο κ. Παρασκευάς ό,τι λέει, το αισθάνεται από την ψυχή του, έστω και εάν λέει ανακρίβειες μερικές φορές. 
      ΙΩΑΝΝΗΣ ΠΑΡΑΣΚΕΥΑΣ: Καθόλου. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θέλω να σας πω το εξής: Η λέξη «πρόταση» νομικά σημαίνει -και είναι πιο δεσμευτική από τη σύμφωνη γνώμη- ότι το προτείνει και αφού το προτείνει, ο Υπουργός έχει δύο δυνατότητες: Ή να το δεχθεί ή να μην το δεχθεί, δεν μπορεί να το κάνει μόνος του. Νομικά είναι πιο δεσμευτικό και από τη σύμφωνη γνώμη. Γι’ αυτό το έβαλα έτσι.
      ΙΩΑΝΝΗΣ ΠΑΡΑΣΚΕΥΑΣ: Δεν θα ήθελα, κύριε Υπουργέ, να αντιδικήσουμε στο συγκεκριμένο σημείο, όσον αφορά τη νομική ερμηνεία. Η σύμφωνη γνώμη σάς οδηγεί, είτε να το δεχθείτε είτε να το απορρίψετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Παρασκευά. Η σύμφωνη γνώμη σημαίνει –και αυτή είναι η μεγάλη διαφορά- ότι το έχει ο Υπουργός και ζητά τη γνώμη, που εάν είναι σύμφωνη, πρέπει να την ακολουθήσει. 
      ΙΩΑΝΝΗΣ ΠΑΡΑΣΚΕΥΑΣ: Εάν δεν είναι; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτή είναι η διαφορά. Εάν δεν έχει σύμφωνη γνώμη, δεν μπορεί να το κάνει. 
      ΙΩΑΝΝΗΣ ΠΑΡΑΣΚΕΥΑΣ: Μπορεί να πάρει την απόφαση ο Υπουργός;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Προσέξτε, την πρωτοβουλία στη γνώμη την παίρνει ο Υπουργός, ενώ εδώ έβαλα την πρόταση -και παρακαλώ ρωτήστε τον κ. Βενιζέλο ή κάποιον νομικό από την παράταξή σας- για να διασφαλίσω την αυτοτέλεια περισσότερο. 
      ΙΩΑΝΝΗΣ ΠΑΡΑΣΚΕΥΑΣ: Δεν είμαι νομικός, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν έχετε δίκιο. Μην επιμένετε.
      ΙΩΑΝΝΗΣ ΠΑΡΑΣΚΕΥΑΣ: Σαφώς και επιμένω. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν έχετε δίκιο νομικά, κύριε Παρασκευά. 
      ΠΡΟΕΔΡΕΥΩΝ (Γεώργιος Σούρλας): Κύριε Παρασκευά, σας παρακαλώ να προσθέσω και εγώ μία γνώμη. Επειδή και εγώ διετέλεσα Υπουργός, είναι έτσι όπως το λέει. Όμως, πέρα απ’ αυτό, αυτά που λέει ο Υπουργός επέχουν θέση ερμηνευτικής δήλωσης. Γράφονται στα Πρακτικά, τα οποία μπορείτε να αξιοποιήσετε, εάν κάποια στιγμή προκύψει θέμα. 
      Κύριε Παρασκευά, μπορείτε να συνεχίσετε.
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, η ελληνική γλώσσα είναι πάρα πολύ πλούσια και σαφής. 
      ΠΡΟΕΔΡΕΥΩΝ (Γεώργιος Σούρλας): Γι’ αυτό χρειάζονται και οι ερμηνευτικές δηλώσεις. 
      ΙΩΑΝΝΗΣ ΠΑΡΑΣΚΕΥΑΣ: Η σύμφωνη γνώμη είναι έτσι όπως την ερμηνεύει ο κύριος Υπουργός, είναι η πρωτοβουλία του κυρίου Υπουργού. Εάν δεν υπάρχει η σύμφωνη γνώμη, τότε αυτή η πρωτοβουλία δεν μπορεί να γίνει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στην πρόταση είναι ακόμη αυστηρότερο. 
      ΙΩΑΝΝΗΣ ΠΑΡΑΣΚΕΥΑΣ: Καθόλου. Μου επιτρέπετε κάτι, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα.
      ΙΩΑΝΝΗΣ ΠΑΡΑΣΚΕΥΑΣ: Εγώ χρησιμοποιώ την απλή λογική. Τι συμβαίνει με την πρόταση; Έρχεται η Κ.Ε.Δ.Κ.Ε. ή οποιοσδήποτε συλλογικός φορέας και σας κάνει μια πρόταση. Εσείς γι’ αυτήν την πρόταση έχετε δύο διεξόδους: ή να την αποδεχθείτε ή να την αρνηθείτε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ίδιο και με τη σύμφωνη γνώμη. Όμως, στην πρόταση η πρωτοβουλία προέρχεται από τον Οργανισμό Τοπικής Αυτοδιοίκησης και αυτό τον διασφαλίζει περισσότερο. Γιατί δεν είναι η βούληση του Υπουργού. Αυτή είναι η διαφορά. 
      ΙΩΑΝΝΗΣ ΠΑΡΑΣΚΕΥΑΣ: Θα έρθω ουσιαστικά στη λειτουργία της πίσω πόρτας. Αυτήν τη στιγμή μπορείτε εσείς να κάνετε εξωδίκως την πρόταση στην ΚΕΔΚΕ και να πείτε «εγώ θέλω αυτήν την πρόταση να μου στείλετε, για να βγει αυτή η απόφαση». 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μπορεί να γίνει με τη σύμφωνη γνώμη. 
      ΙΩΑΝΝΗΣ ΠΑΡΑΣΚΕΥΑΣ: Όχι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί; 
      ΙΩΑΝΝΗΣ ΠΑΡΑΣΚΕΥΑΣ: Είναι διαφορετικό. Εάν είναι το ίδιο, τότε αλλάξτε διατύπωση. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μπορούμε να το αλλάξουμε. Όμως, δεν θα συμφωνούσε και η Π.Ο.Ε.-Ο.Τ.Α.. 
      ΠΡΟΕΔΡΕΥΩΝ (Γεώργιος Σούρλας): Ας μην επιμείνουμε άλλο σ' αυτό. Ελήφθησαν οι απαντήσεις από τον Υπουργό.
      ΙΩΑΝΝΗΣ ΠΑΡΑΣΚΕΥΑΣ: Θα ήθελα να κλείσω. Η πρόταση, κύριε Υπουργέ, είναι μια, αυτή που είπα και προηγουμένως. Πιστεύω ότι, επειδή μπήκαμε σε μια μακρά προεκλογική περίοδο, δεν είναι πια ο χρόνος αυτός ο καταλληλότερος, για να ανοίξει μια συζήτηση όσον αφορά το νέο θεσμικό πλαίσιο των Ο.Τ.Α..
      Αλλά θεωρώ ότι και το κόμμα το δικό σας και όλα τα κόμματα της Βουλής θα πρέπει να καταθέσουν ευθέως και καθαρώς την πρότασή τους για το νέο θεσμικό πλαίσιο των δύο βαθμίδων Αυτοδιοίκησης και όχι τελικά να προσπαθείτε να θολώσετε τα νερά με το τι θα συμβεί με το Β΄ βαθμό Τοπικής Αυτοδιοίκησης, τι θα γίνει με τη Νομαρχιακή αυτοδιοίκηση, τι θα γίνει με την περιφέρεια, πως θα λειτουργήσει η περιφέρεια, γιατί μερικές φορές λέτε ότι θα έχουμε αυτό το είδος συμβουλίου ή το άλλο είδος συμβουλίου ή ποιος θα είναι επικεφαλής των περιφερειακών συμβουλίων. 
      Καταψηφίζουμε το συγκεκριμένο Κώδικα, ακριβώς γι’ αυτούς τους λόγους αρχής. Γι’ αυτό είπα και ευθύς εξ’ αρχής, εάν ερχόταν με τη μορφή νομοσχεδίου, παραδείγματος χάριν, τις γονικές άδειες θα τις ψήφιζα. Την ένταξη στα ανθυγιεινά και τα βαρέα ορισμένων κατηγοριών θα την ψήφιζα. Τι διαδικασία των μετατάξεων όχι. Και υπάρχει και αυτή η παρατήρηση που έκανε και ο κ. Κουβέλης για την παράγραφο 7 του άρθρου 74, όπου δεν κατάλαβα για ποιο λόγο μπήκε. Από τη στιγμή που το υπηρεσιακό συμβούλιο, εάν δεν συναινέσει και εάν δεν συμφωνήσει δεν μπορεί να γίνει καμία μετάταξη. Για ποιο λόγο; Ακριβώς αυτός ήταν ο λόγος για τον οποίο καταψηφίσαμε τον Κώδικα. Γιατί και ο κ. Ζώης και εσείς είπατε ότι δεν καταλαβαίνετε για ποιο λόγο το ΠΑ.ΣΟ.Κ. ήλθε και καταψηφίζει τον Κώδικα …
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ, κύριε Παρασκευά. 
      Ο κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Προχωρώντας και συνεχίζοντας την τοποθέτησή μου, θέλω να πω ότι ο δημοτικός υπάλληλος μπορεί να «τυλιχθεί» σε μία κόλλα χαρτί από τον προϊστάμενό του, ο οποίος μπορεί όποτε αυτός επιθυμεί να αρχίσει προκαταρκτική εξέταση σε βάρος του υπαλλήλου, μαζεύοντας γι’ αυτόν άτυπα στοιχεία για να δικαιολογήσει, τάχα, την τέλεση πειθαρχικού παραπτώματος.
       Γενικά η πειθαρχική διαδικασία έχει έντονα τα στοιχεία της ποινικής δίωξης, αφού προβλέπεται προκαταρτική εξέταση, πειθαρχική ανάκριση, απολογία, παραπομπή σε πειθαρχικό συμβούλιο. Υπάρχουν περιορισμοί στην άσκηση ένδικων μέσων από τον υπάλληλο που καταδικάστηκε από το πρωτοβάθμιο πειθαρχικό συμβούλιο, μόνο για ορισμένου ύψους και μορφές πειθαρχικών ποινών, όπως πρόστιμα αποδοχών δύο μηνών και άνω, στέρηση δικαιώματος προαγωγής. Μάλιστα προβλέπεται η δυνατότητα χειροτέρευσης της θέσης του, όταν υποβάλλεται ένσταση, κατά της απόφασης του πρωτοβάθμιου πειθαρχικού συμβουλίου από τη διοίκηση.
       Επίσης, προβλέπεται η δυνατότητα επανάληψης πειθαρχικής διαδικασίας σε βάρος υπαλλήλου, όπου είναι δυνατόν να επιβληθεί σε βάρος του ανώτερη ποινή από αυτή που του είχε επιβληθεί. Εκτός εξαιρέσεων η προθεσμία και η άσκηση προσφυγής από τον υπάλληλο, κατά της καταδικαστικής απόφασης δευτεροβάθμιου πειθαρχικού συμβουλίου, δεν αναστέλλουν την εκτέλεση πειθαρχικής απόφασης. Η ύπαρξη πειθαρχικής δίωξης και η καταδίκη μπορεί να έχει δυσμενέστατες συνέπειες για τους υπαλλήλους. Η ύπαρξη πειθαρχικής καταδίκης ορισμένου ύψους μπορεί να επισύρει και διαγραφή του υπαλλήλου από τον πίνακα προακτέων. Μάλιστα ο υπάλληλος που εγγράφεται σε δύο διαδοχικούς πίνακες μη προαχθέντων στον ίδιο βαθμό, παραπέμπεται στο υπηρεσιακό συμβούλιο με πιθανότητα απόλυσης και υποβιβασμού ενός βαθμού. Προβλέπεται  η πρόσληψη προσωπικού με ελαστικές εργασιακές σχέσεις και βέβαια πρέπει να πω ότι ενώ έχετε ψηφίσει νόμο και εσείς και το ΠΑ.ΣΟ.Κ. για την πρόσληψη προσωπικού με μερική απασχόληση, δεν σας φθάνουν αυτοί οι νόμοι, προχωράτε και εδώ. 
      Τώρα, πρέπει να πούμε δύο κουβέντες γι’ αυτά που είπε ο κ. Μαρκογιαννάκης, ότι εμείς αναφερθήκαμε σε διάφορα. Ήμασταν πολύ συγκεκριμένοι για τις ειδικότητες που προτείνουμε να ενταχθούν στα βαρέα και ανθυγιεινά επαγγέλματα -είναι γραμμένα στα πρακτικά πλέον- και δεν ζητάμε κάτι περισσότερο απ’ ό,τι ισχύει στον ιδιωτικό τομέα. Ειδικότητες δηλαδή που στον ιδιωτικό τομέα είναι στα βαρέα και ανθυγιεινά επαγγέλματα ζητάμε να μπουν στον Κώδικα. Για παράδειγμα, η μαγείρισσα  στους βρεφονηπιακούς σταθμούς, γιατί να μην μπει;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ηλεκτρολόγο στο γραφείο του έχετε δει; 
      ΔΗΜΗΤΡΙΟΣ ΤΣΙΟΓΚΑΣ: Αυτός ο ηλεκτρολόγος που βγαίνει να φωταγωγήσει την πόλη και ανεβαίνει και κρεμάει πρέπει να μπει στα βαρέα και ανθυγιεινά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν δουλεύει στο γραφείο;
      ΔΗΜΗΤΡΙΟΣ ΤΣΙΟΓΚΑΣ:  Υπάρχει νομοθεσία, η οποία προβλέπει να λέει: Εάν τις περισσότερες ώρες είναι σ' αυτό το συγκεκριμένο αντικείμενο, βεβαίως θα είναι και στα βαρέα και ανθυγιεινά. Εάν βγαίνει μια ώρα την ημέρα –λέω ένα παράδειγμα- ή μια ώρα την εβδομάδα, ασφαλώς και να το συζητήσουμε. Αλλά όταν αυτός  σε καθημερινή βάση είναι για να επισκευάζει τις λάμπες στις πλατείες, στα πάρκα, στους δρόμους, παντού, δεν πρέπει να είναι στα βαρέα και ανθυγιεινά; 
      Τέλος, εμείς θέλουμε να πούμε ότι καταψηφίζουμε το σχετικό νομοσχέδιο στο σύνολό του.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσιόγκα.
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ.
      Θα απαντήσω σε ορισμένα πράγματα, γιατί, κύριε Πρόεδρε, εγώ κριτική κατά του Κώδικα δεν άκουσα. Άκουσα ορισμένες ειλικρινείς μεν, αλλά εν πολλοίς ανακριβείς τοποθετήσεις και ορισμένες αμήχανες επεξηγήσεις, οι οποίες πρώτα είχαν ως στόχο την καταψήφιση και μετά έψαχναν να δουν γιατί θα γίνει αυτό. 
      Ξεκινάω. Τοποθέτηση του ΠΑ.ΣΟ.Κ. και του κ. Παρασκευά και του κ. Καστανίδη, οι οποίοι είπανε: «Ο Κώδικας δεν κάνει κάτι σημαντικό. Στο κάτω-κάτω μετά τον «ΚΑΠΟΔΙΣΤΡΙΑ», κάναμε κάποια πράγματα που τότε ήταν καλά για την εποχή. Τώρα ήθελαν αλλαγή». Ανακριβέστατο, κύριε Παρασκευά. Ανακριβέστατο και θα σας πω γιατί.
      Πρώτα-πρώτα μετά τον «ΚΑΠΟΔΙΣΤΡΙΑ» δεν κάνατε τίποτα. Ο Κώδικας που αλλάζουμε έγινε το ’80. Κάνατε τον «ΚΑΠΟΔΙΣΤΡΙΑ», αλλά δεν κάνατε απολύτως τίποτα για τους υπαλλήλους. Κάποια επιτροπή δούλευε επί κ. Σκανδαλίδη στο Υπουργείο. Αν δείτε τις διατάξεις που είχαν μέσα, δεν είναι ούτε το 1/3 αυτών τα οποία λέμε εμείς και απορεί κανείς και εξίσταται. 
      ΙΩΑΝΝΗΣ ΠΑΡΑΣΚΕΥΑΣ: Κύριε Υπουργέ, απαντάτε σε άλλα πράγματα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ψηφίζετε αυτόν τον Κώδικα, που κατά την Π.Ο.Ε.-.Ο.Τ.Α. λύνει τη συντριπτική πλειοψηφία των προβλημάτων, αλλά σαν κυβέρνηση είκοσι χρόνια που ήσασταν, δεν αλλάξατε τον Κώδικα της Νέας Δημοκρατίας του ’80. Ο δε Κώδικας που υποτίθεται ότι στείλατε στο Γενικό Λογιστήριο -ουσιαστικά ούτε και εσείς πιστεύατε ότι θα ψηφιστεί- δεν έχει ούτε το 1/3 των ρυθμίσεων που βάζουμε εμείς μέσα. 
      Η αλήθεια είναι ότι δεν είχατε παρακολουθήσει τι έλεγε αυτό το σχέδιο, γιατί έτσι και το διαβάσετε θα ερχόσασταν εδώ ευθαρσώς –γιατί ξέρω το θάρρος σας- και θα μου λέγατε: «και στη Βουλή να ήμουν εγώ τότε, δεν θα τον ψήφιζα». Τίποτα δεν έλεγε. Απολύτως τίποτα. Αυτός ο Κώδικας είναι απείρως πιο θαρραλέος, πιο δημοκρατικός, πιο ουσιαστικός. Και ερωτώ: Είναι λογική από έναν άνθρωπο που προέρχεται από την Τοπική Αυτοδιοίκηση και την υπηρέτησε, να μου λέει: «Δεν ψηφίζω έναν Κώδικα, διότι ήθελα το μέγιστο, παρά τα καλά σημεία που έχει»; Αντί να πει ένα «ναι», όταν τουλάχιστον -επειδή εκπροσωπεί διαχρονικά ένα κόμμα- το κόμμα του ουδέποτε μέχρι σήμερα κατάφερε να φέρει κάτι αντίστοιχο στη Βουλή των Ελλήνων; 
      Αναφερθήκατε επίσης, στη συνέχεια, στα θέματα τα οποία έχουμε εδώ να συζητήσουμε, δηλαδή στο θέμα του ειδικού υπηρεσιακού. Κύριε Παρασκευά, το ειδικό υπηρεσιακό είναι μία κατάκτηση και το ζητούσαν οι εργαζόμενοι, γιατί αυτή τη στιγμή είναι η πλήρης, πραγματικά, αναρχία σε ό,τι αφορά αυτές τις προαγωγές. 
      Μία βάζω το ειδικό υπηρεσιακό, μία βάζω τα κριτήρια του Υπαλληλικού Κώδικα και μου λέτε: «Δεν ψηφίζω, διότι ξέρετε τι συμβαίνει; Αυτός ο Κώδικας όπως είναι αυτήν τη στιγμή, καλύτερα να μην ψηφιστεί και να μείνει το καθεστώς ως έχει»! Αυτό λέτε; Όταν ένα κόμμα Αξιωματικής Αντιπολίτευσης έρχεται και λέει «δεν ψηφίζω», προτιμάει να παραμείνει στο σημερινό καθεστώς, δηλαδή καθεστώς όπου, όπως και να το κάνουμε, η συνέντευξη είναι 100% με δική σας νομοθεσία, και υπάρχει ειδικό υπηρεσιακό, το οποίο δεν εκπροσωπεί την Τοπική Αυτοδιοίκηση, ένας απόλυτος μηδενισμός.
      Μιας και ήρθε και ο κ. Καστανίδης, το ίδιο θα ήθελα να πω και γι’ αυτά τα οποία παρατήρησε. Στο θέμα των γενικών διευθυντών μου λέτε, κύριε Καστανίδη  -το λέγατε εν τη απουσία μου, αν και τα παρακολουθούσα και λυπάμαι που έλειπα εκείνη την ώρα, αλλά καταλαβαίνετε, έχετε κάνει υπουργός και ξέρετε ότι η ζωή των υπουργών δεν είναι πάντα εύκολη ώστε να παραμένουν μέσα στην Αίθουσα όση ώρα θα ήθελαν και θα έπρεπε για λόγους κοινοβουλευτικής τάξης- γιατί κρατάμε αυτό το 12% για τους γενικούς διευθυντές και το 7% για τους τμηματάρχες στη συνέντευξη. Μα, τώρα, έχετε δει ότι η ίδια η Α.Δ.Ε.Δ.Υ. –και ξέρετε ποιος είναι ο πρόεδρός της και ξέρετε ποια είναι η πλειοψηφία της- έρχεται και σου λέει ότι είναι η μεγαλύτερη κατάκτηση του να είναι μόνο 12% για τους γενικούς διευθυντές, όταν σήμερα είναι το παν η συνέντευξη; Και τη συνέντευξη δεν την καθιέρωσα εγώ για τους γενικούς διευθυντές. Εσείς, με το νόμο του ’98 την καθιερώσατε. Δεν την άλλαξα καθόλου. Δηλαδή να το αφήσουμε και αυτό έτσι; Οι γενικοί διευθυντές να γίνονται με συνεντεύξεις, οι οποίες είναι 100%. Και σας «μάρανε» –πάλι με την καλή του όρου έννοια- το 12% και το 7%. 
      Μετά μου λέτε πάλι για το θέμα των συμβασιούχων. Ό,τι και να λέτε, κύριε Καστανίδη, για το θέμα των συμβασιούχων, η αλήθεια δεν κρύβεται. 
      Ως κόμμα θεσμοθετήσατε την πρακτική των συμβασιούχων, τους οδηγούσατε ομήρους στις εκλογές και όταν ήλθε η ώρα να πάρετε τις ευθύνες σας απέναντι στο Κοινοτικό Δίκαιο με την οδηγία του 1999, βγάλατε ένα διάταγμα, με το οποίο, στην κυριολεξία κοροϊδέψατε αυτούς τους ανθρώπους γιατί δεν κάνατε ούτε έναν αορίστου χρόνου.
      Και έρχεσθε απέναντι σε μια Κυβέρνηση που έκανε τριάντα τρεις χιλιάδες συμβασιούχους αορίστου χρόνου, που δεν τους διόρισε εκείνη, -οι περισσότεροι στην Τοπική Αυτοδιοίκηση, -και λέτε «μα, είχατε πει διακόσιους πενήντα». Κανείς δεν είχε πει διακόσιες πενήντα χιλιάδες. Το νούμερο αυτό εφευρέθηκε, το κάνατε σύνθημα και δεν βλέπετε ότι ο ελληνικός λαός και οι συμβασιούχοι κρίνουν από τη μια πλευρά ότι δεν κάνατε κανέναν, εσείς τους προσλάβατε ή επί των ημερών σας προσλήφθηκαν, και τώρα γίνονται τριάντα τρεις χιλιάδες και οι υπόλοιποι μοριοδοτούνται. Όλα αυτά οι συμβασιούχοι νομίζετε δεν τα ξέρουν; Δεν τα βλέπουν; Τι πρόκειται δηλαδή να βγάλουν σαν συμπέρασμα; Αυτό που   τους λέτε εσείς, που δεν ανακαλύψατε τόσα χρόνια τον τρόπο με τον οποίο θα τους κάνετε όλους; Είκοσι χρόνια κυβερνούσατε και από το 1999 είχατε την κοινοτική οδηγία. Μετά το 1999, γιατί δεν πήρατε την πρωτοβουλία να κάνετε ένα θεσμικό πλαίσιο συγκεκριμένο για να ξέρουμε με τι συγκρίνουμε; Εμείς αυτό συνταγματικά και κοινοτικά μπορούσαμε να κάνουμε, αυτό κάναμε. Αλλά τώρα, το μηδέν με το τριάντα τρεις χιλιάδες πώς συγκρίνεται; Και είναι ένα θέμα που εσείς μας αφήσατε, δεν το φτιάξαμε εμείς. 
      Το λέω τώρα για να κλείσω αυτή μου την παρέμβαση, σε ό,τι αφορά το συγκεκριμένο σημείο σχετικά με το ζήτημα που έθεσε ο συνάδελφος από το Κ.Κ.Ε. Πρώτα πρώτα, το θέμα των βαρέων και ανθυγιεινών.
      Κύριε συνάδελφε, πρέπει να γνωρίζετε ότι από τα είκοσι επτά περίπου βασικά αιτήματα που είχε η Π.Ο.Ε.-Ο.Τ.Α. όταν ανέλαβα τα καθήκοντά μου, τα είκοσι τρία τα έχουμε δρομολογήσει, τα έχουμε λύσει. Δική τους η ομολογία, κατέθεσα και τα στοιχεία. Ποια άλλη κυβέρνηση σε τρία χρόνια θα έλυνε ή θα δρομολογούσε προς τη λύση τους, είκοσι τρία πάγια αιτήματα τα οποία δεν είχε αγγίξει κανένας όλα τα προηγούμενα χρόνια; Τι πιστεύετε δηλαδή; Ότι είναι δυνατόν σε τρία χρόνια να τα λύσει κανείς όλα; 
      Και έρχομαι στο θέμα των βαρέων και ανθυγιεινών. Ξέρετε πού είναι το μεγάλο πρόβλημα. Σας είπα ότι και εγώ αισθάνομαι ντροπή -όπως θα έπρεπε να αισθάνονται και οι προηγούμενες κυβερνήσεις που δεν το έκαναν- όταν βλέπεις ανθρώπους οι οποίοι είναι στην καθαριότητα, επάνω στα απορριμματοφόρα, μαζεύουν σκουπίδια, είναι στα νεκροταφεία, πλένουν κόκαλα, είναι άνθρωποι που είναι στις χωματερές και ζουν στις συνθήκες που ξέρετε γιατί έχετε πάει και έχω πάει και δεν παίρνουν βαρέα και ανθυγιεινά. Ξέρετε όμως, εν μέρει πού οφείλεται αυτό το πράγμα; Το αντιμετωπίζω και τώρα και με τη στάση την οποία θα ακολουθήσετε, μολονότι τιμώ τη συνέπεια με την οποία υποστηρίζετε τις απόψεις σας πάντοτε και το γνωρίζετε. 
      Όταν ξεκινάς να βάζεις τα βαρέα και ανθυγιεινά σε μια δύσκολη εποχή -και το ξέρετε ότι όταν ανοίξεις ένα τέτοιο θέμα, έχει και παράπλευρες προεκτάσεις σε πολλά άλλα θέματα- αμφισβητεί κανείς ότι αυτές οι επτά κατηγορίες, ιδίως στην καθαριότητα, πρέπει να μπουν στα βαρέα και ανθυγιεινά; Όχι. Να το βάλουμε και να δούμε και τα υπόλοιπα. «Όχι, όλα μαζί, οι πάντες» λένε κάποιοι. Γιατί όταν λέτε, να εφαρμόσουμε τον κανονισμό του Ι.Κ.Α., αυτό εννοείτε. Όταν μου λέτε ό,τι ισχύει στον ιδιωτικό τομέα να ισχύσει και για το δημόσιο, είναι να εφαρμόσουμε τον κανονισμό του Ι.Κ.Α., κάτι που δεν τόλμησε η Π.Ο.Ε.-Ο.Τ.Α. να το πει ποτέ. Το είπε το κομμάτι το οποίο εκπροσωπείται στην Π.Ο.Ε.-Ο.Τ.Α. από την παράταξή σας. Άποψή του, σεβαστή. Αλλά το είπε όταν εγώ ξεκίνησα την ιστορία αυτή, δηλαδή να εντάξουμε στα βαρέα και ανθυγιεινά εκείνα που δεν αμφισβητούνται. Ξέρετε όμως πού οδηγεί αυτό το πράγμα; Με το να θέλουμε να τα κάνουμε όλα και αδίκως πολλές φορές, δεν κάνουμε τίποτε, μηδενίζουμε τα πάντα. Δηλαδή εν ονόματι του να γίνουν δικαιούχοι των βαρέων και ανθυγιεινών και οι ηλεκτρολόγοι, και αφού δεν μπορεί να γίνει αυτό άμεσα τουλάχιστον -και θα σας πω γιατί-, ας μείνουν όλοι όσοι δουλεύουν στα σκουπίδια και στις χωματερές, που κάθε μέρα κινδυνεύουν όπως γνωρίζετε, ας μείνουν έξω! Είναι λάθος, λάθος και για το κόμμα σας. Λάθος για τους αγώνες τους οποίους έχει κάνει. Και θα σας πω γιατί δεν μπορεί να γίνει η αυτόματη μεταφορά του κανονισμού του Ι.Κ.Α. στο πεδίο των βαρέων και ανθυγιεινών στο δημόσιο. Διότι όπως είναι γνωστό, στον ιδιωτικό τομέα, όταν ο άλλος είναι ηλεκτρολόγος, είναι ηλεκτρολόγος. Όταν ο άλλος είναι οικοδόμος, είναι οικοδόμος. Τι συμβαίνει στο χώρο των δήμων; Πολλοί ηλεκτρολόγοι και πολλοί οικοδόμοι, κάθονται στο γραφείο. Και όταν έλεγα εγώ,- όταν άρχισα την κουβέντα  μαζί με την Π.Ο.Ε.-Ο.Τ.Α.-, πώς θα το διακρίνουμε αυτό, η απάντηση ήταν: Εάν πηγαίνουν κάποιες ώρες, θα το κρίνουμε και θα το δούμε, αλλά βάλτους τώρα και βλέπουμε μετά. Μα, σοβαρά το λέτε; Θα εξομοιώσω τον εργαζόμενο που ζει στον ιδιωτικό τομέα και εργάζεται και που σίγουρα ανεβαίνει και κάνει δουλειά ηλεκτρολόγου ή τον οικοδόμο που είναι οικοδόμος πραγματικά, με εκείνον που φέρει τύποις την ειδικότητα του οικοδόμου, αλλά κάνει δουλειά γραφείου όλο τον καιρό; 
      Είναι ισότητα μεταξύ δημόσιου και ιδιωτικού τομέα; Το θεωρείτε σωστό; Και επειδή ένα κομμάτι για τα βαρέα και ανθυγιεινά το πληρώνει ο ελληνικός λαός, εσείς τι μου προτείνετε κύριε Τσιόγκα; Και προτείνει εν ονόματι της κοινωνικής δικαιοσύνης το Κ.Κ.Ε. να πληρώνει ο ελληνικός λαός για βαρέα και ανθυγιεινά των εργαζομένων που είναι στο γραφείο; Γιατί το λέτε; Είναι άδικο, κύριε Τσιόγκα. 
      ΔΗΜΗΤΡΙΟΣ ΤΣΙΟΓΚΑΣ: Δεν είπαμε τέτοιο πράγμα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και αυτές οι μαξιμαλιστικές αντιλήψεις σάς διαβεβαιώ ότι δημιουργούν προβλήματα.
      ΔΗΜΗΤΡΙΟΣ ΤΣΙΟΓΚΑΣ: Δεν είναι καθόλου μαξιμαλιστικές. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και κάτι άλλο που αφορά τους συμβασιούχους: Γιατί άκουσα από το συνάδελφό σας εισηγητή του Κ.Κ.Ε. που είπε το εξής: «Εμείς λέμε όλοι οι συμβασιούχοι» –εδώ το είπε, τα Πρακτικά είναι εδώ- «να γίνουν αορίστου χρόνου». Και εγώ ρωτώ και ερωτώ τον εκπρόσωπο του Κομμουνιστικού Κόμματος, του κόμματος με αυτούς τους αγώνες και για την κοινωνική δικαιοσύνη και για την αξιοκρατία που είναι συνεπές διαχρονικά: Ξέρετε τι μου προτείνετε; Πέραν του ότι συνταγματικά δεν γίνεται. Και ορθώς βάλαμε αυτήν τη συνταγματική ρήτρα στην Αναθεώρηση του 2001. Και αν πέρασε το διάταγμα 164, πέρασε με μεταβατικές ρυθμίσεις, όπως ξέρετε, μόνο και μόνο γιατί έπρεπε να εκπληρώσουμε την υποχρέωσή μας και απέναντι στην κοινοτική οδηγία του 1999. Ξέρετε, όμως, τι προτείνει το Κομμουνιστικό Κόμμα στο βάθος; 
      Ο οποιοσδήποτε δήμαρχος π.χ. μπορεί να πήρε έναν άνθρωπο ή εγώ, παραδείγματος χάριν, στο Υπουργείο Εσωτερικών μπορεί να πήρα, -γιατί στη μετανάστευση έχουμε προβλήματα, όπως ξέρετε όλοι, και παίρνουμε συμβασιούχους- για να καλύψουμε τα κενά που υπάρχουν στα θέματα των οργανικών θέσεων να γίνουν αορίστου χρόνου! Είναι σαν να μου λέτε, λοιπόν, ότι, επειδή έτυχε ένας δήμαρχος χωρίς Α.Σ.Ε.Π., χωρίς τίποτα να πάρει έναν άνθρωπο για έξι μήνες ή επειδή ο Παυλόπουλος στο Υπουργείο Εσωτερικών πήρε έναν άνθρωπο για έξι μήνες, αυτόν να τον κάνουμε αορίστου χρόνου. 
      Και τι θα πείτε, κύριε Τσιόγκα στον άνεργο, αυτόν που περιμένει απ’ έξω και δεν έχει δουλειά, αυτόν ο οποίος φυσικά δεν είχε κάποιον δήμαρχο να τον πάρει; Επιβραβεύουμε μ’ αυτόν τον τρόπο το γεγονός ότι περιστασιακά ένας εκπρόσωπος της Τοπικής Αυτοδιοίκησης -καθ’ όλα σεβαστός- προσέλαβε έναν άνθρωπο για μια συγκεκριμένη ανάγκη και, επειδή τον προσέλαβε χωρίς Α.Σ.Ε.Π., χωρίς τίποτα, αυτόν να τον κάνουμε αορίστου χρόνου; Πού είναι η αξιοκρατία; Πού είναι ο άνεργος, ο οποίος έχει σπουδάσει, έχει μεταπτυχιακά και περιμένει να γίνει ένας διαγωνισμός να μοριοδοτηθεί; Φυσικά και αυτός που εργάζεται να μοριοδοτηθεί. 
      Ξέρετε πού είναι η δικαιοσύνη; Εγώ πιστεύω ότι είναι αυτό που κάναμε. Όσοι έγιναν αορίστου χρόνου, γιατί είχαν πολλά χρόνια πίσω και το επέβαλλε η κοινοτική οδηγία, εντάξει. Οι υπόλοιποι μοριοδοτούνται. Αν μου έρθει όμως άλλος, έστω και αν μοριοδοτείται αυτός που εργάζεται, και έχει πολύ περισσότερα προσόντα, θα πρέπει δηλαδή να καλύψω τη θέση εσαεί με έναν άνθρωπο ο οποίος απλώς και μόνο έτυχε να προσληφθεί χωρίς καμία αξιοκρατία, μόνο και μόνο γιατί έτσι επέλεξε ένας δήμαρχος; 
      Ξέρετε, είναι πολύ εύκολο να χαϊδεύουμε τα αυτιά συμβασιούχων και να τους λέμε ότι αύριο το πρωί θα γίνουν αορίστου χρόνου, όταν ξέρετε ότι ούτε συνταγματικά γίνεται ούτε ηθικά και πολιτικά μπορεί να γίνει αυτό το πράγμα απέναντι στην αρχή της αξιοκρατίας και απέναντι στην αρχή της ανάγκης όλων να έχουν ίση πρόσβαση στην εργασία. Άλλο η μοριοδότηση, άλλο η αυτόματη μετατροπή των συμβάσεων. Την κάναμε και το είπα. Το π.δ. 164 του 2004 και το π.δ. 181 έγιναν, όχι γιατί θέλαμε να χαϊδέψουμε αυτιά, αλλά γιατί υπήρχε η κοινοτική οδηγία που έπρεπε να εφαρμοστεί και γι’ αυτό υπήρξε αυτή η μεταβατική περίοδος. 
      Από εδώ και κάτω δύο λύσεις υπάρχουν και να συνδυασθούν, κύριε Τσιόγκα. Και το λέω και για το ΠΑ.ΣΟ.Κ., αλλά ιδίως για εσάς. Η μία λύση είναι να πληρωθούν το συντομότερο δυνατόν, με διαδικασίες Α.Σ.Ε.Π. και αξιοκρατία, οι οργανικές θέσεις είτε ως μόνιμες είτε ως αορίστου χρόνου, ανάλογα με τον οργανισμό για τον οποίο μιλάμε. Από εκεί και πέρα, σ’ αυτό το χρονικό διάστημα εκείνοι οι οποίοι εργάζονται, μοριοδοτούνται και προσέρχονται σ’ αυτές τις εξετάσεις οι οποίες γίνονται πάντα υπό την αιγίδα του Α.Σ.Ε.Π.. Και δύο τινά συμβαίνουν: Ή λόγω της προϋπηρεσίας που έχουν και των προσόντων δικαιούνται εκείνοι να γίνουν αορίστου χρόνου ή υπάρχουν άλλοι άνθρωποι πιο άξιοι και με περισσότερα προσόντα, που και αυτοί πρέπει να μπουν. 
      Γιατί στο κάτω-κάτω της γραφής κάτι χρωστάμε στις χιλιάδες των ανέργων τους οποίους κάποτε πρέπει να κοιτάξουμε στα μάτια.  Και εγώ τους κοιτάω στα μάτια και τους λέω: Συγγνώμη. Μέχρι τώρα, ναι μεν από το 11% πήγαμε στο 8% την ανεργία. Πάντα, όμως, θα λέω αυτό το «συγγνώμη», γιατί κάποιοι προσλήφθηκαν από την πόρτα και από το παράθυρο και αυτήν τη στιγμή πολλοί που δεν είχαν αυτή τη δυνατότητα, έμειναν απ’έξω. Πρέπει να τους κοιτάξουμε και αυτούς και να σκεφθούμε πώς θα συνδυάσουμε και την κοινωνική δικαιοσύνη έναντι των μεν, αλλά και βεβαίως την αρχή της αξιοκρατίας έναντι των υπολοίπων. Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, θα πρέπει να διορθώσετε λίγο τη συγγνώμη σας. Η συγγνώμη σας δεν είναι για το 8% των ανέργων, γιατί μόλις χθες η Εθνική Στατιστική Υπηρεσία, υπηρεσία δική σας, ανακοίνωσε ότι είναι 9,5%. Είναι  τα αποτελέσματα του Μαΐου προς Ιούνιο με βάση τα όσα ισχυρίζεται ο κ. Κοντοπυράκης. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πάντως είναι λιγότερο από αυτήν που αφήσατε σεις. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν το ισχυριζόμαστε εμείς. 
    Κύριε Υπουργέ, δεν θα σας απαντήσω διότι θα ήταν μάλλον μία επιχείρηση εν ου παικτοίς. Στη δευτερολογία σας θίξατε θέματα που δεν έχουν καμία αναλογία με την ουσία των δικών μου επιχειρημάτων. Δεν απαντήσατε σε αυτά τα οποία έθιξα εγώ για έναν πολύ απλό λόγο. Είχατε την υποχρέωσή σας και δεν μπορούσατε να παρακολουθησετε την τοποθέτησή μου. Εγώ είπα άλλα πράγματα. Ίσως είχατε ελλιπή ενημέρωση. Όταν, λοιπόν, θα έχετε τη σχετική ενημέρωση θα κάνουμε τη συζήτηση με αφορμή τουλάχιστον άλλη νομοθετική σας πρωτοβουλία. Ελπίζω ότι αυτό θα γίνει σύντομα ή θα γίνει στα πλαίσια του κοινοβουλευτικού ελέγχου. 
    Δεν δικαιούμαι ούτε μπορώ να σας υποδείξω τι πρέπει να αντιλαμβάνεστε, όχι εσείς προσωπικά, αλλά συνολικά η παράταξή σας. Εκείνο που υποχρεούμαι να σας υποδείξω είναι ότι πριν απαντήσετε σε οποιοδήποτε συνάδελφό σας, καλό είναι να υπάρχει γνώση των επιχειρημάτων που υποστήριξε ο συνομιλητής σας. Γι’ αυτό ακριβώς και θα κλείσω την ομιλία μου με δύο πολύ σύντομες παρατηρήσεις. 
    Η πρώτη είναι ότι συμφωνώ απολύτως μαζί σας ότι η αλήθεια δεν κρύβεται. Και δεν κρύβεται ούτε για τους συμβασιούχους, αλλά ούτε και για τα υπόλοιπα θέματα που περιελήφθησαν στη συζήτησή μας. Η δεύτερη παρατήρηση είναι ότι αποτελεί μεγάλη αρετή για οποιονδήποτε εξ ημών και πολύ περισσότερο για τους Υπουργούς να έχουν δυνατότητα αυταξιολογήσεως. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κατ’ αρχάς, στο θέμα της ανεργίας ένα είναι γεγονός, κύριε Καστανίδη. Όποιος και αν είναι ο αριθμός που εσείς επικαλείστε σίγουρα είναι πολύ λιγότερος από αυτόν που μας αφήσατε. Και επειδή κυβερνήσατε την Ελλάδα επί είκοσι χρόνια, τα επιτεύγματά σας ως κυβερνήσεων κρίνονται με βάση πόση ανεργία σας αφήσαμε το 1981 και πού την πήγατε το 2004 με την εξαίρεση της τριετίας που κυβέρνησε η παράταξή μας. Όταν δείτε πόση ήταν η ανεργία και πού την αφήσατε, ότι και να πείτε, όποιος και να είναι ο αριθμός για τον οποίο μιλήσατε, -για τον οποίο επιφυλάσσομαι γιατί δεν ξέρω ποιο είναι το νούμερο που φέρατε και επειδή αρκετές φορές έχω ακούσει εδώ πράγματα που δεν είναι έτσι-, σας λέω ότι εμείς τη μειώσαμε. Εσείς την αυξάνατε συνεχώς και την κρύβατε. 
    Δεύτερον, πράγματι η αλήθεια δεν κρύβεται. Αλλά με σας έχει συμβεί το εξής. Έχετε σημαντικότατη βοήθεια από φερέφωνα τα οποία επί των ημερών σας έκρυβαν ό,τι λάθος κάνατε και επί των ημερών μας διαστρεβλώνουν ό,τι θετικό γίνεται. Η αλήθεια δεν κρύβεται, αλλά εσείς έχετε τη λογική της στρουθοκαμήλου. Μηδενίζετε τα πάντα και πιστεύετε ότι αυτοί  που σας ακούν σας πιστεύουν και από πάνω. Αλλά ζούμε στην Ελλάδα, ζούμε σ’ αυτή τη Βουλή, μας βλέπουν και μας ακούνε. Και όταν ακούνε οι εργαζόμενοι αυτά τα οποία ελέχθησαν στη Βουλή, καταλαβαίνουν ότι δεν ψηφίζετε έναν Κώδικα –που εσείς δεν αξιωθήκατε ποτέ να φτιάξετε- και ότι για σας έπρεπε καλύτερα να μείνει το καθεστώς όπως ήταν προηγουμένως! Δηλαδή προτιμάτε ως ΠΑ.ΣΟ.Κ. να μείνουμε στην απραξία των δικών σας ημερών. Αν θεωρείτε ότι αυτό σημαίνει ανάδειξη της αλήθειας, είναι δικό σας θέμα. 
    Τώρα, όσον αφορά την αυτοαξιολόγηση σαφώς έχετε δίκιο. Άλλωστε αυτό είναι μία αρετή την οποία οι Έλληνες και από την αρχαιότητα τη διεκδικούμε πάντοτε. Αλλά σε ποιον την απευθύνετε; Σε αυτήν την παράταξη η οποία ουδέποτε διεκδίκησε το μονοπώλιο ούτε της ιστορίας ούτε των επιτυχιών, αν και θα μπορούσε να το κάνει, με την έννοια ότι η συντριπτική πλειοψηφία εκείνων τα οποία αυτή τη στιγμή μπορούμε να θεωρήσουμε ως εθνικές επιλογές και επιτυχίες, της ανήκουν; Εμείς ποτέ δεν κάναμε τέτοιου είδους αξιολογήσεις που θα μας έφερναν να πούμε ότι εμείς φτιάξαμε τη νεότερη ελληνική ιστορία ή από μας ξεκίνησε η δημοκρατία ή οτιδήποτε άλλο. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Μόλις κάνατε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και εμείς ποτέ δεν είπαμε αυτό που από αυτά τα έδρανα ως κυβέρνηση μας λέγατε: «Ποτέ δεν θα γίνετε κυβέρνηση, αντιπολίτευση θα μείνετε».
      Αυτή η αλαζονεία ήταν το βασικό χαρακτηριστικό που σας στοίχισε οπωσδήποτε, κατά μεγάλο μέρος και τις εκλογές του 2004. Εσείς ήσαστε το κόμμα εκείνο το οποίο θεωρεί ότι η δημοκρατία ξεκίνησε από εσάς, η κοινωνική δικαιοσύνη ξεκίνησε από εσάς, το μονοπώλιο της κοινωνικής ευαισθησίας σας ανήκει.
      Άρα, εμείς την αυτοαξιολόγησή μας την κάνουμε λέγοντάς σας ότι ούτε τα κάναμε όλα ούτε μπορούμε να τα κάνουμε όλα, άσχετα εάν εσείς δεν «βάζετε ένα χέρι» να βοηθήσετε προς αυτή την κατεύθυνση. Αυτοαξιολογηθείτε για να ξέρετε ότι έχετε κάνει πολλά λάθη στο παρελθόν, τα οποία, δυστυχώς για σας, έχουν «γκριζάρει» και τις όποιες επιτυχίες δεν θα μπορούσε κανείς να σας αμφισβητήσει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μία φράση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη. Όσο μπορείτε πιο σύντομα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μία φράση θα πω μόνο, κύριε Πρόεδρε.
      Κύριε Υπουργέ, λυπάμαι που επαναλαμβάνεστε μονότονα χωρίς κανένα ίχνος φαντασίας. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας έχει το λόγο. Να είστε και εσείς όσο γίνεται σύντομος.
      ΔΗΜΗΤΡΙΟΣ ΤΣΙΟΓΚΑΣ: Θα είμαι σύντομος, κύριε Πρόεδρε.
      Θέλω να πω ορισμένα πράγματα αναφορικά με τους άνεργους. Μην παίζετε με τον πόνο των ανέργων. Μην τους χρησιμοποιείτε ως εκλογική πελατεία. Μη δημιουργείτε νέα φουρνιά, νέα γενιά συμβασιούχων.
      Έχετε υποχρέωση από το Σύνταγμα να βρείτε δουλειά σε όλους. Έχετε τις υπηρεσίες, έχετε τους οργανισμούς…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στο δημόσιο;
       ΔΗΜΗΤΡΙΟΣ ΤΣΙΟΓΚΑΣ: Όχι, όχι. Ακούστε…
      ΠΡΟΚΟΠΗΣ ΠΑΥΛΟΠΟΥΛΟΣ(Υπουργός Εσωτερικών, Δημόσιας Διοίκησης και Αποκέντρωσης): Το Κ.Κ.Ε. λέει να προσληφθούν όλοι στο δημόσιο;
      ΔΗΜΗΤΡΙΟΣ ΤΣΙΟΓΚΑΣ: Αυτό είναι για εμάς.
      Σήμερα όμως έχετε υποχρέωση για πολλά πράγματα, τα οποία δεν τα εφαρμόζετε. Ούτε το νόμο για τις ειδικές κατηγορίες εφαρμόζετε ούτε υποχρεώνετε τους επιχειρηματίες να προσλάβουν κόσμο και έχετε συμβασιούχους οι οποίοι δουλεύουν σε διάφορες υπηρεσίες -και στο δημόσιο και στον ιδιωτικό τομέα- που είναι είκοσι χρόνια συμβασιούχοι, επιστήμονες με πτυχία. 
      Πάρτε για παράδειγμα την Αρχαιολογική Υπηρεσία. Επισκέπτομαι συχνά τους εργαζόμενους στην Αρχαιολογική Υπηρεσία, όπως και στο Αρχαίο Θέατρο της Λάρισας. Είκοσι χρόνων επιστήμονες και δουλεύουν συμβασιούχοι, όμηροι. Είναι γυναίκες που έγιναν σαράντα και σαράντα πέντε χρόνων και είναι από τα είκοσι δύο τους χρόνια συμβασιούχοι. Ούτε το 5% δεν πήρατε από πολλές κατηγορίες.
      Να μην αναφερθώ τώρα στον ιδιωτικό τομέα, όπου εκεί γίνεται «το έλα να δεις», αν μου επιτρέπετε τη φράση, με τους συμβασιούχους οι οποίοι άγονται και φέρονται με τους εργολάβους και τους νόμους που έχετε ψηφίσει. Υπάρχουν νόμοι που έχει ψηφίσει το ΠΑ.ΣΟ.Κ. και τους εφαρμόζετε κι εσείς. 
      Οι εργολάβοι δεν είναι μόνο καθαρά στον ιδιωτικό τομέα, αλλά υπάρχουν και εργολάβοι που τους βάζετε μέσα στα νοσοκομεία, στο Ι.Κ.Α. και σε διάφορες υπηρεσίες, παντού. Είναι τόσο εκτεταμένο αυτό με τους συμβασιούχους και στον ιδιωτικό τομέα και στο δημόσιο.
      Εμείς λέμε ότι θα πρέπει να υπάρχουν αντικειμενικά και μετρήσιμα κριτήρια, πολύ πιο αυστηρά και πολύ πιο αξιόπιστα από το Α.Σ.Ε.Π.. Τα είχαμε πει και όταν ψηφιζόταν το Α.Σ.Ε.Π.. Δεν είμαστε αυτοί που θέλουμε να βολέψουμε κάποιους, όπως λέτε. 
      Εμείς δεν θα συμφωνήσουμε ποτέ, να είναι ένας εργαζόμενος στο γραφείο και να ανήκει στα βαρέα και ανθυγιεινά. Ξέρετε πολύ καλά πως αντιμετωπίζουμε αυτά τα ζητήματα εμείς, με σταθερές θέσεις και με υπευθυνότητα. Να ασκεί το επάγγελμα και την ειδικότητά του και αυτό που δικαιούται να το πάρει. Εμείς δεν θα συμφωνήσουμε ποτέ να είναι στα βαρέα και ανθυγιεινά αυτοί που είναι στο γραφείο και την καρέκλα, 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσιόγκα.
      ΠΡΟΚΟΠΗΣ ΠΑΥΛΟΠΟΥΛΟΣ(Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να κλείσουμε.
      ΠΡΟΚΟΠΗΣ ΠΑΥΛΟΠΟΥΛΟΣ(Υπουργός Εσωτερικών, Δημόσιας Διοίκησης και Αποκέντρωσης): Μια απάντηση θέλω να δώσω πρώτα στον κ. Καστανίδη. Μου είπε ότι λυπάται, για να πάρω τη φράση του όπως την είπε  «γιατί επαναλαμβάνομαι χωρίς ίχνος φαντασίας». Θα του απαντήσω ότι λυπάμαι γιατί το ΠΑ.ΣΟ.Κ. απλώς φαντάζεται, επαναλαμβανόμενο κατά συρροή και κατ’ εξακολούθηση.
      Σε ό,τι αφορά αυτό που είπατε προηγουμένως, κύριε Τσιόγκα, εγώ ζήτησα μια απάντηση σε κάτι. Σκεφθείτε το. Το λέω γιατί εκτιμώ την ευαισθησία του Κομμουνιστικού Κόμματος και της Αριστεράς γενικότερα, η οποία βοηθά τις κυβερνήσεις, έστω και με την υπερβολή της, να κάνουν κάτι παραπάνω.
      Αυτή όμως η θέση πως, όποιος συμβασιούχος υπάρχει, όπως και αν προσελήφθη, να γίνει αορίστου χρόνου, απέναντι στον άνεργο και απέναντι στην αρχή της αξιοκρατίας είναι πλήγμα.
Είναι πλήγμα, γιατί μου λέτε –το επαναλαμβάνω- το εξής: Όποιος κι αν προσελήφθη, με οποιαδήποτε διαδικασία –νεποτική διαδικασία, αναξιοκρατική- να γίνει μόνιμος. 
      ΔΗΜΗΤΡΙΟΣ ΤΣΙΟΓΚΑΣ: Βάλτε ασφαλιστικές δικλίδες, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιες ασφαλιστικές δικλίδες; Μα, αυτές τις έβαλα με το π.δ. 164.
      Κύριε Τσιόγκα, δεν συμφέρει την Αριστερά αυτή η θέση. Γιατί εγώ αλλού θα περίμενα τη βοήθειά σας για να γίνει καλύτερη και η νομοθεσία την οποία έχουμε. 
      ΠΡΟΕΔΡΕΥΩΝ (Γεώργιος Σούρλας): Ας περιοριστούμε και ας τελειώσουμε με το νομοσχέδιο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτή η απολυτότητα κι εδώ και στα βαρέα και ανθυγιεινά πλήττει κι αυτούς που έχουν ανάγκη από βαρέα και ανθυγιεινά και τους άνεργους. Δεν είναι επιχειρήματα αυτά, γι’ αυτό βλέπετε ότι δεν βρίσκουν ανταπόκριση αυτές οι θέσεις σε ό,τι αφορά την κοινωνική πραγματικότητα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοτικών και Κοινοτικών Υπαλλήλων».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοτικών και Κοινοτικών Υπαλλήλων» έγινε δεκτό επί της αρχής κατά πλειοψηφία. 
      Ερωτάται το Σώμα: Γίνεται δεκτό το άρθρο πρώτο;
      ΠΟΛΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο πρώτο έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο δεύτερο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο δεύτερο έγινε δεκτό κατά πλειοψηφία. 
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοτικών και Κοινοτικών Υπαλλήλων» έγινε δεκτό επί της αρχής, κατ’ άρθρον και στο σύνολο κατά πλειοψηφία και έχει ως εξής: 
      (Να καταχωριστεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.42’ λύεται η συνεδρίαση για αύριο ημέρα Τετάρτη 20 Ιουνίου 2007 και ώρα 10.30’ με αντικείμενο εργασιών του Σώματος: νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης», σύμφωνα με τη συμπληρωματική ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ



2
ΣΥΝΕΔΡΙΑΣΗ 19-06-07   σελ.

Τελευταία Αποθήκευση:	25/6/2007 1:19:00 μμ	Από:	M.papadatou
Εκτυπώθηκε:	22/6/2007 12:39:00 μμ

