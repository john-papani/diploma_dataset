ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΜΕ’

Τετάρτη 5 Δεκεμβρίου 2007



ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 27ο Δημοτικό Σχολείο Πειραιά, το 7ο Γενικό Λύκειο Περιστερίου, το 34ο Δημοτικό Σχολείο Πειραιά, το Γυμνάσιο Ωραίου Βλαχιώτη Λακωνίας και το 2ο Δημοτικό Σχολείο Αλμυρού Βόλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
Ανακοίνωση του δελτίου επικαίρων ερωτήσεων της Πέμπτης 6 Δεκεμβρίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής της πρότασης νόμου αρμοδιότητας Υπουργείου Οικονομίας και Οικονομικών: «Επίδομα θέρμανσης», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης:        « Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις», σελ.


ΟΜΙΛΗΤΕΣ
Επί της πρότασης νόμου αρμοδιότητας του Υπουργείου Οικονομίας και Οικονομικών:
ΑΗΔΟΝΗΣ Χ., σελ.
ΑΠΟΣΤΟΛΑΚΗ Μ., σελ.
ΒΕΛΟΠΟΥΛΟΣ Κ., σελ.
ΓΕΙΤΟΝΑΣ Κ., σελ.
ΓΙΑΝΝΑΚΑ Σ., σελ.
ΓΙΑΝΝΑΚΗΣ Μ., σελ.
ΔΑΙΛΑΚΗΣ Σ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΡΑΟΓΛΟΥ Θ., σελ.
ΚΕΓΚΕΡΟΓΛΟΥ Β., σελ.
ΚΟΥΤΜΕΡΙΔΗΣ Ε., σελ.
ΛΕΓΚΑΣ Ν., σελ.
ΛΙΑΝΗΣ Γ., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΜΠΕΓΛΙΤΗΣ Π., σελ.
ΜΠΟΥΖΑΛΗ Π., σελ.
ΝΑΣΙΩΚΑΣ Ε., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΝΔΡΕΟΥ Γ., σελ.
ΠΑΝΤΟΥΛΑΣ Μ., σελ.
ΠΕΤΣΑΛΝΙΚΟΣ Φ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΑΧΙΝΙΔΗΣ Φ., σελ.
ΣΓΟΥΡΙΔΗΣ Π., σελ.
ΣΚΟΥΛΑΣ Ι., σελ.
ΣΚΡΑΦΝΑΚΗ Μ., σελ.
ΣΚΟΠΕΛΙΤΗΣ Σ., σελ.
ΤΖΑΚΡΗ Θ., σελ.
ΤΣΙΡΩΝΗΣ Δ., σελ.
ΦΙΛΙΝΗ Α., σελ.
ΧΑΙΔΟΣ Χ.,σ ελ.
 
      
                                        ΠΡΑΚΤΙΚΑ ΒΟΥΛΗΣ
                                 Η΄ ΑΝΑΘΕΩΡΗΤΙΚΗ ΒΟΥΛΗ
                                             ΙΒ΄ ΠΕΡΙΟΔΟΣ
         ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
                                              ΣΥΝΟΔΟΣ Α΄
                                           ΣΥΝΕΔΡΙΑΣΗ ΜΕ΄   
                                  Τετάρτη 5 Δεκεμβρίου 2007
      
      Αθήνα, σήμερα στις 5 Δεκεμβρίου 2007, ημέρα Τετάρτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ.
	ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση.
          (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4 Δεκεμβρίου 2007 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΔ΄ συνεδριάσεώς του της Τρίτης 4 Δεκεμβρίου 2007 σε ό,τι αφορά την ψήφιση στο σύνολο των σχεδίων νόμου: 1) «Κύρωση της Συμφωνίας διοικητικής φύσεως μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Γαλλικής Δημοκρατίας περί συνεργασίας στο πλαίσιο Τεχνολογικού Συστήματος Επιδείξεως μη Επανδρωμένου Μαχητικού Αεροσκάφους (UCAV)», 2) «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις» και 3) «Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές»».)
	Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Πέμπτης 6 Δεκεμβρίου 2007.
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
	1. Η με αριθμό 304/3-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Ντόλιου προς τον Υπουργό Εθνικής Άμυνας, σχετικά με το πεδίο ασκήσεων της περιοχής Ψηλού Στάλου στο Νομό Έβρου κ.λπ..
	2. Η με αριθμό 314/3-12-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εσωτερικών, σχετικά με την παρακολούθηση συγκεντρώσεων από την Αστυνομία κ.λπ..
	3. Η με αριθμό 310/3-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τον Υπουργό Οικονομίας και Οικονομικών, σχετικά με το σταδιακό έλεγχο του Ο.Τ.Ε. από τη MARFIN INVESTMENT GROUP κ.λπ..
	4. Η με αριθμό 298/3-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με τις αμοιβές υψηλόβαθμων στελεχών σε Δ.Ε.Κ.Ο., Οργανισμούς, Υπουργεία κ.λπ..
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
	1. Η με αριθμό 313/3-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ηλία Λαμπίρη προς τον Υπουργό Υγείας και Κοινωνικής Αλληλεγγύης, σχετικά με την εκπαίδευση και μετεκπαίδευση των ιατρών κ.λπ..
	2. Η με αριθμό 315/3-12-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά προς τον Υπουργό Απασχόλησης και Κοινωνικής Προστασίας, σχετικά με την υποχρεωτικότητα της Συλλογικής Σύμβασης Εργασίας των Ιδιωτικών Κλινικών και Μονάδων Φροντίδας Ηλικιωμένων-Γηροκομείων όλης της χώρας.
	3. Η με αριθμό 309/3-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τους Υπουργούς Εξωτερικών και Εθνικής Άμυνας, σχετικά με δημοσιεύματα του Τύπου αναφερόμενα στην αύξηση του αριθμού των Ελλήνων στρατιωτικών στο Αφγανιστάν κ.λπ..
	4. Η με αριθμό 306/3-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Άμυνας, σχετικά με τα οδοιπορικά έξοδα για εκτέλεση υπηρεσίας εκτός έδρας των στελεχών του Πολεμικού Ναυτικού κ.λπ..
    Κυρίες και κύριοι συνάδελφοι, εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Οικονομίας και Οικονομικών: «Επίδομα θέρμανσης». 
    Κυρίες και κύριοι συνάδελφοι, η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος. Θέλω, επομένως, να υπενθυμίσω στους κυρίους συναδέλφους ότι σύμφωνα με τη διάταξη αυτή, το άρθρο 73, παράγραφος 3, δεν εισάγεται για συζήτηση πρόταση νόμου, εφόσον συνεπάγεται εις βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες για ελάττωση εσόδων ή της περιουσίας τους για να δοθεί μισθός ή σύνταξη ή γενικά όφελος σε κάποιο πρόσωπο.
    Πρέπει, όμως, να σας πω ότι η πρακτική την οποία ακολουθούμε όλα αυτά τα χρόνια, είναι να συζητούμε αυτές τις προτάσεις νόμου, χωρίς τελικώς, βέβαια, να προχωρούμε σε ψηφοφορία. Τις εισάγουμε, γιατί έτσι δίνεται η δυνατότητα με τη συζήτηση στη Βουλή, στα κόμματα, σε όλους τους Βουλευτές, αλλά και στην Κυβέρνηση να πάρουν θέση όσον αφορά ζητήματα στα οποία αναφέρονται και επιχειρούν να ρυθμίσουν οι προτάσεις νόμου, όπως κάνει και η παρούσα, η οποία ειρήσθω εν παρόδω είναι ιδιαίτερα επίκαιρη, γιατί σήμερα χιονίζει και στην Πάρνηθα, αλλά και στη βόρεια Ελλάδα, άρα, είναι θέμα ιδιαίτερα σημαντικό και επίκαιρο.
    Θα ήθελα, επίσης, να σας γνωστοποιήσω, κυρίες και κύριοι συνάδελφοι, ότι κατά τη συζήτηση επί της αρχής, των άρθρων και του συνόλου της πρότασης νόμου του Υπουργείου Οικονομίας και Οικονομικών, την οποία θα συζητήσουμε σε λίγο, Κοινοβουλευτικός Εκπρόσωπος του ΠΑ.ΣΟ.Κ. εκ μέρους του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημητρίου Ρέππα ορίζεται ο Βουλευτής κ. Μαγκριώτης 
    Επίσης, κατά τη συζήτηση αυτής της πρότασης νόμου ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής ορίζει ως Κοινοβουλευτικό Εκπρόσωπο για τη συζήτηση της σημερινής πρότασης νόμου το Βουλευτή κ. Σταύρο Σκοπελίτη.
    Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος κατά τη σημερινή συζήτηση της πρότασης νόμου ορίζει ως ειδική αγορήτρια του Συνασπισμού τη Βουλευτή κ. Άννα Φιλίνη.
      Ο Κοινοβουλευτικός Εκπρόσωπος του ΛΑ.Ο.Σ. κ. Κωνσταντίνος Αϊβαλιώτης γνωστοποιεί ότι για την πρόταση νόμου που θα συζητήσουμε ορίζει ως ειδικό αγορητή του ΛΑ.Ο.Σ. το Βουλευτή κ. Ηλία Πολατίδη.
       Ο εισηγητής του Πανελλήνιου Σοσιαλιστικού Κινήματος κ. Ευστάθιος Κουτμερίδης έχει το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και  κύριοι συνάδελφοι, συζητούμε σήμερα στην Ολομέλεια την πρόταση νόμου που ομόφωνα καταθέτει η Κοινοβουλευτική Ομάδα του ΠΑ.ΣΟ.Κ. προς την Κυβέρνηση για τη χορήγηση του επιδόματος θέρμανσης στις οικονομικά ασθενείς ομάδες της χώρας μας. 
      Βρισκόμαστε σε μία χρονική συγκυρία όπου η ανεξέλεγκτη άνοδος της τιμής του πετρελαίου στις διεθνείς αγορές έχει προκαλέσει  ένα νέο διαδοχικό κύμα ανατιμήσεων στις τιμές των προϊόντων και των υπηρεσιών, που πλήττουν κυρίως τα χαμηλά λαϊκά στρώματα. 
      Το πετρέλαιο εδώ και αρκετά χρόνια στη χώρα μας εμφανίζει μία τεράστια ενεργειακή εξάρτηση για όλους τους τομείς της οικονομίας μας, με αποτέλεσμα μοιραία η εξέλιξη της τιμής του να επηρεάζει αντίστοιχα την οικονομική και κοινωνική δραστηριότητα στη χώρα μας. 
      Η φετινή ανοδική κούρσα της τιμής του πετρελαίου, η οποία ξεπέρασε κάθε προηγούμενο, καθιστά ακόμα πιο επίκαιρη και πιο επιτακτική τη χορήγηση του επιδόματος θέρμανσης σ’ αυτούς που πραγματικά πλήττονται περισσότερο με την ούτως ή άλλως ισχνή οικονομική τους κατάσταση. 
      Με την έλευση του χειμώνα, ο οποίος άρχισε σιγά-σιγά κυρίως στις βόρειες και ορεινές περιοχές να δείχνει τα δόντια του, η εκτίναξη της τιμής του πετρελαίου και με τις επακόλουθες αυξήσεις και ανατιμήσεις στα είδη πρώτης ανάγκης, έχουν δημιουργήσει ένα μεγάλο πλήγμα στις οικονομικά ασθενείς κοινωνικές ομάδες της χώρας μας. 
      Ήδη μεταξύ Οκτωβρίου 2006 και Οκτωβρίου 2007 έχουμε την τιμή του πετρελαίου ανά βαρέλι να αυξάνεται περίπου 40% προκαλώντας τεράστια προβλήματα ανατιμήσεων και πληθωριστικών πιέσεων στην αγορά.
      Διάφορες μελέτες-προβλέψεις τόσο στην Αμερική όσο και στην Ευρώπη από την Ευρωπαϊκή Κεντρική Τράπεζα προβλέπουν ότι η τιμή του πετρελαίου θα διατηρηθεί στα 90 με 100 δολάρια το βαρέλι με δυσμενείς συνέπειες για την παγκόσμια οικονομία. 
      Η πρόταση νόμου που καταθέτει σήμερα η Κοινοβουλευτική Ομάδα του ΠΑ.ΣΟ.Κ. προτείνεται για τρίτη συνεχόμενη χρονιά στην Κυβέρνηση από το 2005, σίγουρα όμως οι εξελίξεις και οι συγκυρίες αυτήν τη χρονιά είναι περισσότερο επιτακτικές και αναγκαίες για να προχωρήσει η Κυβέρνηση και να υιοθετήσει την πρόταση νόμου της Κοινοβουλευτικής Ομάδας του ΠΑ.ΣΟ.Κ., μία πρόταση απλή, ρεαλιστική, εφαρμόσιμη, αυτονόητη θα έλεγα, κοινωνικά ευαίσθητη και χωρίς ιδιαίτερα μεγάλο κόστος για τον προϋπολογισμό.
      Η πρότασή μας αναλύεται σε έξι άρθρα. 
      Στο άρθρο 1 αναφέρεται η αφορολόγητη οικονομική ενίσχυση για τη χειμερινή περίοδο 2007-2008 του επιδόματος θέρμανσης λόγω των αυξημένων τιμών του πετρελαίου.
      Στο άρθρο 2 αναφέρονται οι δικαιούχοι του επιδόματος θέρμανσης, που είναι οι δικαιούχοι του άρθρου 14 του ν.2837/2000, οι συνταξιούχοι του Ο.Γ.Α., οι πάσης φύσεως συνταξιούχοι στους οποίους καταβάλλεται το επίδομα κοινωνικής αλληλεγγύης και οι μακροχρόνια άνεργοι.
      Στο άρθρο 3 αναλύεται το ύψος του επιδόματος θέρμανσης που δίδεται σε τρεις κατηγορίες ανά περιοχή, στην α΄ κατηγορία 250 ευρώ, στη β΄ κατηγορία 350 ευρώ και στη γ΄ κατηγορία 450 ευρώ. 
      Στο άρθρο 4 αναλύεται ο τρόπος καταβολής του επιδόματος από τους αρμόδιους συνταξιοδοτικούς φορείς. 
      Στο άρθρο 5 ρυθμίζονται θέματα χορήγησης της δαπάνης από τον κρατικό προϋπολογισμό και οι κοινές αποφάσεις των Υπουργών Απασχόλησης και Οικονομίας για το ύψος, το χρόνο και τον τρόπο καταβολής του επιδόματος.
      Στο άρθρο 6 αναφέρεται ο χρόνος ισχύος του παρόντος νόμου. 
      Κυρίες και κύριοι συνάδελφοι, μιλάμε για ένα πραγματικό γεγονός, για μία πραγματικά δύσκολη κατάσταση. Υπάρχουν συνάνθρωποί μας στη χώρα μας, που αντιμετωπίζουν προβλήματα επιβίωσης κατά τη χειμερινή περίοδο.
      Δυστυχώς οι εκτιμήσεις για την πορεία της τιμής του πετρελαίου είναι εξαιρετικά δυσοίωνες και οι περισσότεροι αναλυτές συγκλίνουν στο συμπέρασμα ότι οι τιμές του πετρελαίου θα διατηρηθούν σε υψηλά επίπεδα και το 2008.
      Το κόστος για το πετρέλαιο θέρμανσης έχει αυξηθεί από τον περασμένο Απρίλιο κατά 40% και πωλείται από 55 λεπτά, που ήταν τον Απρίλιο, περίπου 75 λεπτά στην Αθήνα και 80 λεπτά στις βόρειες περιοχές.
      Ο προϋπολογισμός του 2008, που συντάχθηκε με βάση την παραδοχή ότι η τιμή του πετρελαίου θέρμανσης θα διατηρηθεί περίπου στα 80 δολάρια το βαρέλι, σήμερα βρίσκεται με 20 δολάρια περισσότερο και με την ανησυχία για την αύξηση του πληθωρισμού. Η μοναδική, ίσως, ευνοϊκή συγκυρία είναι η άνοδος της ισοτιμίας του ευρώ έναντι του δολαρίου, που εκφράζεται και η τιμή του πετρελαίου. 
      Κυρίες και κύριοι συνάδελφοι, όλες οι εξελίξεις και οι εκτιμήσεις συγκλίνουν πως φέτος, περισσότερο από κάθε άλλη φορά, επιβάλλεται να δοθεί το επίδομα θέρμανσης. Σήμερα τα αρνητικά επιχειρήματα της Κυβέρνησης και οι καινοφανείς δικαιολογίες δεν μπορούν να πείσουν πλέον κανέναν. Οι απαντήσεις των προηγούμενων χρόνων είναι εντελώς έωλες και υποκριτικές. Η δικαιολογία ή το επιχείρημα της Κυβέρνησης «μα, και εμείς είμαστε κοινωνικά ευαίσθητοι» δεν πείθει πλέον κανέναν. Αποδείξτε στην ελληνική κοινωνία το μέγεθος της ευαισθησίας σας, αφού αναγνωρίζετε πόσο δύσκολη είναι πραγματικά η κατάσταση.
      Το ΠΑ.ΣΟ.Κ. πριν από χρόνια έδωσε το επίδομα θέρμανσης, όταν η τιμή του πετρελαίου ήταν στα 32 δολάρια το βαρέλι. Κανείς, βεβαίως, μέσα σ’ αυτήν την Αίθουσα δεν πρέπει να προσπαθεί να κάνει επίδειξη της κοινωνικής ευαισθησίας, γιατί πιστεύω πως όλοι είμαστε κοινωνικά ευαίσθητοι.
      Κανείς, βεβαίως, δεν έχει το μονοπώλιο της κοινωνικής ευαισθησίας, αλλά έχει σημασία ποιες πολιτικές πρωτοβουλίες παίρνει μία κυβέρνηση, ποιες είναι οι προτεραιότητές της με την οικονομική της πολιτική, για να φανεί το πραγματικά κοινωνικό της ενδιαφέρον. Η δικαιολογία ή το επιχείρημα της Κυβέρνησης πως «θα θέλαμε να βοηθήσουμε αυτές τις οικονομικά ασθενείς κοινωνικές ομάδες, αλλά δεν έχουμε οικονομικά περιθώρια», δεν πείθει πλέον κανέναν. 
      Εδώ και τέσσερα χρόνια περίπου, με διάφορες νομοθετικές σας πρωτοβουλίες, βοηθήσατε και στηρίξατε συγκεκριμένες ομάδες που έχουν και κατέχουν και σ’ αυτούς είχατε οικονομικά περιθώρια, ενώ για τους μικροσυνταξιούχους του Ο.Γ.Α., του Ε.Κ.Α.Σ. και τους άνεργους δεν έχετε οικονομικά περιθώρια; 
      Μειώσατε τους φορολογικούς συντελεστές στα διανεμόμενα κέρδη των ανωνύμων εταιρειών, με τεράστια απώλεια εσόδων από τον Κρατικό προϋπολογισμό. Γι’ αυτούς είχατε οικονομικά περιθώρια; 
      Μειώσατε την παρακράτηση φόρου στις αμοιβές των μελών των διοικητικών συμβουλίων των ανωνύμων εταιρειών. Επιτρέψατε τον επαναπατρισμό κεφαλαίων από το εξωτερικό, αμφιβόλου προέλευσης, με μια εφάπαξ φορολόγηση, μόνο 3%.
      Εντάξατε στις περαιώσεις ανέλεγκτων φορολογικών υποθέσεων για πρώτη φορά και τις επιχειρήσεις που εμπλέκονται στην έκδοση πλαστών και εικονικών τιμολογίων. Χαρίσατε τις προσαυξήσεις σε παρακρατούμενους φόρους των αεροπορικών εταιρειών. Σε αυτούς είχατε οικονομικά περιθώρια και για τις οικονομικά ασθενείς ομάδες της χώρας μας, δεν έχετε οικονομικά περιθώρια; 
      Οι παλινωδίες και η ανεξέλεγκτη κατάσταση στην αγορά των καυσίμων, τις μόνες που κάνει ευτυχισμένες, είναι τις εταιρείες καυσίμων, με τα υπερκέρδη που πραγματοποιούν και την Κυβέρνηση με τα μεγάλα έσοδα από την αύξηση της τιμής των καυσίμων, με το Φόρο Προστιθέμενης Αξίας. Αλλά αυτά τα υπερέσοδα της Κυβέρνησης από τον Φ.Π.Α. προέρχονται από το υστέρημα των χαμηλοσυνταξιούχων και πρέπει να είναι ανταποδοτικά και να επιστρέφονται πίσω σ’ αυτούς που τα έχουν πραγματικά ανάγκη. 
      Αυξήσατε τους μοναδικούς συντελεστές καθαρού κέρδους των επιχειρήσεων. Η αύξηση των συντελεστών του Φ.Π.Α. των ειδικών φόρων κατανάλωσης στα καύσιμα, στα τσιγάρα, στα ποτά, στην κινητή τηλεφωνία, επέφεραν σημαντικά έσοδα στο κράτος, μόνο από τους έμμεσους φόρους που πλήττουν τα χαμηλά εισοδηματικά στρώματα και σεις μας λέτε ότι δεν έχετε οικονομικά περιθώρια;
      Οι χαριστικές ρυθμίσεις στο τραπεζικό κεφάλαιο που επιβεβαιώνουν τη μεροληπτική συμπεριφορά σας στους τραπεζίτες, με την κατάργηση του συντελεστή φορολόγησης 10% στις διατραπεζικές συναλλαγές των τραπεζών, δείχνουν πως γι’ αυτούς είχατε οικονομικά περιθώρια και για τις οικονομικά ασθενείς ομάδες, δεν έχετε περιθώρια; 
      Η χαριστική τροπολογία για την ALPHA BANK αποκάλυψε το υποκριτικό σας ενδιαφέρον για τη λύση του ασφαλιστικού προβλήματος και την υποταγή σας στο τραπεζικό κεφάλαιο. Η μισή χαριστική τροπολογία για την ALPHA BANK μπορεί να εκπληρώσει το επίδομα θέρμανσης. Για τους τραπεζίτες που κατέχουν όλο τον πλούτο της χώρας μας έχετε οικονομικά περιθώρια και για τις οικονομικά ασθενείς ομάδες, δεν έχετε οικονομικά περιθώρια;
      Η δικαιολογία ή το επιχείρημα της Κυβέρνησης πως παραλάβαμε μεγάλα ελλείμματα, μια εκτροχιασμένη δημοσιονομική κατάσταση και προσπαθούμε τα πρώτα χρόνια να νοικοκυρέψουμε τη χώρα μας, δεν γίνεται πλέον πιστευτή, αφού σήμερα, κυρίες και κύριοι συνάδελφοι της Νέας Δημοκρατίας, επαίρεστε πως η οικονομική κατάσταση στη χώρα μας είναι καλή, μετά και το νεοφιλελεύθερο μοντέλο της ήπιας δημοσιονομικής προσαρμογής, τους υψηλούς ρυθμούς ανάπτυξης, τη μείωση του ελλείμματος και της οικονομικής σταθερότητας. Όμως δυστυχώς, η κατάσταση της ελληνικής οικονομίας δεν είναι έτσι, όπως την παρουσιάζετε. Την πραγματικότητα τη βιώνουν τα ελληνικά νοικοκυριά με τον υπερδανεισμό τους από τις τράπεζες. 
      Ο νέος προϋπολογισμός για το 2008 αναζητεί 6,2 δισεκατομμύρια ευρώ έσοδα και τα βάρη πάλι θα τεθούν στις πλάτες αυτών που δεν έχουν και θα είναι υπέρ των ολίγων που έχουν και κατέχουν. Αυξήσεις στους έμμεσους φόρους στον ειδικό φόρο κατανάλωσης, στα καύσιμα, στα τσιγάρα, στα ποτά και στην κινητή τηλεφωνία. Επιβολή του ενιαίου φόρου στα ακίνητα, τέλος κατοχής. Η νέα αύξηση των αντικειμενικών αξιών στα ακίνητα, η κατάργηση του φόρου μεγάλης ακίνητης περιουσίας που ευνοεί τους μεγαλοϊδιοκτήτες ακινήτων, η αύξηση του ελαχίστου κόστους κατασκευής οικοδομών και πάντοτε είστε έτοιμοι, ανά πάσα στιγμή να εφαρμόσετε τη γνωστή δοκιμασμένη συνταγή της αύξησης των συντελεστών του Φ.Π.Α..
      Κυρίες και κύριοι συνάδελφοι, είναι γεγονός πως ο Έλληνας πολίτης, η Ελληνίδα, η κοινωνία μας ολόκληρη ζητά από εμάς τους πολιτικούς, πέρα από τις ιδεολογικές και πολιτικές μας διαφορές, να υπάρχουν και κάποια θέματα αυτονόητα, αυτοδίκαια, στα οποία πρέπει να συνδιαλεγόμαστε και να συμφωνούμε. 
      Να συμφωνούμε σε πράγματα που είναι απαίτηση της συντριπτικής πλειοψηφίας της ελληνικής κοινωνίας. Έτσι, θα γίνουμε πιο αξιόπιστοι και πιο ελκυστικοί στην κοινωνία μας. Όταν, όμως, εμείς δεν μπορούμε να συμφωνήσουμε στα δεδομένα, στα πραγματικά, στα αυτονόητα, στα απλά και εσείς δεν δέχεστε έστω και μια πρότασή μας, τότε ειλικρινά πείτε μας πώς μπορείτε να συμφωνήσετε στα σημαντικότερα και στα μεγαλύτερα. 
      Μας ζητάτε σε διάλογο για τη συνταγματική αναθεώρηση. Εμείς προσήλθαμε με δέσμη προτάσεων για όλα τα αναθεωρητέα άρθρα. Εσείς δεν κάνατε καμμία πρότασή μας αποδεκτή και παράλληλα, υποβαθμίσατε τη διαδικασία αναθεώρησης με αντιδημοκρατικές μεθοδεύσεις. 
      Μας ζητάτε σε διάλογο για τη διαφθορά στη χώρα μας που έχει πάρει ανεξέλεγκτες διαστάσεις. Εμείς προσήλθαμε στο διάλογο με δέσμη προτάσεων, τις οποίες κατέθεσε ο Πρόεδρός μας Γεώργιος Παπανδρέου, αλλά εσείς δεν κάνατε καμμία πρότασή μας αποδεκτή. 
      Μας προτείνετε σε διάλογο για το ασφαλιστικό πρόβλημα στη χώρα μας, χωρίς εσείς να έχετε προτάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ δύο λεπτά, κύριε Πρόεδρε. 
      Εμείς προσερχόμαστε στο διάλογο και σας ζητάμε να μας καταθέσετε, για να ξεκινήσουμε το διάλογο, την υφιστάμενη κατάσταση των ασφαλιστικών ταμείων, την αναλογιστική μελέτη και τις δικές σας προτάσεις επί των οποίων θα συζητήσουμε. Εσείς καμμία πρότασή μας δεν κάνετε αποδεκτή. Προσχηματικός διάλογος, χωρίς θέσεις και προτάσεις. 
      Μας προτείνετε σε διάλογο για τον εκλογικό νόμο. Σας καταθέτουμε τις προτάσεις, αλλά εσείς καμμία δεν κάνετε αποδεκτή, γιατί θέλετε να χρησιμοποιήσετε τον εκλογικό νόμο για τις εσωτερικές σας ισορροπίες και την με κάθε τρόπο παραμονή σας στην εξουσία. 
      Μα, σε ποιο διάλογο μας καλείτε επιτέλους; Τι διάλογο να κάνουμε μαζί σας, αφού δεν συμφωνείτε ούτε σε μια απλή πρότασή μας για το επίδομα θέρμανσης; Τι διάλογο να κάνουμε μαζί σας, αφού δεν πιστεύετε πραγματικά στο διάλογο; Μήπως μας καλείτε σε διάλογο για να επιβάλλετε αυταρχικά το δικό σας μονόλογο; Μήπως μας καλείτε σε διάλογο για να επικυρώσουμε τις νεοφιλελεύθερες πολιτικές σας; Ή, μήπως, μας καλείτε στο διάλογο, γιατί ψάχνετε για συνενόχους και συνυπεύθυνους στα αντιλαϊκά σας μέτρα, που έχουν δημιουργήσει ένα κύμα εξέγερσης της ελληνικής κοινωνίας; 
      Κυρίες και κύριοι συνάδελφοι της Κυβέρνησης, εδώ και τώρα έχετε την ευκαιρία και τη δυνατότητα να αποδείξετε την κοινωνική σας ευαισθησία σ’ αυτούς που πραγματικά την έχουν ανάγκη. Οι υπεκφυγές σας και οι αναφορές σας στο κακό παρελθόν δεν γίνονται πλέον πιστευτές, δεν πείθουν, πλέον, κανέναν, γιατί το παρελθόν είστε εσείς. Κυβερνάτε τέσσερα χρόνια, έχετε, πλέον, παρελθόν και μάλιστα κακό παρελθόν. Οι υπεκφυγές σας και οι αναφορές σας στο χθες δεν γίνονται πλέον πιστευτές, δεν πείθουν κανέναν, γιατί το χθες είστε εσείς, κυβερνάτε τέσσερα χρόνια, είστε μάλιστα το κακό χθες, δεν ξέρουμε αν θα είστε το αύριο. 
      Κυρίες και κύριοι συνάδελφοι, υπάρχουν πολλοί συνάνθρωποί μας που πραγματικά αυτή την περίοδο παγώνουν. Έχουν το δικαίωμα στη θέρμανση. Από εμάς ζητάνε λίγη ζεστασιά. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο εισηγητής της Νέας Δημοκρατίας κ. Μιχαήλ Γιαννάκης. 
      ΜΙΧΑΗΛ ΓΙΑΝΝΑΚΗΣ: Ευχαριστώ, κύριε Πρόεδρε. 
      Σίγουρα, αγαπητέ συνάδελφε, οι συμπολίτες μας ζητάνε, όχι λίγη, πολλή ζεστασιά απ’ όλους μας, αρκεί αυτή η ζεστασιά να μην εκφράζεται επιλεκτικά, αλλά να είναι μια διαρκής προσπάθεια, όλων μας, συνεννόησης, πράξης και αποτελέσματος. 
      Και είναι βέβαιο ότι το θέμα που συζητάμε είναι εξαιρετικά επίκαιρο, γιατί, όπως και ο συνάδελφος είπε, η συγκυρία με το πετρέλαιο στα 100 περίπου δολάρια το βαρέλι κάθε άλλο παρά ευνοϊκή, θετική είναι για όλους, ιδιαίτερα για τους συμπολίτες μας που πραγματικά έχουν ανάγκη, αλλά και για την Κυβέρνηση, την όποια κυβέρνηση, η οποία έχει να διαχειριστεί ένα σημαντικό πρόβλημα. Φανταστείτε πόσο πιο εύκολη θα ήταν η δουλειά μας, αν το πετρέλαιο είχε 50 ή 35 δολάρια, όσο είχε την εποχή που η κυβέρνηση του ΠΑ.ΣΟ.Κ. είχε τη διακυβέρνηση του τόπου μας. 
      Και επειδή έγινε κριτική εφ’ όλης της οικονομικής πολιτικής, μια κριτική τουλάχιστον από εμάς καλοδεχούμενη πάντα, θα ήθελα να θυμίσω ότι αυτή η πολιτική εξαντλήθηκε προεκλογικά και νομίζω ότι όλοι πήραμε το μήνυμα της κοινωνίας, ένα μήνυμα, δυστυχώς, για την Αξιωματική Αντιπολίτευση καταλυτικό, ένα μήνυμα που επιβράβευσε μια προσπάθεια τριάμισι περίπου χρόνων, μια προσπάθεια που στις 16 Σεπτεμβρίου επιβραβεύτηκε από την πλειοψηφία του ελληνικού λαού. Και επειδή κάθε άλλο παρά προσπαθούμε, αν θέλετε, να ξεφύγουμε από τον όποιο διάλογο επικαλέστηκε ο συνάδελφος της Αξιωματικής Αντιπολίτευσης, όχι μόνο δεν θέλουμε να αποφύγουμε το διάλογο, αλλά σε κάθε περίπτωση τον επιδιώκουμε, αλλά ένα διάλογο καλόπιστο, με επιχειρήματα, με θέσεις, με προτάσεις, γιατί αυτό είναι που έχει ανάγκη η ελληνική κοινωνία, αυτό περιμένουν από εμάς οι συμπολίτες μας και είναι βέβαιο ότι η κοινωνική ευαισθησία  τουλάχιστον σ’ αυτήν την Αίθουσα είναι δεδομένη για όλους τους συναδέλφους, για όλες τις πτέρυγες. 
      Αλλά πού βρίσκεται η διαφορά μας; Πιστεύω, κυρίες και κύριοι συνάδελφοι, ότι η διαφορά μας βρίσκεται στην ασκούμενη οικονομική πολιτική και όχι στα λόγια αλλά στην πράξη. Άλλωστε, το αποτέλεσμα είναι αυτό που δικαιώνει μια πολιτική και όχι τα όποια πυροτεχνήματα ή τα ωραία λόγια. Προτιμάμε πιστεύω όλοι μας δέκα χιλιάδες λιγότερους άνεργους παρά δέκα επιδόματα θέρμανσης. Και αν ρωτήσουμε τους συμπολίτες μας άνεργους έξω απ’ αυτήν την Αίθουσα, σίγουρα την ίδια άποψη θα εκφράσουν. 
      Αλλά, κυρίες και κύριοι συνάδελφοι, η ευαισθησία της όποιας πολιτικής του όποιου κόμματος κρίνεται, όπως είπα, από τις αποφάσεις μας, κρίνεται εκ του αποτελέσματος και ήδη τουλάχιστον για τη νέα χρονιά έχουμε πάρει σημαντικά μέτρα. Ήδη αυξάνονται κατά 730 περίπου ευρώ το χρόνο οι κατώτερες συντάξεις του Ο.Γ.Α., κατά 500 περίπου ευρώ το χρόνο το Ε.Κ.Α.Σ., το οποίο φτάνει στα 230 ευρώ, και κατά 500 περίπου ευρώ το χρόνο το επίδομα θέρμανσης. Επίσης, συστήνεται το Εθνικό Ταμείο Κοινωνικής Συνοχής, μια σημαντική πρωτοβουλία, που μέσα στα επόμενα χρόνια θα έχουμε ένα ποσό γύρω στα 2.000.000.000 ευρώ, με ό,τι αυτό θετικά συνεπάγεται για τους συμπολίτες μας. Επίσης καταβάλλουμε το επίδομα πολυτέκνων και στους τρίτεκνους.
      Για όλα τα προαναφερθέντα, μόνο γι’ αυτά, ο προϋπολογισμός του 2008 προβλέπει ένα έξοδο περίπου 2.000.000.000 ευρώ, ενώ για το επίδομα θέρμανσης που εσείς εισηγείστε το κόστος είναι περίπου 580.000.000 ευρώ, δηλαδή, περίπου το ? των μέτρων για τα οποία ήδη έχουμε δεσμευτεί και τα έχουμε νομοθετήσει. Θα ήταν, λοιπόν, εύκολο για μας να ικανοποιήσουμε το αίτημα που προβάλλει η Αξιωματική Αντιπολίτευση για χορήγηση επιδόματος θέρμανσης και να μην υλοποιήσουμε ένα από τα παραπάνω μέτρα ή -αν θέλετε- να μειώσουμε αυτές μας τις παροχές. Θα φαινόμασταν και καλοί και επικοινωνιακά πιο επιτυχημένοι. Όμως, προτιμούμε να είμαστε ουσιαστικοί και να βοηθήσουμε τα ευπαθή κοινωνικά στρώματα σε ετήσια μόνιμη βάση και όχι συγκυριακά. Δίνουμε μεγαλύτερες αυξήσεις -πολύ μεγαλύτερες από τον πληθωρισμό- στους χαμηλοσυνταξιούχους και εδώ δεν προκύπτει το ερώτημα αν υπάρχουν συμπολίτες μας ή όχι που έχουν ανάγκη το επίδομα θέρμανσης. Σαφώς και υπάρχουν και καλό είναι για όλους μας με τις πολιτικές που εφαρμόζουμε να ελαχιστοποιήσουμε τον αριθμό των συμπολιτών μας που έχουν ανάγκη επιδόματος θέρμανσης.
      Εδώ, κυρίες και κύριοι συνάδελφοι, συγκρούονται δύο πολιτικές φιλοσοφίες. Θέλουμε επιδοματική πολιτική με δανεικά ή πολιτική νοικοκυρέματος, αναπτυξιακή, με μεγαλύτερες ευκαιρίες κοινωνικής ενσωμάτωσης; Ήδη παρατηρούμε και στην Ευρωπαϊκή Ένωση να προσανατολίζονται σε αντικατάσταση των παθητικών πολιτικών κοινωνικής προστασίας και επιδομάτων από αντίστοιχες ενεργητικές. Ακόμη και τα σκανδιναβικά κράτη, κράτη με ισχυρές κοινωνίες και οικονομίες αλλάζουν σταδιακά την πολιτική τους.
      Κυρίες και κύριοι συνάδελφοι, η κριτική που ασκήθηκε πριν τις εκλογές για κάποια νομοσχέδια που παραμονές εκλογών καταθέσαμε, νομίζω ότι αυτή έχει πέσει στο κενό. Ήδη όσα νομοσχέδια είχαμε καταθέσει προεκλογικά, τα έχουμε ψηφίσει μέσα σε δύο μήνες, είναι νόμοι του κράτους.
      Κυρίες και κύριοι συνάδελφοι της Αξιωματικής Αντιπολίτευσης, την οικονομική σας πολιτική τη βίωσε ο ελληνικός λαός και την καταδίκασε στις δύο τελευταίες εκλογές. Με μεγάλη καθυστέρηση στελέχη σας, σε στιγμές έκρηξης αυτοκριτικής διάθεσης, ομολογούν ότι την τελευταία τετραετία διακυβέρνησής σας διαλύσατε το κράτος και την οικονομία. Άλλωστε δεν χρειαζόταν η αποκάλυψη της απογραφής –κατά την άποψή μου- για να αναδειχθεί η τραγική κατάσταση της οικονομίας που μας παραδώσατε. Το ομολογούν πλέον και δημόσια κορυφαία στελέχη σας. 
      Πόσα αλήθεια επιδόματα θέρμανσης θα μπορούσε να δώσει η πολιτεία αν δεν κληρονομούσαμε τα τεράστια ανοίγματα στον Ο.Σ.Ε., στην Εμπορική, την Αγροτική Τράπεζα, τα χρέη προς τα νοσοκομεία, στο Ταμείο Νομικών, στο Ν.Α.Τ., στον Ο.Γ.Α., στην Τοπική Αυτοδιοίκηση, τα πρόστιμα από την Ευρωπαϊκή Ένωση για κακοδιαχείριση στα μεγάλα έργα, τον Κουρουπητό, το Κτηματολόγιο, την ηλεκτροκίνηση της σιδηροδρομικής γραμμής Αθηνών-Θεσσαλονίκης, τη σήραγγα του Πλαταμώνα και εκατοντάδες άλλα μικρότερα ή μεγαλύτερα έργα; 
      Επίσης ο δανεισμός ξεπέρασε κάθε όριο, ιδιαίτερα το 2003. Προβλέπατε στον προϋπολογισμό ότι θα δανειστούμε 27.000.000.000 ευρώ και φτάσαμε στα 38.000.000.000 ευρώ. Για πρώτη φορά δανειστήκαμε περισσότερα απ’ ό,τι εισπράξαμε σε φόρους. 
      Πότε αλήθεια έγινε μεγαλύτερη ανακατανομή πλούτου στη σύγχρονη Ελλάδα; Θα θυμάστε την περίοδο του Χρηματιστηρίου, όπου εκεί δεν είδαμε ανάλογη πολιτική ευαισθησία. Άλλωστε κορυφαίο σας στέλεχος, κορυφαία Υπουργός πριν λίγες εβδομάδες –πριν ένα μήνα περίπου- στην κορυφαία σας διαδικασία για την εκλογή του Προέδρου, εκφράστηκε με συγκεκριμένο τρόπο και είναι γνωστός σε όλους.
      Θα θυμίσω μια φράση της: «Στην πραγματικότητα, λέει, χάσαμε από το 2000 και ας κερδίσαμε τότε στις εκλογές. Οι πολίτες έστελναν τα μηνύματά τους και εμείς τα επιστρέφαμε. Η δεύτερη συνεχόμενη ήττα μας είναι τόσο βαριά που θα έπρεπε όλοι μας να είχαμε πάει στα σπίτια μας. Δυστυχώς στο ΠΑ.ΣΟ.Κ. δεν έγινε ποτέ κάθαρση. Δεν θέλω να έχω καμμία σχέση με όσους έκαναν περιουσία και πλούτισαν επί ΠΑ.ΣΟ.Κ.». Θα θυμάστε τη φράση και του Αρχηγού σας και πολλών από εσάς «φέρτε πίσω τα λεφτά». Υπάρχει, λοιπόν, ένα ζήτημα. Θα πρέπει η ηγεσία σας να δώσει απάντηση ή στη συνάδελφο ή στον ελληνικό λαό. 
      Κυρίες και κύριοι συνάδελφοι, είναι γεγονός ότι παραλάβαμε μια οικονομία και ένα κράτος με ιδιαίτερα και οξυμένα οξυμμένα προβλήματα. Αν αφαιρέσουμε την Ολυμπιάδα, ο ωφέλιμος πολιτικός χρόνος που είχε η Κυβέρνησή μας, η νέα Κυβέρνηση να επιλύσει τα μεγάλα προβλήματα του τόπου είναι περίπου τρία χρόνια και μέσα σ’ ένα περιβάλλον εξαιρετικά εχθρικό. 
      Νομίζω ότι όλοι θα συμφωνήσουμε ότι η νοοτροπία που έχει αναπτυχθεί όλα αυτά τα χρόνια, τις τελευταίες δεκαετίες –και εδώ είμαστε συνυπεύθυνοι όλοι- είναι ο μεγάλος μας αντίπαλος. Αν δεν συγκρουστούμε μ’ αυτή τη νοοτροπία, που έχει αναπτυχθεί ιδιαίτερα στο δημόσιο τομέα, αν δεν ανατρέψουμε αυτή την κατάσταση, τότε τα προβλήματα θα είναι συνεχώς μπροστά μας. Μέσα, λοιπόν, απ’ αυτές τις τεράστιες δυσκολίες, πιστεύω ότι έχουμε κάνει σημαντικά βήματα. 
      Μειώνουμε ήδη το έλλειμμα κάτω από το 2% το 2008, συγκρατούμε τις δαπάνες, πετυχαίνουμε ρυθμό ανάπτυξης στο 4% για συνεχόμενες χρονιές, με ό,τι αυτό συνεπάγεται για την ανάπτυξη του τόπου μας, μειώνουμε σημαντικά την ανεργία κάτω από το 8%. Εξασφαλίσαμε πάνω από 20.000.000.000 ευρώ για το Δ΄ Κοινοτικό Πλαίσιο Στήριξης, χρήματα που στο 80% θα κατευθυνθούν προς την περιφέρεια.
      Κάναμε πετυχημένες αποκρατικοποιήσεις. 
      Επιστρέφουμε τα περίφημα «αναδρομικά του Λ.Α.Φ.Κ.Α.», τον οποίο καταργήσαμε, και το 2008, την επόμενη χρονιά, θα επιστρέψουμε επιπλέον δύο δόσεις. Δίνουμε αυξήσεις πολλαπλάσιες του πληθωρισμού στο Ε.Κ.Α.Σ. και στις συντάξεις του Ο.Γ.Α.. Μειώσαμε κατά 25% τις εισφορές στον ΕΛ.Γ.Α., ρυθμίσαμε το θέμα με τα πανωτόκια.
      Ενισχύουμε τις τρίτεκνες οικογένειες. 
      Πετυχαίνουμε μεγαλύτερη αύξηση στις εξαγωγές, στον τουρισμό, στη ναυτιλία. 
      Πραγματοποιούμε ήδη έξι σημαντικά περιφερειακά έργα. Η έκτη σύμβαση για τον αυτοκινητόδρομο Κορίνθου-Πατρών-Πύργου-Τσακώνας υπογράφηκε την προηγούμενη εβδομάδα εδώ στη Βουλή. 
      Μειώνουμε τους φορολογικούς συντελεστές. Αυξάνουμε το αφορολόγητο. Ο δε νέος αναπτυξιακός νόμος και οι συμπράξεις δημόσιου και ιδιωτικού τομέα φέρνουν ήδη σημαντικά αποτελέσματα. 
      Αγαπητοί συνάδελφοι, πιστεύω ότι κάναμε σημαντικά βήματα. Μακάρι να μπορούσαμε περισσότερα. Κι όσο βελτιώνουμε τα δημόσια οικονομικά να είστε βέβαιοι πως θα κάνουμε περισσότερα για τους εργάτες, τους αγρότες, τους μικροεπιχειρηματίες. Είναι βέβαιο ότι τα προβλήματα κι οι αγωνίες των ευπαθών ομάδων της κοινωνίας μας είναι για μας πρώτη προτεραιότητα, όχι στα λόγια αλλά στην πράξη.
      Κυρίες και κύριοι συνάδελφοι, το ΠΑ.ΣΟ.Κ. έχει αναγάγει το επίδομα θέρμανσης σε υπ’ αριθμόν ένα πρόβλημα της ελληνικής οικονομίας. Φέρνει το ίδιο νομοσχέδιο για τρίτη φορά στη Βουλή. Και θα μπορούσε εύλογα να αναρωτηθεί κανείς: Δεν υπάρχουν άλλα προβλήματα, ιδιαίτερα στον οικονομικό τομέα; Στην Κοινοβουλευτική Ομάδα του ΠΑ.ΣΟ.Κ. υπάρχουν εμπειρότατα στελέχη που έχουν διατελέσει σε κυβερνητικές θέσεις οι οκτώ περίπου στους δέκα. Θα περιμέναμε, λοιπόν, να ακούσουμε προτάσεις για τη φοροδιαφυγή, για το λαθρεμπόριο, για ένα σωρό ζητήματα, συγκεκριμένες προτάσεις, συγκεκριμένα νομοσχέδια, για να καθίσουμε να κουβεντιάσουμε, να βρούμε λύσεις σ’ αυτά που πραγματικά έχει ανάγκη η οικονομία και ο τόπος. Τέτοια προσπάθεια όμως δεν την είδαμε. Αντίθετα, βλέπουμε για τρίτη φορά το επίδομα θέρμανσης. 
      Καλό είναι, συνάδελφοι του ΠΑ.ΣΟ.Κ., αυτή την τεράστια εμπειρία που έχετε αποκτήσει και που για χρόνια σας εμπιστεύθηκε τις τύχες του τόπου ο ελληνικός λαός, να την αξιοποιήσετε προς την κατεύθυνση που πιστεύω ότι έχει ανάγκη ο τόπος και περιμένει από μας ο ελληνικός λαός. 
      Αντί αυτού όμως βλέπουμε αυτή την πολιτική σας αδυναμία να προσπαθείτε με πυροτεχνήματα τύπου «επίδομα θέρμανσης» να την καλύψετε. Γιατί αν πιστεύατε πραγματικά ότι υπάρχει ανάγκη επιδόματος θέρμανσης και ότι μπορεί να λύσει σημαντικά προβλήματα αυτό είχατε τη δυνατότητα είκοσι χρόνια στη διακυβέρνηση του τόπου να το καθιερώσετε σε μόνιμη βάση νομοθετικά. Γιατί δεν το κάνατε; Δεν υπήρχαν συμπολίτες μας τις προηγούμενες τετραετίες που πραγματικά είχαν ανάγκη; Αυτό δείχνει ότι λειτουργείτε περιστασιακά, λειτουργείτε επικοινωνιακά κι όχι πραγματικά και αποτελεσματικά. 
      Και προσπαθείτε να κάνετε και κάτι άλλο. Προσπαθείτε, αν θέλετε, «προπαγανδιστικά» να κρύψετε άλλα εσωτερικά σας προβλήματα. Προσπαθείτε να φορέσετε το σοσιαλιστικό προσωπείο, για να πλησιάσετε την ελληνική κοινωνία. Μακάρι τέτοιες πρωτοβουλίες να έφερναν αποτέλεσμα. Δυστυχώς όμως, η κοινωνία, ο Έλληνας πολίτης έχει και γνώμη και γνώση και μπορεί να συγκρίνει και νομίζω ότι τέτοιες πρωτοβουλίες καταλαβαίνει και γιατί τις παίρνετε, αλλά και τι νόημα έχουν και τι στόχο έχουν από τη μεριά σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε δύο λεπτά, κύριε Πρόεδρε, τελειώνω.
      Κλείνω, κύριε Πρόεδρε, με αναφορά, όπως είπα και στο ξεκίνημα της ομιλίας μου, στην κοινωνική ευαισθησία όλων μας, η οποία θεωρώ ότι είναι και αυτονόητη και δεδομένη. 
      Άλλωστε, δεν είμαστε εδώ να πλειοδοτήσουμε σε θέματα κοινωνικής ευαισθησίας. Πιστεύω ότι εδώ συγκρούονται δύο πολιτικοοικονομικές φιλοσοφίες και πρακτικές. Τη μία την καταδίκασε δύο φορές ο ελληνικός λαός, το 2004 και το Σεπτέμβριο του 2007, την άλλη την ενέκρινε και τη βαθμολογεί καθημερινά και πιστεύω ότι τη βαθμολογεί θετικά. 
      Πιστεύω, άλλωστε, ότι κανένα επίδομα θέρμανσης δεν μπορεί να ξαναζεστάνει τις κυβερνητικές καρέκλες για τους συναδέλφους του ΠΑ.ΣΟ.Κ.. Άλλα είναι τα μεγάλα προβλήματα της κοινωνίας και του τόπου. Και εκεί η σημερινή Κυβέρνηση κάνει θετικά, σταθερά βήματα, βήματα που μας οδηγούν με σιγουριά σε μια πιο δυναμική οικονομία για μια δίκαιη κοινωνία, μια κοινωνία με προοπτική και αλληλεγγύη.
      Μια παρατήρηση, κύριε Υπουργέ, επειδή πριν ένα μήνα είχε γίνει μια συζήτηση με την ηγεσία του Υπουργείου Οικονομικών με εκπροσώπους των Ατόμων Με Ειδικές Ανάγκες. Σε αυτές οι κοινωνικές ομάδες, τις στοχευμένες ομάδες του πληθυσμού, που εκτός των οικονομικών προβλημάτων αντιμετωπίζουν και άλλα προβλήματα, όπως είναι τα Άτομα Με Ειδικές Ανάγκες, νομίζω ότι το αίτημά τους για επίδομα θέρμανσης θα πρέπει να το δείτε, ώστε σ’ αυτό το κομμάτι του πληθυσμού, που εκτός του οικονομικού προβλήματος αντιμετωπίζει και άλλα κοινωνικά προβλήματα, να σταθούμε πιο προσεκτικά. Και είναι καιρός να αποφασίσετε, τουλάχιστον στην κατηγορία των Α.Με.Α., αν είναι δυνατόν αυτό το επίδομα να δοθεί.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Εκείνο που μπορώ να πω εγώ, κύριε Πρόεδρε, κυρίες και κύριοι συνάδελφοι, είναι ότι για τρίτη και μάλιστα συνεχόμενη χρονιά βρεθήκαμε στο ίδιο έργο θεατές, ένα έργο που αν περισσεύει κάτι σ’ αυτό, είναι η προσπάθεια απόκρυψης ή απόρριψης ευθυνών που υπάρχουν για την κατάσταση που βιώνουν τα πλατιά λαϊκά στρώματα της χώρας μας. 
      Γιατί για μια τέτοια προσπάθεια μόνο μπορούμε να μιλήσουμε, όταν δεν μπορείτε να πείσετε τον ελληνικό λαό ότι οι έγνοιες σας είναι τα προβλήματα που αντιμετωπίζουν τα λαϊκά στρώματα, όταν αυτά τα προβλήματα είναι δικό σας επίτευγμα, δικό σας δημιούργημα, δηλαδή, δημιούργημα της πολιτικής που και τα δύο κόμματα επί πάρα πολλά χρόνια είχατε ακολουθήσει.
      Είναι γεγονός, κύριοι συνάδελφοι, ότι σήμερα τα πλατιά λαϊκά στρώματα της χώρας μας, οι εργαζόμενοι, οι μικρομεσαίοι, οι μικρομεσαίοι Ε.Β.Ε., οι μικρομεσαίοι αγρότες, οι συνταξιούχοι βρίσκονται αντιμέτωποι με σωρεία προβλημάτων, τα οποία καθιστούν ολοένα και πιο προβληματική την επιβίωσή τους. Και βέβαια η κατάσταση αυτή είναι ακόμα χειρότερη για εκείνους που βρίσκονται κάτω από το όριο της φτώχειας και που σύμφωνα με την Εθνική Στατιστική Υπηρεσία πάνω από οκτακόσιες χιλιάδες ελληνικά νοικοκυριά βρίσκονται σ’ αυτή την κατάσταση.
      Εμείς λέμε ότι ο αριθμός αυτός είναι ακόμα μεγαλύτερος και μεγαλώνει καθημερινά. Όμως, η κατάσταση αυτή δεν δημιουργήθηκε βέβαια από μόνη της ή δεν έπεσε από τον ουρανό. Είναι απόρροια και δημιούργημα, όπως είπα και προηγούμενα, της πολιτικής που προωθείται με τις καπιταλιστικές αναδιαρθρώσεις. 
      Μ’ αυτήν την πολιτική που συμφωνείτε και τα δύο τα κόμματα, ο παραγόμενος πλούτος της χώρας μας κατανέμεται με τέτοιο τρόπο που ωφελημένοι δεν είναι αυτοί που τον παράγουν, αλλά οι κηφήνες –κυριολεκτικά- της ελληνικής κοινωνίας. Αυτοί βλέπουν να αυξάνεται καθημερινά ο πλούτος στις τσέπες τους και στις καταθέσεις τους.
      Αυτή, λοιπόν, η πολιτική είναι που δημιουργεί τα προβλήματα, κύριοι Βουλευτές, και γι’ αυτό λέμε ότι τα όσα ακούγονται περί κοινωνικής ευαισθησίας, ακόμα μόνο σαν υποκρισία μπορούν να λογιστούν και λογίζονται έτσι από τον ελληνικό λαό. 
      Σ’ αυτήν την πολιτική όχι μόνο δεν θα μπει τέρμα, αλλά και θα ενταθεί περισσότερο με τη νέα εισοδηματική πολιτική που μέσω του προϋπολογισμού προωθεί η Κυβέρνηση με τις αυξήσεις πείνας των 3% και 4%, αλλά και την αντιασφαλιστική επίθεση που βρίσκεται σε εξέλιξη και που στόχο της έχει την ισοπέδωση του ασφαλιστικού συστήματος στη χώρα μας.
      Σ’ αυτήν, λοιπόν, την πραγματικά αφόρητη, για τα λαϊκά στρώματα, κατάσταση, ήρθαν και οι αυξήσεις στις τιμές του πετρελαίου, των καυσίμων, για να ακολουθήσουν, βέβαια, αμέσως και οι αυξήσεις στα τιμολόγια της Δ.Ε.Η.. Βέβαια, πρόκειται για αυξήσεις που μετακινούνται στις πλάτες των λαϊκών μαζών και που αποτελούν ληστεία, πραγματική ληστεία, που διαπράττουν οι πετρελαϊκές εταιρείες.
      Το δε κράτος, η Κυβέρνηση, όχι μόνο δεν παρεμβαίνει να βάλει φρένο ή τέρμα σ’ αυτήν τη ληστεία, αλλά συμμετέχει και το ίδιο. Ληστής είναι και το ίδιο. Και γίνεται ληστής με τον ειδικό φόρο που έχει επιβάλλει και είναι ο Φ.Π.Α.. Η Κυβέρνηση, βέβαια, ισχυρίστηκε αυτό που είχε ισχυριστεί και πέρυσι και πρόπερσι, ότι δεν μπορεί να κάνει τίποτα, αφού στη διεθνή -λέει- αγορά έχουμε αυξήσεις των τιμών του πετρελαίου. Για μας, ο ισχυρισμός αυτός δεν μπορεί να κρύψει τις ευθύνες της. Η Κυβέρνηση μπορεί να κάνει αρκετά. Όμως, θέλει ή δεν τολμά να τα κάνει, για τους γνωστούς λόγους;
      Οι εταιρείες εμπορίας, οι εταιρείες διύλισης, τα ΕΛ.ΠΕ., κύριοι συνάδελφοι, αποκομίζουν τεράστια κέρδη από τις αυξήσεις αυτές. Και σ’ αυτά τα κέρδη -τα υπερκέρδη τους, θα πούμε καλύτερα- έπρεπε να φορτωθεί η αύξηση αυτή και όχι στο συνεχώς συρρικνούμενο, εξαιτίας της πολιτικής σας, λαϊκό εισόδημα.
      Όμως, η Κυβέρνηση κάθε άλλο παρά κινείται προς αυτήν την κατεύθυνση, δηλαδή, στην κατεύθυνση της αύξησης του συντελεστή φορολόγησης των πετρελαϊκών εταιρειών. Αυτός είναι ο νέος τρόπος για να μετακυλήσει τις αυξήσεις στις πλάτες των εταιρειών. Όμως, υπάρχει και ένας άλλος που οδηγεί κι αυτός στη μείωση της τιμής του πετρελαίου θέρμανσης και κίνησης. Και αυτός βρίσκεται στην κατάργηση του ειδικού φόρου κατανάλωσης και του Φ.Π.Α.. Όμως, η Κυβέρνηση όχι μόνο δεν παίρνει ένα τέτοιο μέτρο, μια τέτοια απόφαση, αλλά και προχωρά στην αύξηση του ειδικού φόρου από τις αρχές του νέου χρόνου κατά 6%.
      Τώρα, σε σχέση με την πρόταση νόμου των κυρίων Βουλευτών του ΠΑ.ΣΟ.Κ., εκείνο που θα ήθελα να τονίσω είναι ότι εμείς ήδη φέραμε το θέμα στη Βουλή με επίκαιρη ερώτηση που κατέθεσε ο Κοινοβουλευτικός μας Εκπρόσωπος, ο σύντροφος Σπύρος Χαλβατζής και που συζητήθηκε σ’ αυτήν την Αίθουσα στις 25 του Οκτώβρη -αν δεν κάνω λάθος- δηλαδή πριν ένα μήνα -παραπάνω από ένα μήνα- ενάμιση μήνα κοντά.
      Με την επίκαιρη αυτή ερώτησή μας, αφού επισημαίναμε τη ληστεία που γίνεται σε βάρος των λαϊκών μαζών, ζητούσαμε να ληφθούν άμεσα μέτρα που θα ανακουφίσουν τα λαϊκά στρώματα. Και σαν τέτοια μέτρα, είναι αυτά που ανέφερα λίγο προηγούμενα, δηλαδή, η κατάργηση του ειδικού φόρου κατανάλωσης και του Φ.Π.Α. για το πετρέλαιο θέρμανσης και κίνησης, ώστε να μειωθεί η τιμή τους και η ενίσχυση των χαμηλόμισθων και των συνταξιούχων με 400 ευρώ και των ανέργων με 500 ευρώ.
      Και βέβαια, τονίσαμε και στην επίκαιρη ερώτησή μας ότι πρέπει να αυξηθεί ο συντελεστής φορολόγησης των επιχειρήσεων καυσίμων, με δεδομένη τη μεγάλη κερδοφορία τους. Και βέβαια, η Κυβέρνηση έγραψε, ως συνήθως, στα παλαιότερα των υποδημάτων της αυτές τις δίκαιες και σωστές προτάσεις μας.
      Και για τα θέματα αυτά πρέπει να επισημάνω, κύριοι Βουλευτές του ΠΑ.ΣΟ.Κ., ότι δεν λέτε κουβέντα και εσείς. Εννοώ την κατάργηση -επαναλαμβάνω- του Φ.Π.Α. και του ειδικού φόρου κατανάλωσης και την αύξηση της φορολόγησης των πετρελαϊκών εταιρειών. Αφήνετε τους ληστές να κάνουν τη δουλειά τους, δηλαδή, να θησαυρίζουν, πράγμα που τους ανοίγει παραπέρα την όρεξη και μιλάτε μόνο για την καταβολή του επιδόματος θέρμανσης, ενός επιδόματος που πρέπει να δοθεί -εμείς το ονομάζουμε ενίσχυση- που εξάλλου, με βάση τη συγκεκριμένη πρόταση νόμου, δίνεται σε πολύ λίγους και είναι πάρα πολύ μικρό.
      Επαναλαμβάνω ότι εμείς ζητάμε να δοθεί το επίδομα -εμείς το ονομάζουμε ενίσχυση- και να είναι στα 400 ευρώ για τους χαμηλόμισθους και τους συνταξιούχους και στα 500 ευρώ για τους ανέργους.
      Όσον αφορά τους περιορισμούς που βάζει η Ευρωπαϊκή Ένωση –δεν το άκουσα σήμερα, αλλά το ακούω συνήθως αυτό- και σίγουρα βάζει τέτοιους περιορισμούς –και όχι μόνο εδώ, αλλά παντού- είχαμε εμείς τονίσει, ως Κομμουνιστικό Κόμμα –το τονίζουμε και σήμερα- ότι όταν έχουμε να κάνουμε με ζωτικές ανάγκες του ελληνικού λαού, των εργαζομένων, των συνταξιούχων κ.λπ., αυτό που πρωτεύει είναι η ικανοποίηση των λαϊκών αναγκών και όχι η πειθαρχία στις αντιλαϊκές αποφάσεις, ντιρεκτίβες, της Ευρωπαϊκής Ένωσης. Είναι μια πειθαρχία, βέβαια, που βολεύει την πολιτική της Κυβέρνησης και που εκδηλώνεται σε πλείστες περιπτώσεις και μια τέτοια περίπτωση, βέβαια, είναι κι αυτή της Ολυμπιακής Αεροπορίας που την οδηγείτε σε ξεπούλημα.
      Βέβαια, αυτή η στάση της Κυβέρνησης υπαγορεύεται από το ότι οι κανονισμοί αυτοί, οι ντιρεκτίβες όπως λέμε, φέρνουν την υπογραφή και των ελληνικών Κυβερνήσεων, είτε αυτές ανήκουν στη Νέα Δημοκρατία, είτε ανήκαν στο ΠΑ.ΣΟ.Κ.. Και βέβαια δεν σας ανάγκασε ο λαός να το κάνετε, μην επικαλεστείτε ότι σας ανάγκασε ο λαός να βάλετε αυτές τις υπογραφές σας για να του φορτώνετε τα σπασμένα και τα βάρη τους, όπως βέβαια δεν σας ανάγκασε να υπογράψετε και ένα σωρό άλλες αποφάσεις που ισοπεδώνουν λαϊκές κατακτήσεις κ.λπ..
      Κυρίες και κύριοι Βουλευτές, μίλησα προηγούμενα για την υποκρισία που χαρακτηρίζει την πολιτική σας, αλλά και το λόγο σας, όταν αναφέρεστε στα προβλήματα που αντιμετωπίζουν οι εργαζόμενοι, οι μικρομεσαίοι αγρότες και οι συνταξιούχοι μας. 
      Ένα χαρακτηριστικό δείγμα από τα πολλά αυτής της υποκρισίας, κύριοι της Κυβέρνησης, αποτελεί το νέο χαράτσι που επιβάλλατε στα λαϊκά νοικοκυριά. Και αναφέρομαι βέβαια, στην αύξηση στα τιμολόγια της Δ.Ε.Η., που είναι η τρίτη συνεχόμενη αύξηση μέσα σε ένα χρόνο, με αποτέλεσμα να αυξηθεί πάνω από 20% η τιμή του ρεύματος. Και αποτελεί υποκρισία, αφού υποστηρίζετε, ούτε λίγο ούτε πολύ, ότι η αύξηση αυτή που κάνετε στα τιμολόγια είναι προς όφελος του καταναλωτή, γιατί έτσι, λέτε, θα αναπτυχθεί ο ανταγωνισμός. Αλήθεια, που έγινε αυτό; 
      Δεν ξέρω, κύριε Υπουργέ, αν εσείς έχετε αντίθετη γνώμη, αλλά το να ισχυρίζεται κάποιος ότι η ληστεία γίνεται για το καλό του ληστευόμενου, προϋποθέτει όχι μόνο απύθμενο θράσος, αλλά και απώλεια της ελάχιστης τσίπας που απαιτείται και που πρέπει να έχει ο καθένας μας. 
      Εμείς, καταγγέλλουμε αυτήν την απόφαση της Κυβέρνησης και δηλώνουμε ότι όχι μόνο δεν έπρεπε να αυξηθούν τα τιμολόγια της Δ.Ε.Η., αλλά αντίθετα έπρεπε να μειωθούν. Καταγγέλλουμε επίσης, και τα δύο κόμματα, Νέα Δημοκρατία και ΠΑ.ΣΟ.Κ., και λέμε ότι με την πολιτική που ακολούθησαν μετέτρεψαν τη Δ.Ε.Η., που είναι δημιούργημα του λαού, σε εχθρό του λαού, σε αντίπαλο του λαού. Εμείς λέμε για ακόμη μια φορά ότι η ηλεκτρική ενέργεια είναι κοινωνικό αγαθό και όχι εμπόρευμα για να κερδοσκοπήσει το μεγάλο κεφάλαιο.
      Κυρίες και κύριοι Βουλευτές, κλείνοντας θα ήθελα να πω ότι είναι βέβαιο ότι στα πλαίσια της ακολουθούμενης πολιτικής, όχι μόνο δεν θα αντιμετωπιστούν τα προβλήματα αυτά, αλλά από χρόνο σε χρόνο θα χειροτερεύουν και βέβαια αυτό θα το πληρώνουν τα πλατιά λαϊκά στρώματα της χώρας μας.
      Για να αντιμετωπιστούν χρειάζεται μια άλλη πολιτική που ο παραγόμενος πλούτος δεν θα πηγαίνει στις τσέπες των Λάτσηδων και των Βαρδινογιάννηδων, όπως πήγαινε και πηγαίνει μέχρι τώρα, αλλά στις τσέπες αυτών που τον παράγουν. Τότε και οι μισθοί θα διαμορφωθούν σε επίπεδα που διεκδικεί το ταξικό κίνημα, δηλαδή σε μισθό 1.400 ευρώ, και οι συντάξεις στα 1.120 ευρώ για να εξασφαλίζονται ανθρώπινες συνθήκες ζωής για τους απόμαχους της δουλειάς. Και βέβαια, στα πλαίσια αυτής της πολιτικής, η ενέργεια δεν θα είναι εμπόρευμα, αλλά κοινωνικό αγαθό που θα υπηρετεί τις ανάγκες του λαού και όχι την κερδοφορία του μεγάλου κεφαλαίου.
      Για μια τέτοια πολιτική παλεύει σήμερα το Κομμουνιστικό Κόμμα της Ελλάδας, και σ’ αυτή την πολιτική καλούμε να συστρατευθούν οι εργαζόμενοι, οι αγρότες και όλα τα λαϊκά στρώματα της χώρας μας. Τους καλούμε να σπάσουν τα δεσμά και τους δεσμούς με τα κόμματα που τους έχουν οδηγήσει στη σημερινή ζοφερή κατάσταση και να ενώσουν τις δυνάμεις τους με το ταξικό συνδικαλιστικό κίνημα και το Κ.Κ.Ε., για να ανατραπεί η σημερινή πολιτική και να έρθει μια άλλη, που στα πλαίσιά της οι εργαζόμενοι, όχι μόνο θα μπορούν να κάνουν όνειρα, αλλά και θα βλέπουν τα όνειρά τους αυτά τα πραγματώνονται. 
      Τέλος, τους καλούμε να λάβουν μέρος μαζικά και αγωνιστικά στην απεργιακή κινητοποίηση στις 12 Δεκεμβρίου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς.
      Τώρα, το λόγο έχει η ειδική αγορήτρια του Συνασπισμού Ριζοσπαστικής Αριστεράς κ. Άννα Φιλίνη.
      ΑΝΝΑ ΦΙΛΙΝΗ: Κυρίες και κύριοι συνάδελφοι, ακούσαμε χθες και τον κ. Γκαργκάνα να δέχεται ορισμένα αυτονόητα ζητήματα, τα οποία γνωρίζει καλά και ο ελληνικός πληθυσμός. Όταν αυτή τη στιγμή είναι αποδεκτό ότι το 20% του ελληνικού πληθυσμού ζει κάτω από το όριο της φτώχειας, όταν ο πληθωρισμός ήδη κυμαίνεται στο 3% και έχει αυξηθεί –από ό,τι γνωρίζουμε- τους τελευταίους μήνες, όταν ξέρουμε ότι η βαρυχειμωνιά αυτές τις μέρες πλήττει τις ορεινές περιοχές της χώρας μας, τις περιοχές κυρίως της Μακεδονίας, αλλά και τους αγροτικούς πληθυσμούς σ’ όλες τις πυρόπληκτες περιοχές, θα θεωρούσαμε πραγματικά ότι είναι αυτονόητο να γίνει δεκτό αυτό το νομοσχέδιο, προκειμένου να υιοθετηθεί το επίδομα για το πετρέλαιο θέρμανσης. Πραγματικά, κάτι τέτοιο θα το θεωρούσαμε αυτονόητο.
      Δυστυχώς υπάρχει μια παράδοση στο ελληνικό Κοινοβούλιο και ιδιαίτερα από την Κυβέρνηση της Νέας Δημοκρατίας, να μη δέχεται νομοσχέδια τα οποία προτείνονται από την Αντιπολίτευση. Αυτό εμείς δημοκρατικά και διαδικαστικά δεν το θεωρούμε σωστό, όταν ξέρουμε ότι συνταγματικά είναι κατοχυρωμένο ότι οι Βουλευτές έχουν το δικαίωμα να παίρνουν πρωτοβουλίες σε μια νομοθετική κατεύθυνση.
      Από τη μεριά μας, εμείς θεωρούμε ότι πρέπει να γίνει δεκτό αυτό το νομοσχέδιο και εμείς θα το ψηφίσουμε. Η χώρα μας είναι χωρίς εθνική ενεργειακή πολιτική και ξέρουμε ότι διατηρεί τη μεγαλύτερη ενεργειακή εξάρτηση από το πετρέλαιο σε κοινοτικό επίπεδο, αφού καλύπτει μ’ αυτό το 61% των ενεργειακών της αναγκών, έναντι 41% του κοινοτικού μέσου όρου.
      Γι’ αυτό και εμείς ήμασταν και είμαστε υπέρ του να υπάρξει ένα επίδομα θέρμανσης, ιδιαιτέρως σε μια περίοδο όπως η σημερινή, με τις αυξήσεις που ήδη έχει πάρει το πετρέλαιο. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Έχουμε προτείνει στο παρελθόν και επαναλαμβάνουμε και σήμερα ότι πρέπει να υπάρξει ένα ταμείο καυσίμων, στο οποίο να μπαίνουν οι υπεραποδόσεις των φόρων που εισπράττει το κράτος όταν ανεβαίνουν οι τιμές των καυσίμων. Απ’ αυτό το ταμείο μπορεί να χρηματοδοτείται ένα επίδομα θέρμανσης, όποτε αυτό είναι αναγκαίο.
      Μπορούν, επίσης, απ’ αυτό το ταμείο να χρηματοδοτούνται και προγράμματα εξοικονόμησης ενέργειας ή και υποστήριξης εναλλακτικών μορφών ενέργειας, καθαρών μορφών ενέργειας, που δεν θα επιβαρύνουν, δηλαδή, το περιβάλλον. Προτείνουμε, δηλαδή, ένα διαρθρωτικό μηχανισμό αναδιανομής και πάρα πολλοί λόγοι καθιστούν αναγκαίο ένα τέτοιο εργαλείο.
      Διαπιστώνοντας και προβλέποντας ότι οι μεγάλες διακυμάνσεις στις τιμές των καυσίμων θα συνεχιστούν και στο μέλλον, αυτό το ταμείο μπορεί να λειτουργεί ως ένας ρυθμιστικός θεσμός. Είναι αναγκαίο και σήμερα –και θα είναι και στο μέλλον- διότι θα μπορούσε να χρηματοδοτείται από μέρος της φορολογίας που υπάρχει στα καύσιμα και ως συμβολή θα μπορούσε να έχει αφ’ ενός μεν τη χρησιμοποίησή του για την ενίσχυση κοινωνικών ομάδων σε περιόδους έξαρσης των τιμών, αλλά και τη χρηματοδότηση γενικότερων δράσεων για την εξοικονόμηση ενέργειας, για την αλλαγή του ενεργειακού μοντέλου της χώρας από πετρέλαιο και άλλες σημαντικές μορφές ενέργειας, σε ανανεώσιμες και καθαρές μορφές. 
      Λέμε ξανά πως την υιοθέτηση από την ελληνική Βουλή ενός τέτοιου μέτρου, εμείς τη θεωρούμε αυτονόητη. Εμείς ψηφίζουμε αυτή την πρόταση νόμου και καλούμε και την Κυβέρνηση να σταματήσει μια μικροκομματική αντιμετώπιση τέτοιου είδους προτάσεων και να δει ότι αυτή τη στιγμή είναι πραγματικά απαραίτητο για όλες τις περιοχές που πλήττονται, για όλους τους φτωχούς πληθυσμούς να ψηφίσουμε υπέρ μιας τέτοιας πρότασης νόμου.
      Ευχαριστώ.
      (Χειροκροτήματα από τις πτέρυγες του ΠΑ.ΣΟ.Κ. και του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης ορίζει ως Κοινοβουλευτικό Εκπρόσωπο τον κ. Βελόπουλο.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», σαράντα τέσσερις μαθητές και μαθήτριες και δύο συνοδοί καθηγητές από το 27ο Δημοτικό Σχολείο Πειραιά.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής) 
      Πριν δώσω το λόγο στον κ. Πολατίδη, θα ήθελα να προτείνω στο Σώμα να περιοριστούμε στο εξάλεπτο, δεδομένου ότι οι εγγεγραμμένοι είναι είκοσι έξι και αν κινηθούμε στο δικαίωμα του οκταλέπτου ή του δεκαλέπτου θα χρειαστούμε πολλές ώρες. Και για να μην προταθεί αυτό μετά τους έξι ή οκτώ ομιλητές και φανεί ότι υπάρχει διάκριση, θα πρότεινα να περιορισθούμε στο εξάλεπτο.
      Βέβαια, το ίδιο ισχύει και για τους εισηγητές και τους ειδικούς αγορητές, όπως έκανε και η κ. Φιλίνη προηγουμένως.
      Συμφωνεί  το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε ομόφωνα.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα αφαιρέσουμε και εμείς από το χρόνο μας, κύριε  Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Το ίδιο ισχύει και για τους Υπουργούς, κύριε  Υπουργέ.
       Το λόγο έχει ο κ. Πολατίδης, ειδικός αγορητής του Λαϊκού Ορθόδοξου Συναγερμού.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε  Πρόεδρε.
      Κατ’ αρχάς, θέλω να δηλώσω εξαρχής ότι ο Λαϊκός Ορθόδοξος Συναγερμός συμφωνεί με το μέτρο, αν και διαφωνεί αρκετά με τη φιλοσοφία του. Όμως, υπάρχουν αρκετοί συμπολίτες μας οι οποίοι υποφέρουν απ’ αυτές τις συνθήκες οι οποίες έχουν δημιουργηθεί στην αγορά των καυσίμων και τα έξοδα τα οποία χρειάζονται, προκειμένου να ικανοποιήσουν μια βασική βιοτική ανάγκη, όπως είναι η θέρμανση της κατοικίας τους και γι’ αυτό το υπερψηφίζουμε.
      Όμως θέλουμε να δούμε ποιες είναι οι αιτίες αυτού του προβλήματος, δηλαδή, θέλουμε να δούμε γιατί στην Ελλάδα δεν είναι δυνατόν οι χαμηλόμισθοι να έχουν αυτή την οικονομική άνεση, ούτως ώστε να μπορέσουν να καλύψουν αυτή την ανάγκη τους.
      Κατ’ αρχάς, έχει αυξηθεί αρκετά το πετρέλαιο. Βέβαια, η αύξηση της τιμής δεν είναι τόση όση λέγεται –δεδομένου ότι όπως έχουμε πει πολλές φορές κακώς γίνεται η συζήτηση σε δολάρια ενώ θα έπρεπε να γίνεται σε ευρώ- όσον αφορά το πόση πραγματικά είναι η επιβάρυνση στην οικονομία. Διότι πολλές φορές παρακολουθούμε στον Τύπο διάφορα άρθρα τα οποία δημιουργούν ένα κλίμα πανικού, το οποίο με τη σειρά του δίνει την ευκαιρία στις εταιρείες εμπορίας πετρελαιοειδών να αυξάνουν αντιστοίχως την τιμή, χωρίς να λαμβάνουν υπ’ όψιν ότι την ώρα που αυξάνει η τιμή σε δολάρια, ταυτοχρόνως αλλάζει και η ισοτιμία ευρώ-δολαρίου. Άρα, έχουμε ένα πολύ σύνθετο φαινόμενο.
      Παρ’ όλα αυτά, έχουμε μία τιμή πετρελαίου η οποία αυτή τη στιγμή είναι 100 δολάρια και η οποία εν πολλοίς οφείλεται και στην εισβολή των Αμερικανών στο Ιράκ -γιατί αφήνουμε έξω αυτή τη συζήτηση;- στην οποία φυσικά η Ελλάδα διά της Υπουργού Εξωτερικών -και διά των προηγουμένων Υπουργών Εξωτερικών φυσικά- συμφωνεί. Φυσικά, υπήρχε η σκέψη να σταλούν και Έλληνες στρατιώτες στο Ιράκ επί κυβερνήσεως ΠΑ.ΣΟ.Κ.. Υπήρχε η σκέψη από τον Πρόεδρο του ΠΑ.ΣΟ.Κ. κ. Παπανδρέου -τον τότε Υπουργό Εξωτερικών- να πάνε και Έλληνες στρατιώτες στο Ιράκ. Ευτυχώς δεν έχουν ευοδωθεί αυτά τα σχέδια.
      Παρ’ όλα αυτά, αν οι Ηνωμένες Πολιτείες επιτεθούν στο Ιράν, όπως είναι ο διακηρυγμένος στόχος τους, τότε πολύ σύντομα αυτά τα 100 δολάρια θα είναι μία τιμή την οποία θα αναπολούμε με νοσταλγία, διότι η τιμή πλέον θα είναι 200 δολάρια το βαρέλι. 
     Κάνουμε κάτι ούτως ώστε να αποτρέψουμε στο επίπεδο των διεθνών σχέσεων αυτή τη δυσμενή εξέλιξη; Σ’ αυτή τη χώρα που εν πολλοίς εξαρτάται για τις ενεργειακές της ανάγκες από το πετρέλαιο, κάνουμε κάτι προς αυτή την κατεύθυνση; Θεωρώ ότι δεν κάνουμε τίποτα διότι προφανώς το Υπουργείο Εξωτερικών, όπως λένε δημοσιεύματα του Τύπου και θέλω να αναφερθώ, ενδιαφέρεται πιο πολύ να ικανοποιήσει τον Υπουργό Εξωτερικών της Τουρκίας και να του κάνει και ένα δώρο, την πάγια απαίτηση της Τουρκίας να εκλέγονται τα συμβούλια των Βακουφίων στην ειρηνική Θράκη μας. Είναι ένα δώρο ακόμη. 
     Δεν ξέρω πόσα δώρα έχουμε κάνει τα τελευταία χρόνια στην Τουρκία και στον κ. Ερντογάν, αλλά νομίζω…
     ΠΡΟΕΔΡΕΥΩΝ (Γεώργιος Σούρλας): Κύριε Πολατίδη, ο Ερντογάν με το πετρέλαιο θέρμανσης τι σχέση έχει;
     ΗΛΙΑΣ ΠΟΛΑΤΙΔΗΣ: Αυτό ακριβώς γίνεται…
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
     ΗΛΙΑΣ ΠΟΛΑΤΙΔΗΣ: Διότι η πολιτική αυτή…
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Εκτός αν απευθύνεστε στον Ερντογάν να βοηθήσει να πάρουμε πετρέλαιο θέρμανσης. 
     Μπορεί να είναι ζωντανό το Βήμα, αλλά παρακαλώ να μην απομακρύνεστε και τόσο πολύ από το θέμα της ημερήσιας διάταξης.
     ΗΛΙΑΣ ΠΟΛΑΤΙΔΗΣ: Δεν θεωρώ ότι απομακρύνομαι πολύ.
     ΠΡΟΕΔΡΕΥΩΝ (Γεώργιος Σούρλας): Απολύτως. Δεν υπάρχει άλλο περιθώριο.
     ΗΛΙΑΣ ΠΟΛΑΤΙΔΗΣ: Εντάξει, δική σας εκτίμηση. Και εγώ μπορώ να έχω τη δική μου εκτίμηση.
     ΠΡΟΕΔΡΕΥΩΝ (Γεώργιος Σούρλας): Καλή είναι η επικαιρότητα, καλός είναι ο εντυπωσιασμός, καλή είναι η είδηση, αλλά είπαμε ότι το Βήμα της Βουλής δεν προσφέρεται για τηλεοπτικό παράθυρο ούτε για είδηση και παραγοντισμό. Σας παρακαλώ πάρα πολύ. 
     ΗΛΙΑΣ ΠΟΛΑΤΙΔΗΣ: Δεν είναι εντυπωσιασμός. Είπα ότι η εξωτερική πολιτική οδηγεί σε αυξημένες τιμές πετρελαίου, οι οποίες έχουν άμεση σχέση μ’ αυτό το οποίο συζητάμε.
     Επανέρχομαι στο θέμα, με ποιους τρόπους είναι δυνατόν να λυθεί αυτό το πρόβλημα, πώς μπορούμε, δηλαδή, να εξασφαλίσουμε τη θέρμανση των οικειών των χαμηλόμισθων το χειμώνα στην πατρίδα μας. 
     Πρώτος τρόπος, η αύξηση του εισοδήματος. Με τις νεοφιλελεύθερες πολιτικές που ακολουθούνται, αυτό είναι εκτός οποιασδήποτε σκέψεως. Είναι αδύνατον να έχουμε καλή λειτουργία του μοντέλου οικονομίας στο οποίο έχουν προσχωρήσει το ΠΑ.ΣΟ.Κ. και η Νέα Δημοκρατία και να έχουμε αύξηση των μισθών των χαμηλόμισθων.
     Δεύτερον, η μείωση της τιμής των καυσίμων. Για διάφορους λόγους, γι’ αυτούς που ανέφερα, οι τιμές των καυσίμων από εδώ και πέρα θα είναι μάλλον αυξημένες και δεν πρόκειται να μειωθούν. Μάλιστα μπορεί να φθάσουμε και σε μεγαλύτερα νούμερα.
     Επίσης υπάρχει η ασυδοσία και πολλά φιλόδοξα έχουν ακουστεί από το Υπουργείο Οικονομίας ότι μέσω διαφορετικού τρόπου που θα γίνεται ο έλεγχος των καυσίμων και της φορολογίας, θα μπορέσουμε να έχουμε κάποιο καλύτερο ανταγωνισμό στην αγορά και κάποιο έλεγχο. Ελπίζουμε να το δούμε, αλλά δεν είμαστε και πάρα πολύ αισιόδοξοι.
     Ένας άλλος τρόπος –και μιλάω για μόνιμες λύσεις- είναι η μείωση του κόστους που έχει συνολικά η θέρμανση. Γι’ αυτόν τον τρόπο προτείνουμε την επιδότηση της βελτιώσεως της θερμικής αποδόσεως των κτηρίων. Αυτό είναι ένας ευρωπαϊκός κανονισμός. Κινδυνεύει όμως με παραπομπή στο Ευρωπαϊκό Δικαστήριο η Ελλάδα διότι δεν συμμορφώνεται προς αυτόν τον κανονισμό, να βελτιώσει δηλαδή, τη θερμική απόδοση των κτηρίων της, με αποτέλεσμα και περισσότερα έξοδα να έχουμε για τη θέρμανση και μεγαλύτερες εκπομπές των αερίων του θερμοκηπίου και έτσι να είναι πιο δύσκολο να πετύχουμε τους στόχους με τους οποίους έχουμε επιφορτιστεί στα πλαίσια της Συνθήκης του Κιότο. 
     Έχουμε ύφεση στην οικοδομική δραστηριότητα και πάρα πολλοί οικοδόμοι μένουν χωρίς εργασία. Άρα αυτές οι εργασίες βελτιώσεως της ενεργειακής αποδόσεως των κτηρίων θα μπορούσαν να απορροφήσουν ένα μέρος αυτής της ανεργίας.
     Κάτι ακόμη πιο τεχνικό. Πιστεύουμε ότι τα μέτρα που προτείνει η πρόταση του ΠΑ.ΣΟ.Κ. ως προς το ποιοι θα είναι οι δικαιούχοι της επιδοτήσεως αυτής, πρέπει να μπει και κριτήριο το εμβαδόν της κατοικίας, διότι απευθύνεται το μέτρο, με βάση τα όρια που τίθενται, σε λίγους και μπορεί να αφήνει κάποιους που πραγματικά έχουν οικονομική ανάγκη, απ’ έξω.
    Θεωρούμε ότι πρέπει –βέβαια και άλλα κριτήρια- και το εμβαδόν κατοικίας να μπει μέσα ως ένα από τα κριτήρια τα οποία θα ισχύουν για το αν θα πρέπει να παίρνει κάποιος το επίδομα ή όχι.
    Τελειώνοντας, για να σεβαστώ και το χρόνο, θέλω να πω ότι οι νεοφιλελεύθερες πολιτικές του ΠΑ.ΣΟ.Κ. και της Νέας Δημοκρατίας έχουν οδηγήσει πολλούς Έλληνες κάτω από το όριο της φτώχειας.  Δεν μπορούν να θερμάνουν το σπίτι τους και να ικανοποιήσουν στοιχειώδεις βιοτικές τους ανάγκες. Πυροσβεστική λύση είναι το επίδομα θέρμανσης και μ’ αυτό συμφωνούμε διότι θα αποτελέσει μια πρόσκαιρη ανακούφιση. Μόνιμη λύση είναι η άσκηση πολιτικής, λαϊκής και πατριωτικής, με στόχο την εξυπηρέτηση των αναγκών του πολίτη και όχι αλλότριων συμφερόντων.
    Σας ευχαριστώ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολατίδη που ήταν και αυτός ιδιαίτερα σύντομος.
      Εισερχόμαστε στον κατάλογο των ομιλητών Βουλευτών.
      Ο κ. Δαϊλάκης, έχει το λόγο για έξι λεπτά, όπως αποφασίσαμε.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, και βέβαια είναι ένα θέμα στο οποίο πρέπει να απαντήσω ως πολιτικός αλλά και ως πολίτης. Ως πολίτης φυσικά λέω ότι και βέβαια πρέπει να δοθεί, αρκεί να δοθεί εκεί που πρέπει, σ’ αυτούς που πρέπει και όπως πρέπει. Πολιτικά όμως θα είχα την άποψη ότι θα πρέπει να πάρουμε τη θέση του Υπουργού της Κυβέρνησης και να πούμε ότι αυτό το κράτος ανάλογα με τα οικονομικά του μπορεί να κάνει την κοινωνική του πολιτική. Και βέβαια, κάθε κυβέρνηση θα είναι από τις καλές κυβερνήσεις, όταν μπορεί να δώσει ανάλογα επιδόματα όχι μόνο στη θέρμανση αλλά και στην ψύξη, γιατί σ’ αυτή τη χώρα έχουμε και δύσκολο καλοκαίρι. Γενικά και στην Ολυμπιακή πρέπει να δώσουμε οικονομικά στηρίγματα για μια βιώσιμη λύση, αλλά και με τα τόσα προβλήματα που κληρονόμησε αυτή η Κυβέρνηση, νομίζω ότι πρέπει συνεχώς κάθε μέρα να περνάμε προτάσεις νόμου και να δίνουμε επιδόματα.
      Κυρίες και κύριοι συνάδελφοι, άκουσα με προσοχή τους εισηγητές κι αυτό που πρέπει να πω είναι ότι καθένας από εδώ πέρα διαδεχόταν τον άλλο  και είχαμε μια συνεχή αύξηση του επιδόματος. Δημοπρασία είχαμε για να γίνουμε αρεστοί όσον το δυνατόν, ανάλογα με τη θέση του κάθε κομματικού σχηματισμού, στο λαό. Τα γεγονότα λένε όμως άλλα, ότι σ’ αυτήν τη χώρα που είμαστε λίγοι και επιθυμούμε να γίνουμε πολλοί, θα πρέπει να ξεκαθαρίσουμε τι θέλουμε τελικά και τι πολιτικές θα πρέπει να ακολουθήσουμε. Να συμφωνήσουμε σε μερικά πράγματα για να προχωρήσουμε.
      Άκουσα τον εκπρόσωπο του Λαϊκού Ορθόδοξου Συναγερμού να βάζει το θέμα της σχέσης Ελλάδας-Τουρκίας αν έχει σχέση με το πετρέλαιο ή όχι. Έχει σχέση γιατί είμαστε δύο λαοί που πιάνουμε ψάρια από την ίδια θάλασσα αλλά και οι δύο τρώμε τα αγκάθια. Τρώμε τα αγκάθια γιατί και οι δύο πρέπει να πληρώνουμε στις πολεμικές βιομηχανίες για να αμύνεται ο ένας από τον άλλο. 
      Το πετρέλαιο υπάρχει στο Αιγαίο. Βέβαια με τις πολιτικές που ακολουθούμε και οι δύο χώρες, όταν θα το εκμεταλλευτούμε, η τιμή θα είναι πολύ ψηλά και ίσως «οικονομήσουμε» τότε. Αλλά επί της πρακτικής τώρα ο κόσμος κρυώνει και πρέπει να τον ζεστάνουμε. 
      (Στο σημείο αυτό, την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Και δεν κρυώνει τώρα, κρύωνε και τα προηγούμενα χρόνια, αλλά δεν υπήρχε η πολυτέλεια από πλευράς κράτους να ζεστάνει τον κόσμο, όπου σε διάφορες περιοχές, όπως είναι η δική μου περιοχή, στο Νευροκόπι της Δράμας, ξέρετε ότι ζουν υπό συνθήκες Σιβηρίας στους -30. Κι εμείς μιλούμε εδώ για το αν πρέπει να πάρουν επίδομα! Γιατί βλέποντας ποιοι υπογράφουν από το ΠΑ.ΣΟ.Κ. την πρόταση νόμου, μερικοί ίσως να μην ξέρουν από κρύο, αλλά υπογράφουν ως είθισται εδώ πέρα να υπογράφουν αυτοί που δεν έχουν λόγο. Εγώ δεν έχω υπογράψει ποτέ ό,τι έχει σχέση με νομοσχέδιο του Υπουργείου Εμπορικής Ναυτιλίας, αφού δεν έχω θάλασσα στη Δράμα, δεν έχω άποψη. Εσείς πώς υπογράφετε αφού δεν έχετε νιώσει κρύο; Παρ΄όλα αυτά όμως βάζουν υπογραφή, ότι ναι, να δώσουμε και πόσο να δώσουμε. 
      Εγώ θα άρχιζα πώς; Θα έλεγα σε εσάς από τη Δράμα, την Καστοριά, από περιοχές όπου κρυώνετε, να σας δώσει το δασαρχείο σε πρώτη φάση ξύλα δωρεάν. Από εκεί και πέρα εφόσον τα οικονομικά του κράτους είναι τέτοια και επιτρέπουν, ευχαρίστως να δεχθούμε οποιαδήποτε καλή κίνηση από πλευράς του, για να φανεί ότι το κράτος υπάρχει και λειτουργεί. Και βέβαια να δοθεί σε αυτούς που πρέπει, εκεί που πρέπει και όπως πρέπει. 
      Με την έννοια αυτή καλωσορίζω το ΠΑ.ΣΟ.Κ., γιατί το ΠΑ.ΣΟ.Κ. το έκανε αυτό για το come back, ότι δηλαδή, μετά από τρεις μήνες πολιτικής αγρανάπαυσης –έλειπε από εδώ- επιστρέφει με ένα πολύ καλό σχέδιο, που είναι πρόταση νόμου για επίδομα θέρμανσης, για να πούμε «μπράβο, το ΠΑ.ΣΟ.Κ. υπάρχει ακόμα».
      Ο εισηγητής είπε ότι εμείς είμαστε το χθες. Δυστυχώς για τον εισηγητή, που είναι και καλός μου φίλος, εμείς είμαστε το σήμερα και θα είμαστε και το αύριο. Εσείς κάνετε υπομονή ακόμα! 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δύο παρατηρήσεις έχω να κάνω σε σχέση με τα όσα είπε ο συνάδελφος κ. Δαϊλάκης. 
      Πρώτον, δεν φταίει η κληρονομιά που πήρατε, αλλά φταίτε εσείς ως διαχειριστές αυτής της κληρονομιάς, την οποία ως «άσωτοι υιοί» διαχειριστήκατε. Πήρατε μεγάλη κληρονομιά από το ΠΑ.ΣΟ.Κ., πήρατε ανάπτυξη γύρω στο 5%, πήρατε την οικονομία στη Ζώνη του ευρώ, σημαντικό πράγμα. Και ό,τι σήμερα υπάρχει και ό,τι κινείται, κινείται χάριν αυτής της κληρονομιάς που πήρατε. Να δείτε, λοιπόν, τη διαχείριση τη δική σας, την οποία τουλάχιστον θα μου επιτρέψετε να πω ότι τη χαρακτηρίζει η θεωρία του άσωτου υιού. Ένα το κρατούμενο. 
      Δεύτερον, όσον αφορά στο ποιος υπογράφει ή δεν υπογράφει την πρόταση για το επίδομα θέρμανσης. Μην ξεχνάτε ότι το πολίτευμά μας προβλέπει λαϊκή εκπροσώπηση, ούτε ταξική ούτε χωροταξική εκπροσώπηση. Η Βουλή είναι και προέρχεται από λαϊκή εκπροσώπηση. Και για το ποιος ξέρει ή δεν ξέρει από κρύο, εάν μέσα σ’ αυτούς εννοούσατε κι εμένα, κύριε Δαϊλάκη, σας λέω ότι έχω γεννηθεί και έχω μεγαλώσει σε ένα χωριό με υψόμετρο χίλια εκατό μέτρα. Αυτό σημαίνει ότι κάτι ξέρω από κρύο! Δεν δίνετε το επίδομα, τουλάχιστον ας αφήσουμε και τις «κρυάδες»! Επιμένουμε εμείς έχουμε καταθέσει τρεις φορές σχετική πρόταση και αυτό δείχνει το αίσθημα ευθύνης με το οποίο κινούμαστε. Είναι η τρίτη φορά που καταθέτουμε αυτήν την πρόταση. Δεν είναι για το «come back», όπως είπατε αλλά είναι μία συνειδητή πράξη, είναι μία ρεαλιστική πρόταση μέσα στις αντοχές της οικονομίας. Μελετημένη, κοστολογημένη, για να ανακουφίσουμε τους ανθρώπους στις ορεινές περιοχές και τις βόρειες περιοχές, όπου τα νοικοκυριά πλήττονται γενικά από την ακρίβεια και ειδικότερα από τις εξελίξεις στην τιμή του αργού πετρελαίου. 
Οι εξελίξεις αλλά και οι προβλέψεις είναι ότι θα μείνει σε υψηλό επίπεδο η τιμή του αργού πετρελαίου και τουλάχιστον φέτος η Κυβέρνηση όφειλε να δώσει το επίδομα. Προσπαθεί τώρα με άλλοθι, με υπεκφυγές και με ψευτοδιλήμματα να μας πείσει ότι η πρόταση αυτή δεν έχει αξία. Η πρόταση έχει αξία, κύριε Υπουργέ, κι εγώ πιστεύω ότι έστω και την ύστατη στιγμή θα μπορούσατε να την υιοθετήσετε. Το να μιλάμε τώρα, να κάνουμε «πλειστηριασμό» λόγων, περί κοινωνικής ευαισθησίας εμένα δεν μου αρέσει. Δύο πράγματα στην πολιτική δεν μπορείς να λες, ότι είσαι ευαίσθητος και ότι έχεις ήθος. Αυτό πρέπει να το πουν οι άλλοι. Επομένως δεν έχει κανένα νόημα η κουβέντα περί κοινωνικής ευαισθησίας, αλλά έχει νόημα η κουβέντα για τις πολιτικές και για τις επιλογές που κάνουμε. 
      Πρέπει να πείτε καθαρά στους κατοίκους των ορεινών περιοχών, των περιοχών που είναι βόρεια και έχουν πρόβλημα με το χειμώνα και έχουν πρόβλημα με τα εισοδήματά τους, ότι το θέμα δεν είναι πως «δεν υπάρχουν λεφτά», όπως λέτε, αλλά το θέμα είναι οι δικές σας επιλογές. Γιατί λεφτά υπήρχαν για χαριστικές ρυθμίσεις 700.000.000 ευρώ σε φοροφυγάδες και φοροκλέφτες, λεφτά υπήρχαν για τη μείωση των φορολογικών συντελεστών στα διανεμόμενα κέρδη των επιχειρήσεων. 
      Φτάσαμε τα διανεμόμενα κέρδη, δηλαδή, τα εισοδήματα μεγαλομετόχων από μερίσματα, να φορολογούνται λιγότερο απ’ ό,τι η εργασία, το μεροκάματο ενός ανθρώπου. Γι’ αυτό υπήρχαν λεφτά όπως υπήρχαν λεφτά και για χαριστικές ρυθμίσεις στις τράπεζες με βάση διατάξεις στο ασφαλιστικό. Να πείτε ακόμη πως ήταν επιλογές σας οι αυξήσεις στο Φ.Π.Α., στον ειδικό φόρο κατανάλωσης καυσίμων, στους φόρους για τα φθηνά τσιγάρα που επιβαρύνουν τα λαϊκά στρώματα. Αυτά είναι που κρίνονται σήμερα, όχι η κοινωνική ευαισθησία στα λόγια, αλλά η κυβερνητική πράξη και οι επιλογές σας. 
      Πρέπει να το πείτε καθαρά. Απευθύνομαι και στον εισηγητή της Νέας Δημοκρατίας τον οποίο παρακολούθησα με πολλή προσοχή. Μην κάνετε  ψευτοσυγκρίσεις μη βάζετε ψευτοδιλήμματα. Εδώ να απαντήσετε: Γιατί ήταν επιλογή σας οι συγκεκριμένες ρυθμίσεις που ωφέλησαν λίγους και δεν είναι επιλογή σας το επίδομα θέρμανσης σε ανθρώπους που έχουν πραγματική ανάγκη και που πλήττονται από την οικονομική σας πολιτική, αλλά και από τις εξελίξεις; Σ’ αυτό θα πρέπει να απαντήσετε πειστικά. Τα άλλα είναι εκ του πονηρού, είναι εκ περισσού και δεν πείθουν κανέναν. Γιατί είναι υποψιασμένος ο κόσμος πλέον σήμερα σε σχέση με τη διγλωσσία σας. 
      Δεν έχετε ούτε καν το αίσθημα της ανταποδοτικότητας; Μέσα από την αύξηση των τιμών του αργού πετρελαίου εισπράξατε από Φ.Π.Α. λόγω των αυξημένων τιμών και από τους άλλους ειδικούς φόρους πάνω από 1.000.000.000 ευρώ. Η δική μας ρεαλιστική πρόταση και μέσα στα όρια της οικονομίας υπολογίζεται σε κόστος 580.000.000, -από το Λογιστήριο για το 2007 και για το 2008- ενώ εσείς εισπράξατε τον περασμένο χειμώνα σχεδόν 1.000.000.000 ευρώ. Δεν υπάρχει εδώ για σας ούτε το θέμα μιας ανταποδοτικότητας σε ανθρώπους οι οποίοι επιβαρύνθηκαν ανισομερώς. Θα κληθούν φέτος να πληρώσουν 1.400 ευρώ αντί για 1.000 ευρώ που πλήρωναν πέρσι το πετρέλαιο. Πώς θα τα βγάλουν πέρα με τις αυξήσεις; Άρα το θέμα είναι πραγματικό, δεν είναι ούτε θέμα «come back» ούτε θέμα μιας εμμονής, όπως είπατε, κύριε εισηγητά της Νέας Δημοκρατίας…
	ΗΛΙΑΣ ΦΩΤΙΑΔΗΣ: Εγώ δεν είμαι εισηγητής.
	ΚΩΝΣΤΑΝΤΙΝΟΣ ΓΕΙΤΟΝΑΣ: Δεν απευθύνομαι σε σας, κύριε Φωτιάδη, απευθύνομαι στον κ. Γιαννάκη.
	Δεν είναι θέμα εμμονής του ΠΑ.ΣΟ.Κ. γιατί δεν έχει όπως είπατε να προτείνει άλλες πολιτικές. Το ΠΑ.ΣΟ.Κ. καταθέτει συνεχώς προτάσεις, όπως καταθέτει προτάσεις σε κάθε νομοσχέδιο, όπως και για τη φοροδιαφυγή που αναφερθήκατε.
      Για τη φοροδιαφυγή και για το λαθρεμπόριο είμαστε εμείς εκείνοι που εγκαλούμε την Κυβέρνηση η οποία υποσχόταν από τις αρχές της προηγούμενης θητείας της ότι θα φέρει νέα μέτρα και το μόνο που μας έφερε είναι η σύσταση επιτροπής για την αντιμετώπιση της φοροδιαφυγής. 
      Το ΠΑ.ΣΟ.Κ. έχει συγκεκριμένες προτάσεις για όλα τα ζητήματα και ακριβώς αυτή είναι η υπεύθυνη προγραμματική αντιπολίτευση που κάνουμε. Εμείς ασκούμε κριτική στο έργο της Κυβέρνησης, αλλά ταυτόχρονα αναδεικνύουμε και τη δική μας εναλλακτική πρόταση κι αυτό είναι που φαίνεται να σας ενοχλεί. Γι’ αυτό καταθέσαμε κι αυτήν την πρόταση.
    Εμμένουμε, επιμένουμε και λέμε ότι αν η Κυβέρνηση θέλει πραγματικά να δείξει ότι έχει συναίσθηση της κοινωνικής πραγματικότητας, ότι πραγματικά είναι συνεπής σ’ αυτά που λέει ρητορικά, θα πρέπει να υιοθετήσει τουλάχιστον φέτος αυτή την πρόταση. Δεν υπάρχει άλλοθι για την απόρριψη. 
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
    Το λόγο έχει ο κ. Ροντούλης Αστέριος, Βουλευτής του Λαϊκού Ορθόδοξου Συναγερμού.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε.
    Σήμερα ο ελληνικός λαός, κυρίες και κύριοι Βουλευτές, βιώνει μια πραγματικότητα. Η πραγματικότητα αυτή είναι η πραγματικότητα του ενεργειακού πένητα. Ο όρος «ενεργειακός πένης» στις μέρες μας έχει διευρυνθεί. Δεν είναι μόνο ο άνθρωπος που δεν μπορεί να πληρώσει για τη θέρμανσή του, είναι ο άνθρωπος που δεν μπορεί να ανταποκριθεί ακόμα και στις δαπάνες για την πληρωμή του ηλεκτρικού ρεύματος. 
    Βεβαίως καταλαβαίνετε πού έχει οδηγηθεί η κατάσταση, εάν συνυπολογίσουμε τις πρόσφατες αυξήσεις στα τιμολόγια της Δ.Ε.Η., αυξήσεις που θέτουν δυο ερωτήματα. Ερώτημα πρώτον: Βάσει ποιων κριτηρίων έγιναν οι αυξήσεις αυτές; Έγιναν με το κριτήριο του πληθωρισμού; Βεβαίως, όχι, γιατί είναι πολλαπλάσιες του ρυθμού πληθωρισμού. Έγιναν με βάση κάποια άλλα κριτήρια, άδηλα, τα οποία δεν έχουμε υπ’ όψιν; Είναι υποχρεωμένη η διοίκηση και η Κυβέρνηση που εποπτεύει τη Δ.Ε.Η. να μας πει βάσει ποιων κριτηρίων έγιναν οι αυξήσεις αυτές. 
    Ο κ. Πολατίδης εκ μέρους του Λαϊκού Ορθόδοξου Συναγερμού ορθά ποιώντας έθεσε το ζήτημα των σχέσεων Ελλάδος και Τουρκίας. Βεβαίως και άλλοι συνάδελφοι αναφέρθηκαν στο θέμα αυτό, ένα θέμα που μετ’ επιτάσεως το θέτει για χρόνια τώρα ο Λαϊκός Ορθόδοξος Συναγερμός, διότι το ζήτημα των ελληνοτουρκικών σχέσεων έχει και την οικονομική του, πλην της γεωπολιτικής του διάσταση. Η οικονομική διάσταση είναι ορατή. Τι θα γίνει με την εκμετάλλευση των κοιτασμάτων πετρελαίου –μιλάμε για χιλιάδες βαρέλια- στο Αιγαίο; Τι θα γίνει επιτέλους μ’ αυτό το ζήτημα; Είμαστε το μοναδικό κόμμα που μετ’ επιτάσεως το θέτουμε, αλλά απάντηση δεν παίρνουμε, διότι επικρατεί μια ψοφοδεή πολιτική έναντι της Τουρκίας, που έχει την αντανάκλασή της και στο επίπεδο διαβίωσης του ελληνικού λαού.
    (Χειροκροτήματα από την πτέρυγα του Λαϊκού Ορθόδοξου Συναγερμού)
    Άρα, λοιπόν, κακώς υπήρξε η αντίδραση από τον εκλεκτό Αντιπρόεδρο της Βουλής, διότι εξωτερική πολιτική και ενεργειακά ζητήματα συνυφαίνονται. 
    Προσέξτε και κάτι οξύμωρο. Μπορεί η ελληνική πολιτική ηγεσία να επαίρεται ότι θέλει να καταστήσει την Ελλάδα ενεργειακό κόμβο και δυο εκατομμύρια Έλληνες που ζουν κάτω από το όριο της φτώχειας να βιώνουν στο πετσί τους το κρύο και το ψύχος; Με τι αποτέλεσμα, διότι όλα πρέπει να έχουν αποτέλεσμα στο επίπεδο ποιότητας ζωής του ελληνικού λαού.
    Εμείς έχουμε και μια άλλη πρόταση να σας κάνουμε, κύριε Υπουργέ, και παρακαλώ πάρα πολύ να τη λάβετε σοβαρά υπ’ όψιν. Η Βενεζουέλα διά της πολιτικής της ηγεσίας έκανε μια πρόταση σε παγκόσμιο επίπεδο, δηλαδή, να χορηγεί φθηνό πετρέλαιο και μάλιστα 30% κάτω. Εμείς σας κάνουμε την εξής πρόταση: Μέσω της Τοπικής Αυτοδιοίκησης της χώρας, μέσω ΚΕΔΚΕ, να γίνει μια κεντρική συμφωνία με τη Βενεζουέλα, αφού προηγηθούν και κάποιες επαφές με τα Ελληνικά Πετρέλαια για τους αποθηκευτικούς χώρους, ούτως ώστε να έρθει μια μεγάλη ποσότητα φθηνού πετρελαίου, το οποίο στη συνέχεια μέσω της τοπικής εξουσίας να διανεμηθεί στους πραγματικά πένητες, διότι η τοπική πολιτική εξουσία που είναι ο δήμαρχος, το δημοτικό συμβούλιο γνωρίζουν και ποιοι είναι οι πραγματικά πένητες. Εξετάστε αυτή την εναλλακτική πρόταση και ίσως τη βρείτε αρκετά ενδιαφέρουσα. 
    Θέλω, όμως, να θίξω και ένα άλλο σημείο, αγαπητέ κύριε Υπουργέ. Διά στόματος του κυρίου Υπουργού κατ’ επανάληψη έχει ειπωθεί ότι αυτό το σπάταλο κράτος θα πρέπει να σταματήσει να είναι σπάταλο.
      Μάλιστα, δήλωνε ο αξιαγάπητος κύριος Πρωθυπουργός ότι θα καταβληθεί μία προσπάθεια να περιοριστεί η δαπάνη κατά 10.000.000.000 ευρώ. Γιατί δεν υλοποιείτε αυτό το πράγμα; Γιατί δεν περιστέλλετε αυτό το αδηφάγο, σπάταλο κράτος; Τότε θα βρείτε πολλαπλάσια κονδύλια, για να ενισχύσετε τους ενεργειακά πένητες, όπως είπαμε.
      Επίσης, υπάρχει μία προπαγανδιστική τακτική, εκ μέρους της Κυβέρνησης, προβολής του λεγόμενου Κοινωνικού Ταμείου Καταπολέμησης της Φτώχειας. Ας αφήσουμε τους εμπαιγμούς κατά μέρος, κύριε Υπουργέ. Αυτό το Ταμείο, το οποίο θα δίνει ημερησίως 1,3 ευρώ –περί αυτού πρόκειται- στον άνθρωπο που είναι κάτω από το όριο της φτώχειας, σ’ αυτά τα δύο εκατομμύρια των συνανθρώπων μας, έχει μόνο μία στόχευση: Να λειτουργήσει σε επίπεδο στατιστικό και μόνο. Δηλαδή, μ’ αυτά τα ποσά που θα δώσετε, που όχι άμεσα, αλλά στην πενταετία θα φθάσουν στο ύψος των 2.000.000.000 ευρώ, κάποιοι άνθρωποι να μπορέσουν στατιστικά και μόνο -το ξαναλέω- να ανέβουν πάνω από το επίπεδο της φτώχειας, ελάχιστα πάνω, και να εμφανιστείτε στη συνέχεια, για να πείτε «ορίστε, εμείς έχουμε ένα ορατό αποτέλεσμα, μειώσαμε το επίπεδο της φτώχειας από το 20% και το φθάσαμε στο 15%». Θα πρόκειται, όμως, όχι για μία ουσιαστική βελτίωση, αλλά για ένα στατιστικό τέχνασμα, που θα σας εκθέσει έναντι του ελληνικού λαού.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Ροντούλη.
      Το λόγο έχει ο Βουλευτής της Νέας Δημοκρατίας κ. Θεόδωρος Καράογλου.
      ΘΕΟΔΩΡΟΣ ΚΑΡΑΟΓΛΟΥ: Είναι προφανές, αγαπητοί συνάδελφοι, ότι η σημερινή συζήτηση στην Ολομέλεια της Βουλής δεν διεκδικεί πρωτοτυπία, ούτε φυσικά είναι η πρώτη φορά που γίνεται στην Εθνική Αντιπροσωπεία, αλλά εντάσσεται στα πλαίσια της καθιερωμένης βερμπαλιστικής πολιτικής της Αξιωματικής Αντιπολίτευσης. Είναι η τρίτη φορά που κατατίθεται η συγκεκριμένη πρόταση νόμου και γίνεται η σχετική συζήτηση. Οι φιλοδοξίες των συναδέλφων του ΠΑ.ΣΟ.Κ., που εδώ και τρία χρόνια καταθέτουν τη συγκεκριμένη πρόταση για το επίδομα θέρμανσης, είναι να ζεστάνουν τις κυβερνητικές τους καρέκλες, όπως ατυχώς με τη συγκεκριμένη πρόταση εδώ και τρία χρόνια προσπαθούν να κάνουν.
      Όμως, προκύπτει μία σειρά ευλόγων ερωτημάτων με αφορμή τη συγκεκριμένη πρόταση νόμου της Αξιωματικής Αντιπολίτευσης. Αντέχει ο προϋπολογισμός του ελληνικού κράτους τη χορήγηση ενός τόσο μεγάλου γενικευμένου επιδόματος ύψους περίπου 600.000.000 ευρώ, όπως εκτιμά το Γενικό Λογιστήριο του Κράτους; 
      Λόγω του ότι είναι προφανώς αρνητική η απάντηση στο προηγούμενο ερώτημα, δηλαδή, ο προϋπολογισμός του κράτους δεν αντέχει την καταβολή ενός τόσο μεγάλου ποσού, το επόμενο ερώτημα είναι το εξής: Πιστεύουν οι αγαπητοί συνάδελφοι του ΠΑ.ΣΟ.Κ. ότι πρέπει έναντι οιουδήποτε τιμήματος, ακόμη και με δανεικά του ελληνικού κράτους, να καταβληθεί αυτό το επίδομα, υποθηκεύοντας το δικό μας μέλλον, το μέλλον των παιδιών μας το μέλλον, της ελληνικής οικονομίας, όπως άλλωστε τόσα χρόνια οι κυβερνήσεις του χθες, οι κυβερνήσεις του ΠΑ.ΣΟ.Κ., έκαναν με δανεικά και αγύριστα; Προτείνουν, δηλαδή, οι συνάδελφοι του ΠΑ.ΣΟ.Κ. τη συνέχιση της άφρονος πολιτικής, που επί σειρά ετών ακολούθησαν «εμείς να περνάμε καλά σήμερα και για αύριο έχει ο Θεός»; Γιατί, παρά το ότι η πρότασή τους είναι παλιά και εν γνώσει του ελληνικού λαού, οι Έλληνες πολίτες πολύ πρόσφατα, πριν από δυόμισι μήνες, στις 16 Σεπτεμβρίου, τους γύρισαν τις πλάτες και καταδίκασαν για μία ακόμη φορά την πολιτική τους, στέλνοντάς τους για άλλη μία τετραετία στην Αντιπολίτευση; 
      Είναι προφανές ότι οι Έλληνες πολίτες γνωρίζουν τι πραγματικά συμβαίνει και τι γίνεται. Είναι γνωστές οι αντοχές της ελληνικής οικονομίας και έχουν πάψει προ πολλού να πιστεύουν τα ψεύτικα τα λόγια τα μεγάλα, όπως τόσα χρόνια οι κυβερνήσεις του χθες τους είχαν συνηθίσει. 
      Γιατί οι συνάδελφοι του ΠΑ.ΣΟ.Κ. ξεχνούν τόσο εύκολα, ότι μόλις πριν από τέσσερα χρόνια ήταν το κόμμα τους στην κυβέρνηση; Γιατί νομίζουν ότι ξαφνικά όλος ο ελληνικός λαός, όλοι μας, πάσχουμε από τη νόσο του Αλτσχάιμερ και έχουμε ξεχάσει το πρόσφατο κυβερνητικό τους παρελθόν; Γιατί, αφού τώρα μετά μανίας και επιμόνως είναι υπέρ του επιδόματος θέρμανσης, αυτοί, ως κυβέρνηση, το χορήγησαν μόνο μία φορά, παραμονές των εκλογών του 2000; Τυχαία, άραγε; Γιατί, αφού το πίστευαν τόσο πολύ, δεν το θεσμοθέτησαν διά νόμου; 
      Κυρίες και κύριοι συνάδελφοι, αγαπητοί φίλοι του ΠΑ.ΣΟ.Κ., ας σοβαρευτείτε, επιτέλους. Με πυροτεχνήματα, με μαξιμαλισμούς, με βερμπαλιστικές κορώνες, ούτε τα προβλήματα λύνονται ούτε στην αντιμετώπισή τους συμβάλλετε ούτε όμως –και αυτό αποδείχθηκε από τις πρόσφατες εκλογές- πείθετε τους Έλληνες πολίτες για την ειλικρίνεια των προθέσεών σας. 
      Στην Αίθουσα αυτή, ας ξεκινήσουμε από ένα δεδομένο. Κανείς δεν είναι λιγότερο ή περισσότερο κοινωνικά ευαίσθητος από τον άλλον. Ειδικότερα σε ό,τι με αφορά, αλλά φαντάζομαι εκφράζω και το σύνολο των συναδέλφων της Νέας Δημοκρατίας, είμαι βέβαιος ότι κανείς συνάδελφος της Νέας Δημοκρατίας δεν θα ήταν αρνητικός στη θέσπιση καταβολής επιδόματος θέρμανσης, αν φυσικά υπήρχαν οικονομικές δυνατότητες, αν υπήρχε τρόπος να δοθεί το συγκεκριμένο επίδομα, χωρίς να υποθηκεύουμε τις μέχρι τώρα κατακτήσεις της ελληνικής οικονομίας. Έλεος, λοιπόν. Σταματήστε να παριστάνετε τους Ρομπέν των Δασών. Σταματήστε να παριστάνετε τους τιμητές όλων. Σταματήστε να παριστάνετε τους θεματοφύλακες της κοινωνικής ευαισθησίας και τους προστάτες φτωχών και αδυνάτων, όταν άλλωστε το πρόσφατο –επαναλαμβάνω- κυβερνητικό παρελθόν σας, άλλα έδειχνε και δείχνει.
      Σε ό,τι αφορά εμάς, την Κυβέρνηση της Νέας Δημοκρατίας, τη νέα διακυβέρνηση του τόπου, είχαμε και έχουμε πάντα στο επίκεντρο της πολιτικής μας τον άνθρωπο. Ασκήσαμε και ασκούμε μια ανθρωποκεντρική πολιτική, ως γνήσιο φιλελεύθερο λαϊκό κοινωνικό κόμμα. Σας θυμίζω μόνο μερικά από τα φιλολαϊκά μέτρα που η Κυβέρνηση μας, μετά από μια πετυχημένη οικονομική πολιτική, έχει πάρει ή πρόκειται πολύ σύντομα να υλοποιήσει, αποδεικνύοντας εμπράκτως ότι η γνήσια κοινωνική πολιτική, γίνεται με το νοικοκύρεμα της οικονομίας, με την περιστολή της κρατικής σπατάλης και όχι με δανεικά, όπως τόσα χρόνια έκαναν οι κυβερνήσεις του χθες.
      Σας θυμίζω ότι παραλάβαμε τη σύνταξη του Ο.Γ.Α. στα 170 ευρώ και από 1.1.08 θα είναι στα 330 ευρώ. Παραλάβαμε το επίδομα κοινωνικής αλληλεγγύης στα 130 ευρώ και από 1.1.08 θα είναι στα 230 ευρώ. Το επίδομα ανεργίας στα 304 ευρώ και από 1.1.08 θα είναι στα 404 ευρώ. Καταργήσαμε το Λ.Α.Φ.Κ.Α. και επιστρέψαμε όλα τα παρανόμως παρακρατηθέντα στους δικαιούχους. Η επιδότηση του ενοικίου το 2003 κάλυπτε σαράντα χιλιάδες δικαιούχους με συνολικό κόστος 55.000.000, ενώ το 2007 καλύπτει εκατό χιλιάδες δικαιούχους με συνολικό κόστος 185.000.000. Καταργήσαμε το χαρτόσημο ενοικίου, δηλαδή μια δαπάνη 3,6%, που βάρυνε αποκλειστικά τα φτωχά λαϊκά στρώματα. Δημιουργήσαμε το Ειδικό Ταμείο Κοινωνικής Αλληλεγγύης, που στηρίζει ανέργους μεγάλης ηλικίας. Αυξήσαμε το αφορολόγητο από τις 10.000 στις 12.000 ευρώ, κάτι που πρακτικά σημαίνει ότι τρία εκατομμύρια τριακόσιες χιλιάδες Έλληνες πολίτες δεν θα πληρώσουν καθόλου φόρους. Μειώσαμε τους φορολογικούς συντελεστές από 30% στο 25%, κάτι που σημαίνει πρακτικά ότι δύο εκατομμύρια διακόσιες χιλιάδες Έλληνες πολίτες θα πληρώνουν λιγότερους φόρους. Χορηγούμε το πολυτεκνικό επίδομα στις τρίτεκνες οικογένειες από 1.1.08. Ακόμη, από 1.1.08 ξεκινά τη λειτουργία και τη δράση του με στοχευμένες δράσεις σε κοινωνικά ευαίσθητες ομάδες πληθυσμού το Ταμείο για την αντιμετώπιση της φτώχιας που με ορίζοντα τετραετίας θα ενισχύσει με 2.000.000.000 περίπου ευρώ συγκεκριμένες πληθυσμιακές ομάδες.
      Τέλος, από 1.1.09 θεσπίζεται και ξεκινά για πρώτη φορά στη χώρα μας κατώτατη εθνική σύνταξη, που σκοπό έχει να εξασφαλίσει στους απόμαχους της ζωής μια σχετικά ικανοποιητική σύνταξη, για να μπορέσουν και αυτοί με αξιοπρέπεια να κλείσουν τον κύκλο της ζωής τους. Αυτή είναι η κοινωνική μας πολιτική, κύριοι συνάδελφοι, αυτή ήταν η κοινωνική ευαισθησία που έδειξε και συνεχίζει να δείχνει η Κυβέρνηση του μέτρου, η Κυβέρνηση της κοινωνικής ευθύνης, η Κυβέρνηση του Κώστα Καραμανλή. 
      Ήδη έχουν γίνει πολλά. Φυσικά, μπορούσαν να γίνουν ακόμη περισσότερα. Άλλωστε, πάντα εχθρός του καλού είναι το καλύτερο. Αυτό, όμως, που είναι αναμφισβήτητη πραγματικότητα είναι ότι η νέα διακυβέρνηση της χώρας με σεβασμό και στο τελευταίο ευρώ του Έλληνα πολίτη, κάνει, ό,τι είναι ανθρωπίνως δυνατό για τους κοινωνικά αδύναμους συμπολίτες μας. Και εννοείται, ότι μακριά από βερμπαλισμούς, από μαξιμαλισμούς, από πυροτεχνήματα, από λαϊκισμούς, θα συνεχίσει στο δρόμο της συνέπειας, στο δρόμο της υπευθυνότητας, χωρίς να υποθηκεύει το μέλλον της χώρας, να κάνει γνήσια κοινωνική πολιτική, με ευθύνη, σχεδιασμό, όραμα για τον τόπο και τους Έλληνες πολίτες, για ένα καλύτερο μέλλον για όλους.
       Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΟΥΣΑ (Βέρα Νικολαΐδου): Ο Ε’ Αντιπρόεδρος της Βουλής και Βουλευτής του ΠΑ.ΣΟ.Κ. κ. Φίλιππος Πετσάλνικος έχει το λόγο. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Κυρίες και κύριοι συνάδελφοι, κύριε Υπουργέ, σήμερα χιονίζει στην Ελλάδα. Χιονίζει στη Βόρεια Ελλάδα, στην Κεντρική Ελλάδα χιονίζει ακόμη και …
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Πετσάλνικε, με συγχωρείτε, Δ’ Αντιπρόεδρος της Βουλής. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Δεν πειράζει κυρία Πρόεδρε, δεν με υποβαθμίζετε, αντιπρόεδρος είμαι ούτως ή άλλως με τη ψήφο των συναδέλφων. Αλλά αυτή τη στιγμή κάνω τη χρήση του δικαιώματος του Βουλευτή. 
      Λέω, λοιπόν, ότι σήμερα χιονίζει στη Βόρεια Ελλάδα, χιονίζει στην Κεντρική Ελλάδα, χιονίζει ακόμα και στην Αττική, στην Πάρνηθα. Από το πρωί εμφανίστηκαν τα πρώτα χιόνια, τα πρώτα χιόνια βέβαια, που δυστυχώς ούτε αυτά μπορούν να καλύψουν την τεράστια καταστροφή των πυρκαγιών που συνέβησαν το περασμένο καλοκαίρι. 
      Και ο καιρός αυτός -είναι φυσιολογικός, βρισκόμαστε στις αρχές του Δεκέμβρη- μεγαλώνει ακόμη περισσότερο την αγωνία των ανέργων, την αγωνία των συνταξιούχων, την αγωνία των μεροκαματιάρηδων, σε σχέση με το τεράστιο κόστος που προβλέπεται ότι θα έχει λόγω της υψηλής τιμής των καυσίμων, του πετρελαίου θέρμανσης.
      Εκείνο που μου κάνει εντύπωση είναι ότι και στην επιτροπή, όταν έγινε η συζήτηση, την περασμένη εβδομάδα, της πρότασής μας αυτής, η οποία, ως γνωστόν, έρχεται για τρίτη φορά -την καταθέσαμε το 2005 πρώτη φορά, όταν οι τιμές του πετρελαίου θέρμανσης είχαν υπερβεί τα 50 λεπτά το λίτρο, τεράστια επιβάρυνση και τότε για τα νοικοκυριά, την καταθέσαμε πέρυσι όταν οι τιμές είχαν αυξηθεί και είχαν ξεπεράσει τα 60 λεπτά το λίτρο, την καταθέσαμε και φέτος έγκαιρα, όταν οι τιμές του πετρελαίου γνωρίζουμε ότι διαμορφώνονται στα 70-75 λεπτά το λίτρο- και τώρα  η Κυβέρνηση και εσείς προσωπικά, κύριε Υπουργέ, που την εκπροσωπείτε σε αυτή την πρόταση νόμου, αρνηθήκατε και την περασμένη εβδομάδα να την αποδεχθείτε. Και λέω ότι μου κάνει εντύπωση γιατί δεν μπορώ να πιστέψω ότι δεν αντιλαμβάνεστε το τι σημαίνει αυτό το τεράστιο κόστος για τους ανέργους, τους συνταξιούχους, τους μεροκαματιάρηδες, τους χαμηλοεισοδηματίες σε όλη τη Βόρεια Ελλάδα, από την Καστοριά μέχρι τον Έβρο, αλλά και στις άλλες ορεινές περιοχές της χώρας μας. 
      Δεν έχετε σκεφθεί για παράδειγμα ότι ένα σπίτι εκατό τετραγωνικών μέτρων, σε κάποιο χωριό, πόλη ή κωμόπολη της χώρας μας, στις ορεινές και βόρειες ιδιαίτερα περιοχές, χρειάζεται κατ’ ελάχιστον δέκα λίτρα πετρέλαιο την ημέρα για να θερμανθεί επαρκώς; Και τα δέκα λίτρα κατ’ ελάχιστον την ημέρα, με τις σημερινές τιμές, σημαίνουν 7,5 ευρώ τουλάχιστον ημερησίως. Αυτό το κόστος σημαίνει τουλάχιστον 200 ευρώ το μήνα για να εξασφαλιστούν στοιχειωδώς, επαναλαμβάνω, οι ανάγκες της θέρμανσης.
      Έρχεστε εδώ και μας λέτε για το ότι αυξήσατε ή θα αυξήσετε κατά 1 ευρώ την ημέρα τις συντάξεις των χαμηλοσυνταξιούχων ή το Ε.Κ.Α.Σ., κάτω από το 1 ευρώ την ημέρα. Δηλαδή, με αύξηση 30 ευρώ μηνιαίως πιστεύετε ότι θα μπορέσει να καλυφθεί αυτό το κόστος, η ανάγκη των 200 ευρώ το μήνα, επαναλαμβάνω, που χρειάζεται να έχουν στην τσέπη τους οι συνταξιούχοι, οι μεροκαματιάρηδες και πολύ περισσότερο, βέβαια, οι άνεργοι; Είναι δυνατόν με μία συμβολική αύξηση του επιδόματος ανεργίας που θα φτάσει τα 400 και κάτι ευρώ, όπως λέτε, το μήνα, να καλυφθούν οι ανάγκες της θέρμανσης, παράλληλα με όλες τις άλλες ανάγκες της διαβίωσης, την ίδια στιγμή μάλιστα που εσείς τροφοδοτείτε ως Κυβέρνηση, την ακρίβεια, εσείς τροφοδοτείτε τον πραγματικό πληθωρισμό, με αποφάσεις, όπως αυτές που πρόσφατα πήρατε πάλι και που προβλέπουν σημαντικότατη αύξηση στα τιμολόγια της Δ.Ε.Η.; 
      Δεν είναι καθόλου υπεύθυνη και σοβαρή η προσέγγιση που κάνετε. Άκουσα και τους συναδέλφους της Νέας Δημοκρατίας να λένε ότι επειδή αυξήθηκαν κατά τι τα επιδόματα ή θα αυξηθούν ή επειδή θα αυξηθούν οι συντάξεις στο ύψος του 1 ευρώ την ημέρα, 30 ευρώ το μήνα, ότι τότε έχουν όλα καλώς και ότι δεν χρειάζεται να ληφθούν άλλα μέτρα κοινωνικής πολιτικής. 
      Η απόφασή σας, όπως αντιλαμβάνομαι, να απορρίψετε και αυτήν την πρόταση νόμου αποδεικνύει για μία ακόμη φορά ότι η πολιτική σας είναι συνειδητά πολιτική σε βάρος των πολλών και αδυνάμων και υπέρ των ολίγων. Γιατί την ίδια στιγμή που αρνείστε να χορηγήσετε το τόσο αναγκαίο επίδομα θέρμανσης, την ίδια στιγμή σας αποδεικνύουμε ότι μόνο από τις εισπράξεις από το Φ.Π.Α. στα καύσιμα, το κράτος πέρυσι είχε ένα συνολικό έσοδο που ξεπερνούσε τα 800.000.000 ευρώ και άρα θα μπορούσαν κάλλιστα τα 580.000.000 ευρώ, μόνο από αυτήν την πηγή εισοδήματος, να διατεθούν για το επίδομα θέρμανσης. 
      Την ίδια στιγμή, επίσης, που εσείς, κύριε Υπουργέ, με την τροπολογία που ψηφίσατε την περασμένη εβδομάδα, χαρίζετε ουσιαστικά σε τραπεζικό ίδρυμα, όπως είναι η «ALPHA BANK», ποσά που ξεπερνούν το 1 δισεκατομμύριο ευρώ, ενώ το κόστος για την χορήγηση, επαναλαμβάνω, του επιδόματος θέρμανσης είναι μόνο 580.000.000 ευρώ, την ίδια στιγμή που εσείς επιτρέπετε να αυξάνουν αυθαίρετα και εντελώς απαράδεκτα τους μισθούς τους οι επικεφαλής δημόσιων επιχειρήσεων και οργανισμών –για παράδειγμα ο σημερινός Διοικητής της Δ.Ε.Η. πριν από λίγους μήνες αύξησε τη μηνιαία αμοιβή του και την έφτασε στις 24.000 ευρώ, αλλά για επίδομα θέρμανσης, για μερικές εκατοντάδες ευρώ σε κάθε οικογένεια που έχει ανάγκη λέτε ότι δεν υπάρχουν χρήματα- την ίδια στιγμή, επίσης, που επιτρέπετε και καλύπτετε τη σκανδαλώδη αύξηση άλλων αμοιβών, όπως για παράδειγμα ενός ειδικού συμβούλου, όπως διαβάσαμε και ακούσαμε, του Ο.Π.Α.Π., ο οποίος υπέγραψε τριετή σύμβαση με μηνιαίες αποδοχές 36.000 ευρώ, όλα αυτά δεν είναι χρήματα από τον ιδρώτα του Έλληνα φορολογούμενου;
      Για όλες αυτές τις περιπτώσεις κωφεύει η Κυβέρνηση. Όλες αυτές τις περιπτώσεις τις καλύπτει η Κυβέρνηση. Αλλά έρχεται εδώ και λέει: Τι να κάνουμε, δεν μπορούμε να διαθέσουμε το επίδομα θέρμανσης. 
      Μπορεί και πρέπει να δοθεί το επίδομα θέρμανσης, γιατί, επαναλαμβάνω, διαφορετικά, κύριε Υπουργέ, αυτός ο χειμώνας δεν θα είναι δύσκολος και δυσβάστακτος, θα είναι αβάστακτος. Κάνετε τον κόπο να ρωτήσετε λίγο τους κατοίκους όλων αυτών των περιοχών στις οποίες αναφέρθηκα. Έχουν την αγωνία του πώς θα επιβιώσουν. 
      Πώς να καλύψει κανείς τις ανάγκες της θέρμανσης, τις ανάγκες του ηλεκτρικού ρεύματος, τις ανάγκες του τηλεφώνου, τις ανάγκες διατροφής και διαβίωσης με τις συντάξεις των 300, 400 ή 500 ευρώ, όταν μόνο για τη θέρμανση χρειάζονται, όπως είπα νωρίτερα, τουλάχιστον 200 ευρώ το μήνα; Γι’ αυτό θα είναι αβάστακτος, δυστυχώς, αυτός ο χειμώνας. Και θα είναι ένας ακόμα χειμώνας της Νέας Δημοκρατίας. Αυτό διαπιστώνει ο ελληνικός λαός και εσείς από τη δική σας πλευρά δεν κάνετε την παραμικρή κίνηση, που ήταν ευκαιρία να την κάνετε τώρα και να αποδεχτείτε μετά από τρεις επανειλημμένες δικές μας προτάσεις, μετά από τις τρεις προτάσεις νόμου που καταθέσαμε και πρόπερσι και πέρσι και φέτος. Αυτή, εάν αρνηθείτε την καταβολή του επιδόματος θέρμανσης, θα είναι η πιο τρανή απόδειξη για  μια σκληρή, συνειδητή σε βάρος των πολλών και αδυνάτων πολιτική που εφαρμόζετε ως Κυβέρνηση. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο συνάδελφος κ. Έκτορας Νασιώκας. 
      ΕΚΤΟΡΑΣ ΝΑΣΙΩΚΑΣ: Κυρία Πρόεδρε, κυρίες και κύριοι συνάδελφοι, θα ξεκινήσω την ομιλία μου κάνοντας τρεις παρατηρήσεις με θέματα, τα οποία τόνισαν αγορητές και ο εισηγητής της Συμπολίτευσης. 
      Το πρώτο θέμα. Προσπάθησε να επιχειρηματολογήσει ο εισηγητής της Πλειοψηφίας γιατί δεν μπορούν και δεν πρέπει να δώσουν το επίδομα θέρμανσης, κι ας είναι τόσο ακριβό φέτος το πετρέλαιο, ας υπάρχει αυτή η ακρίβεια και ας έχουμε τόσες δυσκολίες, γιατί λέει, είναι υπέρ των ενεργητικών πολιτικών και όχι των παθητικών πολιτικών. Δεν είπε, βέβαια, ότι φέτος αγοράζουν οι πολίτες πετρέλαιο κατά 22% λιγότερο από άλλες χρονιές, άρα, θα ζεσταθούν κατά 22% λιγότερο και αυτό το κάνουν οι φτωχότεροι και αυτοί που έχουν περισσότερο ανάγκη, γιατί ζουν και σε ορεινές και απομακρυσμένες περιοχές, που κάνει και πολύ κρύο και ακόμη δεν είπε ότι με αυτή τη δυσκολία που θα περάσουν φέτος αυτοί οι πολίτες, οδηγούνται, πραγματικά, στην εξαθλίωση. 
      Το δεύτερο. Είπαν ότι με την οικονομική τους πολιτική, βοηθάνε να έχουν χρήματα να αγοράσουν πετρέλαιο. Σας είπα ότι φέτος θα αγοράσουν 22% λιγότερο. Όμως, εγώ θα ρωτήσω. Με ποια πολιτική; Μια κουβέντα μόνο. Ο φετινός προϋπολογισμός προβλέπει 6.000.000.000 ευρώ περισσότερα έσοδα. Πλήρης ανατροπή της σχέσης εμμέσων-αμέσων φόρων, υπέρ των εμμέσων. Δηλαδή, θα πληρώσουν πολύ ακριβότερα οι φτωχότεροι. 
      Και μια τρίτη παρατήρηση που πιθανόν να δείχνει και την ευαισθησία του εισηγητού της Πλειοψηφίας για το θέμα του επιδόματος θέρμανσης στα άτομα με αναπηρία και να γραφτεί στα Πρακτικά, κυρία Πρόεδρε, «άτομα με αναπηρία», όχι «άτομα με ειδικές ανάγκες», αυτό έχει κλείσει οριστικά σε όλον τον κόσμο πλέον για πάρα πολλούς λόγους. Λοιπόν, το ερώτημα είναι απλό: Έστω ότι στα άτομα με αναπηρία θα δοθεί επίδομα θέρμανσης, όπως δεσμεύθηκε ο κ. Αλογοσκούφης εδώ και καιρό; Σας λέω ότι όλα δείχνουν πως είναι από αυτά που συζητάτε και συζητάτε, αλλά δεν πρόκειται ούτε αυτό να γίνει.
      Έρχομαι στο θέμα. Ζήτησα το λόγο, όχι για να σας πείσω, κύριε Υπουργέ, παρ’ όλο που προσωπικά σας εκτιμώ ιδιαίτερα, είμαστε και συντοπίτες, Θεσσαλοί, αλλά γιατί θέλω να πείσουμε τον ελληνικό λαό, γιατί δεν μπορούμε να πείσουμε εσάς. Εσείς έχετε ξεκάθαρη θέση ότι δεν θα δώσετε επίδομα θέρμανσης. Δεν θα δώσετε. Εμείς μένουμε με επιμονή και πρόπερσι και πέρυσι και φέτος. Υπάρχει μόνο μια διαφορά, ότι πέρυσι σπρώξατε την πρόταση νόμου να συζητηθεί τον Απρίλη, μετά το χειμώνα. Όχι μόνο δεν το δώσατε, αλλά δεν αφήσατε και τη Βουλή να μιλήσει. Φέτος ξεκινάμε και μιλάμε την πρώτη πραγματικά μέρα του χειμώνα, του πραγματικού χειμώνα εννοώ και αυτό είναι πολύ σημαντικό. 
      Μπορούμε, λοιπόν, να πείσουμε τους πολίτες ότι είναι άλλη η πολιτική η δική σας και άλλη η δική μας, ότι δεν είστε υπέρ αυτών των συμφερόντων αυτών των πολιτών που έχουν πολύ μεγάλη ανάγκη, αλλά είστε υπέρ άλλων. Η άρνησή σας δείχνει και την πολιτική σας. Η δικαιολογία; Την πρώτη φορά βρήκατε «καμένη γη». Κάνατε το κόλπο της λεγόμενης απογραφής, βάλατε τη χώρα σε περιπέτεια και πριν από τις εκλογές μας είπατε: «Τώρα στην οικονομία πάνε όλα καλά». Μετά τις εκλογές; Τώρα; Τα μέτρα που παίρνετε είναι τα σκληρότερα που υπήρξαν ποτέ και η προοπτική χειρότερη. 
      Τα οικονομικά μέτρα, λοιπόν, δυσκολεύουν όλους αυτούς τους ανθρώπους. Ας δώσουμε δύο στοιχεία της πολιτικής σας. Το ένα είναι η ακρίβεια. Τι είναι αυτό που πραγματικά συμβαίνει τώρα στην Ελλάδα; Η Αθήνα, η πρωτεύουσά μας, έγινε μέσα σε δεκαοκτώ μήνες, σε σχέση με άλλες πρωτεύουσες, ακριβότερη απ’ όσο ήταν πριν από δεκαοκτώ μήνες, κατά είκοσι θέσεις. Η ακρίβεια στην Ελλάδα είναι το τεράστιο, το μεγάλο κοινωνικό πρόβλημα μαζί με την ανεργία, την οποία συγκαλύπτετε με ψεύτικα νούμερα. Η ανεργία και η ακρίβεια, αυτά τα δύο. Και τον ίδιο καιρό, το ίδιο διάστημα, σήμερα, χθες δόθηκαν στη δημοσιότητα: Τα υπερκέρδη των επιχειρήσεων αυξήθηκαν δραματικά, φοβερά, ιδιαίτερα των τραπεζών, γιατί η μείωση του συντελεστή φορολόγησης από 35% σε 25%, πέρα από τα διανεμόμενα κέρδη, θα μπορούσε να είναι συζητήσιμη για τις επιχειρήσεις. Αλλά στις τράπεζες, σ’ αυτό το διατραπεζικό κεφάλαιο που τίποτα άλλο δεν κάνει αλλά είναι χρηματιστηριακό, εκεί λοιπόν αυτές οι επιχειρήσεις, οι τράπεζες, τα καρτέλ κερδίζουν και η φτώχεια γίνεται μεγαλύτερη. Στις μέρες μας, δυστυχώς στις μέρες σας ως Κυβέρνηση, τα μεσαία εισοδήματα γίνονται εισοδήματα φτωχών. Δεν μπορούν να ζήσουν, να επιβιώσουν.
      Τι ζητάμε, λοιπόν, με την πρότασή μας; Ένα μικρό βοήθημα γι’ αυτούς που πραγματικά το έχουν ανάγκη, για να ζεσταθούν. Θα έλεγα και ένα δείγμα γραφής της πολιτικής σας, μικρό δείγμα γραφής. Λέτε: «Δεν έχουμε 580.000.000 ευρώ». Μα, να σας πω; Απλό πράγμα: Υπολογίστε πόσα κερδίσατε πέρυσι, πόσα εισπράξατε -τα είπε ο κ. Γείτονας πριν- από τους ειδικούς φόρους από τα καύσιμα. Εγώ θα σας πω ότι και φέτος που ο τρέχων προϋπολογισμός σας είχε υπολογιστεί με βάση τα 80 δολάρια το βαρέλι, το πετρέλαιο και φτάνει τα 100 ευρώ, εισπράττετε πάνω από 500.000.000 – 600.000.000 ευρώ απ’ όσα είχατε προϋπολογίσει. Αυτά, λοιπόν, δώστε. Τα εισπράττετε απ’ όλους όσους έχουν κατανάλωση. Δώστε τα σ’ αυτούς που έχουν μεγαλύτερη ανάγκη. Αυτό το δείγμα γραφής είναι ένα μικρό, όπως σας είπα, δείγμα σε σχέση με όλη σας την πολιτική στο κοινωνικό κράτος, στην υγεία, στην παιδεία, στο ασφαλιστικό. 
      Άρα, υπάρχουν δύο κόσμοι: αυτός που πιστεύει στο κοινωνικό κράτος και στον άνθρωπο και στην προσπάθεια στήριξης του να ζήσει και να επιβιώσει και αυτός που λέει: «Εδώ είναι η θάλασσα, εδώ υπάρχουν τα μεγάλα και τα μικρά ψάρια, κολυμπάτε να ζήσετε». Ε, λοιπόν, μερικοί δεν μπορούν να ζήσουν. Οι κυβερνήσεις γι’ αυτό βγαίνουν, για να διαμορφώνουν καλύτερες συνθήκες, γι’ αυτούς που δεν μπορούν. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Νασιώκα.
      Το λόγο έχει η κ. Γιαννακά Σοφία, Βουλευτής του ΠΑ.ΣΟ.Κ. 
      ΣΟΦΙΑ ΓΙΑΝΝΑΚΑ: Αγαπητοί συνάδελφοι, καλούμαστε για άλλη μια φορά σήμερα να συζητήσουμε και δυστυχώς να αντιπαρατεθούμε για τα αυτονόητα, αντιπαράθεση για το επίδομα θέρμανσης στις ασθενέστερες οικονομικά τάξεις, το οποίο αρνείται να παραχωρήσει η εκπροσωπούσα την πολιτική του νοικοκυρέματος, της ανάπτυξης και της κοινωνικής ενσωμάτωσης Κυβέρνηση της Νέας Δημοκρατίας, όπως ο ίδιος ο εισηγητής της Πλειοψηφίας, ο κ. Γιαννάκης, την αποκάλεσε στην Επιτροπή.
      Εμείς, το ΠΑ.ΣΟ.Κ., κατηγορηθήκαμε και φέτος, όπως το 2005 και το 2006, ότι προσπαθούμε με κάθε τρόπο να πείσουμε τον ελληνικό λαό ότι είμαστε κοινωνικά ευαίσθητοι, σε αντίθεση με τη Νέα Δημοκρατία. Μα, είμαστε, ενώ η ίδια η Κυβέρνηση καθημερινά το διαψεύδει με τα έργα της. Μάλιστα, αυτό προτίθεται να κάνει και σήμερα. 
      Είναι δείγμα κοινωνικής ευαισθησίας να χορηγείς επίδομα θέρμανσης σε ασθενείς οικονομικά τάξεις, όταν η τιμή του πετρελαίου έχει αυξηθεί περίπου 40% και αγγίζει τα 100 δολάρια το βαρέλι; Ναι. Είναι δείγμα κοινωνικής ευαισθησίας να λαμβάνεις υπ' όψιν σου και να ασκείς κοινωνική πολιτική με βάση τις καθημερινές ανάγκες του πολίτη; Ναι. Είναι δείγμα κοινωνικής ευαισθησίας να θεωρείς ότι το επίδομα θέρμανσης είναι απαραίτητο σε μια χώρα στην οποία, σύμφωνα με τη Εθνική Στατιστική Υπηρεσία, δυο εκατομμύρια συμπολίτες ζουν στα όρια της φτώχιας; Ναι. 
      Σύμφωνα με την Κυβέρνηση όμως, όχι. Και αυτό όταν οι προβλεπόμενες αυξήσεις είναι 3% με 4% σε μισθούς και συντάξεις, την ώρα που μόνο τα τιμολόγια της Δ.Ε.Η. έχουν αυξηθεί ήδη, σήμερα που μιλάμε, 7%, όταν οι αυξήσεις στις τιμές των περισσότερων βασικών καταναλωτικών αγαθών είναι φέτος το Νοέμβρη, για πρώτη φορά τα τελευταία χρόνια, διψήφιες.
      Ναι, κύριοι συνάδελφοι, η Κυβέρνηση της Νέας Δημοκρατίας αποδεικνύει έμπρακτα ότι ο κύριος γνώμονας της κοινωνικής πολιτικής που εφαρμόζει είναι η αφαίμαξη του εισοδήματος του Έλληνα και ταυτόχρονα η οικονομική εξαθλίωση των μεσαίων και χαμηλών κοινωνικών στρωμάτων. 
      Ο εισηγητής της Πλειοψηφίας μάς ενημέρωσε, στη συζήτηση αυτής της πρότασης νόμου του ΠΑ.ΣΟ.Κ. στην επιτροπή, ότι η Κυβέρνηση έχει θέσει συγκεκριμένες προτεραιότητες και δεν προτίθεται να τις αλλάξει, για να μη «χαϊδέψει τα αφτιά» των πολιτών με παροχολογίες. Αν ρωτήσουμε έναν άνεργο, είπε ο εισηγητής, αν προτιμά μια θέση δουλειάς ή το επίδομα θέρμανσης, είναι βέβαιο ότι θα μας απαντήσει πως προτιμά μια θέση δουλειάς. Το ίδιο επανέλαβε πριν από λίγο και από αυτό εδώ το Βήμα.
      Δεν είχαμε αντιληφθεί, κύριοι συνάδελφοι, ότι σήμερα καλούμαστε να επιλέξουμε μεταξύ των δύο. Δηλαδή δεν θα δώσετε επίδομα θέρμανσης το 2007, διότι προτίθεστε να λύσετε το θέμα της ανεργίας μέχρι το τέλος του έτους; Αν το ξέραμε αυτό, κύριε συνάδελφε, ότι δεν θα υπάρχει πια κανένας άνεργος στη χώρα, σίγουρα δεν θα εισηγούμασταν το επίδομα θέρμανσης. 
      Αν ωστόσο δεν έχετε προλάβει να ολοκληρώσετε το όραμά σας σχετικά με την εξάλειψη της ανεργίας αυτό το χειμώνα, θα ήταν φρόνιμο να φροντίσετε τουλάχιστον να εξασφαλίσετε ότι δεν θα παγώσουν οι άνεργοι και οι χαμηλοσυνταξιούχοι φέτος στη χώρα μας, που σίγουρα δεν θα είναι σε θέση να ανταποκριθούν στις τσουχτερές αυξήσεις.
      Η Αιτωλοακαρνανία, όπως και άλλοι δύο νομοί της περιφέρειας δυτικής Ελλάδας, προτείνεται με το άρθρο 3 της πρότασης νόμου του ΠΑ.ΣΟ.Κ. για το επίδομα θέρμανσης στη δεύτερη ζώνη, στην οποία προβλέπεται επίδομα 350 ευρώ. Αυτό δεν το προτείνουμε μόνο για τις άσχημες καιρικές συνθήκες που επικρατούν το χειμώνα στο Μεσολόγγι ή στο Αγρίνιο.
      Η δυτική Ελλάδα, αγαπητοί συνάδελφοι, και ειδικά η Αιτωλοακαρνανία παρουσιάζει τις χαμηλότερες αναπτυξιακές επιδόσεις της χώρας, με κατά κεφαλήν εισόδημα 62,7% του Α.Ε.Π. όταν είναι 81,1% για την υπόλοιπη Ελλάδα, με 61,6% ποσοστό μακροχρόνιας ανεργίας, όταν είναι 55% στην υπόλοιπη Ελλάδα και με μείωση του αγροτικού εισοδήματος κατά 25% την τελευταία δεκαετία εξαιτίας των δικών σας πολιτικών. 
      Κυρίες και κύριοι συνάδελφοι, δεν μπορείτε να αρνείστε πεισματικά να χορηγήσετε το επίδομα θέρμανσης σε όλους τους δοκιμαζόμενους πολίτες. Η πρόταση νόμου του ΠΑ.ΣΟ.Κ. για τη χορήγηση του επιδόματος θέρμανσης είναι μια ολοκληρωμένη πρόταση που έρχεται να ανακουφίσει τους οικονομικά ασθενέστερους και να επιστρέψει ουσιαστικά στους Έλληνες πολίτες μόνο μερικά από τα αυξημένα έσοδα του κράτους. Δεν έχετε το δικαίωμα να αρνηθείτε για άλλη μια φορά μια πρόταση που ενισχύει την πεποίθηση όλων μας ότι ζούμε σ’ ένα κοινωνικό κράτος δικαίου, που ως καίριο μέλημά του έχει την ευημερία του πολίτη. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κυρία Πρόεδρε.
      Αν δεν επιθυμείτε να διανύσετε και αυτή την τετραετία απολογούμενοι για όσα δεν κάνατε, για υποσχέσεις που δώσατε και δεν κρατήσατε, για αναλγησία και για έλλειψη κοινωνικής ευθύνης, χορηγήστε το επίδομα θέρμανσης σ’ αυτούς που το έχουν πραγματικά ανάγκη. Γιατί αν μη τι άλλο, όπως κι εσείς μας υπενθυμίζετε διαρκώς, είστε Κυβέρνηση και ως Κυβέρνηση έχετε υποχρέωση να προσπαθείτε για την επίλυση των προβλημάτων των πολιτών αυτής της χώρας ή τέλος πάντων δεν έχετε κανένα δικαίωμα να αδιαφορείτε γι’ αυτούς. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Το λόγο έχει ο κ. Φίλιππος Σαχινίδης, Βουλευτής του ΠΑ.ΣΟ.Κ..
      ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, σήμερα για άλλη μία φορά γινόμαστε μάρτυρες μιας τρομακτικής αντίφασης. Κάθε πρωί στην τηλεόραση βλέπει κανείς συναδέλφους από τη Νέα Δημοκρατία να καταθέτουν καθημερινά τα περισσεύματά τους από το πλεόνασμα της κοινωνικής τους ευαισθησίας. Οι ίδιοι άλλωστε, όταν ήταν στην αντιπολίτευση, είχαν ως μόνιμη αναφορά το πρόβλημα που αντιμετωπίζουν τα δύο εκατομμύρια των Ελλήνων που βρίσκονται σε συνθήκες φτώχειας.
      Κοιτώντας όμως σήμερα στη Βουλή διαπιστώνουμε ότι είναι μαζικά απόντες. Ίσως κάποιοι να θεωρούν ότι εξαντλούνται οι υποχρεώσεις τους  απέναντι σ’ όσους συμπολίτες μας έχουν πραγματικά ανάγκη με τις δηλώσεις τους στα τηλεοπτικά παράθυρα. 
      Παραδόξως όμως, όταν πρόκειται για άλλα ζητήματα, έχουν μια διαφορετική προσέγγιση. Έτσι τις προάλλες, όταν τέθηκε το ζήτημα για το επικουρικό ταμείο μιας ιδιωτικής τράπεζας, διαπιστώσαμε ότι υπήρχε μια μαζική παρουσία. Και όχι μόνο ήταν μαζικά παρόντες, αλλά και υπερψήφισαν την τροπολογία, προκειμένου να διασφαλιστεί η κερδοφορία της μεγάλης αυτής τράπεζας. Αλήθεια, δεν είναι αντιφατικό αυτό, δηλαδή όταν είναι να εκφράσεις έμπρακτα την υποστήριξή σου σ’ αυτούς που έχουν πραγματικά ανάγκη, να το κάνεις μόνο με δηλώσεις μέσα από τα τηλεοπτικά παράθυρα, όταν όμως είναι να στηρίξεις αυτούς οι οποίοι δεν έχουν ανάγκη, να καταφεύγεις εδώ στη Βουλή και να δίνεις ψήφο εμπιστοσύνης υπερψηφίζοντας τροπολογίες; Για μένα αυτό είναι μια τρομακτική αντίφαση. 
      Δεν θεωρώ ότι εμείς έχουμε το μονοπώλιο σε ζητήματα κοινωνικής ευαισθησίας. Απλά εμείς από την πρώτη στιγμή ήμασταν αυτοί οι οποίοι δώσαμε το επίδομα θέρμανσης. Το μόνο το οποίο ζητήσαμε από τις κυβερνήσεις της Νέας Δημοκρατίας ήταν να κάνουν το ίδιο και μάλιστα, σε μια στιγμή που το κόστος του πετρελαίου είναι δύο και τρεις φορές περισσότερο από την περίοδο κατά την οποία το ΠΑ.ΣΟ.Κ. αποφάσισε ως κυβέρνηση να δώσει το επίδομα θέρμανσης. 
      Ας πάμε, λοιπόν, στην ουσία των επιχειρημάτων σας.  Το πρώτο ερώτημα, το οποίο τίθεται, είναι εάν έχουν πραγματικά ανάγκη οι συμπολίτες μας. Νομίζω ότι ναι. Εάν υποθέσουμε, κύριε Υπουργέ -επειδή είστε και Θεσσαλός, συμπατριώτης και ξέρετε τι σημαίνει να κατοικεί κάποιος σε ένα ορεινό χωριό και ξέρω επίσης ότι είστε καλός στα νούμερα, στα μαθηματικά- ότι κάποιος έχει ένα σπίτι γύρω στα εκατό τετραγωνικά, υποθέτω ότι χρειάζεται γύρω στις τρεις χιλιάδες λίτρα, με 75 λεπτά/λίτρο, θα χρειαστεί περίπου 2.500 ευρώ.
      Να πάρουμε, λοιπόν, ένα ζευγάρι συνταξιούχων του Ο.Γ.Α., οι οποίοι έχουν ένα ετήσιο εισόδημα κοντά στις 9.000 ευρώ, να δούμε πόσα δίνει αυτός ο συνταξιούχος με τη γυναίκα του, προκειμένου να θερμανθεί το χρόνο, σε ορεινές περιοχές; Εγώ να σας πω ότι στο Λιβάδι Ελασσώνος, στην Καρυά Ελασσώνος, περιοχές στις οποίες καίνε οκτώ και εννιά μήνες το χρόνο πετρέλαιο, θέλει τουλάχιστον 3.000 ευρώ. 
      Θα πρέπει δηλαδή να δώσουν το ένα από τα τέσσερα ευρώ που έχουν στη διάθεσή τους, μόνο και μόνο για να ζεσταθούν! Από εκεί και πέρα, τους μένουν άλλα 3 ευρώ για να καλύψουν όλες τις υπόλοιπες ανάγκες τους. Νομίζω ότι δεν χρειάζονται πρόσθετα επιχειρήματα για να αποδείξουμε ότι πραγματικά αυτοί οι άνθρωποι βρίσκονται κάτω από πολύ δύσκολες συνθήκες. 
      Άκουσα προηγουμένως το συνάδελφο εισηγητή της Νέας Δημοκρατίας να επαίρεται ότι δεν υπάρχει ζήτημα, διότι –είπε- «εμείς θα δώσουμε αυξήσεις στο ΕΚΑΣ, θα δώσουμε αυξήσεις στους συνταξιούχους του Ο.Γ.Α..».
      Θα δώσετε αυξήσεις στους συνταξιούχους του Ο.Γ.Α., κύριε συνάδελφε, της τάξης των 50 ευρώ. Θα είχατε την ευγενή καλοσύνη να μας πείτε, από αυτά τα 50 ευρώ που θα δώσετε το 2008, πόσα θα μείνουν στο συνταξιούχο του Ο.Γ.Α., αφού καλύψει τις δαπάνες για θέρμανση, ώστε να καλύψει όλες τις υπόλοιπες ανάγκες που προκύπτουν από το κύμα ακρίβειας, το οποίο σήμερα έχει σαρώσει τα πενιχρά εισοδήματα των συνταξιούχων Ελλήνων;
      Το ερώτημα, βέβαια, μετά είναι εάν μπορείτε. Εγώ θα σας έλεγα ότι μάλλον μπορείτε. Εσείς δεν ήσασταν που είπατε ότι είμαστε πλουσιότεροι κατά 10%; Δεν προχωρήσατε σε αναθεώρηση του Α.Ε.Π. κατά 10%; Τι σημαίνει αυτό; Σημαίνει ότι ξαφνικά γίναμε πλουσιότεροι κατά περίπου 20.000.000.000 με 22.000.000.000 ευρώ. Πού είναι, λοιπόν, η κοινωνική σας ευαισθησία; Δώστε το κοινωνικό μέρισμα από αυτά τα 20.000.000.000 ευρώ. Δεν έγινε η Ελλάδα πλουσιότερη μέσα σε μια νύχτα κατά 9,6%; 
      Γιατί, λοιπόν, δεν δίνετε σε αυτούς που πραγματικά έχουν ανάγκη; Γιατί στην «ALPHA» δίνετε 1.000.000.000; Γιατί στους επιχειρηματίες με τη μείωση των φορολογικών συντελεστών δίνετε 1.000.000.000; Γιατί στο κάτω-κάτω δεν μειώσατε τις δαπάνες κατά 10.000.000.000 ευρώ του «σπάταλου κράτους» του ΠΑ.ΣΟ.Κ., για να εξοικονομήσετε χρήματα και να μπορέσετε να δώσετε σε αυτούς οι οποίοι έχουν ανάγκη;
      Θα σας πω και κάτι ακόμα. Εισπράξατε πάνω από 800.000.000 ευρώ. Δεν μπορείτε να περάσετε ένα μέρος από αυτά;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, είδα μία περυσινή σας ομιλία. Λέγατε πέρυσι ότι, ναι, εισπράττουμε ως κράτος κάτι περισσότερα, αλλά ταυτόχρονα πληρώνουμε και κάτι περισσότερο. 
      Εγώ σας ερωτώ: Με βάση την εμπειρία που αποκομίσατε από την περυσινή χρονιά, μπορείτε να μας εξηγήσετε, σας παρακαλώ, πόσα εισπράττει το κράτος από την πρόσθετη φορολόγηση και πόσα χάνει; Και αυτό που προκύπτει ως καθαρό πλεόνασμα για το κράτος να το περάσετε πραγματικά σε αυτούς οι οποίοι έχουν ανάγκη. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ ολοκληρώσετε.
      ΦΙΛΙΠΠΟΣ ΣΑΧΙΝΙΔΗΣ: Τελειώνω, κυρία Πρόεδρε. 
      Και επιτέλους να σταματήσει η υποκρισία, διότι διαπιστώνουμε ότι εκεί που θέλετε, όπως είναι για παράδειγμα στους αγροφύλακες, των οποίων τα κονδύλια τα διπλασιάσατε, τα αυξήσατε κατά 100% μέσα σε μία χρονιά, δίνετε. Εκεί που πραγματικά υπάρχει ανάγκη, δεν δίνετε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο κ. Δημήτριος Τσιρώνης, Βουλευτής του ΠΑ.ΣΟ.Κ..
      ΔΗΜΗΤΡΙΟΣ ΤΣΙΡΩΝΗΣ: Αγαπητές και αγαπητοί συνάδελφοι, από τη μικρή κοινοβουλευτική μου εμπειρία, αλλά και τόσα χρόνια που παρακολουθώ τη νομοθετική εργασία της Βουλής των Ελλήνων, σ’ ένα πράγμα είμαι πλέον πεπεισμένος, ότι η εκτελεστική εξουσία, περισσότερο για λόγους γοήτρου και όχι ουσίας, δεν αποδέχεται, δεν υιοθετεί σε καμμία περίπτωση τις προτάσεις νόμου της Αντιπολίτευσης.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Μία, το 1977.
      ΔΗΜΗΤΡΙΟΣ ΤΣΙΡΩΝΗΣ: Πείτε μας, κυρία Πρόεδρε και φέρτε μας στοιχεία από τη Μεταπολίτευση μέχρι σήμερα, πόσες προτάσεις νόμου της Αντιπολίτευσης –μόνο μία λέει ο κ. Παπαδημητρίου- έχουν υιοθετηθεί. Ουσιαστικά, δεν νομοθετεί η Βουλή. Νομοθετεί η εκτελεστική εξουσία, η εκάστοτε κυβέρνηση.
      Πρέπει, όμως, το κοινοβουλευτικό μας σύστημα, αν θέλουμε να το πάμε ένα βήμα πιο μπροστά, αν θέλουμε να το κάνουμε πιο σύγχρονο, πιο αποτελεσματικό και πιο δημοκρατικό, πρέπει η εκάστοτε κυβέρνηση, η εκτελεστική εξουσία, να αποδέχεται τις προτάσεις νόμου, που κινούνται στη σωστή κατεύθυνση και χάριν του γενικότερου συμφέροντος, της πλειοψηφίας των πολιτών.
      Είναι μια πρώτης τάξεως ευκαιρία, κύριε Υπουργέ, τη συγκεκριμένη πρόταση νόμου της Κοινοβουλευτικής Ομάδας του ΠΑ.ΣΟ.Κ. για τη χορήγηση επιδόματος θέρμανσης να την αποδεχθείτε, να την υιοθετήσετε, να τη νομοθετήσουμε όλοι μαζί. Είναι μια πρώτης τάξεως ευκαιρία να δείξετε την κοινωνική σας ευαισθησία.
      Μήπως, κύριε Υπουργέ, δεν έχουν ανάγκη οι χαμηλοσυνταξιούχοι του Ο.Γ.Α., οι χαμηλοσυνταξιούχοι που παίρνουν Ε.Κ.Α.Σ., οι μακροχρονίως άνεργοι, οι χαμηλόμισθοι, όλοι αυτοί στους οποίους απευθύνεται αυτή η πρόταση νόμου του ΠΑ.ΣΟ.Κ.; Ή μήπως οι τιμές του πετρελαίου βρίσκονται πλέον σε τόσο χαμηλά επίπεδα, που δεν υφίσταται κανένας λόγος να το δώσουμε; Φοβάσθε επίσης μήπως βουλιάξει ο κρατικός προϋπολογισμός των 6,2 δισεκατομμυρίων ευρώ φόρων και μάλιστα, πιο πολύ έμμεσων; Δεν πρόκειται να βουλιάξει ο προϋπολογισμός. Τα έχετε όλα τακτοποιημένα. Έχετε κανονίσει όλα τα έσοδά σας, έτσι ώστε να μπορέσετε να δώσετε εκεί που θέλετε.
      Ή μήπως, κύριε Υπουργέ, η οικονομία βρίσκεται ακόμα σε επιτήρηση; Δεν είχε ειπωθεί από την Κυβέρνηση ότι μόλις εξέλθει η οικονομία της χώρας από το καθεστώς της επιτήρησης της Ευρωπαϊκής Ένωσης, τότε θα υπάρχουν περισσότερα περιθώρια να δώσετε χρήματα, να δώσετε στις ασθενείς κοινωνικές ομάδες περισσότερες ενισχύσεις και περισσότερες κοινωνικές παροχές; Γιατί δεν το πράττετε;
      Να, λοιπόν, όπως σας είπα και πριν, είναι μια πρώτης τάξεως ευκαιρία να υιοθετήσετε, να υιοθετήσουμε όλοι μαζί αυτήν την πρόταση της Κοινοβουλευτικής Ομάδας του ΠΑ.ΣΟ.Κ., να δώσουμε φθηνό πετρέλαιο, έτσι ώστε να μπορέσουν να ζεσταθούν όλες αυτές οι ευπαθείς ομάδες του πληθυσμού. Δηλαδή, αντί να μας φέρνετε συνεχώς ρυθμίσεις την τελευταία στιγμή, τροπολογίες για να δώσουμε χαριστικές ρυθμίσεις σε όλους τους τραπεζικούς οργανισμούς, τις μεγάλες επιχειρήσεις, χαρίζοντας δισεκατομμύρια, μας λείπουν από τον κρατικό προϋπολογισμό, κύριε Υπουργέ, να δώσουμε μερικά ψίχουλα σε αυτές τις ευπαθείς ομάδες του πληθυσμού;
      Εάν πραγματικά, κύριε Υπουργέ, η ελληνική οικονομία εξήλθε από το καθεστώς της επιτήρησης χωρίς κανένα προαπαιτούμενο και χωρίς καμμία δέσμευση, τότε υπάρχουν όλα εκείνα τα περιθώρια. Όμως, πολύ φοβάμαι ότι έγινε χάριν εντυπώσεων η έξοδος της οικονομίας από την επιτήρηση της Ευρωπαϊκής Ένωσης. Έχετε αναλάβει συγκεκριμένες δεσμεύσεις. Υπάρχουν προαπαιτούμενα σε αυτήν την έξοδο από την επιτήρηση.
      Έχω να σας κάνω και μια πρόταση αν θέλετε, μια πρόταση η οποία δεν περιέχεται στο κείμενο. Αφού αρνείσθε, αντί να δώσετε σε αξία, σε χρήμα αυτό το επίδομα θέρμανσης, γιατί δεν το δίνετε σε είδος; Και τι εννοώ; Από τα κρατικά διυλιστήρια. Όλοι γνωρίζουμε ότι το μεγαλύτερο ποσοστό της αξίας του πετρελαίου είναι οι φόροι. Δεν πρόκειται να τους εισπράξετε αυτούς τους φόρους. Κανένας χαμηλοσυνταξιούχος δεν πρόκειται να αγοράσει πετρέλαιο. Δεν μπορεί, δεν έχει την οικονομική δυνατότητα. Κανένας χαμηλόμισθος δεν έχει τη δυνατότητα να αγοράσει σήμερα πετρέλαιο, κύριε Υπουργέ.
      Είναι, λοιπόν, μια πρώτης τάξεως ευκαιρία, εάν θέλετε πραγματικά να το δώσετε. Θα γλιτώσετε σημαντικά κονδύλια. Δώστε από τα κρατικά διυλιστήρια πετρέλαιο σε είδος. Δώστε τους κουπόνια να πάνε να αγοράσουν πετρέλαιο. Θα γλιτώσετε τους φόρους και έτσι, θα σας κοστίσει πολύ λιγότερο από αυτήν την πρόταση του ΠΑ.ΣΟ.Κ. και θα έχουμε το ίδιο αποτέλεσμα. Κάντε αυτό, λοιπόν. Δεν πρόκειται να απολέσετε εισοδήματα από τον κρατικό προϋπολογισμό. Δεν πρόκειται να χαθούν τα έσοδα του κρατικού προϋπολογισμού. Οι φόροι είναι το μεγαλύτερο ποσοστό στην τιμή του πετρελαίου θέρμανσης.
      Να πω και κάτι που πιστεύω πραγματικά; Ότι και χρήματα να δώσουμε σε αυτούς τους χαμηλοσυνταξιούχους, θα κοιτάξουν να καλύψουν άλλες ανάγκες, άλλες τρύπες, στις οποίες τους έχει οδηγήσει η δική σας η πολιτική, η πολιτική της αφαίμαξης των εισοδημάτων. Άλλες ανάγκες θα καλύψουν και όχι αυτή του πετρελαίου.
      Γι’ αυτό και την πρόταση που κάνω, κύριε Υπουργέ, κοιτάξτε τη με ενδιαφέρον και δώστε πετρέλαιο, για να έχουμε το ίδιο αποτέλεσμα.
      Δυστυχώς, κύριε Υπουργέ, με τις πολιτικές σας τα τελευταία χρόνια, επιστρέψατε τους πολίτες της χώρας στην Ελλάδα του παρελθόντος, στην εποχή των καυσόξυλων της δεκαετίας του ’30 και του ’40.
      Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Εγώ σας ευχαριστώ.
      Συνεχίζουμε με την κ. Τζάκρη Θεοδώρα, Βουλευτή του ΠΑ.ΣΟ.Κ..
      Ορίστε, κυρία Τζάκρη, έχετε το λόγο.
      Κυρίες και κύριοι συνάδελφοι, είναι η τρίτη φορά που η Αντιπολίτευση καταθέτει πρόταση νόμου για την παροχή επιδόματος θέρμανσης στις οικονομικά ασθενείς τάξεις και όπως και τις άλλες δύο φορές, έτσι και τώρα, η Κυβέρνηση είναι αρνητική στο να δώσει το επίδομα αυτό, το οποίο είναι και το ελάχιστο μέτρο ενίσχυσης των οικονομικά αδυνάτων κοινωνικών τάξεων, ένα δείγμα στοιχειώδους κοινωνικής ευαισθησίας και αλληλεγγύης.
      Τα επιχειρήματα, βέβαια, που πρόβαλε η Κυβέρνηση τις άλλες φορές για δήθεν μεγάλα ελλείμματα που παρέλαβε και αρνητικά δημοσιονομικά δεδομένα, δεν μπορούν να αποτελέσουν κανενός είδους πειστικό επιχείρημα και γιατί έχει αποδειχθεί πλέον ότι αυτό δεν είναι αληθές και γιατί η Κυβέρνηση της Νέας Δημοκρατίας έχει πλέον παρελθόν. 
      Και όταν μιλάει γι’ αυτό το παρελθόν, κυρίως προεκλογικά, επαίρεται ότι εξυγίανε την οικονομία, συνέβαλε στην ανάπτυξη, μείωσε την ανεργία, αύξησε τους μισθούς και τις συντάξεις, αύξησε τις εξαγωγές, έδωσε έγκαιρα στους αγρότες τις αποζημιώσεις και τις επιδοτήσεις, τόσο που όταν την ακούει κανείς, νομίζει ότι ζει σε μια χώρα του παραδείσου και όχι στην Ελλάδα, όπου πολλά νοικοκυριά αντιμετωπίζουν καθημερινά την ασύμμετρη απειλή της ακρίβειας, όπου εδώ και πολλά χρόνια οι συνθήκες διαβίωσης πολλών νοικοκυριών είναι πολύ δύσκολες και όπου κάποιοι απ’ αυτούς έχουν φθάσει ήδη στα όρια της αντοχής τους.
      Στην Ελλάδα του σήμερα τα νοικοκυριά δεν κάνουν πλέον αποταμιεύσεις και έχουν μπει για τα καλά σε έναν άνευ προηγουμένου φαύλο κύκλο δανεισμού και εξόδων, ο οποίος οδηγεί με μαθηματική ακρίβεια σε οικονομικό αδιέξοδο,  πολλά από αυτά και σε σοβαρές οικονομικές παρενέργειες.
      Απέναντι σ’ αυτή τη ζοφερή πραγματικότητα, η Κυβέρνηση κωφεύει, επιλέγοντας να ακολουθήσει μια πολιτική λιτότητας.  Κωφεύει στην είδηση ότι ένας διόλου ευκαταφρόνητος αριθμός Ελλήνων ζει κάτω από τα όρια της φτώχειας, ότι πολλοί συμπολίτες μας αισθάνονται απελπισμένοι, ανασφαλείς και εγκαταλελειμμένοι από την πολιτεία.
      Η Νέα Δημοκρατία διακρίνεται από το εξής σύνδρομο. Προεκλογικά αναγνωρίζει την υποχρέωση του κράτους για κοινωνικές παροχές και ρυθμίσεις στήριξης των ασθενέστερων κοινωνικά τάξεων. Μετεκλογικά δείχνει να παρανοεί τον ακριβή ρόλο του κράτους, που στη σημερινή εποχή, περισσότερο από κάθε άλλη φορά, είναι η προσφορά κοινωνικής προστασίας στους αδυνάτους και όχι η κατασπατάληση χρημάτων για διάφορους παράπλευρους ή και περίεργους λόγους.
      Πρέπει να ξεκαθαρίσετε, κύριοι της Κυβέρνησης, τι ακριβώς εννοείτε, όταν λέτε κράτος και μάλιστα κράτος δικαίου και κοινωνικό κράτος. Εννοείτε ένα μηχανισμό βολέματος, κατασπατάλησης δημόσιου χρήματος και τακτοποίησης «ημετέρων» σε βάρος των υπολοίπων πολιτών αυτής της χώρας ή ένα μηχανισμό που φροντίζει και εξασφαλίζει την προστασία και την ευημερία του κοινωνικού συνόλου, βοηθώντας το να ξεπεράσει τα προβλήματα της καθημερινότητας και να ζει με αξιοπρέπεια; 
      Διότι το πρόβλημα δεν είναι η έλλειψη χρημάτων. Είναι η έλλειψη διάθεσης για σωστή διαχείριση, η οποία  βέβαια έχει άμεση σχέση με τους στόχους που θέτει κάποια κυβέρνηση. Γι’ αυτό κανένα επιχείρημα για έλλειψη χρημάτων, προκειμένου να δοθεί το επίδομα θέρμανσης, δεν ευσταθεί, όταν μέχρι σήμερα η Κυβέρνηση, για ρουσφετολογικούς κυρίως λόγους και για λόγους βολέματος των «ημετέρων» έχει ιδρύσει δεκάδες καινούργιους φορείς, εταιρείες του δημοσίου, υπηρεσίες πολλές φορές περιττές, που απλώς υπολειτουργούν, συμβούλια και συμβούλους με παχυλές μισθοδοσίες, όταν με νομοθετικές ρυθμίσεις έχετε χαρίσει χρέη στους έχοντες και στους κατέχοντες, στερώντας έσοδα από τον κρατικό προϋπολογισμό.
      Δεν είναι, λοιπόν, θέμα έλλειψης χρημάτων, είναι θέμα πολιτικής επιλογής. Και αυτό το ξέρετε καλά εσείς, κύριε Υπουργέ, γι’ αυτό σταματήστε να επιχειρηματολογείτε κατ’ αυτόν τον τρόπο. Γνωρίζετε καλά ότι αν περικόψετε δαπάνες από άλλες δραστηριότητες, που είναι ουσιαστικά άχρηστες, μπορείτε να εξοικονομήσετε χρήματα για το επίδομα θέρμανσης, που ένα μεγάλο κομμάτι της κοινωνίας μας, το έχει απόλυτη ανάγκη, παρ’ όλο που το επίδομα θέρμανσης από μόνο του δεν θα σώσει οριστικά κανέναν από το πρόβλημα της φτώχειας. Θα ανακουφίσει, όμως, κάποιους συνανθρώπους μας και θα τους βοηθήσει να περάσουν το χειμώνα λίγο πιο ζεστά, κυρίως τους κατοίκους της βορείου Ελλάδας όπου το κρύο είναι εντονότερο, όπως παραδείγματος χάρη τους κατοίκους της Μακεδονίας και της Θράκης.
      Σήμερα, περισσότερο από κάθε άλλη φορά, η παροχή του επιδόματος θέρμανσης καθίσταται επιβεβλημένη και αναγκαία, διότι από τις δύο προηγούμενες προτάσεις, μέχρι σήμερα, έχουν μεσολαβήσει και νέα δεδομένα που έχουν επιδεινώσει την οικονομική κατάσταση των πολιτών, γεγονότα όπως η ανεξέλεγκτη αύξηση της τιμής του πετρελαίου κοντά στα 100 δολάρια το βαρέλι, που έχει ως συνέπεια το κόστος του πετρελαίου θέρμανσης από 55 λεπτά που ήταν τον Απρίλιο να φθάσει σήμερα τα 75 λεπτά για την Αθήνα και τα 80 λεπτά για την περιφέρεια και να συμπαρασύρει στην άνοδό του ένα κύμα ανατιμήσεων σε όλα σχεδόν τα είδη και τις παρεχόμενες υπηρεσίες, με αποτέλεσμα βέβαια να πλήττονται περισσότερο οι ασθενέστερες εισοδηματικές τάξεις.
      Και αναρωτιέμαι πραγματικά, αν ένας συνταξιούχος που ζει με μια μικρή σύνταξη της τάξεως των 450 ευρώ κατά μέσο όρο, σ’ ένα μικρό για παράδειγμα διαμέρισμα στο Νομό Πέλλας, που έχει συνήθως βαρύ χειμώνα, όταν έβγαλε πέρυσι με δυσκολία το χειμώνα, πώς θα τα βγάλει πέρα φέτος που χρειάζεται σχεδόν τα διπλάσια χρήματα;
      Εξάλλου, με τις πολιτικές που χαράζετε ενόψει της κατάθεσης του νέου προϋπολογισμού και της επιβολής των νέων φόρων που φαίνονται πλέον αναπόφευκτοι, νομίζω ότι αναμένονται ακόμα μεγαλύτερα προβλήματα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Η δυσχέρεια των πιο αδύνατων οικονομικά κοινωνικών ομάδων θα μεγαλώσει ακόμα περισσότερο. Από τη μια πλευρά η ακρίβεια και από την άλλη η κυβερνητική σας πολιτική, έχουν φέρει τους πολίτες σε απόγνωση και στα όρια της επιβίωσής τους. Κανένα μέτρο που να ευνοεί τους εργαζόμενους και να ανακουφίζει τους οικονομικά αδύνατους δεν πάρθηκε από την Κυβέρνησή σας. Ό,τι μέτρα πήρατε μέχρι τώρα, ό,τι ευνοϊκά οικονομικά μέτρα ανακοινώσατε, αφορούν τα υψηλότερα κοινωνικά στρώματα. Ακόμα και οι ετήσιες αυξήσεις μισθών και συντάξεων γίνονται κάτω από τον πληθωρισμό. Αντίθετα, ευνοούνται οι μισθωτοί με υψηλές αποδοχές. 
      Χαρακτηριστικές είναι οι αυξήσεις στη Δ.Ε.Η., η οποία για τρίτη συνεχόμενη φορά σε ένα χρόνο ανακοίνωσε πριν από λίγες μέρες νέα αύξηση. Η τιμή του πετρελαίου θέρμανσης θα ακριβύνει ακόμα περισσότερο κατά 0,5 ευρώ το λίτρο. Μιλάμε, δηλαδή, για μια αύξηση της τάξεως του 7%-8% σε περίπτωση που από 01/01/2008 η Κυβέρνηση εφαρμόσει τη σχετική «πράσινη» κοινοτική οδηγία που προβλέπει τη μείωση της περιεκτικότητας του πετρελαίου σε θείο. 
      Για την αντιμετώπιση όλων αυτών των προβλημάτων, ξέρετε ποια είναι η πολιτική σας, κύριοι της Κυβέρνησης; Είναι η πολιτική της αναλγησίας, της επιφανειακής φροντίδας και του επικοινωνιακού παιχνιδιού. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κυρία συνάδελφε.
      ΘΕΟΔΩΡΑ ΤΖΑΚΡΗ: Τελειώνω, κυρία Πρόεδρε.
      Θα σας φέρω ένα παράδειγμα από το Νομό Πέλλας. Οι συμπατριώτες μου αγρότες του Νομού Πέλλας δεν έχουν πάρει ακόμα τις αποζημιώσεις για τις ζημιές που υπέστησαν φέτος, πλην ορισμένων εξαιρέσεων για τα κεράσια, λίγο πριν τις εκλογές. Μετά τις εκλογές, τους ξεχάσατε και τους αφήνετε να κάνουν μαύρα Χριστούγεννα. Θα σκέφτεστε, ίσως, ότι μέχρι τις επόμενες εκλογές θα έχουμε πολύ χρόνο. Οι αγρότες, όμως, δεν μπορούν να περιμένουν. Μέχρι τις άλλες εκλογές, πρέπει και αυτοί με κάποιον τρόπο να ζήσουν.
      Σας προτρέπω, λοιπόν, κύριοι της Κυβέρνησης και κυρίως προτρέπω τους Βουλευτές του Νομού μας, δηλαδή τους Βουλευτές του Νομού Πέλλας οι οποίοι γνωρίζουν από κοντά πόσο δύσκολα θα βγάλει το χειμώνα ένας μεγάλος αριθμός συμπατριωτών μας, λόγω και των ιδιαίτερων καιρικών συνθηκών και πόσο δύσκολα περνάει και πόσο πολύ χρειάζεται αυτό το επίδομα, να ψηφίσετε θετικά υπέρ της πρότασης που κατέθεσε το ΠΑ.ΣΟ.Κ. και να χορηγήσετε το επίδομα θέρμανσης στους οικονομικά ασθενείς συμπολίτες μας.
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Συνεχίζουμε με τον κ. Χάιδο Χρήστο, Βουλευτή του ΠΑ.ΣΟ.Κ.
      ΧΑΪΔΟΣ ΧΡΗΣΤΟΣ: Ευχαριστώ, κυρία Πρόεδρε.
      Κύριοι συνάδελφοι, συζητούμε σήμερα την πρόταση νόμου του ΠΑ.ΣΟ.Κ. για τη χορήγηση επιδόματος θέρμανσης στις οικονομικά αδύναμες ομάδες του πληθυσμού. Συζητούμε αυτό το σχέδιο νόμου τώρα που η επιδείνωση του καιρού –χιονίζει αυτή τη στιγμή σε πολλές περιοχές της Ελλάδας- και η πτώση της θερμοκρασίας καθιστά μεγαλύτερη την ανάγκη να ζεσταθούν οι χώροι εργασίας και παραμονής των ανθρώπων. Το συζητούμε σε μία περίοδο που η ακρίβεια κατατρώει και εξανεμίζει τα εισοδήματα των εργαζομένων και οδηγεί σε αδιέξοδα τα πλατιά λαϊκά στρώματα. 
      Έτσι, οι οικογενειακοί προϋπολογισμοί εκτροχιάζονται, γίνονται ελλειμματικοί και οι ατυχείς συμπατριώτες μας αδυνατούν να ανταποκριθούν ακόμα και στις βασικές βιοτικές ανάγκες. Εξασφαλίζουν τα προς το ζην με βερεσέ στα τεφτέρια των καταστημάτων και με δανεικά από φίλους, συγγενείς ή τράπεζες.
      Μ’ αυτόν τον τρόπο και με δυσκολία προμηθεύονται ακόμα και το πετρέλαιο θέρμανσης, σε μικρότερη βέβαια ποσότητα απ’ αυτή που χρειάζονται. Μετά το δάνειο για να πορευτείς, προέκυψε το δάνειο για να παντρευτείς και επί Κυβέρνησης Νέας Δημοκρατίας ενέκυψε και το δάνειο για να ζεσταθείς. 
      Και σαν να μην έφταναν όλα αυτά, αναφέρω ως κραυγαλέο και ακραίο φαινόμενο απανθρωπιάς και βαρβαρότητας την καθιέρωση του επάθλου θέρμανσης –φευ!- στις τηλεοπτικές εκπομπές για μαστιζόμενους από την ανέχεια και την εξαθλίωση απελπισμένους τηλεθεατές. Πάρτε επίδομα θέρμανσης, λοιπόν!
      Είναι η τρίτη φορά που με τεκμηριωμένη και κοστολογημένη πρόταση το ΠΑ.ΣΟ.Κ. ζητά την εφαρμογή του, καθορίζοντας το ύψος του από 250 ευρώ έως 450 ευρώ, ανάλογα με τη ζώνη. Είναι ο τέταρτος χειμώνας που η Κυβέρνηση της Νέας Δημοκρατίας αρνείται πεισματικά και ανάλγητα την ικανοποίηση αυτής της λογικής πρότασής μας, που είναι και δίκαιο αίτημα των φορέων και της κοινωνίας και αφήνει «στα κρύα του λουτρού» τους δοκιμαζόμενους από την πολιτική της και οικονομικά αδύναμους συνανθρώπους μας. 
      Το αρνείται και στους συνανθρώπους μας με αναπηρία, παρ’ ότι το υποσχέθηκε πρόσφατα προφορικά. Και το έχουν μεγαλύτερη ανάγκη, αφού το πρόβλημά τους, τους καθιστά περισσότερο εκτεθειμένους στις δυσμενείς καιρικές συνθήκες.
      Όμως, ο κόσμος έχει μνήμη και θυμάται ότι κάποιο χειμώνα παλαιότερα, όταν οι τιμές των καυσίμων παρέμεναν ακόμα χαμηλές, η Κυβέρνηση του ΠΑ.ΣΟ.Κ. αποφάσισε να χορηγήσει στα οικονομικά αδύναμα νοικοκυριά 50.000 δραχμές ως επίδομα θέρμανσης. Τότε η Νέα Δημοκρατία ως αντιπολίτευση ανέβαζε το πολιτικό θερμόμετρο, χαρακτηρίζοντας αυτό το ποσό ως «ψίχουλα» και «κοροϊδία». Εγκαλούσε την κυβέρνηση για εμπαιγμό, ζητώντας της τουλάχιστον να διπλασιάσει αυτό το ποσό -δηλαδή από 50.000 δραχμές να το κάνει 100.000 δραχμές- ενώ ταυτόχρονα ζέσταινε τις προσδοκίες και τις ελπίδες των ευκολόπιστων συμπατριωτών μας για καλύτερους χειμώνες, όταν αυτή έγινε Κυβέρνηση. 
      Όμως, όταν ήρθε η ώρα της υλοποίησης των υποσχέσεων, ξέχασε αυτές τις υποσχέσεις, ξέχασε και το επίδομα θέρμανσης. Τώρα που η τιμή των καυσίμων υπερδιπλασιάστηκε, το πετρέλαιο θέρμανσης ανέβηκε από τα 32 λεπτά τότε στα 80 τώρα, τώρα που τα έσοδα του κράτους από τους φόρους στα καύσιμα πολλαπλασιάστηκαν, τώρα που σε άλλες χώρες της Ευρώπης επιστρέφουν στους οικονομικά αδύναμους αυτή την αύξηση που εισπράττουν, τώρα που από την πολιτική της Νέας Δημοκρατίας η φτώχια και η εξαθλίωση αυξάνουν και το φάσμα της ανέχειας προβάλλει απειλητικό για πρώτη φορά και για τα μεσαία εισοδήματα, τώρα που Κυβέρνηση έπρεπε με βάση τις προεκλογικές της υποσχέσεις να δώσει τουλάχιστον 500 ευρώ, τώρα που οι πολίτες διαπιστώνουν περίτρανα ότι εξαπατήθηκαν πολιτικά, η Κυβέρνηση της Νέας Δημοκρατίας αναζητά προσχήματα για να δικαιολογήσει την άρνηση και την ασυνέπειά της. 
      Ισχυρίζεται ότι δεν το επιτρέπει η κατάσταση της οικονομίας και καταφεύγει στο σύνηθες επιχείρημα, το οποίο πλέον έχει μετατραπεί σε κωμικό, δηλαδή ότι για όλα φταίει το «κακό ΠΑ.ΣΟ.Κ.». Όμως, οι πολίτες έχουν και όραση και νόηση και κρίση. Βλέπουν και καταλαβαίνουν ότι το ΠΑ.ΣΟ.Κ. είναι συνεπές και ότι η Νέα Δημοκρατία ζεσταίνει απλόχερα μόνο τις τσέπες των λίγων και οικονομικά ισχυρών συμμάχων της με πλούτο που αφαιρεί από τα πλατιά λαϊκά στρώματα. 
      Επισημαίνω τις πενιχρές και ασήμαντες αυξήσεις στους μισθωτούς, την αύξηση των έμμεσων φόρων, την απαλλαγή των μεγαλοφειλετών από τα χρωστούμενα στην πολιτεία, τη μείωση των φορολογικών συντελεστών στα διανεμόμενα κέρδη και πολλά άλλα. 
      Επίσης, επισημαίνω ότι η θέση της χώρας μας στην ευρωπαϊκή κατάταξη, σε σχέση με την τιμή του πετρελαίου θέρμανσης, επιδεινώθηκε δραματικά. Ανέβηκε από την ενδέκατη, στη δεύτερη θέση. Έτσι και απ’ αυτή τη λογική, οι επιχειρήσεις για τέταρτη συνεχή χρονιά αυξάνουν με εκρηκτικούς ρυθμούς τα κέρδη τους -δεκαπέντε φορές ταχύτερους από την αύξηση του Α.Ε.Π.- ενώ οι οικονομικά ανίσχυροι πένονται. 
      Κύριοι της Κυβέρνησης, προσπαθείτε να αποπροσανατολίσετε κόσμο με έρευνες για παρεμφερή ζητήματα και με προπαγάνδα για μελλοντικές καλύτερες μέρες. Όμως, αυτούς που κρυώνουν δεν τους ενδιαφέρουν οι δημοσκοπήσεις, αλλά η θέρμανση και η ζέστη που εσείς τους τις στερείτε. Οργίζονται για την αδικία που τους επιφυλάσσετε και σύντομα η φλόγα της οργής απ’ αυτή την αδικία, θα γίνει πυρκαγιά και θα διαλύσει την κοινωνική ανάλγητη και ψυχρή παγωμένη πολιτική σας. 
      Εξάλλου, το έκανε και στις εκλογές που πέρασαν, όταν «έλιωσε» τέσσερις μονάδες από το ποσοστό σας και απομάκρυνε τετρακόσιες χιλιάδες από τους ψηφοφόρους σας. Την επόμενη φορά θα σας απομακρύνει και από την Κυβέρνηση. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε.
      Το λόγο έχει η κ. Σοφία Σακοράφα.
      ΣΟΦΙΑ ΣΑΚΟΡΑΦΑ: Κυρίες και κύριοι συνάδελφοι, άκουσα με ιδιαίτερη προσοχή τον εισηγητή της Νέας Δημοκρατίας, αλλά και τον κ. Δαϊλάκη περί της υπογραφής κάποιων συναδέλφων στην πρόταση νόμου του ΠΑ.ΣΟ.Κ. οι οποίοι πιθανώς, λέει, δεν ξέρουν τι θα πει κρύο. 
      Θα ήθελα, λοιπόν, να ξεκινήσω απ’ αυτό το σχόλιο και να σας πω, κύριοι συνάδελφοι, ότι αυτό το επίδομα δεν δίνεται σ’ αυτόν που κρυώνει περισσότερο, αλλά σ’ αυτόν που πένεται, που δεν έχει. Και δυστυχώς τέτοιους διαθέτει πολλούς η ελληνική κοινωνία σήμερα. 
      Όσο γι΄ αυτά που είπε ο κύριος εισηγητής, δεν ξέρω, κύριοι συνάδελφοι, αν έχουμε χάσει την επαφή με την πραγματικότητα, αλλά μάλλον δεν κατανοούμε το απλό. Δεν κατανοούμε ότι όταν κάποιος βιώνει μια πραγματικότητα η οποία είναι πολύ σκληρή –απάνθρωπη, θα έλεγα- και γνωρίζει ότι μάλλον θα πεθάνει σφίγγοντας ολοένα και περισσότερο το ζωνάρι του, λίγη σημασία δίνει σ’ αυτά που εμείς λέμε εδώ μέσα και που εσείς αναφέρατε και που αφορούν προγράμματα, επενδύσεις, μεγάλα έργα και ελλείμματα.
      Και βέβαια, κύριε συνάδελφε της Νέας Δημοκρατίας, για εκλεγμένο Βουλευτή δεν μπαίνει σε καμμία περίπτωση το δίλημμα, όπως το βάλατε: Δέκα χιλιάδες άνεργοι ή επίδομα θέρμανσης. Είναι δύο διαφορετικά πράγματα, αλλά και τα δύο ζητούμενα. Είμαστε εδώ εντολείς για να προασπίζουμε εκτός των άλλων, το δικαίωμα στην εργασία και στην αξιοπρεπή ζωή, αλλά και να αγωνιζόμαστε για να βελτιώσουμε με κάθε τρόπο την ποιότητα της ζωής αυτών των ανθρώπων. 
      Κυρίες και κύριοι συνάδελφοι, σύσσωμη η Κοινοβουλευτική Ομάδα του ΠΑ.ΣΟ.Κ. επικαιροποιεί την πρόταση νόμου για το επίδομα θέρμανσης που καταθέτει για τρίτη συνεχόμενη χρονιά από το 2005, το 2006 και φέτος, το 2007.
Για τρίτη συνεχόμενη χρονιά η Κυβέρνηση απαντά με ένα ηχηρό «όχι». Για να δούμε στην ουσία τι σημαίνει αυτό το «όχι». Για να δούμε ποιοι καταδικάζονται εν ψυχρώ με αυτό το «όχι». 
      Μιλάμε για πάνω από 2.000.000 πολίτες που βρίσκονται στα όρια της φτώχιας, καθώς και για τριακόσιους πενήντα χιλιάδες χαμηλοσυνταξιούχους. Το πρόβλημα δε, γίνεται ακόμη μεγαλύτερο, καθώς σύμφωνα με παλαιότερες έρευνες και όταν ακόμη το βαρέλι ήταν στη μισή τιμή από τη σημερινή, τα σπίτια των φτωχών οικογενειών σε μεγάλο ποσοστό, άνω του 50%, δεν διέθεταν καν ικανοποιητική μόνωση, πράγμα που σε κάθε περίπτωση αυξάνει τις ανάγκες κατανάλωσης πετρελαίου τους χειμερινούς μήνες.
      Είναι χαρακτηριστικό ότι ήδη από τα τρία εκατομμύρια εξακόσια εξήντα τρία επτακόσια ενενήντα έξι ελληνικά νοικοκυριά, το 19,6% που είναι επτακόσια δεκαοκτώ χιλιάδες τριακόσια επτά σπίτια και από τα επτακόσια ογδόντα επτά σπίτια τα πεντακόσια τριάντα δύο σπίτια είναι φτωχά νοικοκυριά, τα τέσσερα στα δέκα, δηλαδή τα τριακόσια δέκα έξι χιλιάδες εκατόν εβδομήντα σπίτια δήλωναν τότε ότι αδυνατούν να πληρώσουν για ικανοποιητική θέρμανση στο σπίτι τους, όπως προέκυπτε από την έρευνα του Εθνικού Κέντρου Κοινωνικών Ερευνών και της Εθνικής Στατιστικής Υπηρεσίας για τις συνθήκες διαβίωσης των νοικοκυριών. 
      Ποιοι άλλοι καταδικάζονται εν ψυχρώ από την Κυβέρνηση; Οι απομακρυσμένες περιοχές της χώρας, παραμεθόριες, ορεινές, νησιωτικές. Σημειώνεται δε ότι σύμφωνα με έρευνα του Ε.Κ.Κ.Ε. στις περιοχές αυτές, είναι μεγαλύτερα από το μέσο πανελλαδικό όρο τα ποσοστά των νοικοκυριών που έχουν εισοδήματα κάτω από το όριο της φτώχειας. Αυτά είναι τα θύματα της κοινωνικής αναλγησίας της Κυβέρνησης της Νέας Δημοκρατίας: οι χαμηλοσυνταξιούχοι, οι χαμηλόμισθοι, οι μακροχρόνια άνεργοι, οι κάτοικοι των απομακρυσμένων περιοχών. Και μάλιστα σήμερα, σε μια συγκυρία που αφενός η τιμή του πετρελαίου προσεγγίζει τα ογδόντα έξι δολάρια το βαρέλι και έχει προκαλέσει νέο ανατιμητικό κύμα στις τιμές των προϊόντων και των υπηρεσιών και αφετέρου το ελληνικό δημόσιο έχει αυξήσει τα έσοδά του από τη φορολογία κατά εκατοντάδες εκατομμύρια ευρώ.
      Και προκύπτει το ερώτημα: Εάν τώρα η Κυβέρνηση δεν έχει την πολιτική βούληση να προχωρήσει στην παραχώρηση του επιδόματος θέρμανσης, που είναι αναγκαίο και επιβαλλόμενο περισσότερο από κάθε άλλη φορά και παράλληλα εφικτό και δυνατό περισσότερο από κάθε άλλη φορά, για τί είδους Κυβέρνηση μιλάμε; Και επειδή βρισκόμαστε σε μια εποχή που αν τολμήσει η Κυβέρνηση να ρίξει μια ματιά γύρω της θα αντικρίσει τα θύματα των δικών της επιλογών, που η ποιότητα και οι στρογγυλεμένες κουβέντες, οι καλοί τρόποι και τα παρόμοια δεν έχουν θέση, θα πω ότι έχουμε να κάνουμε με μια παραπαίουσα Κυβέρνηση, χωρίς σχέδιο και κοινωνική αναφορά, με μόνο στόχο αφενός να μεγαλώνουν τα κέρδη από όπου κι αν προέρχονται και αφετέρου να διατηρήσει σε κάθε περίπτωση την εξουσία της. 
      Δεν υπάρχει τίποτα πιο ακριβές απ’ αυτό το απλουστευτικό σχήμα. Μια Κυβέρνηση που λειτουργεί με πυροτεχνήματα όταν χρειάζεται, μιας χρήσης. Και λέω «όταν χρειάζεται», καθώς λίγες μέρες πριν τις εκλογές βρέθηκαν τα 3.000 ευρώ για να αποζημιωθούν οι πυρόπληκτοι, με το γνωστό ευτελή τρόπο που αποζημιώθηκαν. Εκτοξεύτηκαν τα 3.000 ευρώ, έσκασαν στον αέρα, άνοιξαν σαν βεντάλια λίγες μέρες πριν τις εκλογές. Σήμερα το επίδομα θέρμανσης δεν έχει καμμία άμεση χρησιμότητα για την Κυβέρνηση με την όποια εντολή και συνεπώς δεν είναι απαραίτητο. Και κάποιες τέτοιες πολιτικές επιλογές από την πλευρά της Νέας Δημοκρατίας μοιραίες, κατά την άποψή μου, με βάση τα συμφέροντα που υπηρετεί, το κόστος των οποίων δυστυχώς καλούνται να πληρώσουν για άλλη μια φορά οι ασθενέστερες κοινωνικές ομάδες, ξεκαθαρίζουν το τοπίο. 
      Η κοινωνική ευαισθησία, η κοινωνική πολιτική υπήρξε για πολλές προεκλογικές περιόδους, αλλά και για ολόκληρες κυβερνητικές θητείες για τη Νέα Δημοκρατία επαναλαμβανόμενη κοινοτυπία, νοήματα κενά που κυκλοφορούν και διασταυρώνονται, χωρίς να αφήνουν ίχνη και αποτυπώματα στην κοινωνία.
      Για μας, για το ΠΑ.ΣΟ.Κ., μερικές λέξεις έχουν ένα διαφορετικό ήχο μέσα μας. Είναι οι καλύτερες που έχουμε ακούσει, γιατί τις έχουμε γεννήσει και τις έχουμε υπηρετήσει. Τις προφέρουμε με το μυαλό μας, με την ιστορία μας, με τις προτάσεις μας. Και βέβαια, δεν μεταδίδονται σε αλλότριους, σε όσους δεν τις ξέρουν, δεν τις υπηρετούν, δεν τις πιστεύουν. 
      Σήμερα μετά από τέσσερα σχεδόν χρόνια διακυβέρνησης της χώρας από τη Νέα Δημοκρατία, γινόμαστε διεκδικητές του αυτονόητου. Ασφαλώς και το ξέρουμε πως ό,τι κερδήθηκε από τις κυβερνήσεις του ΠΑ.ΣΟ.Κ. δεν κερδήθηκε οριστικά. Κάθε φορά πρέπει να ξανακερδίζεται και κάθε μέρα να επαναπροσδιορίζεται. Είναι μια βασική αρχή της προόδου και ωστόσο, στο συλλογικό μας υποσυνείδητο μερικά πράγματα καταγράφηκαν ως δεδομένα, ώστε να προκαλεί μεγάλη ανατριχίλα η ανάγκη να τα επαναδιεκδικήσουμε.  
      Το χειρότερο ωστόσο δεν είναι αυτό. Το χειρότερο είναι πως τα χειρότερα ακολουθούν και για μας, για το ΠΑ.ΣΟ.Κ., διεκδικούμε το καλύτερο. Διεκδικούμε μια άλλη κοινωνία, όχι μόνο για να αποφύγει η χώρα τα χειρότερα, αλλά γιατί μόνο τότε το χειρότερο δεν θα επιστρέψει απειλητικό. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ, κυρία Σακοράφα.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής και στις Εκθέσεις «Οι Έλληνες στη Διασπορά 15ος-21ος αι.», «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι τρεις μαθητές και μαθήτριες και δύο συνοδοί καθηγητές από το 7ο Γενικό Λύκειο Περιστερίου.
     Τους καλωσορίζουμε. 
     (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Γεώργιος Λιάνης, Βουλευτής του ΠΑ.ΣΟ.Κ..
    ΓΕΩΡΓΙΟΣ ΛΙΑΝΗΣ: Κυρία Πρόεδρε, κύριοι συνάδελφοι, θα είμαι πολύ σύντομος. 
    Σας δίνω χειροπιαστά ευθύς αμέσως τι σημαίνει αύξηση μόνο του πετρελαίου για κάθε οικογένεια της Φλώρινας και τι τραγικές διαστάσεις παίρνει το ανεκπλήρωτο αίτημα της ιδιαίτερης πατρίδας μου και άλλων περιοχών σαν την ιδιαίτερη πατρίδα μου, που ζητούν το περιπόθητο επίδομα θέρμανσης. Το πετρέλαιο πέρυσι στη Φλώρινα επωλείτο περίπου 55 λεπτά το λίτρο. Φέτος στη Φλώρινα και σε άλλες περιοχές αγγίζει τα 80 λεπτά το λίτρο. Ενώ πέρυσι κάθε οικογένεια πλήρωνε για το χειμώνα περίπου 1.600 ευρώ, φέτος θα χρειαστεί να πληρώσει 2.500 ευρώ, δηλαδή κάθε οικογένεια επιβαρύνεται με ένα ποσό 900 ευρώ πάνω από το αντίστοιχο της περσινής χρονιάς.
    ΄Εναντι όλων αυτών, οι αυξήσεις που δώσατε σε μισθούς και συντάξεις, αγαπητοί φίλοι της Νέας Δημοκρατίας, της τάξεως του 3% και 4% σημαίνουν, στην καλύτερη περίπτωση, 1 ευρώ ημερησίως, δηλαδή 30 ευρώ το μήνα. Τα υπόλοιπα 900 ευρώ μόνο για το πετρέλαιο από πού νομίζετε, κύριοι συνάδελφοι, ότι μπορεί να τα αποκομίσει μια οικογένεια σε ακριτική περιοχή; Αυτό δεν είναι απλά κάτω από το όριο της φτώχειας, είναι κάτι που αγγίζει το όριο της εξόντωσης.
    Ο Πρωθυπουργός κάθε λίγο και λιγάκι ισχυρίζεται πως τα σύνορα της Ελλάδας είναι ισχυρά. Τα σύνορα της Ελλάδας ήταν ισχυρά. Τώρα είναι ανοχύρωτα σύνορα. Γιατί θα ξέρετε, βέβαια, ότι η ασφάλεια των συνόρων δεν εξαρτάται από το πόσα στρατεύματα υπάρχουν εκεί. Η ασφάλεια των συνόρων εξαρτάται από το φρόνημα των κατοίκων και από τη δυνατότητα επιβίωσής τους στα σύνορα. 
    Μόλις πριν από λίγες ημέρες η Νέα Δημοκρατία έκρινε παραμεθόριες περιοχές τους Νομούς Σερρών, Δράμας και Πέλλας. Το μισό Νομό της Φλώρινας και τα μισά χωριά με τα διπλά δοκιμαζόμενα σύνορα δεν τα έχουν χαρακτηρίσει παραμεθόριες περιοχές. Το ιστορικό Νυμφαίο, η Τριανταφυλλιά στα χίλια τετρακόσια μέτρα, το Λέχωβο, μαρτυρικό χωριό, θεωρούνται από την Κυβέρνηση όχι παραμεθόριες περιοχές. Έτσι οχυρώνετε τα σύνορα, κύριε Υπουργέ; Πώς να μην αισθάνονται μετά οι ακρίτες μας ότι υπάρχουν δύο Ελλάδες και δύο ταχύτητες ανάπτυξης στη χώρα; 
    Η Φλώρινα είναι πρωταθλήτρια Ελλάδας στην ανεργία. Είναι πρωταθλήτρια στην Ευρωπαϊκή Ένωση. Μιλάμε για πέντε χιλιάδες άνεργους νέους. Χάσαμε δύο χιλιάδες φοιτητές τα τελευταία δύο χρόνια. Αυτά τα θεωρείτε ισχυρά σύνορα, χωρίς ανάπτυξη; Για να δείτε τη διαφορά ενός κατοίκου της Φλώρινας και ενός κατοίκου των Αθηνών, σας λέω ότι για μια ώρα λειτουργίας του καυστήρα στην Αθήνα χρειάζονται 1,3 λίτρα ενώ στη Φλώρινα 2,1 λίτρα. Ένας καυστήρας στη Φλώρινα λειτουργεί χίλιες τετρακόσιες  περίπου ώρες και στην Αθήνα πεντακόσιες. Μπορούμε, λοιπόν, να συνειδητοποιήσουμε ποιο είναι το πρόβλημα για την πρωτεύουσα και ποιο είναι το πρόβλημα για τις ακριτικές περιοχές; 
    Το ΠΑ.ΣΟ.Κ. με σύσσωμη την Κοινοβουλευτική του Ομάδα επικαιροποιεί την πρότασή του για το επίδομα θέρμανσης. Η επικαιροποιημένη πρόταση προβλέπει ότι θα είναι μια αφορολόγητη οικονομική ενίσχυση στους μη έχοντες, στους κοπιόντες και πεφορτισμένους. Καθορίζονται τρεις ζώνες ανάλογα με τις περιοχές της χώρας. 
    Κύριοι συνάδελφοι της Νέας Δημοκρατίας, αρπάξτε την ευκαιρία. Σεβαστείτε για μια φορά την Αξιωματική Αντιπολίτευση. Παραδεχθείτε ότι πρόκειται για μια σοβαρή πρόταση νόμου και κάντε την αποδεκτή. Θα έχετε προσφέρει μεγάλη υπηρεσία στη χώρα.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Ο κ. Ιωάννης Σκουλάς έχει το λόγο.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, η εικόνα της Κοινοβουλευτικής Ομάδας της Νέας Δημοκρατίας σήμερα είναι τραγική. Πού βρίσκονται άραγε οι κοινοβουλευτικοί τηλεοπτικοί ρήτορες και αστέρες σήμερα να νομοθετήσουν εδώ για το λαό; Πού είναι όλοι αυτοί που κραυγάζουν το πρωί και στις οκτώ η ώρα το βράδυ στα κανάλια; 
      Ο εισηγητής της Νέας Δημοκρατίας, που δεν τον βλέπω εδώ και οι συνάδελφοι ούτε λίγο ούτε πολύ, μας ειρωνεύτηκαν για το επίδομα θέρμανσης. Μάλλον δεν έχετε ενημερωθεί, κύριοι συνάδελφοι, για τα δύο εκατομμύρια των Ελλήνων που ζουν κάτω από τα όρια της φτώχειας. Μάλλον δεν έχετε ενημερωθεί για την ακρίβεια, για την ανεργία, για τις ανατιμήσεις στην αγορά.
      Ο συνάδελφος εισηγητής της Νέας Δημοκρατίας μάς είπε πάλι το γνωστό παραμύθι ότι για όλα φταίει το ΠΑ.ΣΟ.Κ.. Ξέχασε όμως να μας μιλήσει για τη χαριστική ρύθμιση 1.000.000.000 ευρώ για την «ALPHA BANK», για τη μείωση των εισοδημάτων του λαού, για την αύξηση κατά 35% των κερδών των τραπεζών.
Ξέχασε να μας μιλήσει για τις αυξήσεις στα τιμολόγια της Δ.Ε.Η., για την υπόθεση των ομολόγων και την κλοπή των αποθεματικών, για το λουκέτο στην Ολυμπιακή. 
      Εσείς, κύριοι της Νέας Δημοκρατίας, τι κάνετε για τη φοροδιαφυγή, τι κάνετε για τον έλεγχο της αγοράς και ποια είναι τα αποτελέσματα απέναντι στα κάθε φύσεως καρτέλ; Αφού ξεχάσατε τη ρητορεία περί κοινωνικού κέντρου, δείχνετε το πραγματικό πρόσωπο της σκληρής νεοφιλελεύθερης πολιτικής.
       Η περίφημη επανίδρυση του κράτους που επέλεξε η Κυβέρνηση με την κομματική στελέχωση είναι η κύρια αιτία που δημιούργησε και δημιουργεί την αποσύνθεση και τη διάλυση των θεσμών και των ελεγκτικών μηχανισμών. 
      Αυτά τα πρωτοφανή που βιώνει ο Έλληνας πολίτης το τελευταίο διάστημα είναι αποτέλεσμα της δικής σας πολιτικής. Είναι η ανάλγητη εισοδηματική πολιτική, που τέσσερα χρόνια τώρα μειώνει τα πραγματικά εισοδήματα των εργαζομένων. Οι μικρομεσαίοι οδηγούνται σε αδιέξοδο και μία πρωτοφανής ασφυξία επικρατεί στην αγορά. Τα εισοδήματα των αγροτών για τρίτη συνεχόμενη χρονιά μειώνονται δραματικά και το κόστος παραγωγής ανεβαίνει σταθερά. Περισσότερη αγορά, λιγότερο κράτος στις επιταγές της νεοφιλελεύθερης οικονομίας. Όμως η ελεύθερη αγορά έγινε ασύδοτη αγορά. Τα διυλιστήρια και οι εταιρείες διανομής εμφανίζουν υπερκέρδη. Ο κάθε πολίτης μπορεί να διαβάσει τους ισολογισμούς τους.
       Η άνοδος της τιμής του αργού πετρελαίου στις διεθνείς αγορές έχει προκαλέσει ένα νέο ανατιμητικό κύμα στις τιμές των προϊόντων και υπηρεσιών, το οποίο σε συνδυασμό με τα φαινόμενα της ακρίβειας και της κερδοσκοπίας που επικρατούν στην αγορά πλήττει κυρίως το εισόδημα των λαϊκών στρωμάτων.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Ιδιαίτερα με την έλευση του χειμώνα αναμένεται να πληγεί ακόμα περισσότερο το εισόδημα των χαμηλόμισθων και των χαμηλοσυνταξιούχων από την τεράστια αύξηση των τιμών του πετρελαίου θέρμανσης, ενώ την ίδια στιγμή στο κράτος εισρέουν μεγάλα ποσά από τη φορολογία των καυσίμων. 
      Μετά τα παιχνίδια με τα σιτηρά στην παγκόσμια αγορά που ήδη έχουν εκτινάξει τις τιμές στα δημητριακά, στα κρέατα και στα γαλακτοκομικά προϊόντα, τη σκυτάλη παίρνουν οι κερδοσκόποι του πετρελαίου στις διεθνείς αγορές, που με διάφορες προτάσεις ανεβάζουν ανεξέλεγκτα τις τιμές και με την αρωγή των εγχωρίων κυκλωμάτων πυροδοτούν νέο κύμα ανατιμήσεων στην αγορά. Η πτήση  του πετρελαίου πάνω από τα 90 δολάρια το βαρέλι, τη στιγμή που ο νέος προϋπολογισμός έχει στηριχθεί στην υπόθεση για μέση τιμή γύρω στα 70 δολάρια δημιουργεί νέα δημοσιονομικά προβλήματα, καθώς ακυρώνει την κυβερνητική εκτίμηση για το ρυθμό ανάπτυξης και το ύψος του ελλείμματος. 
      Με βάση αυτές τις εκτιμήσεις και της κομισιόν για τις παρενέργειες του πετρελαίου και με δεδομένο ότι η διεθνής τιμή του πετρελαίου βρίσκεται 20 δολάρια υψηλότερα προκύπτει ότι ο ρυθμός ανάπτυξης της οικονομίας θα είναι κατά περίπου 0,5 μονάδες χαμηλότερος ενώ ο πληθωρισμός κατά περίπου 0,6 μονάδες υψηλότερος. Το αποτέλεσμα είναι να υπάρξουν περαιτέρω απώλειες στα εισοδήματα, αφού το ποσοστό των ονομαστικών αυξήσεων στις αποδοχές θα συμπιεστεί, τη στιγμή μάλιστα που ο πληθωρισμός θα ενισχυθεί. 
      Η ραγδαία άνοδος της τιμής του πετρελαίου προκαλεί ντόμινο ανατιμήσεων και στις μεταφορές. Όπως όλα δείχνουν από τις αρχές του χρόνου αναμένεται να αυξηθεί κατά 7% ως 13% το κόστος στα εισιτήρια των αστικών συγκοινωνιών, ανατιμήσεις κατά 10% στα ταξί, κατά 7% στα εισιτήρια των Κ.Τ.Ε.Λ., ενώ σε σημαντικές αυξήσεις που θα φτάσουν ως και 20% προσανατολίζονται και οι ιδιοκτήτες των φορτηγών. Σε όλους τους νομούς της Ελλάδας πωλείται η αμόλυβδη πάνω από 1 ευρώ, ενώ στην περιφέρεια οι ανώτατες τιμές ξεπερνούν το 1,20 ευρώ. Το πετρέλαιο θέρμανσης πωλείται ακριβότερα, πάνω από 35 λεπτά στην Κρήτη. Παρ΄όλα αυτά, η Κυβέρνηση της Νέας Δημοκρατίας αρνείται και αρνήθηκε πεισματικά, παρά τις επανειλημμένες παρεμβάσεις του ΠΑ.ΣΟ.Κ. και των άλλων κομμάτων της Αντιπολίτευσης να χορηγήσει επίδομα θέρμανσης. 
      Στις ασθενέστερες οικονομικά ομάδες του πληθυσμού, το ΠΑ.ΣΟ.Κ. επανέρχεται για τρίτη χρονιά φέτος καταθέτοντας πρόταση νόμου στη Βουλή για το επίδομα θέρμανσης. Οι δικαιούχοι προτείνουμε στην πρόταση αυτή να είναι τα ασθενέστερα οικονομικά στρώματα, συγκεκριμένοι μισθωτοί που αμείβονται με τον κατώτερο μισθό ή ημερομίσθιο της Εθνικής Συλλογικής Σύμβασης.Mιλάμε λοιπόν για μεροκαματιάρηδες ανθρώπους που έχουν πραγματικά ανάγκη αυτό το επίδομα. Πιστεύουμε ότι η Κυβέρνηση μπορεί να το κάνει γιατί η δική μας πρόταση είναι μία πρόταση δίκαιη, μία πρόταση ξεκάθαρη, μία πρόταση οικονομικά εφικτή.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Μπεγλίτης.
	ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, κύριε Υπουργέ, πραγματικά θέλω να δηλώσω την έκπληξή μου για τη σημερινή αυτάρεσκη προσέγγιση των εισηγητών και των Βουλευτών της Πλειοψηφίας σ’ ένα θέμα που αποτυπώνει και εκφράζει βαθιά κοινωνική ευαισθησία.
	Κυρίες και κύριοι συνάδελφοι, κατάγομαι από ένα χωριό της Κορινθίας και έχω δύο ηλικιωμένους γονείς. Θέλω να σας πω με πάρα πολλή ειλικρίνεια ότι εάν τα παιδιά τους δεν είχαν μία σχετική οικονομική άνεση, δεν θα μπορούσαν να ζήσουν μόνο με τη σύνταξη του Ο.Γ.Α.. Θα ζούσαν κάτω από δύσκολες συνθήκες, στα όρια της φτώχειας και της κοινωνικής ανέχειας. Στην ίδια κατάσταση βρίσκονται δεκάδες χιλιάδες συμπολίτες μας σε όλη την Ελλάδα, κυρίως αγρότες και αγρότισσες της χώρας μας. 
	Εάν δούμε τα τελευταία στατιστικά στοιχεία της Εθνικής Στατιστικής Υπηρεσίας, θα διαπιστώσουμε μία μεγάλη μείωση του αγροτικού εισοδήματος στην περιφέρεια. Εάν σ’ αυτήν τη μείωση του αγροτικού εισοδήματος προσθέσουμε το σοβαρό πρόβλημα που βιώνουν σήμερα οι Έλληνες αγρότες, κυρίως από το καλοκαίρι λόγω των καταστρεπτικών πυρκαγιών και λόγω του  καταστρεπτικού καύσωνα, θα δούμε και θα διαπιστώσουμε όλοι ότι έχουμε μπροστά μας έναν χειμώνα πολύ σκληρό κοινωνικά και οικονομικά για τις ασθενέστερες τάξεις και κυρίως για την αγροτική τάξη της πατρίδας μας.
	Δεν αντιλαμβάνομαι την αντιμετώπιση και την υποδοχή της νομοθετικής πρωτοβουλίας του ΠΑ.ΣΟ.Κ. από την πλευρά της Πλειοψηφίας. Θα έλεγα μάλιστα ότι οι ρητορικά λαλίστατοι σε θέματα κοινωνικής ευαισθησίας Βουλευτές της Νέας Δημοκρατίας θα ήταν καλό να επιστρέψουν στις επαρχίες τους και να επιχειρηματολογήσουν στην περιφέρειά τους, όπως επιχειρηματολόγησαν σήμερα. Εγώ, μάλιστα, θα έλεγα ότι θα ήταν καλό να στείλουμε και στα περιφερειακά μέσα ενημέρωσης τις παρεμβάσεις τους για να δούν πραγματικά ποιος υποστηρίζει τί στο κοινωνικό «δια ταύτα», στο «δια ταύτα» της κοινωνικής ευαισθησίας.
	Κυρίες και κύριοι συνάδελφοι, πιστεύω ότι αυτή η πρωτοβουλία του ΠΑ.ΣΟ.Κ. δεν είναι μία πρωτοβουλία αίτησης ελεημοσύνης και αγαθοεργίας, μία φιλανθρωπία από την πλευρά της Κυβέρνησης. Είναι μία πράξη βαθιάς κοινωνικής ευθύνης, είναι μία έκφραση κοινωνικής συνοχής και κοινωνικής αλληλεγγύης σε μία περίοδο που οι εργαζόμενοι, οι μισθοσυντήρητοι, τα φτωχότερα κοινωνικά στρώματα βιώνουν μία σκληρή οικονομική πολιτική, βιώνουν καθημερινά τη μείωση του εισοδήματός τους, βιώνουν την ακρίβεια, βιώνουν την ανεργία. 
	Τι θα πούμε, κυρίες και κύριοι συνάδελφοι, σ’ όλους τους άνεργους στις περιφέρειές μας; Εγώ μιλώ για την περιφέρειά μου, για το νομό Κορινθίας. Τι θα πούμε στους ηλικιωμένους, στους γέροντες των ημιορεινών και ορεινών περιοχών που καθημερινά ζουν κάτω από τα όρια της φτώχειας, μέσα σε συνθήκες ανέχειας; Επιτέλους, πρέπει να υπάρξει η στοιχειώδης τουλάχιστον κοινωνική και πολιτική ευθύνη από την πλευρά της Κυβέρνησης. 
	Φοβάμαι όμως, κυρίες και κύριοι συνάδελφοι, ότι το πρόβλημα δεν είναι πρόβλημα έλλειψης κοινωνικής ευαισθησίας. Το πρόβλημα είναι διαφορετικό, το είπαν πολλοί από τους συναδέλφους του ΠΑ.ΣΟ.Κ., που μίλησαν πριν από μένα.
Είναι η επιβεβαίωση από την πλευρά της Κυβέρνησης της τρομακτικά δύσκολης οικονομικής κατάστασης, στην οποία βρίσκεται σήμερα η χώρα με τον τρέχοντα προϋπολογισμό, ο οποίος δεν εκτελείται -θα έχουμε την ευκαιρία να το αποδείξουμε αυτό κατά τη συζήτηση του προϋπολογισμού- με οικονομικά στοιχεία, που μπορεί να ευημερούν λογιστικά, αλλά πρέπει να ξέρουμε όλοι ότι δεν βρισκόμαστε σε μια εικονική οικονομική πραγματικότητα, γιατί η πραγματική οικονομία διαψεύδει καθημερινά όλες αυτές τις αυτάρεσκες διαβεβαιώσεις ή τα έωλα επιχειρήματα της Κυβέρνησης. 
    Κυρίες και κύριοι συνάδελφοι, θέλω να τελειώσω ζητώντας από τον παρόντα αρμόδιο Υφυπουργό τουλάχιστον σ΄ ένα κοινωνικό στρώμα –το είπε ένας από τους συναδέλφους μου προηγουμένως, ο κ. Νασιώκας- επιτέλους η Κυβέρνηση να σκύψει και να ενδιαφερθεί για το επίδομα θέρμανσης. Είναι τα άτομα με αναπηρία. Υπάρχουν πολλά αιτήματα –μπορώ να σας τα διαβιβάσω- από κοινωνικούς φορείς, από εκπροσώπους του Κινήματος Ατόμων με Αναπηρία που ζητούν επιτέλους, έστω και τώρα, την τελευταία στιγμή, μια εκδήλωση κατανόησης και αλληλεγγύης από την πλευρά της Κυβέρνησης. 
    Δεν ξέρω εάν ζητώ πολλά. Δεν θέλω να είμαι ρομαντικός, αλλά αυτό που βλέπουμε, αυτό που είδαμε και σήμερα σε τούτη την Αίθουσα από την πλευρά της Πλειοψηφίας, πραγματικά με βάζει σε μεγάλο προβληματισμό και θέλω να εκφράσω την ανησυχία μου για τις εξελίξεις που έρχονται, για το χειμώνα που  έρχεται. 
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Η συνάδελφος κ. Μιλένα Αποστολάκη έχει το λόγο.
    ΜΙΛΕΝΑ ΑΠΟΣΤΟΛΑΚΗ: Ευχαριστώ, κύριε Πρόεδρε.
    Κυρίες και κύριοι συνάδελφοι, κύριε Υπουργέ, το ΠΑ.ΣΟ.Κ. για τρίτη συνεχόμενη χρονιά καταθέτει επικαιροποιημένη την πρόταση νόμου για το επίδομα θέρμανσης και την καταθέτει, με πλήρη συνέπεια απέναντι στα ιδεολογικά προτάγματα και τις πολιτικές και κοινωνικές προτεραιότητες. Την καταθέτει, όμως, όπως φαίνεται, επί ματαίω. Ενώ θα μπορούσε αυτή η πρωτοβουλία της παράταξής μου να είναι για την Κυβέρνηση μια ευκαιρία να δείξει, έστω και ένα ελάχιστο δείγμα συνέπειας μεταξύ της διακηρυγμένης κοινωνικής ευαισθησίας της ανάμεσα στη φιλολαϊκή της ρητορεία και τα πολιτικά της πεπραγμένα, ενώ θα μπορούσε να είναι ένα πραγματικά εύκολο και ελάχιστο δείγμα γραφής, συνεπές δείγμα γραφής, η Κυβέρνηση για τρίτη συνεχή χρονιά απαντά σ’ αυτή την πρωτοβουλία του ΠΑ.ΣΟ.Κ. με ένα ηχηρό «όχι».
    Είναι νομίζω εντυπωσιακή η απουσία των Βουλευτών της Συμπολίτευσης απ’ τη συζήτηση αυτής της πρότασης νόμου, γιατί κανείς –δεν είναι μόνο οι Βουλευτές της περιφέρειας- από την Κοινοβουλευτική Ομάδα της Νέας Δημοκρατίας -με εξαίρεση τον εισηγητή που κουβαλάει αυτό το σταυρό- δεν είναι εύκολο να βρει επιχειρήματα για να στηρίξει αυτή την άρνηση και κυρίως δεν είναι εύκολο να έρθει αντιμέτωπος με τη δημοσιοποίηση των επιχειρημάτων του, όταν θα βρεθεί ενώπιος ενωπίω με τους εκλογείς του στην περιφέρειά του, οι οποίοι θα τον κοιτούν απορημένοι και θα αναρωτιούνται γιατί οι προεκλογικές δεσμεύσεις και οι εξαγγελίες σε σχέση με την ενίσχυση των ασθενέστερων οικονομικών στρωμάτων, γιατί όλη αυτή η προεκλογική φιλολαΐκή του ρητορεία δεν βρίσκει σήμερα αντίκρισμα, δεν ολοκληρώνεται μέσα από μια αυτονόητη πολιτική πρωτοβουλία, έστω της αντίπαλης πολιτικής παράταξης.  Θα είχαν, λοιπόν, πολύ μεγάλη δυσκολία όλοι αυτοί οι συνάδελφοί μας να υποστηρίξουν σήμερα αυτή την τρίτη συνεχή ηχηρή σας άρνηση. Γι’ αυτό και επιδεικτικά είναι απόντες από τη σημερινή συζήτηση της πρότασης νόμου. 
    Έχει εξαιρετική σημασία να δούμε όμως, αυτή η άρνησή σας, σε τι περιβάλλον κατατίθεται φέτος, γιατί είναι μια άρνηση η οποία κατατίθεται εν μέσω άλλων γεγονότων, άλλων πρωτοβουλιών της Κυβέρνησης, που συνθέτουν τελικά το ιδεολογικό σας προφίλ, που αποδεικνύουν τις κοινωνικές και πολιτικές σας προτεραιότητες, που αποδεικνύουν την έλλειψη στοιχειώδους κοινωνικής ευαισθησίας.
      Είναι όλα αυτά τα συμφραζόμενα, που πρέπει να υπενθυμίσουμε. Είναι η πολιτική σας απέναντι στην Ολυμπιακή, είναι η προαναγγελθείσα χαριστική βολή απέναντι στην Ολυμπιακή διά στόματος του αρμοδίου Υπουργού Μεταφορών, που ολοκληρώνει τις επεμβάσεις του εναντίον της Ολυμπιακής από την περίοδο που ήταν Ευρωβουλευτής. Είναι η πολιτική σας απέναντι στο ασφαλιστικό που έρχεται σήμερα να ανατρέψει τα τρία περίφημα «δεν» του Πρωθυπουργού και οδηγεί την ερχόμενη εβδομάδα σε μία πλατιά κοινωνική αντίδραση, όπως όλοι θα δούμε, από πλατιές κοινωνικές ομάδες, από γυναίκες κυρίως και σε πρώτο βαθμό, από εργαζόμενους που αισθάνονται σήμερα τραγικά εξαπατημένοι, λίγους μόλις μήνες μετά από τις εκλογές του Σεπτεμβρίου του 2007.
      Είναι η καλπάζουσα ακρίβεια, την οποία η Κυβέρνηση εδώ και δύο μήνες αντιμετωπίζει ως παρατηρητής, ως θεατής, και μόλις την προηγούμενη εβδομάδα ο αρμόδιος Υφυπουργός ήρθε να ανατρέψει την πολιτική του προκατόχου του, του κ. Παπαθανασίου, που μας διαβεβαίωνε ότι για την πολιτική της Κυβέρνησής σας οι συμφωνίες κυρίων δεν έχουν καμμία βαρύτητα, δεν εντάσσονται στη δική σας πολιτική αντιμετώπιση της ελεύθερης αγοράς. Ο κ. Βλάχος σήμερα φαίνεται ότι έχει μία εντελώς διαφορετική αντίληψη για το ζήτημα. Δυστυχώς, όμως, για εκείνον, για την Κυβέρνησή σας, αλλά κυρίως, δυστυχώς, για τους καταναλωτές και τα ελληνικά νοικοκυριά αυτή η τούμπα, σε σχέση με τη μέχρι σήμερα αναποτελεσματική πολιτική σας, εκδηλώθηκε και αυτή καθυστερημένη και αυτή άκαιρα και αυτή με μηδενικά αποτελέσματα, γιατί η ακρίβεια καλπάζει ήδη, γιατί μετακυλίονται όλες οι αυξήσεις στα προϊόντα και στα ράφια, γιατί οι καταναλωτές αισθάνονται σήμερα πραγματικά αιχμάλωτοι, ανοχύρωτοι και αβοήθητοι απέναντι σε αυτό το κλίμα της ακρίβειας. 
      Έχει μεγάλη σημασία να υπενθυμίσουμε ότι αυτό το ηχηρό «όχι» για τρίτη συνεχή χρονιά ακολουθεί την άρνηση της Νέας Δημοκρατίας στην Επιτροπή Αναθεώρησης του Συντάγματος, κατά τη συζήτηση που είχαμε τότε, στην εκεί πρόταση μας για την εξασφάλιση ενός ελάχιστου επιπέδου αξιοπρεπούς διαβίωσης για κάθε Έλληνα και για κάθε Ελληνίδα, όπου και πάλι η Νέα Δημοκρατία είπε ένα ηχηρό «όχι». 
      Είναι, λοιπόν, δυστυχώς, η πρόταση νόμου του ΠΑ.ΣΟ.Κ. ευκαιρία μόνο, για να αναδειχθεί και να αποδειχθεί για άλλη μια φορά η αναξιοπιστία σας, είναι ευκαιρία, για να αναδειχθεί και να αποδειχθεί για άλλη μια φορά η απόλυτη ασυνέπεια ανάμεσα στη ρητορεία και στην πολιτική σας.
      Κλείνω, κύριε Πρόεδρε, λέγοντας ότι είναι, δυστυχώς, ευκαιρία, για να αποδειχθεί για άλλη μία φορά με ποιους είστε, ποια συμφέροντα υποστηρίζετε, ποιες είναι οι πολιτικές σας προτεραιότητες, είναι ευκαιρία, για να αποδειχθεί για άλλη μία φορά ότι η παράταξή σας δεν έχει αλλάξει, ότι είναι συγκεκριμένα τοποθετημένη στο πολιτικό τόξο, ότι δεν έχει καμμία σχέση με το κοινωνικό κέντρο, αλλά είναι εκεί και κυβερνά, για να υποστηρίζει και να ενισχύει τους έχοντες και κατέχοντες, τους πιο ισχυρούς, τους πιο δυνατούς και να αφήνει απροστάτευτους αυτούς που έχουν πραγματικά ανάγκη. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Παντούλας.
      ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
      Κυρίες και κύριοι Βουλευτές, δεν έχει νόημα να υπενθυμίσει κανείς στο Σώμα τις αντιπολιτευτικές οιμωγές της Νέας Δημοκρατίας και του κ. Καραμανλή, όταν το ΠΑ.ΣΟ.Κ. ως Κυβέρνηση νομοθετούσε τη χορήγηση του επιδόματος θέρμανσης. 
      Μίλησε τότε η Νέα Δημοκρατία για γλίσχρα ποσά, για αποσπασματική πολιτική, για πρόταση χωρίς ιδιαίτερη αξία. Το γεγονός, όμως, ότι η Νέα Δημοκρατία αρνείται τη χορήγησή του το 2005, το 2006, το 2007 και ότι το απορρίπτει και για το 2008 επιβεβαιώνει την εκτίμηση ότι τα δάκρυα, που έχυσε ήταν μόνο κροκοδείλια. 
      Η Νέα Δημοκρατία είχε και έχει ένα σαφή ταξικό προσανατολισμό. Οι στόχοι της είναι συγκεκριμένοι. Το ενδιαφέρον της εξαντλείται στην εξυπηρέτηση των ολίγων. Τα συμφέροντα αυτών και μόνο υπηρετεί διαχρονικά και, μάλιστα, με περισσή συνέπεια και υποτέλεια.

      Τα λαϊκά στρώματα αντιθέτως τα εκμεταλλεύεται. Τα κρατά δέσμια της φοβικότητας που τους ενσπείρει, υποτιμά τη νοημοσύνη τους και τα απαξιώνει, επιφυλάσσοντας σε αυτά με τις πολιτικές της, το ρόλο του ουραγού στην πολιτική, στην πολιτιστική, στην κοινωνική και στην οικονομική ζωή του τόπου μας.
      Κυρίες και κύριοι Βουλευτές, «ανάγκη» ονομάζουμε την υποχρέωση που επιβάλλεται από συγκεκριμένες συνθήκες. Υπό αυτή την έννοια η πρόταση του ΠΑ.ΣΟ.Κ. έρχεται για τρίτη συνεχή χρονιά να υπηρετήσει μία πραγματική, μία ζωτική ανάγκη ενός ιδιαιτέρως κοινωνικά ευαίσθητου τμήματος του ελληνικού λαού. Η αναφορά μου σε κοινωνικά ευαίσθητο τμήμα του πληθυσμού επιβάλλει να ορίσω την έννοια της λέξης «ευαισθησία». Ως «ευαισθησία» ορίζουμε την αυξημένη ικανότητα πρόσληψης των εξωτερικών ερεθισμάτων, εν προκειμένω των κοινωνικών και οικονομικών και της αντίδρασης απέναντι σε αυτά. 
      Ιδού, λοιπόν, με ποιον τρόπο η Νέα Δημοκρατία εξαντλεί την κοινωνική της ευαισθησία στο συγκεκριμένο θέμα. Εκμεταλλευόμενη, για παράδειγμα, την αύξηση της τιμής του πετρελαίου, αυξάνει για τρίτη φορά μέσα στο 2007 και μάλιστα θεαματικά την τιμή του ρεύματος που παρέχει η Δ.Ε.Η. στους καταναλωτές, αποκρύπτοντας όμως, ότι  μόνο κατά 8% επηρεάζει το πετρέλαιο το κόστος της τιμής του ρεύματος που πληρώνουμε στη Δ.Ε.Η..
      Η Κυβέρνηση, ταυτοχρόνως, ξεχνάει να κατευθύνει την ευαισθησία της στους χαμηλόμισθους, στους μικροσυνταξιούχους, στα άτομα με αναπηρία, στους μακροχρόνια ανέργους που ζουν στην Ήπειρο, στη Μακεδονία, στη Θράκη, που ζουν σε όλες τις ορεινές επαρχίες και περιφέρειες της χώρας μας, για να ελαφρύνει τις πραγματικές τους ανάγκες από την αύξηση της τιμής του πετρελαίου.
      Η Νέα Δημοκρατία επέλεξε να αντιμετωπίζει τα μεγάλα προβλήματα των αδύναμων πολιτών με παγερή αδιαφορία. Δεν φθάνουν –λέει- τα χρήματα, αλλά ποιος την πιστεύει; Απευθυνόμενος, λοιπόν, στους κυβερνητικούς Βουλευτές, τους καλώ να υπερβούν την κυβερνητική συμπεριφορά της αναισθησίας και της αδιαφορίας και με συναίσθηση προσωπικής πολιτικής ευθύνης να υπερψηφίσουν το υπό συζήτηση σχέδιο νόμου. Οι ανάγκες των πολιτών δεν έχουν πολιτικό χρώμα και τα έωλα επιχειρήματα της Κυβέρνησης δεν μπορούν να αποτελέσουν άλλοθι γι’ αυτούς.
      Η θετική στάση στη χορήγηση του επιδόματος θέρμανσης πέραν των άλλων, κυρίες και κύριοι Βουλευτές, ενισχύει δύο βασικά χαρακτηριστικά γνωρίσματα της πολιτικής δράσης: την αξιοπιστία και την αξιοπρέπεια. «Αξιόπιστος» είναι αυτός που αξίζει να τον εμπιστεύεται, να τον πιστεύει κανείς και να βασίζεται σε αυτόν. «Αξιοπρεπής», είναι αυτός που συμπεριφέρεται με σεβασμό στον εαυτό του και στους άλλους.
      Για τον πολιτικό, λοιπόν, που υπηρετεί με συνέπεια τις αρχές της αξιοπιστίας και της αξιοπρέπειας, αυτό είναι στάση ζωής. Το ΠΑ.ΣΟ.Κ. προτείνει να το κάνουμε καθημερινή πράξη. Ας αφήσουμε τις υπεκφυγές και τα μισόλογα. Στην ιστορική του ομιλία ο «Ελευθέριος Βενιζέλος» το Σεπτέμβρη του 1910 στην πλατεία Συντάγματος, είχε προσδιορίσει ως εξής τη σχέση λόγων και έργων στην πολιτική πράξη: «Η ιθύνουσα τη πολιτεία μου κεντρική αρχή είναι ότι ο πολιτικός ανήρ οφείλει να έχει γνώμονα πάσης αυτού πράξεως το κοινό συμφέρον», ενώ ο σύγχρονος φιλόσοφος Γάλλος, ο Σαρτρ, στο ερώτημα, πώς ορίζουμε σήμερα την προοδευτική πολιτική, απάντησε, ότι «προοδευτική πολιτική είναι αυτή που αντιμετωπίζει την κοινωνία από την πλευρά των αδυνάτων». Όσο γρηγορότερα, κυρίες και κύριοι της Κυβέρνησης το αντιληφθείτε αυτό, τόσο το καλύτερο. Το ΠΑ.ΣΟ.Κ. προτείνει να το συνειδητοποιήσουμε όλοι μαζί, γιατί όλοι έχουμε ευθύνη απέναντι στους πολίτες και μάλιστα στους αδύναμους πολίτες αυτής της χώρας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Γεώργιος Παπανδρέου, Πρόεδρος του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης.
      (Στο σημείο αυτό ο Πρόεδρος του ΠΑ.ΣΟ.Κ. κ. Γεώργιος Παπανδρέου ανέρχεται στο Βήμα χειροκροτούμενος από τους Βουλευτές του κόμματός του)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, κατά τη διάρκεια των προγραμματικών δηλώσεων της Κυβέρνησης, εμείς, το ΠΑ.ΣΟ.Κ., δεσμευτήκαμε απέναντι στον ελληνικό λαό να ασκήσουμε μια υπεύθυνη προγραμματική αντιπολίτευση. Στόχος μας, η ανάδειξη μιας νέας εναλλακτικής εθνικής στρατηγικής, μιας στρατηγικής που βασίζεται στην κοινωνική συνοχή, στην αειφόρο ανάπτυξη και στις δημιουργικές, παραγωγικές δυνάμεις του τόπου, δυνάμεις που με την αλληλεγγύη τους και τις πρωτοβουλίες τους, ιδιαίτερα προς τους νέους μη προνομιούχους Έλληνες, μπορούν να οδηγήσουν τη χώρα σε μια νέα ελπιδοφόρα εποχή. 
      Ξέραμε, δυστυχώς, ότι η Κυβέρνηση της Νέας Δημοκρατίας είχε ως στόχος μια ολομέτωπη επίθεση, δηλαδή θα υπονόμευε βασικά δικαιώματα και δημόσια αγαθά του Έλληνα πολίτη.
      Ο στόχος, σήμερα, της Κυβέρνησης αποκαλύπτεται ότι είναι διπλός στόχος. Πρώτον, να ευνοήσει τα μεγάλα συμφέροντα από τα οποία και εξαρτάται και στα οποία λογοδοτεί και δεύτερον, συνεπείς με τις συντηρητικές αντιλήψεις της Νέας Δημοκρατίας, εσείς νομίζετε ότι θα σας βολεύει να έχετε τους πολίτες ανασφαλείς και εξαρτημένους, για να τρέχουν στα γραφεία σας να ζητούν εξυπηρετήσεις για βασικά τους δικαιώματα και να τους έχετε, βεβαίως, δεμένους εκλογικά. Σε αυτήν την εξαθλίωση αντιδρά σήμερα το ΠΑ.ΣΟ.Κ. και αντιδρά ο προοδευτικός λαός της χώρας, διότι δυστυχώς επιβεβαιώνονται οι χειρότερες προβλέψεις μας.
      Η Κυβέρνηση της Νέας Δημοκρατίας δεν αδιαφορεί απλώς για την επιβίωση της πλειοψηφίας των Ελλήνων για την πρωτοφανή γενίκευση της φτώχειας, αλλά προχωρά σε μία πρωτοφανή επιθετικότητα, στη σώρευση νέων δεινών, σε βάρος τόσο των λαϊκών, όσο και των εθνικών συμφερόντων. 
      Από τη μία, συμπιέζονται οι μισθοί. Η γενιά των 700 ευρώ στενάζει. Από την άλλη αφήνονται ανεξέλεγκτα τα καρτέλ, οι μεσάζοντες, τα ολιγοπώλια. Δεν είναι μόνο η φτώχεια που επεκτείνεται στις τάξεις των ασθενέστερων οικονομικά στρωμάτων, είναι και η συνεχιζόμενη αφαίμαξη πόρων και εισοδημάτων από τις τσέπες των εργαζομένων, των επαγγελματιών, των αγροτών, των μικρομεσαίων επιχειρηματιών, για να μην αναφερθώ βεβαίως στην οικονομική κατάσταση, που οδηγεί σε απόγνωση τους συνταξιούχους μας.
      Η ανεξέλεγκτη ακρίβεια παίρνει πια διαστάσεις χιονοστιβάδας, καταστροφικής κοινωνικής χιονοστιβάδας. Οδηγεί σε αδιέξοδο τα ήδη βεβαρημένα με απίστευτες υποχρεώσεις νοικοκυριά. Το κόστος της εκπαίδευσης των παιδιών δημιουργεί συνεχώς νέους φραγμούς, κοινωνικές ανισότητες στη ζωή και στο μέλλον των Ελλήνων και της Ελλάδας. Η αναγκαστική καταφυγή στα δάνεια γίνεται βρόγχος γύρω από το λαιμό της καθημερινότητας και της κάθε οικογένειας. Και πάνω από όλα αυτά, έρχεται τώρα να προστεθεί μία καλπάζουσα ακρίβεια, που αποδυναμώνει την ανταγωνιστικότητα των ελληνικών προϊόντων, προκαλεί κατάρρευση κάθε έννοιας οικογενειακού, οικονομικού προγραμματισμού. Αύξηση των τιμολογίων των Δ.Ε.Κ.Ο., αύξηση του κόστους ζωής εξαιτίας της φορολογικής επιδρομής, που μετακυλύει στις πλάτες των καταναλωτών, των πολλών, αν θέλετε, το κόστος των φοροελαφρύνσεων, που γίνονται για τους λίγους, τους πλούσιους, τους ισχυρούς. 
      Η πρόσβαση στα δημόσια αγαθά, παιδεία, υγεία, κοινωνική πρόνοια, πολιτισμός, ψυχαγωγία, γίνεται πλέον απαγορευτική για τους περισσότερους Έλληνες. Ακόμη και στοιχειώδη κοινωνικά προγράμματα πρόνοιας, που υποστήριζαν άτομα μεγαλύτερης ηλικίας ή με αναπηρίες ή με χρόνιες ασθένειες, έχουν σταματήσει να εφαρμόζονται, ενώ οι πόροι που αφορούν στην ανάπτυξη της περιφέρειας, περιορίζονται ασφυκτικά. Και αυτά που υπάρχουν, μετατρέπονται ταυτόχρονα σε αντικείμενο κομματικών και ρουσφετολογικών εξυπηρετήσεων. 
      Ασφαλιστικό σύστημα και δημόσιος τομέας έπρεπε σήμερα να σχεδιάζονται, να αποτελούν αντικείμενα σοβαρού πολιτικού προγραμματισμού, με βασικό στόχο τη δίκαιη αναδιανομή του πλούτου, την προστασία της αξιοπρέπειας του συνταξιούχου, την προαγωγή στρατηγικών συμφερόντων της χώρας μας, με την εξασφάλιση σιγουριάς και προοπτικής για τη μεγάλη πλειοψηφία των εργαζομένων και των παραγωγικών δυνάμεων. Το ασφαλιστικό δεν μπορεί να είναι αποσπασματικές και αλλοπρόσαλλες ρυθμίσεις, όπως τις προχωρά η Κυβέρνηση.
      Εμείς προτείνουμε την ασφαλιστική μεταρρύθμιση, ως στοιχείο μεγάλων, συνολικών και προγραμματισμένων αλλαγών. Προτείνουμε μία εθνική στρατηγική ανάπτυξης, με τη μεταρρύθμιση που αντιμετωπίζει το δημογραφικό πρόβλημα, που αφορά την οικογένεια και το παιδί, πολιτικές για την αγορά εργασίας που αφορούν τους νέους, τις γυναίκες, τους μετανάστες, μία μακρόχρονη μεταρρύθμιση στο ασφαλιστικό σύστημα που έχει στόχο τη διασφάλιση της βασικής σύνταξης, δηλαδή του ιερού δικαιώματος κάθε πολίτη σε μία αξιοπρεπή διαβίωση στην τρίτη ηλικία. 
      Αντιθέτως, για την Κυβέρνηση δεν υπάρχει συνολικός προγραμματισμός, δεν υπάρχουν εθνικοί στόχοι. Υπάρχει απλώς η εξυπηρέτηση συγκεκριμένων ισχυρών συμφερόντων. Το ασφαλιστικό και ο δημόσιος τομέας έχουν μπει μέσα στο στρόβιλο μιας ανερμάτιστης πολιτικής απορυθμίσεων και προσπαθειών να κλείσουν τρύπες του Προϋπολογισμού, που εσείς τελικά ανοίξατε. Εσείς δημιουργείτε στον κάθε Έλληνα πια, την αβεβαιότητα για το ξημέρωμα της επόμενης μέρας. 
      Ταυτόχρονα, στρατηγικής σημασίας επιχειρήσεις γίνονται αντικείμενα μυστικών διαπραγματεύσεων στο παρασκήνιο, με μεγάλα ιδιωτικά και αγνώστου λοιπής ταυτότητας και σκοπιμότητας συμφέροντα. Απαξιώνετε εσείς κρίσιμης, στρατηγικής σημασίας τομείς και, μετά, μας λέτε ότι θα τα πουλήσετε ή θα τα κλείσετε, όπως είναι ο Ο.Τ.Ε., όπως είναι η Δ.Ε.Η. και, τώρα πια, η Ολυμπιακή. Η Ολυμπιακή, όντως, έχει πρόβλημα και, όντως, υπάρχουν διαχρονικές πολιτικές ευθύνες. 
      Εμείς, ως Κυβέρνηση, είχαμε προχωρήσει σ’ ένα φιλόδοξο και ρεαλιστικό σχέδιο εξυγίανσης της Ολυμπιακής Αεροπορίας. Δρομολογήσαμε την ίδρυση μιας νέας εταιρείας χωρίς βάρη, με νέες εργασιακές σχέσεις, στην οποία θα μεταφερόταν το πτητικό έργο της παλιάς και μία σειρά κερδοφόρων δραστηριοτήτων, πάνω στις οποίες θα μπορούσε να οικοδομηθεί, εκτός από την κοινωνική προσφορά και η διεθνής ανταγωνιστική παρουσία του εθνικού μας αερομεταφορέα, ενός αερομεταφορέα με ισχυρό και αξιόπιστο «brand name», δηλαδή ισχυρό όνομα στη διεθνή αγορά. 
      Τι έκανε η σημερινή Κυβέρνηση, που εμφανίζεται ως Πόντιος Πιλάτος; Αφαιρεί αβασάνιστα από το οπλοστάσιο της εθνικής μας οικονομίας ένα στρατηγικό όπλο, ένα όπλο που εξυπηρετεί τους πολίτες και την προστασία των εθνικών μας συμφερόντων. Οδήγησε στη χρεοκοπία την Ολυμπιακή Αεροπορία, ακύρωσε το διαγωνισμό της πώλησης, δεν διαπραγματεύτηκε στην Ευρωπαϊκή Ένωση. Απαξίωσε συνειδητά τον εθνικό αερομεταφορέα, ξεχνώντας ακόμα και τα  όσα θεατρικά εξήγγειλε πριν από δύο χρόνια, όταν και πάλι είχε ξανατεθεί επί τάπητος το πρόβλημα της βιωσιμότητάς της. 
      Κυρίες και κύριοι συνάδελφοι, καθώς καταλαβαίνετε, είμαστε πλέον όχι απλώς αποφασισμένοι, αλλά και υποχρεωμένοι να σταθούμε απέναντι στην παρούσα Κυβέρνηση και μέσα και έξω από το Κοινοβούλιο. Διότι εδώ δεν πρόκειται πια απλώς για την εφαρμογή μιας πολιτικής με την οποία είμαστε αντίθετοι. Εδώ, μας οδηγούν σε ένα χρεοκοπημένο αναπτυξιακό πρότυπο. Εδώ, πρόκειται για την εφαρμογή ενός σχεδίου, που έχει ως αποτέλεσμα την αποδιάρθρωση του παραγωγικού, κοινωνικού και στρατηγικού ιστού της χώρας. Εταιρείες που ήταν μέχρι πρότινος υγιείς, όπως η Δ.Ε.Η., κινδυνεύουν να γίνουν προβληματικές. Αφήνουν το πεδίο του δημοσίου τομέα ελεύθερο στις επιδρομές ιδιωτικών συμφερόντων, που αφελληνίζεται με τη διευκόλυνση της Νέας Δημοκρατίας, όταν ακόμα και χώρες σαν τη Γερμανία βάζουν πλαφόν στην αγορά μετοχών από ξένους οίκους. Αναφέρομαι, παραδείγματος χάριν, στον Ο.Τ.Ε.. Μια εταιρεία, όπως η Δ.Ε.Η., που ήταν επί των ημερών μας κερδοφόρα, σήμερα γίνεται ελλειμματική, μετά από αλλαγές τριών διοικήσεων. 
      Οι καταναλωτές ρεύματος καλούνται να επιδοτήσουν, ουσιαστικά, τους ιδιώτες παραγωγούς, που θέλουν να επωφεληθούν από τη δήθεν απελευθέρωση των αγορών ενέργειας. Με τον τρόπο που απελευθερώνεται από την Κυβέρνηση, οδηγούμαστε στη δημιουργία νέων κοινωνικών ζητημάτων, όπως είναι αυτό της ενεργειακής φτώχειας. 
      Η αύξηση των τιμών των καυσίμων παίρνει μορφή ληστρικής επιδρομής. Η αύξηση των τιμολογίων της Δ.Ε.Η. πλήττει ταυτόχρονα τα λαϊκά εισοδήματα, αλλά και τη βιομηχανική παραγωγή της χώρας. Φτάσαμε στο εξοργιστικό σημείο να αναγκάζονται τα ήδη υπερχρεωμένα νοικοκυριά να παίρνουν και άλλα δάνεια για να καλύψουν τις ανάγκες της θέρμανσης. Η χαρά των τραπεζών! Μέχρι και τηλεοπτικά παιχνίδια προσφέρουν δωροεπιταγές πια για την αγορά πετρελαίου θέρμανσης. 
      Ταυτόχρονα, αυξάνεται η κυβερνητική προκλητικότητα, με τον Υπουργό Ανάπτυξης να ανακοινώνει, περιχαρής, συμφωνίες κυρίων, που έρχονται όμως να ανακοινωθούν μετά τις ανατιμήσεις και ακόμη χειρότερα, οι υποτιθέμενες αυτές συμφωνίες θα διαρκέσουν μόλις για τριάντα πέντε μέρες. Από εκεί και πέρα, οδεύουμε ολοταχώς σε νέες αυξήσεις, που πρόκειται να γίνουν τον Ιούλιο του 2008, με την απελευθέρωση των τιμολογίων. 
      Οι τιμές της βενζίνης έχουν εδραιωθεί πάνω από το 1 ευρώ το λίτρο. Αποτέλεσμα, η καθημερινή μετακίνηση των πολιτών, αλλά και η εξυπηρέτηση υποχρεώσεων των επαγγελματιών, να είναι ένα τεράστιο οικονομικό πρόβλημα για τους πολίτες, όχι για τους επιτήδειους, που επωφελούνται το λαθρεμπόριο καυσίμων, που καλά κρατεί. 
      Ήδη, βρισκόμαστε μπροστά σε μία αύξηση της τιμής του πετρελαίου θέρμανσης κατά 40%, συγκρινόμενη με αυτήν που ίσχυε πέρσι, όταν καταθέσαμε την πρόταση νόμου για τη χορήγηση του επιδόματος θέρμανσης. 
      Θα κωφεύσει και πάλι η Κυβέρνηση; Θα κωφεύσει και τώρα, που οι τιμές θέρμανσης γίνονται αβάσταχτες, ακόμα και για τα μεσαία εισοδήματα; Ή να θυμηθούμε τον κ. Αλογοσκούφη, που έλεγε -όταν ήταν Αντιπολίτευση- ότι «αν δεν φτάσει σ’ ένα μεγάλο ύψος το επίδομα θέρμανσης, θα πρέπει να παραιτηθεί ο Υπουργός Οικονομίας»; Τι λέει σήμερα ο κ. Αλογοσκούφης; 
      Θα κωφεύσει και τώρα, που εισπράττει 5 και 6 ευρώ περισσότερο φόρο μέσω του Φ.Π.Α.; Θα κωφεύσει και τώρα, που δεν έχει τους δημοσιονομικούς περιορισμούς από την επιτήρηση, για τους οποίους συνεχώς μας μιλούσε, που ήταν μέχρι πέρσι το άλλοθι; 
      Τι θα πείτε στον ελληνικό λαό; Ότι μπορείτε να χαρίζετε 1.000.000.000 ευρώ στην ALPHA BANK, ενώ αδυνατείτε να επιδοτήσετε τον Έλληνα, ο οποίος υποφέρει από το κρύο και τις καιρικές συνθήκες; Αυτό θα μας πείτε; 
      (Χειροκροτήματα από την πτέρυγα του ΠΑ.ΣΟ.Κ.)
       Κυρίες και κύριοι συνάδελφοι, εμείς θα επιμείνουμε στην πρότασή μας, πρόταση για καταβολή επιδόματος θέρμανσης από 250 μέχρι 450 ευρώ, σε δύο δόσεις και ανάλογα, βεβαίως, με τις περιοχές της χώρας, αρχίζοντας από τώρα. 
      Θα επιμείνουμε να ενταχθούν στους δικαιούχους όσοι αμείβονται με τον κατώτερο μισθό ή ημερομίσθιο, οι συνταξιούχοι του Ο.Γ.Α., οι συνταξιούχοι που παίρνουν το Ε.Κ.Α.Σ. και οι μακροχρόνια άνεργοι. Το οικονομικό κόστος είναι ασήμαντο μπροστά στο κοινωνικό όφελος. 
      Θα επιμείνουμε ακόμη να καλούμε και την άλλη Αριστερά σε συμπαράταξη, μπροστά στην ανάγκη να διανοιχθεί ένας καινούργιος δρόμος, να μην δημιουργείται στους πολίτες και το προοδευτικό κίνημα η αίσθηση του φόβου, της ανημπόριας, της αναποτελεσματικότητας ή του αδιεξόδου. Να μην εμπαίζεται άλλο ο ελληνικός λαός, όπως εμπαίζεται με την υποτιθέμενη μεταρρύθμιση του ασφαλιστικού συστήματος, όπως εμπαίζεται με την προσπάθεια δημιουργίας εντυπώσεων, που θέλουν να πείσουν ότι το μέλλον της Ολυμπιακής είναι το κλείσιμό της. 
      Το μέλλον της Ολυμπιακής –για να μιλήσω δύο λεπτά γι’ αυτό το θέμα- είναι το σχέδιο για τη βιωσιμότητά της, δηλαδή η πολιτική βούληση για τον επανασχεδιασμό της επιχειρησιακής της ανταγωνιστικότητας, η διαπραγμάτευση στο Ευρωπαϊκό Δικαστήριο, όπου ακόμα εκκρεμεί η διεκδίκηση του συμψηφισμού των οφειλών του Δημοσίου. 
      Αυτό σημαίνει, μεταξύ άλλων, την κατοχύρωση υγιούς ανταγωνισμού στις αερομεταφορές και την αποτροπή δημιουργίας μονοπωλιακών καταστάσεων, την καθιέρωση ενιαίου, αποτελεσματικού μάνατζμεντ, την ανάληψη μεγαλύτερης συμμετοχής και ευθύνης από το προσωπικό της, τον εξορθολογισμό του δικτύου και του στόλου της, την εξέλιξη της τεχνικής της βάσης σε  τεχνικό-επισκευαστικό κέντρο της Μεσογείου, τη στρατηγική συνεργασία με διεθνείς αερομεταφορείς. 
      Τίποτε από τα παραπάνω δεν επιχειρείτε ή δεν επιχειρήσατε εσείς. Τίποτα δημιουργικό δεν προτείνατε. Η Ολυμπιακή μπορεί, ακόμη και σήμερα, να εκσυγχρονιστεί, εάν υπάρχει η πολιτική βούληση. Κι εσείς δεν την έχετε, κύριοι της Νέας Δημοκρατίας, δεν την έχετε εσείς, ως Κυβέρνηση!
      (Χειροκροτήματα από την πτέρυγα του ΠΑ.ΣΟ.Κ.)
      Αντίθετα, καταθέσατε αμαχητί τα όπλα στις Βρυξέλλες, την ώρα που βρίσκεται σε πλήρη εξέλιξη η διαδικασία στο Ευρωπαϊκό Δικαστήριο και η διαπραγμάτευση με την Ευρωπαϊκή Επιτροπή.
      Κυρίες και κύριοι συνάδελφοι, εμείς, με αίσθημα ευθύνης απέναντι στη χώρα και στον ελληνικό λαό, καταθέτουμε τις θέσεις μας. Καταθέτουμε, όπως και σήμερα, τις δικές μας εναλλακτικές και προοδευτικές προτάσεις. Διότι υπάρχει άλλος δρόμος. 
      Αποκαθιστούμε έτσι την πολιτική αξιοπιστία, την εμπιστοσύνη του ελληνικού λαού στους δημοκρατικούς μας θεσμούς. Δεν είμαστε και δεν θα γίνουμε «τροχονόμοι» των ιδιωτικών, ισχυρών και παρασιτικών συμφερόντων. Δεν θα επιτρέψουμε τη διάλυση του ασφαλιστικού συστήματος, τη διάλυση της Δ.Ε.Η., τη διάλυση του Ο.Τ.Ε., τη διάλυση της Ολυμπιακής!
      (Χειροκροτήματα από την πτέρυγα του ΠΑ.ΣΟ.Κ.)
      Δίνουμε τη μάχη στη Βουλή, δίνουμε τη μάχη μαζί με το λαό, για να ανατραπεί μια πολιτική και να ανοίξει ένας νέος δρόμος ελπίδας και προοπτικής. 
      Σας ευχαριστώ.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Κυρίες και κύριοι συνάδελφοι, ακούγοντας με προσοχή και με σεβασμό στο αξίωμά του και στο πρόσωπό του τον Πρόεδρο του ΠΑ.ΣΟ.Κ. πριν από λίγο μου δημιουργήθηκε ένα εύλογο ερώτημα. 
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ μισό λεπτό, κύριε Παναγιωτόπουλε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Παρακαλώ.
      ΠΡΟΕΔΡΕΥΩΝ (Αναστάσιος Νεράντζης): Αν έχετε την καλοσύνη, κύριοι συνάδελφοι, όσοι επιθυμούν να εξέλθουν να το κάνουν τώρα, διότι υπάρχει ομιλητής στο Βήμα.
      Συνεχίστε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ή ο κ. Παπανδρέου, κυρίες και κύριοι συνάδελφοι, ήταν αμέτοχος σε όλα, παρών-απών σε όλα όσα έπρατταν ή δεν έπρατταν οι κυβερνήσεις του ΠΑ.ΣΟ.Κ., τότε όμως θα πρέπει να μας δικαιολογήσει τη συμμετοχή του στο Υπουργικό Συμβούλιο, τη συμμετοχή του στην ηγετική ομάδα, τη συμμετοχή του στην Κυβερνητική Επιτροπή για τόσες δεκαετίες, ή έρχεται εδώ συνειδητά να στηρίξει με ανακρίβειες και ψεύδη μία κριτική, η οποία συγκροτεί αυτό που ονομάζουμε, δικαιολογημένα, κυρίες και κύριοι συνάδελφοι, «μηδενιστική αντιπολίτευση». Έρχεται να ισχυριστεί ότι τα πάντα ήταν καλά επί των κυβερνήσεων του ΠΑ.ΣΟ.Κ. και έφθασαν τέσσερα χρόνια διακυβέρνησης της Νέας Δημοκρατίας για να οδηγηθεί η χώρα σε ερείπια. 
      Τα πράγματα δεν είναι έτσι. Και είναι σημαντικό σήμερα το ότι συζητούμε σ’ αυτήν την Αίθουσα μία πρόταση ενός μεγάλου αριθμού Βουλευτών της Αξιωματικής Αντιπολίτευσης, με την οποία συζήτηση μας δίνεται η ευκαιρία να θίξουμε το μεγάλο θέμα της κοινωνικής συνοχής, απέναντι στο οποίο πρέπει να τοποθετηθούμε όλοι, όχι με λόγια και προθέσεις αλλά κυρίως με πράξεις, με αποτελέσματα και να έρθουμε μπροστά στον ελληνικό λαό να τα καταθέσουμε, για να μετρήσει ο καθένας τα πεπραγμένα του, αλλά και τις ευθύνες του για όσα ήταν υπεσχημένα και δεν εφαρμόστηκαν στην πράξη.
      Να ξεκαθαρίσουμε όμως από την αρχή ορισμένα πράγματα. Θα παρακαλέσω τον Πρόεδρο του ΠΑ.ΣΟ.Κ. και τα μέλη της ηγετικής ομάδας του Κινήματος –δεν έχουν την ίδια ευθύνη οι υπόλοιποι συνάδελφοι Βουλευτές της Αξιωματικής Αντιπολίτευσης- να σταματήσει επιτέλους να ακούγεται αυτή η «καραμέλα» των μεγάλων συμφερόντων. Η υπόθεση των μεγάλων εξωπολιτικών κέντρων, η υπόθεση των μεγάλων συμφερόντων είναι εσωτερική συζήτηση του ΠΑ.ΣΟ.Κ.. Να μην αναμιγνύετε τη Νέα Δημοκρατία σ’ αυτά!
      (Χειροκροτήματα από την πτέρυγα της Νέας Δημοκρατίας)
      Διότι σας θυμίζω, κυρίες και κύριοι συνάδελφοι του ΠΑ.ΣΟ.Κ., ότι τέτοιου είδους σκιές παρακολουθούν τα μέλη της ηγετικής ομάδας του Κινήματος. Και δεν το λέμε εμείς! Πολλά από τα στελέχη του ΠΑ.ΣΟ.Κ. μίλησαν για τέτοιου είδους σκιές εξωπολιτικών μεγάλων συμφερόντων και για άνομη προστασία που παρέχουν σε πολιτικούς κύκλους του Κινήματός σας κατά τη μετεκλογική κούρσα διαδοχής, κατά τη διαδικασία ανάδειξης του νέου Αρχηγού, υποδεικνύοντας μάλιστα επωνύμως εσωκομματικούς αντιπάλους που είχαν διατελέσει υψηλά ιστάμενοι υπουργοί στις διαδοχικές κυβερνήσεις του ΠΑ.ΣΟ.Κ..
      Κρατείστε, λοιπόν, αυτή τη συζήτηση να υποδείξετε εαυτούς και αλλήλους. Δεν αφορά τη Νέα Δημοκρατία και θα παρακαλέσουμε να είστε πολύ προσεκτικοί, αγαπητοί φίλοι, κυρίες και κύριοι, μέλη της ηγετικής ομάδας του ΠΑ.ΣΟ.Κ. και ιδιαίτερα ο Πρόεδρος του ΠΑ.ΣΟ.Κ. ο κ. Γιώργος Παπανδρέου, όταν κάνει τέτοιου είδους συζήτηση και αναφέρεται στη Νέα Δημοκρατία. 
      Τώρα, ακούσαμε πολλά για την Ολυμπιακή Αεροπορία. Κροκοδείλια δάκρυα! Από ποιους; Από τον κ. Γιώργο Παπανδρέου, ο οποίος μαζί με τα υπόλοιπα μέλη της ηγετικής ομάδας του ΠΑ.ΣΟ.Κ., μαζί με τον τότε Πρωθυπουργό Κωνσταντίνο Σημίτη και τους αρμοδίους υπουργούς, ήταν αυτοί που χειρίστηκαν δύο προγράμματα εξυγίανσης της Ολυμπιακής Αεροπορίας. 
      Πήγαιναν οι Υπουργοί του ΠΑ.ΣΟ.Κ. του δήθεν εκσυγχρονισμού και δήθεν σοσιαλισμού, υπέβαλαν τα προγράμματα αυτά στην Ευρωπαϊκή Επιτροπή, τα συμφωνούσαν με τον Ευρωπαίο Επίτροπο και ερχόντουσαν στη συνέχεια πίσω, για να διακριθούν στη συστηματική υπονόμευση των προγραμμάτων εξυγίανσης, η οποία οδήγησε την Ολυμπιακή στη σημερινή εικόνα.
      Πρέπει να ξεκαθαρίσουμε ορισμένα πράγματα, κυρίες και κύριοι συνάδελφοι, που είναι αυτονόητα για τον καθημερινό Έλληνα, για τους συμπολίτες μας, οτιδήποτε και αν ψηφίζουν. Και πρέπει να σας πω ότι παρακολουθώ και την εσωτερική συζήτηση που γίνεται, δημοκρατική συζήτηση –και αυτό σας τιμά ως ΠΑ.ΣΟ.Κ.- στα πλαίσια του εσωκομματικού σας διαλόγου. Παρακολουθώ τι λένε τα μέλη σας για την ηγετική ομάδα. Παρακολουθώ τις βολές επωνύμων στελεχών σας περί περίεργων φαινομένων πλουτισμού. 
      Να ξεκαθαρίσουμε, λοιπόν, ότι το πρόβλημα των χαμηλών συντάξεων -πείνας των 400 ευρώ- το πρόβλημα της νέας γενιάς και των αδιεξόδων των 700 ευρώ με τα οποία αμείβεται, το πρόβλημα της ανεργίας του 11,3%, το πρόβλημα του δυσθεώρητου δημοσίου χρέους των 210.000.000.000 ευρώ, το πρόβλημα των υπερβολικών ελλειμμάτων που κάποιοι έκρυβαν κάτω από το χαλί, το πρόβλημα της ακρίβειας που στραγγαλίζει το μικρομεσαίο ελληνικό νοικοκυριό, όλα αυτά αποτελούν κληρονομιά των κυβερνήσεων του ΠΑ.ΣΟ.Κ.! 
      (Χειροκροτήματα από την πτέρυγα της Νέας Δημοκρατίας)
       Να το πάρετε είδηση, να το χωνέψετε και να έρθετε όλοι μαζί να παλέψουμε να αλλάξουμε αυτήν την πραγματικότητα! 
      Επιτρέψτε μου να πω, επειδή όπως σας είπα παρακολουθώ τον εσωκομματικό διάλογο, ότι ακούγονται φωνές και από το εσωτερικό του ΠΑ.ΣΟ.Κ.. Είναι προς τιμήν των στελεχών εκείνων του Κινήματος που βρίσκουν το δρόμο της αυτοκριτικής, που μας κάνει όλους αξιόπιστους ως λειτουργούς του πολιτικού συστήματος μέσα σε αυτήν την Αίθουσα.
      Τι έκανε η Νέα Δημοκρατία. Κατ’ αρχάς η Νέα Δημοκρατία θεωρεί ότι η κοινωνική πολιτική δεν είναι φιλανθρωπία ούτε ανταπόκριση στην κοινωνική επαιτεία. Δεν είναι επαίτες, δεν είναι ζητιάνοι οι οικονομικά ασθενέστεροι συμπολίτες μας. Είναι δικαιούχοι κοινωνικών παροχών, τις οποίες οφείλει να τους παρέχει η ελληνική πολιτεία με βάση μία κρίσιμη ακρογωνιαία συνταγματική επιταγή. Αυτά λέει το Σύνταγμα της ελληνικής δημοκρατικής πολιτείας.
      Ταυτόχρονα, οι συμπολίτες μας που ανήκουν στις κοινωνικά ασθενέστερες ομάδες, δεν μπορεί και δεν πρέπει να γίνονται θύματα ενός ανεξέλεγκτου λαϊκισμού στο οποίο επεδόθη πριν από λίγο ο Πρόεδρος του ΠΑ.ΣΟ.Κ. και Αρχηγός της Αξιωματικής Αντιπολίτευσης. Πώς θα δοκιμάσουμε την αξιοπιστία των λόγων του καθενός; Γιατί, όπως είπα, εδώ δεν θα κάνουμε δίκη προθέσεων.
      Εγώ δεν αμφισβητώ ότι στα πλαίσια πολιτικών κοινωνικής συνοχής υπάρχουν τίμιες και ειλικρινείς προθέσεις από τη μεγάλη πλειοψηφία και των Βουλευτών του ΠΑ.ΣΟ.Κ.. Ασφαλώς και υπάρχουν!
      Αμφισβητούμε, όμως, τα αποτελέσματα της πολιτικής σας. Αμφισβητούμε   -και αμφισβητεί όλος ο ελληνικός λαός, ο οποίος εισέπραξε στην καθημερινότητά του το αντίτιμο αυτής της πολιτικής- και την πολιτική βούληση της ηγετικής σας ομάδας, που δεν διαφέρει η τότε από τη σημερινή.
      Να σας θυμίσω τι έγινε και να σας θυμίσω τι κάνει η Νέα Δημοκρατία. Εκεί που εσείς αρνηθήκατε να καταργήσετε το Λ.Α.Φ.Κ.Α. και νομοθετήσατε το Φλεβάρη του 2004, λίγες εβδομάδες πριν παραδώσετε την εξουσία, για την παράτασή του, ήρθε η Νέα Δημοκρατία, δεσμεύτηκε ο Καραμανλής, το είπε ο Καραμανλής, το πραγματοποίησε η Κυβέρνηση της Νέας Δημοκρατίας. Το κατήργησε. Έδωσε μία πρώτη, μικρή αύξηση στους συνταξιούχους.
      Δεν μας ικανοποιούν τα επίπεδα των χαμηλότερων συντάξεων στην Ελλάδα. Γι’ αυτό και θεωρούμε ότι η προσπάθεια για την ενίσχυση, ιδιαίτερα των χαμηλοσυνταξιούχων, είναι συνεχής. Και αποδίδει αποτέλεσμα το έργο της Κυβέρνησης.
      Υποσχεθήκαμε ότι θα ενισχύσουμε την τριτεκνία και την πολυτεκνία. Από τις πρώτες αποφάσεις μας ήταν το μηδενικό επιτόκιο για τα στεγαστικά δάνεια των τριτέκνων οικογενειών που είναι δικαιούχοι του Οργανισμού Εργατικής Κατοικίας. Και από τη στιγμή που το επέτρεψε η δημοσιονομική πορεία της χώρας και η δημοσιονομική εξυγίανση που είναι απαραίτητη, το νοικοκύρεμα στο οποίο έπρεπε να προβεί κάθε νοικοκύρης στο σπίτι του, αυτό κάνει η Κυβέρνηση για όλο τον ελληνικό λαό. Προχωρούμε άμεσα στο να δώσουμε και το επίδομα πολυτεκνίας.
      Στη συνέχεια, υποσχεθήκαμε αποκατάσταση των συντάξεων χηρείας. Ότι είπαμε το υλοποιήσαμε, το καλοκαίρι του 2005 με το  ν.3385/2005.
      Και θα ανοίξω μία παρένθεση, για να καμαρώσει ο καθένας την ανύπαρκτη και εκ των υστέρων ανακαλυφθείσα κοινωνική ευαισθησία των κυβερνήσεων του εκσυγχρονισμού του ΠΑ.ΣΟ.Κ., με επικεφαλής τον κ. Κωνσταντίνο Σημίτη, θα ήθελα να σας θυμίσω, κυρίες και κύριοι συνάδελφοι, ότι: Επί των ημερών του ΠΑ.ΣΟ.Κ., μία γυναίκα η οποία ήταν κάτω των σαράντα και έχανε τον άνδρα της    -και γνωρίζετε ότι οι απώλειες προσώπων σ’ αυτές τις ηλικίες αφήνουν ερείπια πίσω- έπαιρνε τη σύνταξη μόνο για τρία χρόνια και την εστερείτο στη συνέχεια, διότι επαναλαμβανόταν η συνταξιοδότηση στο 60ό της έτος. Και δεν αναρωτήθηκε κάποιος τι θα έκαναν αυτές οι γυναίκες, οι χήρες γυναίκες, με προστατευόμενα μέλη παιδιά μέχρι το 60ό έτος της ηλικίας τους, σε ένα άγριο, τρικυμισμένο πέλαγος ανεργίας, στον οποίο είχε ρίξει όλο τον πληθυσμό -και ειδικότερα το γυναικείο πληθυσμό- η Κυβέρνηση των δήθεν εκσυγχρονιστών και ψευδοσοσιαλιστών.
      Ήρθαμε, λοιπόν και υποσχεθήκαμε αποκατάσταση αυτής της αδικίας. Ο Κώστας Καραμανλής το υποσχέθηκε, το πραγματοποιήσαμε.
      Υποσχεθήκαμε αποκατάσταση της κοινωνικής αδικίας με την εξαγορά των ενσήμων του Ι.Κ.Α.. Εκατοντάδες χιλιάδες συμπολίτες μας σε όλη την Ελλάδα έκαναν χρήση αυτών των διατάξεων. Δεν μπορούσαν λόγω της ανεργίας, λόγω του κλεισίματος επιχειρήσεων, λόγω προβλημάτων υγείας να συμπληρώσουν 4.500 ένσημα για να πάρουν την κατώτατη σύνταξη του Ι.Κ.Α.. Τους δώσαμε την ευκαιρία με χαμηλό ασφάλιστρο να τα εξαγοράσουν.
      Στη συνέχεια, υποσχεθήκαμε αύξηση της κατώτατης προνοιακής σύνταξης του Ο.Γ.Α.. Υποσχεθήκαμε αύξηση του Ε.Κ.Α.Σ.. Υποσχεθήκαμε αύξηση του επιδόματος ανεργίας. Το υποσχέθηκε ο Καραμανλής. Το είπαμε, το κάναμε.
      ΙΩΑΝΝΗΣ ΤΡΑΓΑΚΗΣ: Το Λ.Α.Φ.Κ.Α..
      ΠΑΝΟΣ ΠΑΝΑΓΙΩΤΟΠΟΥΛΟΣ: Το είπαμε το Λ.Α.Φ.Κ.Α..
      Και ερχόμαστε τώρα και προχωρούμε ακόμη τολμηρότερα.
      ΓΕΩΡΓΙΟΣ ΦΛΩΡΙΔΗΣ: Το επίδομα για το πετρέλαιο θέρμανσης θα το δώσετε για να ζεσταθεί ο κόσμος;
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα φθάσουμε και στο πετρέλαιο. Διότι στο όνομα…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ, μη διακόπτετε τον ομιλητή.
      ΠΑΝΟΣ ΠΑΝΑΓΙΩΤΟΠΟΥΛΟΣ: Αγαπητέ, κύριε Φλωρίδη, που ξέρετε ότι σας εκτιμώ και σας σέβομαι, δεν κάνει να παρασύρεστε από έναν αδιέξοδο και ανεξέλεγκτο λαϊκισμό. Έχετε μετατρέψει το επίδομα θέρμανσης -η ηγετική ομάδα του ΠΑ.ΣΟ.Κ., και ο κ. Γιώργος Παπανδρέου, μπροστά στην αδυναμία της αντιπολιτευτικής του τακτικής- σε σημαία ευκαιρίας, σε ανεμούριο.
(Χειροκροτήματα από την πτέρυγα της Νέας Δημοκρατίας)
      Το ενδιαφέρον σας για την κοινωνική πολιτική εξαντλείται εκεί. Εδώ, η Κυβέρνηση δεν κάνει πολιτική πυροτεχνημάτων. Για τη Νέα Δημοκρατία, οι πολιτικές υπέρ της κοινωνικής συνοχής αποτελούν τον ακρογωνιαίο λίθο της πολιτικής και ιδεολογικής φιλοσοφίας μας. Και όχι σήμερα, αλλά από τη στιγμή που ο Κωνσταντίνος Καραμανλής, ένας από τοςυ σημαντικότερους ευρωπαΐους πολιτικούς του 20ου αιώνα, ίδρυσε τη Νέα Δημοκρατία. Να το ξεκαθαρίσουμε, θα το επαναλαμβάνουμε σ’ αυτήν την Αίθουσα σε κάθε δυνατή ευκαιρία.
    Θέλω, λοιπόν, να επισημάνω ότι στο σημείο που φθάνουμε σήμερα, καθώς αποκαθιστούμε σιγά-σιγά τη δημοσιονομική ευταξία της χώρας, νοικοκυρεύουμε τα δημόσια οικονομικά, μπορούμε να προχωρήσουμε στη συγκρότηση του Εθνικού Ταμείου Κοινωνικής Συνοχής, του Ταμείου κατά της φτώχειας. Πεντακόσια εκατομμύρια είναι το αρχικό κεφάλαιο και προβλέπεται ότι θα φθάσει σε λίγα χρόνια τα 2.000.000.000 ευρώ το χρόνο. 
    Αυτό σημαίνει πολιτική, αυτό σημαίνει πρακτικό αποτέλεσμα και εφαρμογή μιας πάγιας πολιτικής και ιδεολογικής αρχής της Νέας Δημοκρατίας. Και πολύ σύντομα, υλοποιώντας το πρόγραμμά μας, θα φθάσουμε στο σημείο να μπορέσουμε να δώσουμε την εθνική κατώτατη σύνταξη, με σωστά κριτήρια, σε όλους τους ‘Ελληνες και τις Ελληνίδες που τη δικαιούνται.
    ‘Όλα αυτά, κυρίες και κύριοι συνάδελφοι, θα πρέπει οπωσδήποτε να τα τοποθετήσουμε μέσα στο γενικότερο σκηνικό της συνολικότερης προσπάθειας που κάνει η Κυβέρνηση για να απαλλάξει από την μάστιγα της ανεργίας την ελληνική κοινωνία και ιδιαίτερα τους νέους και τις γυναίκες που πλήττονται περισσότερο τα τελευταία χρόνια.
    Υπάρχει μορφή χειρότερης κοινωνικής αδικίας; Υπάρχει χειρότερο πλήγμα στην κοινωνική συνοχή από το φαινόμενο της ανεργίας; Παραλάβαμε την ανεργία το Μάρτιο του 2004 στο 11,3% από τις κυβερνήσεις του ΠΑ.ΣΟ.Κ. και τον περασμένο Αύγουστο τη μειώσαμε στο 7,6%. Δεν θριαμβολογεί η Κυβέρνηση, δεν κομπορρημονεί η Κυβέρνηση. Και ένας άνεργος να μείνει στην Ελλάδα, θα αποτελεί πρωταρχική φροντίδα και εθνική και κοινωνική προτεραιότητα για την Κυβέρνηση Καραμανλή. 
    Τι δείχνουν, όμως, τα αποτελέσματα; Δείχνουν ότι οι προσπάθειες αυτής της Κυβέρνησης πορεύονται με την πυξίδα προσανατολισμένη στη σωστή κατεύθυνση. 
    Δεν επαρκεί ο χρόνος μου για να αναφερθώ και σε άλλους τομείς, όπου κρίνονται οι πολιτικές κοινωνικής συνοχής…
    ΙΩΑΝΝΗΣ ΜΑΓΚΡΙΩΤΗΣ: Για το πετρέλαιο θα μας πείτε;
    ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ, μη διακόπτετε.
    ΠΑΝΟΣ ΠΑΝΑΓΙΩΤΟΠΟΥΛΟΣ: …όπου κρίνονται οι πολιτικές κατά της κοινωνικής αδικίας. 
    Αλλά δεν μπορώ να μην κάνω μία σύντομη αναφορά στα όσα συμβαίνουν στα θέματα της παιδείας και στα θέματα της υγείας.
    ‘Εχω εδώ δηλώσεις, κυρίες και κύριοι συνάδελφοι, δικών σας στελεχών, τα οποία σέβομαι και τα οποία πρωταγωνίστησαν στη δημιουργία του Εθνικού Συστήματος Υγείας, όπως ο Παρασκευάς ο Αυγερινός, όπως ο Δημήτρης ο Κρεμαστινός. Αυτοί  βγαίνουν δημοσίως και λένε ότι το Εθνικό Σύστημα Υγείας, όπως το οραματιστήκαμε και το σχεδιάσαμε, δεν μπόρεσε ποτέ να λειτουργήσει επί των κυβερνήσεων του ΠΑ.ΣΟ.Κ..
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    ‘Ένα λεπτό, κύριε Πρόεδρε, και τελειώνω με την άδειά σας. 
    Τι δείχνει η πραγματικότητα; Τι δείχνουν τα στατιστικά μεγέθη; Επί των ημερών σας, είτε το θέλετε είτε όχι –αυτό δείχνει η πραγματικότητα- πολλαπλασιάστηκαν οι ταξικές επιλογές, πολλαπλασιάστηκαν οι κοινωνικές αδικίες σε δύο ευαίσθητους τομείς, ευαίσθητους δείκτες της κοινωνικής αδικίας στην ελληνική κοινωνία, στην παιδεία και στην υγεία. 
    Θέλετε ένα νούμερο; Σας θυμίζω ότι επί των ημερών του ΠΑ.ΣΟ.Κ. αυξήθηκαν οι ιδιωτικές δαπάνες στο χώρο της υγείας και ξεπέρασαν τις δημόσιες δαπάνες. Αυτή είναι η πραγματικότητα. Η κοινωνία μας έγινε ταξικότερη, η κοινωνία μας έγινε περισσότερο κοινωνικά άδικη επί των ημερών των κυβερνήσεων του ΠΑ.ΣΟ.Κ.
    Κλείνοντας, επειδή δεν μου το επιτρέπει ο χρόνος, θέλω να θυμίσω στον αξιότιμο Αρχηγό της Αξιωματικής Αντιπολίτευσης και Πρόεδρο του ΠΑ.ΣΟ.Κ. ότι η Κυβέρνηση δεν έκανε κανένα δώρο στην ALPHA BANK με το νόμο που συζητήσαμε πριν από λίγες εβδομάδες σ’ αυτήν την Αίθουσα. Η Κυβέρνηση ξεκαθάρισε, με πρώτο τον Υπουργό Οικονομίας και Οικονομικών και στη συνέχεια με συνδιαμορφωτές αυτής της πολιτικής όλους τους συναδέλφους Βουλευτές της Νέας Δημοκρατίας, ότι τα πιστωτικά ιδρύματα θα πληρώνουν το ασφαλιστικό κόστος οποιασδήποτε σχετικής πρωτοβουλίας. Και το ξεκαθαρίσαμε όχι τώρα, αλλά το ξεκαθαρίσαμε με το ν. 3371 από το καλοκαίρι του 2005. 
    Αντίθετα, ήταν οι κυβερνήσεις του ΠΑ.ΣΟ.Κ. την περίοδο της πτώσεως και της παρακμής, λίγο καιρό πριν έρθουν οι εκλογές του Μαρτίου του 2004, που με την ένταξη του Τ.Α.Π.Ι.Λ.Τ. -την αμαρτωλή αυτή διαδικασία- του Ταμείου δηλαδή της κυρίας ασφάλισης της Ιονικής Λαϊκής στο Ι.Κ.Α., έκαναν δώρο σε ιδιωτικά συμφέροντα το ποσό των 600.000.000 ευρώ. 
    ΑΘΑΝΑΣΙΑ ΜΕΡΕΝΤΙΤΗ: Για το πετρέλαιο θα μας πείτε;
    ΠΑΝΟΣ ΠΑΝΑΓΙΩΤΟΠΟΥΛΟΣ: Μη μιλάτε, λοιπόν, στο σπίτι του κρεμασμένου για σκοινί. 
    Ο ελληνικός λαός έχει υποφέρει, κυρίες και κύριοι συνάδελφοι, από τις πολιτικές του ΠΑ.ΣΟ.Κ. Εμείς κάνουμε κοινωνική πολιτική με στοχευμένα αποτελέσματα που πιάνουν τόπο και δίνουμε αγώνα και σας καλούμε να είστε αρωγοί και συμπαραστάτες για να ενισχύσουμε το χαμηλόμισθο, το χαμηλοσυνταξιούχο, για να βρει δουλειά ο άνεργος, για να ενισχύσουμε τις πολιτικές και τα αποτελέσματα υπέρ της κοινωνικής συνοχής. Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα τρεις μαθητές και δύο συνοδοί δάσκαλοι από το 34ο Δημοτικό Σχολείο Πειραιά.
      Η Βουλή –κατ’ εξοχήν δε η Έδρα- τους καλωσορίζει.	
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης για οκτώ λεπτά και τον παρακαλώ θερμά, να τηρήσει το χρόνο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Εμείς δεν έχουμε αντίπαλο το χρόνο γιατί ο κ. Παναγιωτόπουλος ως Κοινοβουλευτικός Εκπρόσωπος έβαλε και το χρόνο απέναντί του, γιατί δεν άκουσα στα δεκαεπτά λεπτά της ομιλίας του να αναφερθεί ούτε για ένα λεπτό στη νομοθετική πρωτοβουλία του ΠΑ.ΣΟ.Κ. για το επίδομα στις ευπαθείς ομάδες του πληθυσμού που πλήττονται επί μία τετραετία από τις υπερβολικές αυξήσεις των καυσίμων. Μίλησε επί παντός επιστητού, γιατί ακριβώς δεν ήθελε να μιλήσει συγκεκριμένα.
      Θα ξεκινήσω, όμως, απ’ αυτό με το οποίο έκλεισε ο Κοινοβουλευτικός Εκπρόσωπος της Νέας Δημοκρατίας και που ακούστηκε περίεργα στην Αίθουσα. Είπε, πως προχθές η Κυβέρνηση με την τροπολογία για την ALPHA BANK νομοθέτησε τις ευθύνες της ιδιωτικής τράπεζας, ότι αυτή πλέον πληρώνει τις νομοθετικές πρωτοβουλίες για την εξυγίανση του Επικουρικού Ταμείου των Τραπεζοϋπαλλήλων. 
      Πράγματι, ακούγεται περίεργο, αγαπητέ συνάδελφε, γιατί όχι μόνο χαρίσατε στην ιδιωτική τράπεζα 1.000.000.000 ευρώ και πλέον, αλλά έρχεστε από πάνω να την επαινέσετε, γιατί επί δεκαπέντε χρόνια δεν πλήρωνε τις υποχρεώσεις της στο επικουρικό ασφαλιστικό ταμείο των εργαζομένων. Και αυτό ήρθατε χθες να ρυθμίσετε. Εάν καταλάβατε τι είπατε, τότε πρέπει να το πάρετε πίσω, γιατί τα μηνύματα που στέλνετε είναι τελείως διαφορετικά, διότι εμείς καταλαβαίνουμε ότι ετοιμάζετε και καινούριες χαριστικές ρυθμίσεις. Αυτή είναι η αλήθεια και αυτή είναι η πραγματικότητα.
      Όμως, αγαπητοί συνάδελφοι της Νέας Δημοκρατίας, μέσα σε μία εβδομάδα ζήσαμε δύο γεγονότα. Το πρώτο ήταν η χαριστική ρύθμιση για την ALPHA BANK και το δεύτερο είναι η σημερινή συζήτηση για το επίδομα θέρμανσης σε ευπαθείς ομάδες του πληθυσμού. Καταδείχθηκε μέσα σε μία εβδομάδα ποιος εννοεί τα λόγια και τις διακηρύξεις. Καταδείχθηκε μέσα σε μία εβδομάδα με ποιους ήταν η Νέα Δημοκρατία, με ποιους είναι και με ποιους θέλει να είναι, ποιων κοινωνικών ομάδων τα συμφέροντα εξυπηρετεί. Το απέδειξε με την τροπολογία της ALPHA BANK. 
      Και σήμερα που έρχεται το ΠΑ.ΣΟ.Κ. και προτείνει τη θετική, την ελάχιστη υποστήριξη στις ευπαθείς ομάδες του πληθυσμού που πλήττονται κατάφωρα από την οικονομική πολιτική της Κυβέρνησης και από τις υπερβολικές αυξήσεις των καυσίμων, καταψηφίζει. Και καταψηφίζει με περίεργες θεωρίες. Ακούσαμε από τους συναδέλφους της Νέας Δημοκρατίας να λένε «θεσμοθετήστε, αφού είστε υπεύθυνοι εσείς, προτείνετε να νομοθετηθεί μόνιμα το επίδομα θέρμανσης». 
      Ποιος, λοιπόν, λαϊκίζει, αγαπητοί συνάδελφοι της Νέας Δημοκρατίας; 
      Εμείς τους λέμε όμως ότι αυτό το επίδομα πρέπει να είναι ευέλικτο, να επικαιροποιείται και να προσαρμόζεται. Έχει πολλές παραμέτρους και δεν μπορεί μ’ αυτήν την έννοια να νομοθετηθεί, γιατί είμαστε υπεύθυνη Αξιωματική Αντιπολίτευση. Δεν είμαστε μονίμως και διαχρονικώς λαϊκίστικο κόμμα όπως εσείς. 
      Σας ρωτώ το εξής: Όταν το 2000 το ΠΑ.ΣΟ.Κ. ως Κυβέρνηση έδωσε με 32 δολάρια το βαρέλι το επίδομα θέρμανσης, τότε ως Αξιωματική Αντιπολίτευση, γιατί και εσείς το ψηφίσατε; Ήσασταν η άλλη πλευρά του Ιανού ως Αξιωματική Αντιπολίτευση; Ήταν πράσινα τότε τα ευρώ ή «πράσινα» τα ελλείμματα που θα δημιουργούσαν και δεν σας ενδιέφεραν, όταν μάλιστα χαρακτηρίζατε την οικονομία «τραβεστί» και σήμερα που την εξυγιάνατε δεν έχετε τη δυνατότητα να δώσετε ένα ανάλογο επίδομα με τριπλάσιο κόστος στο πετρέλαιο θέρμανσης στις ευπαθείς ομάδες του πληθυσμού; 
      Ποιος λαϊκίζει; Ποιος είναι διπρόσωπος, αγαπητοί συνάδελφοι της Νέας Δημοκρατίας; Ποια είναι η αλήθεια και ποιο το ψέμα; Νομίζω ότι είναι ευκρινές για τον Έλληνα πολίτη.
      Μόνο τα αυτιά των στελεχών της Νέας Δημοκρατίας και της ηγεσίας της Κυβέρνησης που τα έχουν χτίσει με τούβλα δεν μπορούν να ακούσουν την κατακραυγή της κοινωνίας και τη δυσφορία των λαϊκών στρωμάτων.
      Συναδέλφισσες και συνάδελφοι της Νέας Δημοκρατίας, θα σας έλεγα ότι δεν υπάρχει κανένας λόγος να καταναλώνετε το χρόνο του κοινοβουλευτικού και δημόσιου διαλόγου, διότι έχετε μία κασέτα, ένα τροπάριο, μία φωτοτυπία την οποία αναπαράγετε επί τέσσερα χρόνια και την επαναδιατυπώνετε. Μοιράστε τις κασέτες, μοιράστε τις φωτοτυπίες και αφήστε το δημόσιο διάλογο επί του συγκεκριμένου και επί των προβλημάτων να τον διεξάγουν οι κοινωνικές τάξεις και τα κόμματα της Αντιπολίτευσης. Διότι είστε αμέτοχοι στον κοινωνικό και πολιτικό διάλογο. Το βλέμμα σας είναι συνεχώς στραμμένο στο παρελθόν, στο οποίο ψάχνετε άλλοθι στις εφαρμοζόμενες πολιτικές σας. Προσπαθείτε να συμψηφίσετε πολιτικές, λάθη και προβλήματα για να εξιλεωθείτε, για να κρυφτείτε πίσω απ’ αυτά. Όμως, ως πότε θα ζείτε μ’ αυτό το παρελθόν και μ’ αυτήν την παρελθοντολογία;
      Είπε ο αγαπητός Κοινοβουλευτικός Εκπρόσωπος της Νέας Δημοκρατίας ότι ο κ. Παπανδρέου είναι απαξιωτικός και ισοπεδωτικός μιλώντας για την Ολυμπιακή. Μα, ξεκίνησε την ομιλία του για την Ολυμπιακή λέγοντας ότι είναι διαχρονικές οι ελπίδες. Πότε ο Αρχηγός σας, ως Αντιπολίτευση και ως Κυβέρνηση, τόλμησε να μιλήσει για διαχρονικές ελπίδες; Πρώτος, λοιπόν, ανέλαβε και τις δικές μας ευθύνες γύρω από το θέμα της εξυγίανσης της Ολυμπιακής.
      Όμως, σας ερωτώ το εξής: Γιατί αναστείλατε και καταργήσατε το τελικό σχέδιο του 2003 για την εξυγίανση της Ολυμπιακής που την οδηγούσε στο δρόμο της επιβίωσης; Γιατί την οδηγείτε στην καρατόμηση και στο οριστικό κλείσιμο; Εδώ πρέπει να απαντήσετε. Αυτά είναι τα ερωτήματα που αφορούν τη δική σας κυβερνητική θητεία και όχι τις αερολογίες της Νέας Δημοκρατίας ως Αντιπολίτευση. Αυτό είναι το αντίκρισμα της αλήθειας που σας ζητούν οι πολίτες, αγαπητοί συνάδελφοι της Νέας Δημοκρατίας. Πρέπει να απαντήσετε. 
      Όμως, πρέπει να απαντήσετε και στα εξής: Ποιους στήριζαν με τις ερωτήσεις και τις παρεμβάσεις τους οι εκπρόσωποί σας στο Ευρωπαϊκό Κοινοβούλιο πέντε χρόνια που προσπαθούσε το ΠΑ.ΣΟ.Κ. να εξυγιάνει την Ολυμπιακή; Σε ποιους έδιναν όπλα για να υπονομευθεί το πρόγραμμα εξυγίανσης και σήμερα παγιδευμένοι σ’ αυτήν την πολιτική τους, παραδίδουν τα όπλα στις Βρυξέλλες, μπροστά στο κάθε κέλευσμα της κάθε ιδιωτικής αεροπορικής εταιρείας; 
      Σ’ αυτά τα ερωτήματα πρέπει να απαντήσετε, στα αμείλικτα ερωτήματα των εργαζομένων, του ελληνικού λαού, του φορολογούμενου πολίτη που έχει χρόνια πληρώσει με το αίμα του τα προβλήματα της Ολυμπιακής. Και τώρα του προσθέσατε ακόμη περισσότερα και στο τέλος θα την παραδώσετε στα ιδιωτικά συμφέροντα.
      Μιλήσατε και για τη Δ.Ε.Η., αγαπητέ συνάδελφε της Νέας Δημοκρατίας και σας είπε ο κ. Παπανδρέου ότι σας παραδώσαμε τη Δ.Ε.Η. κερδοφόρα και με ένα ολοκληρωμένο πλαίσιο και πρόγραμμα ανάπτυξης, με εξασφαλισμένους πόρους. Ήταν η τρίτη ισχυρότερη εταιρεία παραγωγής ηλεκτρικής ενέργειας στην Ευρωπαϊκή Ένωση. Και πού την καταντήσατε με την πολιτική σας; Την καταντήσατε σ’ αυτό το πρωτόγνωρο που είπε προχθές ο κ. Φώλιας, δηλαδή ότι αυξάνετε συνεχώς την τιμή του ρεύματος για να βοηθήσετε τις ιδιωτικοποιήσεις. Δηλαδή, η λαϊκή κατανάλωση, η ελληνική παραγωγή θα πληρώσει την ιδιωτικοποίηση της παραγωγής του ηλεκτρικού ρεύματος. Τι καινοφανείς θεωρίες είναι αυτές; Τι αντικοινωνικές και αντιαναπτυξιακές θεωρίες είναι αυτές; Και θέλετε να λέτε ότι είστε υπεύθυνη Κυβέρνηση;
      Συναδέλφισσες και συνάδελφοι, μας μίλησε ο Κοινοβουλευτικός Εκπρόσωπος, απαντώντας στον Πρόεδρό μας, και για τον Ο.Τ.Ε. Σας παραδώσαμε έναν όμιλο-ναυαρχίδα της διεθνούς οικονομικής διπλωματίας και της ανάπτυξης της χώρας μας. Έναν όμιλο με συνεχή ανοδική τάση. Έναν όμιλο που με τη θυγατρική του, την «COSMOTE», μείωνε ραγδαία και συνεχώς τα τιμολόγια και την κατέστησε ηγέτιδα εταιρεία στο χώρο της κινητής τηλεφωνίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε  Πρόεδρε. Σας παρακαλώ θα ήθελα την ίδια ανοχή με τον Κοινοβουλευτικό Εκπρόσωπο της Νέας Δημοκρατίας.
      Αυτή είναι η πολιτική σας. Και αφού πουλήσατε τη συμμετοχή του κράτους από τις μετοχές του Ο.Τ.Ε., αφού καταργήσατε τις ασφαλιστικές δικλίδες του 5% ως ανώτατο όριο για τις ιδιωτικές επιχειρήσεις, αφού καταργήσατε το ελάχιστο όριο που θα μπορούσε να κατέχει το κράτος για να υπάρχει ασφάλεια στο management και στις στρατηγικές επιλογές, αφού ενθυλακώσατε όλα αυτά τα χρήματα για να κλείνετε τις μαύρες τρύπες του κρατικού προϋπολογισμού και αφού διώξατε τα καλύτερα στελέχη του Ο.Τ.Ε. με την εθελούσια, τώρα και την εθελούσια δεν έχετε να πληρώσετε και έχετε παγιδευτεί. 
      Κινδυνεύετε και κινδυνεύει ο Ο.Τ.Ε. και η εθνική οικονομία -ένα στρατηγικό της κομμάτι- να βρεθεί σε μία νύχτα στα χέρια ξένων κεφαλαίων αμφίβολης σκοπιμότητας. Αυτή είναι η πολιτική σας, που σας εγκαλούν αυτά τα κεφάλαια σήμερα. Αυτός είναι ο στρατηγικός εταίρος της ανάπτυξης του Ο.Τ.Ε.; Αυτή είναι η αναπτυξιακή σας στρατηγική; Και εγκαλείτε τον Αρχηγό της Αξιωματικής Αντιπολίτευσης πως είναι ισοπεδωτικός; 
      
     Τολμήστε να μου απαντήσετε, αγαπητέ συνάδελφε. Ποια είναι η πρότασή σας για τον Ο.Τ.Ε.; Τι συναποφασίσατε στην προχθεσινή μυστική συνάντηση των Υπουργών με τον εκπρόσωπο της MARFIN για το μέλλον του Ο.Τ.Ε.; 
     Αυτές τις απαντήσεις περιμένει ο ελληνικός λαός και όχι τις κορώνες…
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Περιμένουν και άλλοι να μιλήσουν.
     ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε.
     Εμείς δεν σας ζητούμε για το πετρέλαιο θέρμανσης να δώσετε από το απόθεμα του κρατικού προϋπολογισμού, σας ζητούμε να δώσετε από τα 2.500.000.000 ευρώ που κάθε χρόνο εισπράττουν τα κρατικά ταμεία. Είναι το πάρτι κάθε κυβέρνησης όταν έχουμε μεγάλες αυξήσεις στα καύσιμα, της κάθε κυβέρνησης και το τονίζω. Εισπράττετε κάθε χρόνο 2.500.000.000 ευρώ πρόσθετα κερδοσκοπικά έσοδα.
     ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε. Έχετε υπερβεί, κατά δύο λεπτά σχεδόν, το χρόνο.
     ΙΩΑΝΝΗΣ ΜΑΓΚΡΙΩΤΗΣ: Ένα ελάχιστο απ’ αυτά δώστε στις ευπαθείς ομάδες του πληθυσμού. Αυτή είναι η αλήθεια.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε.
     Έχει ζητήσει το λόγο ο κύριος Υπουργός, αλλά παρακάλεσε ο Κοινοβουλευτικός Εκπρόσωπος του Κ.Κ.Ε. μόνο για ένα λεπτό να λάβει το λόγο.
     Παρακαλώ, ο κ. Σκοπελίτης έχει το λόγο.
     ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα φροντίσω να είμαι συνεπής στο λεπτό που ζήτησα.
     Θέλω να κάνω μία γενική παρατήρηση. Ακούγοντας τα όσα ειπώθηκαν και από τις δύο πλευρές, αναρωτήθηκα πολλές φορές αν ζούμε στην ίδια χώρα. Γιατί με βάση τα όσα ειπώθηκαν και για το χθες και για το σήμερα, κακώς ο λαός αυτός αντιμετωπίζει προβλήματα. Δεν θα έπρεπε να αντιμετωπίζει.
     Εκείνο που έχω να πω προς όλους, είναι, ας προσγειωθούν -αν είναι δυνατόν να γίνει κάτι τέτοιο- στο έδαφος αυτής της χώρας που λέγεται Ελλάδα και που ο λαός της αντιμετωπίζει τα μύρια προβλήματα εξαιτίας της πολιτικής που εφαρμόστηκε για χρόνια ολόκληρα.
     Αυτό θέλω να πω, κύριε Πρόεδρε. Και πιστεύω ότι ακόμη πιο δυνατά θα το πει σύντομα ο ελληνικός λαός.
     Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, διότι τηρήσατε και το χρόνο που ζητήσατε.
    Το λόγο έχει ο Υφυπουργός κ. Νικόλαος Λέγκας.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε…
    ΠΡΟΕΔΡΕΥΩΝ (Αναστάσιος Νεράντζης): Ο Υφυπουργός δικαιούται να λαμβάνει το λόγο, όπως ξέρετε, κύριε Δραγασάκη, όποτε το ζητήσει.
    ΙΩΑΝΝΗΣ ΔΡΑΓΑΣΑΚΗΣ: Να ακούσει και εμάς.
    ΠΡΟΕΔΡΕΥΩΝ (Αναστάσιος Νεράντζης): Παρακαλώ.
    Ορίστε, κύριε Υπουργέ, έχετε το λόγο.
    ΙΩΑΝΝΗΣ ΔΡΑΓΑΣΑΚΗΣ: Διαμαρτύρομαι έντονα για τον Υπουργό…
    ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο, κύριε Δραγασάκη. Υπάρχει ομιλητής στο Βήμα.
    Ορίστε, κύριε Υπουργέ. Αν δεν αρχίσετε θα έχουμε αυτή την ιστορία.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Δραγασάκη, κατ’ αρχάς έκανα μία υποχώρηση, όσον αφορά το χρόνο. Θα έπρεπε να μιλήσω ενωρίτερα.
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, μην απαντάτε. Αρχίστε μ΄ αυτά που θέλετε να πείτε.
    ΙΩΑΝΝΗΣ ΔΡΑΓΑΣΑΚΗΣ: Σε λίγο θα μιλάτε και μόνοι σας. Δεν χρειάζονται οι άλλοι.
    ΠΡΟΕΔΡΕΥΩΝ (Αναστάσιος Νεράντζης): Κύριε Δραγασάκη, σας παρακαλώ.
    ΙΩΑΝΝΗΣ ΔΡΑΓΑΣΑΚΗΣ: Να μην παρακαλάτε εμένα. Δεν είναι ήθος αυτό.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Τουλάχιστον εσείς γνωρίζετε ότι πάντα σας σεβόμουν και πάντα σέβομαι…
     ΠΡΟΕΔΡΕΥΩΝ (Αναστάσιος Νεράντζης): Κύριε Δραγασάκη, διακόπτετε τη συνεδρίαση και δεν το συνηθίζετε αυτό. Σας παρακαλώ πολύ, δεν έχετε το λόγο. Ο Κανονισμός λέει ότι ο Υπουργός μπορεί να λαμβάνει το λόγο οποτεδήποτε θέλει. Πρέπει να τροποποιήσουμε τον Κανονισμό για να σας ικανοποιήσουμε;
    Παρακαλώ, κύριε Υπουργέ.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, ο εισηγητής μας πέρυσι στην ίδια αντίστοιχη διαδικασία είχε προβλέψει και είχε προεξοφλήσει ότι μετά από ένα χρόνο θα συζητούσαμε το ίδιο ακριβώς θέμα. Τολμώ να προβλέψω ότι και του χρόνου –και φοβάμαι και για πολλά χρόνια- αυτήν περίπου την ημερομηνία θα συζητάμε για το ίδιο ακριβώς θέμα, δηλαδή για το επίδομα θέρμανσης. Θα έρχεται ο Αρχηγός της Αξιωματικής Αντιπολίτευσης ο κ. Παπανδρέου, θα ζητάει το λόγο για είκοσι περίπου λεπτά, θα αφιερώνει απ’ αυτά τα είκοσι λεπτά τα δεκαέξι σε γενικότερα θέματα πολιτικής και τα τέσσερα στο επίδομα θέρμανσης. Κι αυτό είναι μία απάντηση στο τι χρόνο αφιέρωσε ο Κοινοβουλευτικός μας Εκπρόσωπος μιλώντας για τις κοινωνικές μεταβιβάσεις και για το επίδομα θέρμανσης κι αυτό βεβαίως θα συμβαίνει για δύο λόγους:
    Ο πρώτος λόγος είναι γιατί το ΠΑ.ΣΟ.Κ. δεν φαίνεται να ξεπερνά τα ιδεολογικά συμπλέγματα, τα ιδεολογικά στερεότυπα, τα οποία βεβαίως δεν βρήκαν ανταπόκριση στον ελληνικό λαό στις πρόσφατες εκλογές.
    Ο δεύτερος λόγος είναι γιατί το ΠΑ.ΣΟ.Κ. αντί να διεκδικεί με ολοκληρωμένες προτάσεις, αλλά και με θέσεις την εξουσία, φαίνεται να περιορίζεται στην θεσμική θέση του κόμματος της αντιπολίτευσης και μάλιστα με μόνιμα χαρακτηριστικά. Αρκείται απλά και μόνο στην εξομοίωση με την εξουσία. Βεβαίως είναι δικό του θέμα. Θα πρέπει ως τόσο να τον προβληματίσει.
      Κυρίες και κύριοι συνάδελφοι, η χώρα μας χρόνια τώρα καταγράφει μία τεράστια ενεργειακή εξάρτηση από το πετρέλαιο που ξεπερνά το 45%. Η αξία των εισαγωγών σε πετρέλαιο από το 2,9% του Α.Ε.Π. έχει ανέβει στο 4% του Α.Ε.Π. το 2005, παρά το γεγονός ότι οι εξαγωγές μας ανακουφίζουν κάπως το κατά πολύ επιβαρυμένο ισοζύγιο. Μοιραία η διεθνής κρίση να επηρεάζει πολλούς τομείς στην πετρελαιοκίνητη χώρα μας. 
      Για το λόγο αυτό οφείλουμε να ομολογήσουμε ότι η πρόταση νόμου του ΠΑ.ΣΟ.Κ. είναι επίκαιρη, καθώς στην περίοδο αυτή οι τιμές του πετρελαίου καταγράφουν ιστορικές τιμές. Ωστόσο, απομειώνονται οι υψηλές αυτές τιμές εξαιτίας της ισοτιμίας ευρώ-δολαρίου. Έχει αποδειχθεί ωστόσο και έχει κριθεί αρνητικά ότι οι κοινωνικές παρεμβάσεις που νομοθετήθηκαν υπό το βάρος της όποιας επικαιρότητας, δεν απέδωσαν τα αναμενόμενα. Και δεν μιλάω μόνο για τη χώρα μας, αλλά και για τα υπόλοιπα κράτη της Ευρωπαϊκής Ένωσης στα οποία υπάρχει αυτός ο προβληματισμός.
      Κυρίες και κύριοι συνάδελφοι, είναι γεγονός ότι τόσο η φτώχεια όσο και οι κοινωνικές ανισότητες αποτελούν κεντρικά ζητήματα που αντιμετωπίζουν όλες οι κοινωνίες, ακόμη και οι πιο ανεπτυγμένες. Είναι σαφές ότι το πρόβλημα της φτώχιας αυξάνεται από την διεθνοποίηση των οικονομιών, αλλά και από την ένταση του ανταγωνισμού σε παγκόσμιο επίπεδο. 
      Παράλληλα, στη χώρα μας είχαμε και έχουμε να αντιμετωπίσουμε ένα ακόμη πρόβλημα, τη μειωμένη αποτελεσματικότητα των κοινωνικών δαπανών στην οποία αναφέρθηκαν αρκετοί συνάδελφοι. Παρά το γεγονός ότι οι κοινωνικές δαπάνες ως ποσοστό του Α.Ε.Π. στη χώρα μας είναι σχεδόν ισοδύναμες με το μέσο ευρωπαϊκό επίπεδο 26% έναντι 27,6%, μόλις το 13% των ατόμων που βρίσκονται κάτω από το όριο της φτώχιας καταφέρνει να υπερβεί το όριο αυτό μετά τις κοινωνικές μεταβιβάσεις. Το αντίστοιχο ποσοστό στην Ευρωπαϊκή Ένωση είναι 39% περίπου. 
      Η αναποτελεσματικότητα των κοινωνικών δαπανών στην Ελλάδα αντανακλάται στο ποσοστό των ατόμων που ζουν κάτω από το όριο της φτώχιας μετά τις κοινωνικές μεταβιβάσεις. Το όριο αυτό παραμένει σταθερό τα τελευταία χρόνια, περίπου στο 20% μέχρι το 2004, για το οποίο έχουμε και διαθέσιμα στοιχεία. 
      Για την αντιμετώπιση των προβλημάτων αυτών η Κυβέρνηση πραγματοποίησε σημαντικά βήματα τα προηγούμενα τριάμισι χρόνια. Αναφέρω τη μείωση της ανεργίας κατά τρεις περίπου ποσοστιαίες μονάδες, η οποία αποτελεί ουσιαστική προϋπόθεση για την αντιμετώπιση της φτώχιας, καθόσον ο κίνδυνος της φτώχιας για τους ανέργους είναι πολύ μεγαλύτερος. 
      Παράλληλα προχωρήσαμε στην αύξηση του επιδόματος ανεργίας από το 2007 κατά 18%, αύξηση που θα φθάσει συνολικά στο 30% τη διετία 2007-2008. 
      Δύο άλλες σημαντικές πρωτοβουλίες που έχουμε αναλάβει είναι η αύξηση του Ε.Κ.Α.Σ., αλλά και των συντάξεων του Ο.Γ.Α. κατά 22% από φέτος και με ανάλογο ποσοστό από τις αρχές του 2008. Παράλληλα, έχουμε ιδρύσει το ταμείο για τη στήριξη των ανέργων σε περιοχές που δοκιμάζονται από την αποβιομηχάνιση και έχουν υψηλά ποσοστά ανεργίας. Στην κατεύθυνση αυτή, κινείται το σχέδιο νόμου για την ίδρυση εθνικού ταμείου κοινωνικής συνοχής, το οποίο θα λειτουργήσει στη βάση ολοκληρωμένων προγραμμάτων τα οποία θα παρέχουν στοχευμένες εισοδηματικές ενισχύσεις σε όσους συμπολίτες  έχουν πραγματική ανάγκη. 
      Επίσης, θα πρέπει να τονιστεί ότι η μείωση του δημοσιονομικού ελλείμματος από το 8% με βάση τα παλιά στοιχεία του Α.Ε.Π. το 2004 στο 2,7% του Α.Ε.Π. το 2006 και στο 2,5% του Α.Ε.Π. φέτος συνοδεύεται από περαιτέρω αύξηση των κοινωνικών μεταβιβάσεων. Οι δαπάνες αυτές θα ανέλθουν φέτος στο 18% του Α.Ε.Π., ενώ προβλέπεται το 2008 να φθάσουν στο 18,4% του Α.Ε.Π., ξεπερνώντας κατά 15% περίπου το μέσο όρο της ευρωζώνης όπου το ποσοστό των κοινωνικών μεταβιβάσεων στο Α.Ε.Π. θα περιοριστεί στο 16%.
      Τα λέω όλα αυτά, κυρίες και κύριοι συνάδελφοι, για να τονίσω τη μεγάλη σημασία που αποδίδουμε στις στοχευμένες παρεμβάσεις και όχι στις αποσπασματικές στις μόνιμες και όχι στις περιοδικές. Αυτή είναι η διαφορά μας και η μεγάλη αλήθεια. Όμως αλήθεια είναι ότι για πολλά χρόνια σε αυτό τον τόπο ακολουθήσαμε μία αλόγιστη πολιτική. Κάποιοι επιχείρησαν να εμφανιστούν –το έκαναν και σήμερα- δήθεν κοινωνικά δίκαιοι αυξάνοντας τον δανεισμό, αυξάνοντας το δημόσιο χρέος.
      Εις επίρρωσιν των παραπάνω θα αναφέρω ότι το δημόσιο μόνο το έτος 2007 θα πληρώσει για τόκους χρεών που κληρονομήσαμε περίπου 10.000.000.000 ευρώ, όσο δηλαδή το άθροισμα των κρατικών δαπανών για την παιδεία και για την υγεία, όσο επίσης όλο το πρόγραμμα δημοσίων επενδύσεων. Επίσης φέτος θα πληρώσουμε χρεολύσια από δάνεια του παρελθόντος περίπου πάνω από 22.000.000.000 ευρώ, όσα δηλαδή πληρώνει το κράτος για μισθούς και συντάξεις.
       Δυστυχώς, αυτή είναι η πραγματικότητα και αν θέλετε να τη συζητήσουμε -να συζητήσουμε βεβαίως και τις ευθύνες του καθενός μας- ευχαρίστως να την κάνουμε αυτήν τη συζήτηση, γιατί περισσεύει η υποκρισία, όταν ενώ γνωρίζεις τα δεδομένα και πολύ περισσότερο φέρεις την ευθύνη για τη διαμόρφωσή τους, να έρχεσαι και να χρεώνεις έλλειψη κοινωνικής ευαισθησίας και αναλγησίας στην παρούσα Κυβέρνηση.
      Κυρίες και κύριοι συνάδελφοι, γνωρίζουμε και τις δυσκολίες και τα προβλήματα που αντιμετωπίζουν οι οικονομικά ασθενέστεροι, οι χαμηλόμισθοι, οι συνταξιούχοι, οι άνεργοι. Γνωρίζουμε επίσης ότι η άνοδος της τιμής του πετρελαίου δεν αποτελεί ευχάριστη εξέλιξη για κανέναν μας, πολύ περισσότερο για τους οικονομικά ασθενέστερους. Είναι ωστόσο άδικη η κριτική που παρουσιάζει ένα κράτος να επιχαίρει για την αύξηση των τιμών του πετρελαίου, ένα κράτος που κερδίζει χωρίς να επιστρέφει, ένα κράτος που ενεργεί σαν κοινός κερδοσκόπος, ένα κράτος να αδιαφορεί για χιλιάδες νοικοκυριά που βρίσκονται κάτω από το όριο της φτώχειας. 
      Γιατί, κυρίες και κύριοι συνάδελφοι, είναι το ίδιο το κράτος που θα κληθεί να πληρώσει περισσότερα καύσιμα για τις υπηρεσίες του, περισσότερα έξοδα για τις μετακινήσεις των υπαλλήλων του, περισσότερα χρήματα για τις εισαγωγές με ό,τι αυτό συνεπάγεται για την αύξηση εισοδήματος στο εμπορικό ισοζύγιο πετρελαιοειδών.
       Γιατί είναι το ίδιο κράτος που κάνει κοινωνικές παρεμβάσεις και μάλιστα με στοχευμένη δράση μόνιμου χαρακτήρα. Είναι το κράτος, η Κυβέρνηση της Νέας Δημοκρατίας –επιτρέψτε μου να το πω, το ανέφερε προηγουμένως και ο Κοινοβουλευτικός μας Εκπρόσωπος- που αύξησε το Ε.Κ.Α.Σ. των χαμηλοσυνταξιούχων κατά 490 ευρώ όχι μόνο για φέτος, αλλά για κάθε χρόνο, που αύξησε τις συντάξεις του Ο.Γ.Α. κατά 720 ευρώ όχι μόνο για φέτος, αλλά για κάθε έτος, που αύξησε το επίδομα ανεργίας κατά 400 ευρώ όχι μόνο για φέτος αλλά για κάθε χρόνο. 
      Είναι η Κυβέρνηση της Νέας Δημοκρατίας που επιλέγει παρεμβάσεις μόνιμες και όχι αποσπασματικές. Είναι η Κυβέρνηση της Νέας Δημοκρατίας που μείωσε τους φορολογικούς συντελεστές, έτσι ώστε 3.000.000 και πλέον ‘Έλληνες να μην πληρώνουν κανέναν φόρο. Είναι η κυβέρνηση που θα χορηγήσει το πολυτεκνικό επίδομα στα παιδιά των τρίτεκνων οικογενειών και όλα αυτά παρά τις αυξημένες υποχρεώσεις μας προς τις πυρόπληκτες περιοχές. Γιατί για μας δεν είναι δυνατόν μία κοινωνία να προχωρά μπροστά χωρίς να στρέφει το βλέμμα της σε αυτούς που πραγματικά έχουν την ανάγκη του κράτους βεβαίως και της πολιτείας. 
      Αλλά μιας και γίνεται λόγος για κοινωνικές επιδόσεις και τα κοινωνικά αντανακλαστικά αυτής της Κυβέρνησης, είμαι υποχρεωμένος -απλά για να μην ξεχνάμε- να ρωτήσω αυτούς που σήμερα εσκεμμένως εμφανίζουν ασθενή μνήμη, είναι ή δεν είναι αλήθεια, αγαπητοί συνάδελφοι της Αξιωματικής Αντιπολίτευσης, ότι η Νέα Δημοκρατία ήταν αυτή που ρύθμισε αφορολόγητα τα 650.000.000 που παρακρατήθηκαν από το Λ.Α.Φ.Κ.Α.; Μήπως είναι ψέμα ότι άλλοι παρακρατούσαν και άλλοι πλήρωσαν τον λογαριασμό; Ποιος μείωσε αλήθεια κατά 25% την ασφαλιστική εισφορά υπέρ ΕΛ.Γ.Α.; Ποιος αύξησε το αφορολόγητο όριο στα 12.000 ευρώ; 
      Είναι κοινωνικά ανάλγητη, κυρίες και κύριοι συνάδελφοι, μία κυβέρνηση όταν επιλύει το χρονίζων θέμα των υπαλλήλων με σχέση εργασίας ιδιωτικού δικαίου; Όταν επαναχορηγεί σύνταξη σε χήρες άνεργες κάτω των σαράντα ετών; ‘Οταν ενισχύονται με 2000 ευρώ οι οικογένειες που αποκτούν τρίτο, τέταρτο και πέμπτο παιδί;
       Μήπως ξεχνάμε ότι αυτή η Κυβέρνηση ήταν που πριν ακόμα κλείσει δύο χρόνια διακυβέρνησης έδωσε γενναίες αυξήσεις σε τυφλούς, σε παραπληγικούς, στις ευαίσθητες κοινωνικές ομάδες; Μήπως δεν ήταν αυτή η Κυβέρνηση που έδωσε τη δυνατότητα να πάρουν σύνταξη αυτοί που για 150 μέρες ασφάλισης δεν μπορούσαν να την πάρουν;
       Μήπως δεν είναι ακριβές ότι με το πρόσφατο συνταξιοδοτικό νομοσχέδιο, το οποίο ψηφίσαμε πριν από λίγες ημέρες, χορηγούμε και νέα σύνταξη στον επιζώντα σύζυγο, ενισχύουμε την οικονομική θέση των ένστολων, ενισχύουμε τα εισοδήματα των ειδικών ομάδων, επιλύουμε χρονίζοντα συνταξιοδοτικά προβλήματα; 
      Βεβαίως, θα ρωτήσετε, αν αυτές είναι μόνο οι ανάγκες. Βεβαίως και όχι, βεβαίως και υπάρχουν ακόμα πιο πολλές. Είναι γεγονός ότι θα θέλαμε να έχουμε περισσότερες πιστώσεις για τους μισθούς και τις συντάξεις, για τα ολοήμερα σχολεία, για τις φοιτητικές εστίες, για την έρευνα, την τεχνολογία, για τους δήμους που επλήγησαν από τις καταστροφές, για τον εξοπλισμό των νοσοκομείων, για τον πολιτισμό, για τα Α.Με.Α., για την αρωγή των ασθενέστερων, για την αποασυλοποίηση, για τα προγράμματα ψυχικής υγείας, για την ύδρευση, την αποχέτευση, το περιβάλλον, για τον εξοπλισμό των φυλακών και για μία σειρά όχι απλά δίκαιων αιτημάτων, αλλά επιτακτικών αιτημάτων της κοινωνίας. Γι’ αυτό λέμε ότι απαιτείται η αξιολόγηση όλων αυτών, μιας και στις διατιθέμενες πιστώσεις δεν μπορούν να χωρέσουν όλες οι ανάγκες, γιατί απέναντι στο αίτημα του επιδόματος θέρμανσης μπορούν να σταθούν όλα τα παραπάνω και το καθένα ξεχωριστά με την ίδια ισχυρή επιχειρηματολογία. Γι’ αυτό και δεν είναι το καλύτερο να επικαλείσθε ακόμα και δημοσκοπήσεις -για να μιλήσουμε για τα αυτονόητα- για ένα κοινωνικό αίτημα στο οποίο δεν νομίζω να υπάρχει καμμία διαφωνία. 
      Τι να λέει άραγε το ότι το 93% του ελληνικού λαού εκτιμά ότι το επίδομα θέρμανσης θα πρέπει να δοθεί, ενώ το 7% εκτιμά πως όχι; Υπάρχει Έλληνας που να θεωρεί ότι το αίτημα αυτό δεν είναι σωστό, ότι δεν είναι δίκαιο; Το ζήτημα είναι πώς το υλοποιείς και αν είναι να το υλοποιήσεις κατά τα πρότυπα του παρελθόντος, είναι σίγουρο ότι πρώτα απ’ όλα θα χτυπήσεις τα ασθενέστερα στρώματα. Με απλά λόγια –και αυτή είναι η καθοριστική δημοσιονομική εξίσωση- για κάθε εκατό ευρώ που ο Έλληνας φορολογούμενος πληρώνει, τα είκοσι ευρώ από τα εκατό που εισπράττει το κράτος πηγαίνουν κατευθείαν στην πληρωμή τόκων.
      Επειδή όμως ακούγεται συχνά και ένα άλλο επιχείρημα ότι θα υπάρξουν υπερέσοδα από την αύξηση του Φ.Π.Α. των πετρελαιοειδών τα οποία θα μπορούσαν να χρηματοδοτήσουν το επίδομα θέρμανσης, οφείλουμε να επισημάνουμε το εξής: Εκτιμώ πως αδικούνται εκείνοι οι συνάδελφοι του ΠΑ.ΣΟ.Κ. που χρησιμοποιούν το επιχείρημα αυτό.
      Ναι, είναι αλήθεια, κυρίες και κύριοι συνάδελφοι, ότι θα μπουν κάποια επιπλέον χρήματα στα ταμεία του κράτους. Για την ακρίβεια δεν θα προλάβουν να μπουν, γιατί θα πρέπει να καλύψουν τις δημοσιονομικές «τρύπες» που αφέθηκαν ανοιχτές. Το να λες όμως σήμερα μ’ αυτό το χρέος -για το οποίο μάλιστα ευθύνεσαι- ότι θα πρέπει να μοιράσεις κάποια έσοδα που δημιουργήθηκαν, μόνο συνετή διαχείριση δεν εκφράζει. Αυτή η λογική ενδεχομένως θα ταίριαζε σ’ ένα νοικοκυρεμένο και ξεχρεωμένο κράτος και όχι σ’ ένα κράτος με χρέη που ξεπερνούν το 100% του Α.Ε.Π. και με ελλείμματα που έφθασαν κάποιες χρονιές το 8%. Το λέω αυτό, γιατί ακόμη και αυτές οι έξι χώρες που εξέτασαν τη δυνατότητα χορήγησης επιδόματος θέρμανσης στη σύνοδο του Διεθνούς Νομισματικού Ταμείου αφ΄ενός βρίσκονται σε πολύ καλύτερη οικονομική θέση από τη χώρα μας, αφ΄ετέρου δεν σκέφτηκαν να παραπέμψουν την υλοποίηση αυτής της ιδέας στο δημόσιο δανεισμό.
      Τέλος, για ποια υπερέσοδα μπορούμε να μιλάμε, όταν την ίδια ώρα το δημόσιο δανείζεται από τις αγορές πάνω από 35.000.000.000 ευρώ για να ανταποκριθεί στις υποχρεώσεις του;
      Κυρίες και κύριοι, αυτή είναι η κατάσταση και αν δεν την βλέπουμε, δυστυχώς υποκρινόμαστε. Για το λόγο αυτό, πιστεύω, ότι θα ήταν ιδιαίτερα σημαντικό οι συνάδελφοι του ΠΑ.ΣΟ.Κ., αντί να επιμένουν μόνο σ’ ένα μέτρο κοινωνικής ανακούφισης, να παρουσίαζαν κάποια πρόταση σήμερα, κάτι το οποίο δεν έκαναν. Δεν ακούσαμε μία ολοκληρωμένη πρόταση για το πώς θα προχωρήσουμε σε στοχευμένες παρεμβάσεις, εκτός αν την ακούσουμε στη συνέχεια. Σήμερα ήταν μία ευκαιρία να συζητήσουμε για τη δέσμη μέτρων κοινωνικής ανακούφισης με στοχευμένες παρεμβάσεις, αλλά και με τους ανάλογους πόρους που απαιτούνται. 
      Εκτιμώ, πως θα ήταν πιο χρήσιμο, αντί για ένα αποσπασματικό μέτρο η συζήτησή μας να αφορούσε όχι το ποιο θα έπρεπε να είναι το δίκτυο κοινωνικής προστασίας, αλλά κάτι παραπάνω, κάτι πιο ουσιαστικό, δηλαδή το πώς θα αυξήσουμε τις ευκαιρίες κοινωνικής ενσωμάτωσης και κυρίως αυτές που αναφέρονται στις ευαίσθητες κοινωνικές ομάδες, πώς δηλαδή θα βελτιώσουμε ριζικά και μόνιμα τις συνθήκες ζωής αυτών των ομάδων.
      Κυρίες και κύριοι συνάδελφοι, η αντιμετώπιση της φτώχειας αποτελεί αντικείμενο γόνιμου διαλόγου και κοινοβουλευτικής συνεργασίας και σε καμμία περίπτωση δεν προσφέρεται για μικροπολιτική εκμετάλλευση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε, και για το ότι περιστείλατε γενναία το χρόνο της αγορεύσεώς σας.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ:  Κύριε Πρόεδρε, τελικά είχε δίκιο ο Υπουργός να μιλήσει πριν από μένα, διότι δεν είχε τίποτα να πει για τις αγωνίες του κόσμου. Ήρθε με μία έτοιμη ομιλία, τη διάβασε και προχωρούμε. 
      Κύριε Πρόεδρε, πριν έρθω στο θέμα του πετρελαίου θέρμανσης, εγώ θα ήθελα να θέσω ερωτήματα προς την Κυβέρνηση, επειδή ανοίχθηκαν πολλά θέματα. Έγινε λόγος για την Ολυμπιακή Αεροπορία. Θα ήθελα να θέσω το εξής ερώτημα προς την Κυβέρνηση: Η ιρλανδική εταιρεία, η οποία λέγεται «RYANAIR», που με την προσφυγή της προκάλεσε ή, υποτίθεται, ότι προκάλεσε αυτό το πρόβλημα είχε τις τελευταίες ημέρες συνάντηση με Υπουργούς της Κυβέρνησης, όπως γράφεται στο σημερινό «ΒΗΜΑ»; Και εάν είχε συνάντηση με Υπουργούς της Κυβέρνησης, τι ακριβώς συζήτησαν; 
      Το δεύτερο ερώτημα, που θέλω να θέσω, είναι το ακόλουθο: Αυτή η ιρλανδική εταιρεία, η «RYANAIR», είχε προ εβδομάδων συνάντηση με την Υπηρεσία Πολιτικής Αεροπορίας; Εάν ναι, ποια ήταν τα αιτήματά της; 
      Το τρίτο, που θέλω να ρωτήσω, είναι το εξής: Η συγκεκριμένη ιρλανδική εταιρεία έχει πάρει μέρος στις διαδικασίες ιδιωτικοποίησης της Ολυμπιακής Αεροπορίας; 
      Κύριε Υπουργέ, εάν έχετε απαντήσεις, εγώ ευχαρίστως δέχομαι τη διακοπή, για να ακούσω τις απαντήσεις της Κυβέρνησης σε αυτά τα ερωτήματα, τη σημασία των οποίων υποθέτω ότι αντιλαμβάνεστε. Εάν δεν έχετε, προχωρώ. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Είναι θέμα κοινοβουλευτικού ελέγχου. 
      ΙΩΑΝΝΗΣ ΔΡΑΓΑΣΑΚΗΣ: Αυτό που ακούτε, είναι θέμα κοινοβουλευτικού ελέγχου; Αυτό αντιλαμβάνεστε εσείς; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Συζητάμε για το επίδομα θέρμανσης και μου βάζετε αυτό το θέμα. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ να μην διεξάγεται διαλογική συζήτηση. 
      Συνεχίστε, κύριε Δραγασάκη. Εάν έχει κάτι ο Υπουργός, θα το πει.
      ΙΩΑΝΝΗΣ ΔΡΑΓΑΣΑΚΗΣ: Η Κυβέρνησή σας κατηγορείται ως καταστροφέας της Ολυμπιακής Αεροπορίας. Επικαλείστε ότι μία ιρλανδική εταιρεία προκάλεσε το πρόβλημα. Σας ερωτώ, εάν έχετε επαφή μαζί της και εάν ήταν υποψήφια για την ιδιωτικοποίηση, και μου λέτε ότι «αυτό είναι λεπτομέρεια και δεν με αφορά»; 
      Ρωτώ, επίσης, την Κυβέρνηση το εξής: Η ίδια ιρλανδική εταιρεία έχει κάνει ανάλογη προσφυγή στην Κομισιόν και για την «AIR FRANCE»; Ποια ήταν η αντίδραση της «AIR FRANCE» και της Γαλλικής Κυβέρνησης σε σχέση με τη δική σας αντίδραση; 
      Έρχομαι τώρα στο θέμα της ακρίβειας. Χθες διάβασα ότι ο κ. Αλογοσκούφης από τις Βρυξέλλες δήλωσε την ανησυχία του για την ακρίβεια και τον πληθωρισμό. Ούτε αυτό αναγνωρίζεται ως κοινός τόπος από την Κυβέρνηση; Δεν μιλάμε σε κενό αέρος για το επίδομα θέρμανσης, μιλάμε υπό συνθήκες, όπου το πετρέλαιο έχει αυξηθεί ανεξέλεγκτα, όπου η ακρίβεια κατατρώει το όποιο εισόδημα των εργαζομένων, των ανέργων και των συνταξιούχων. Λέμε ότι ο επίσημος πληθωρισμός δεν μπορεί και δεν καταγράφει την ακρίβεια που ζει ο κόσμος. 
      Η Κυβέρνηση δεν έχει κάποια απάντηση σε όλο αυτό το θέμα; Εμείς δεν κατηγορούμε την Κυβέρνηση μόνο, επειδή δεν παίρνει μέτρα κατά της ακρίβειας, εμείς κατηγορούμε την Κυβέρνηση ότι τροφοδοτεί την ακρίβεια με συγκεκριμένους τρόπους. 
      Θα ήθελα να ρωτήσω τον Κοινοβουλευτικό Εκπρόσωπο της Νέας Δημοκρατίας, που έφυγε, το εξής: Δεν πληροφορήθηκε ο κ. Παναγιωτόπουλος ότι ακρίβυνε το ρεύμα της Δ.Ε.Η. ή δεν το θεωρεί άξιο σχολιασμού; Διότι δεν πρόκειται για μία μικρή ανατίμηση του ρεύματος ή μία ανατίμηση που γίνεται εφάπαξ. Τον Αύγουστο του 2006 αυξήθηκε το ρεύμα κατά 4,6%. Φέτος τον Αύγουστο αυξήθηκε ξανά κατά 5%, σήμερα αυξάνεται κατά 7% και προβλέπεται να αυξηθεί και άλλο 7%. Ζητούμε από την Κυβέρνηση να μας πει: Μέχρι πού θα πάει η τιμή του ρεύματος και γιατί αυξάνεται η τιμή του ρεύματος της Δ.Ε.Η.; Για να γίνει κερδοφόρα η επένδυση ιδιωτών στο χώρο της ενέργειας; Πρέπει να τα μάθει αυτά ο κόσμος, να τα μάθουν και οι ψηφοφόροι της Νέας Δημοκρατίας, ότι καλείται ο ελληνικός λαός να πληρώσει ακριβότερο το ρεύμα, για να μπορούν κάποιοι να επενδύσουν με υψηλό περιθώριο κέρδους στο χώρο της ενέργειας. 
Η Κυβέρνηση αυτή, δηλαδή, τινάζει στον αέρα την κοινωνία και την οικονομία για να κάνει πιο κερδοφόρα την επένδυση σε έναν κλάδο της οικονομίας. Αυτή είναι η πολιτική της Νέας Δημοκρατίας.
      Και δεν είναι μόνο η Δ.Ε.Η. Στον Ο.Τ.Ε. είχαμε αύξηση τα τελευταία χρόνια στα πάγια 84%. Στα ΕΛ.ΤΑ. είχαμε 48% αύξηση στο βασικό τέλος. Στη Ν.Ε.Τ. είχαμε 45% αύξηση. Στην Ε.ΥΔ.Α.Π. στο πάγιο τέλος είχαμε αύξηση 80% στις συνήθεις καταναλώσεις. Με πληθωρισμό 27% τα τελευταία χρόνια, έχουμε αυξήσεις πάνω από 40%. Άρα, η Κυβέρνηση όχι απλώς δεν αντιμετωπίζει την ακρίβεια, αλλά είναι η πολιτική της ένας από τους παράγοντες που τροφοδοτούν την ακρίβεια. Ο ένας παράγοντας είναι οι Δ.Ε.Κ.Ο. Ο δεύτερος παράγοντας είναι η φορολογία. 
      Επιμένει η Κυβέρνηση στην αποπροσανατολιστική προπαγάνδα ότι τρία εκατομμύρια Έλληνες δεν πληρώνουν φόρο. Ποιος πληρώνει το Φ.Π.Α.; Ή αυτός δεν είναι φόρος; Ποιος πληρώνει τους φόρους στα καύσιμα; Ποιος θα πληρώσει τα 6,2 δισεκατομμύρια ευρώ φόρους που προβλέπει ο Προϋπολογισμός του 2008; Τα τρία εκατομμύρια Έλληνες δεν είναι αυτοί που κατά πρώτο λόγο πληρώνουν όλους αυτούς τους φόρους, ο άνεργος που παίρνει το επίδομα ανεργίας των 400 περίπου ευρώ, ή ο εργαζόμενος που παίρνει 600 ευρώ ή 700 ευρώ; Αυτός που παίρνει 700 ευρώ, ξέρετε πόσο φόρο πληρώνει που δεν φαίνεται; Πληρώνει 140 ευρώ το μήνα. Τόση είναι περίπου η έμμεση επιβάρυνση για την κατανάλωση. 
      Ποια είναι η εισοδηματική πολιτική της Κυβέρνησης; Είναι 3%, όχι επί των συνολικών αποδοχών –αναφέρομαι στο δημόσιο τομέα, διότι εκεί η Κυβέρνηση χαράζει άμεσα την εισοδηματική πολιτική- αλλά στο βασικό μισθό, τα επιδόματα εξαιρούνται. Πώς θα τα βγάλει πέρα αυτός ο κόσμος; 
      Η εισηγητική έκθεση του προϋπολογισμού είναι αυτή η οποία λέει, κύριε Υπουργέ, το κόστος ζωής στην Ελλάδα σήμερα βρίσκεται στο 85% του κόστους ζωής στην Ευρωπαϊκή Ένωση. Εάν πάει, δηλαδή, η Γαλλίδα νοικοκυρά να γεμίσει ένα καλάθι αξίας 100 ευρώ στο Παρίσι, στην Αθήνα η αντίστοιχη νοικοκυρά θέλει 85 ευρώ. Τι σημαίνει αυτό; Σημαίνει ότι οι μισθοί και οι συντάξεις στην Ελλάδα πρέπει να είναι τουλάχιστον το 85% του μέσου όρου αυτών που είναι στην Ευρωπαϊκή Ένωση. Είναι έτσι; Κάτω από το 60% είναι ο κατώτατος μισθός στην Ελλάδα σε σχέση με το μέσο μισθό της Ευρωπαϊκής Ένωσης. 
      Και έρχεστε εδώ και μας λέτε διάφορα, όπως, ότι για τη φτώχεια φταίει η διεθνοποίηση. Η πολιτική σας φταίει για τη φτώχεια. Η διεθνοποίηση μας μάρανε; Η διεθνοποίηση έκανε όλες αυτές τις ανατιμήσεις στα τιμολόγια; Η διεθνοποίηση αφήνει ανεξέλεγκτες τις ελληνικές αγορές; Η διεθνοποίηση φταίει για τα καρτέλ, τα οποία καταγγέλλετε και δεν ελέγχετε; 
      Είπε ο κ. Παναγιωτόπουλος «Δεν δώσαμε δώρο στην ALPHA BANK». Πού το ξέρετε; Ρωτήσατε τους μετόχους της ALPHA BANK, κύριε Παναγιωτόπουλε; Για ρωτήστε τους. Ρωτήσατε την CRΕDIT AGRICOLE; Οι μέτοχοι είναι πολύ ικανοποιημένοι από την Κυβέρνησή σας. Στις εκθέσεις που κάνουν οι μέτοχοι μεταξύ τους, λένε ότι χάρις στον τρόπο που η Κυβέρνηση της Νέας Δημοκρατίας επέλυσε το ασφαλιστικό των τραπεζών, αυξήθηκαν τα κέρδη των τραπεζών και των μετόχων. Μην εκτίθεστε, λοιπόν. Δεν είστε εσείς, ο Υπουργός Οικονομίας και Οικονομικών.
      Τι ζητούμε; Πρώτον, το επίδομα στο πετρέλαιο θέρμανσης είναι ένα ελάχιστο μέτρο, αλλά εντελώς αναγκαίο, ιδιαίτερα για τους φτωχούς, τους πολύ φτωχούς και αυτούς που ζουν σε περιοχές ορεινές ή παραμεθόριες, όπου το κρύο είναι θέμα επιβίωσης. Γι’ αυτό εμείς ψηφίσαμε την πρόταση νόμου που έφερε το ΠΑ.ΣΟ.Κ. επί της αρχής της, όχι στις λεπτομέρειες, παρ΄όλο που και το ΠΑ.ΣΟ.Κ. έχει τεράστιες ευθύνες για το πώς φτάσαμε ως εδώ. 
      Δεύτερον, ζητούμε να υπάρξει έκτακτο βοήθημα εν όψει και των γιορτών, ιδιαίτερα για τους ανέργους μακράς διάρκειας, ιδιαίτερα για τους χαμηλοσυνταξιούχους, τους χαμηλόμισθους. Κάτι να υπάρξει έναντι αυτού του κύματος ακρίβειας, το οποίο εν πάση περιπτώσει, για να το θέσω ευγενικά, δεν είχε καταγραφεί, δεν είχε προβλεφθεί στις αρχές του χρόνου. Αυτήν τη στιγμή έχουμε μία πραγματικότητα, την οποία δεν μπορούμε να αγνοήσουμε. 
    Τρίτον, επειδή μίλησε και ο Πρόεδρος του ΠΑ.ΣΟ.Κ. για τη συμπαράταξη με την άλλη Αριστερά, εμείς πάντα εδώ ήμασταν, κύριοι συνάδελφοι του ΠΑ.ΣΟ.Κ. και σήμερα εδώ είμαστε, υπό έναν όρο. Να παλέψουμε για την αποκατάσταση του δημόσιου χαρακτήρα των δημόσιων επιχειρήσεων και όχι να παλέψουμε με τη λογική «ό γέγονε, γέγονε» ως τώρα!
    Σε αυτήν την κατεύθυνση βεβαίως να αγωνιστούμε να διασωθεί ο Ο.Τ.Ε. και μάλιστα να παίξει έναν στρατηγικό ρόλο στην οικονομική ανάπτυξη της χώρας. Να διασωθεί η Δ.Ε.Η. και να γίνει παράγοντας ανακούφισης των νοικοκυριών και όχι παράγοντας, όπως είπα πριν, πυροδότησης της ακρίβειας. Να αξιοποιηθεί γενικά η δημόσια περιουσία, υπέρ του κοινωνικού συνόλου και όχι να γίνεται λεία, μέσω των ιδιωτικοποιήσεων. Να αξιοποιηθούν τα μερίσματα των κερδοφόρων επιχειρήσεων που δεν είναι καθόλου ευκαταφρόνητα, για να ανακουφιστούν τα ασφαλιστικά ταμεία και όχι μέσω της παραχώρησης ολοένα και περισσότερων πακέτων μετοχών, να τα καρπώνονται αυτά τα μερίσματα οι ιδιώτες και μάλιστα κατά κανόνα οι ξένοι ιδιώτες.
    Εμείς, λοιπόν, με αυτές τις παρατηρήσεις θέλουμε να πούμε –επειδή το θέμα δεν μπορεί να λυθεί εδώ μέσα απ’ ό,τι φαίνεται και από ό,τι έδειξε και η συζήτηση- ότι η Κυβέρνηση δεν ακούει. Αυτό το θέμα, λοιπόν, θα λυθεί μέσα από τη γενικότερη κινητοποίηση του λαού, γι’ αυτό εμείς στηρίζουμε και συμμετέχουμε ενεργά στους αγώνες των εργαζομένων. Θα είμαστε μαζί τους στις 12 Δεκεμβρίου και θα είμαστε μαζί τους και κάθε μέρα για τα μικρά και για τα μεγάλα προβλήματα, τα οποία θα διεκδικούν να λυθούν.
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς τον κ. Δραγασάκη.
    Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος έως 21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» καθώς και τους λοιπούς χώρους του Μεγάρου της Βουλής των Ελλήνων, σαράντα επτά μαθητές και μαθήτριες και τρεις συνοδοί καθηγητές από το Γυμνάσιο του ωραίου Βλαχιώτη Λακωνίας.
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Σειρά έχει τώρα για να μιλήσει ο Κοινοβουλευτικός Εκπρόσωπος του ΛΑ.Ο.Σ. κ. Βελόπουλος, με τη θερμή παράκληση να συνεχίσει την τακτική που ξεκίνησε ο κύριος Υπουργός και συνέχισε ο κ. Δραγασάκης, δηλαδή να περιστείλει το χρόνο της αγορεύσεως, γιατί υπάρχουν ακόμη πολλοί εγγεγραμμένοι.
    Ευχαριστώ πολύ.
    ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, ακούγοντας τον Πρόεδρο τώρα ότι από πάνω ακριβώς μας ακούνε νέοι άνθρωποι, νέα  παιδιά, θα ήθελα να ρωτήσω, τι αρνείται σήμερα η Νέα Δημοκρατία, να καταλάβω και εγώ. Δεν το έχω καταλάβει τόση ώρα. Επειδή απλά το προτείνει το ΠΑ.ΣΟ.Κ., η Νέα Δημοκρατία με κομματική εμμονή, με αγκύλωση αν θέλετε, αρνείται κάτι πολύ απλό, την αρωγή προς αυτούς που δεν έχουν χρήματα. Είναι αδιανόητο και δεν μπορώ να το καταλάβω. Ας συμφωνήσουμε  μια φορά σ’ αυτόν τον τόπο ότι υπάρχουν και κοινές γραμμές άσκησης της εξουσίας, όταν μιλάμε για το κοινό καλό, το δημόσιο συμφέρον. Δεν μπορώ να καταλάβω την εμμονή αυτή, επειδή το προτείνει το ΠΑ.ΣΟ.Κ., να αντιδρά η Νέα Δημοκρατία ή και το αντίστροφο. Γιατί και κατά το παρελθόν συνέβαινε το ίδιο, όταν ήταν Αντιπολίτευση η Νέα Δημοκρατία. 
    Το ερώτημα, λοιπόν, είναι: Το έχουν ανάγκη το επίδομα αυτό οι πολίτες, ναι ή όχι; Για να καταλάβω, εάν μιλάμε για τα αυτονόητα. Το έχει ανάγκη ο μέσος Έλληνας ο πτωχός, το επίδομα θέρμανσης, ναι ή όχι, επιτέλους; Και δεν μπορώ να καταλάβω τη λογική της Νέας Δημοκρατίας, του Υπουργού και του φίλου συναδέλφου του Πάνου Παναγιωτόπουλου. Είναι μία εμμονή που πραγματικά δεν την καταλαβαίνω. Ίσως είμαι νέος Βουλευτής και δεν έχω καταλάβει ακόμη τι σημαίνει κομματική πειθαρχία. Ίσως. 
    Αναρωτιέμαι, λοιπόν, αν αυτή η τακτική του αξιολάτρευτου Πρωθυπουργού -ο οποίος είναι όντως συμπαθής, μιλάει σεμνά και ταπεινά για τη διοίκηση της χώρας, μιλάει για επανίδρυση, μιλάει για κοινωνικό κράτος- αν αυτή η τοποθέτηση του Πρωθυπουργού, μπορεί να ταυτιστεί με την επιλογή του να μη δίνει το επίδομα. 
    Είναι, λοιπόν, απαξίωση της λογικής, είναι απαξίωση του αυτονόητου και πρέπει να το αντιληφθούμε. Όσο λειτουργούμε έτσι, εδώ μέσα, στενά κομματικά, με δυνατότητες να μην μπορεί να δει ο Βουλευτής ευρύτερα πέρα από την προσωπική του κομματική θέση, την αδικία που επιχειρείται καθημερινά, θα απαξιωνόμαστε, ως Βουλή από τον κάθε κ. Λαζόπουλο, ο οποίος κάνει τη δουλειά του και μέμφεται το ελληνικό Κοινοβούλιο και από τον κάθε διαπλεκόμενο ο οποίος μέμφεται τους Βουλευτές ότι δεν τηρούν τα προσχήματα, τουλάχιστον της λογικής. Γιατί μιλάμε για επίδομα θέρμανσης και δεν μιλάμε για κάτι άλλο; Δεν είναι άσκηση οικονομικής πολιτικής να λες να βοηθήσουμε το πτωχό, ο οποίος δεν έχει θέρμανση στο σπίτι του; Σε λίγα λεπτά, κύριε Υπουργέ, θα δώσω στοιχεία από το δικό σας Υπουργείο, όπου λένε ότι ακόμα και σήμερα υπάρχουν άνθρωποι –το 16% των Ελλήνων- που έχουν καυσόξυλα και δεν έχουν χρήματα και υπάρχει και ένα 14% των Ελλήνων που δεν έχουν χρήματα για να βάλουν πετρέλαιο θέρμανσης, ούτε 1 ευρώ. 
    Άρα, λοιπόν, το λογικό είναι να το χρειάζονται το επίδομα. Προς τι η αντίδραση προς το ΠΑ.ΣΟ.Κ.; Επειδή είστε δύο κόμματα, τα οποία θέλετε το ένα να ηγείται και το άλλο να είναι στην Αντιπολίτευση; Φτάνει πια αυτή η ιστορία. Ας δούμε, λοιπόν, τα πράγματα με τη λογική και την ανθρώπινη προοπτική τους.
    Και αναρωτιέμαι: Πού είναι οι αντάρτες της Νέας Δημοκρατίας με τα εργατικά ζητήματα, με τη δυνατότητα που έχουν να βγαίνουν στα κανάλια και στα παράθυρα υπέρ των φιλολαϊκών στρωμάτων; Σήμερα απουσιάζουν. Δεν θα ψηφίσουν σήμερα; Δεν πέφτει η Κυβέρνηση. Θα μπορούσαν σήμερα να δείξουν διαφορετική διάθεση. ‘Όχι απλά ως λαγοί καθημερινά να βγαίνουν στα παράθυρα και την άλλη μέρα να κάνουν γαργάρα το όποιο αντιλαϊκό μέτρο της Νέας Δημοκρατίας. Αυτή είναι θέση ανεπίτρεπτη μέσα στο ελληνικό Κοινοβούλιο. 
    Θα έλεγα, θα το κάνω και αυτό, γιατί ως δημοσιογράφος κατά το παρελθόν είχα μία έντονη διάθεση να κάνω κριτική στον κ. Παπανδρέου, γιατί τότε ήταν κυβέρνηση το ΠΑ.ΣΟ.Κ. 
    ‘Ηρθε ο Πρόεδρος του ΠΑ.ΣΟ.Κ., δυστυχώς μίλησε επί παντός του επιστητού, αλλά έκανε κάτι το οποίο με ενόχλησε και θα το πω, γιατί απλά ήθελα αυτό το Κοινοβούλιο να λειτουργεί κάπως διαφορετικά. ‘Ηρθε πριν από λίγο ο Πρόεδρος του ΠΑ.ΣΟ.Κ., και γέμισε η Αίθουσα από Βουλευτές του ΠΑ.ΣΟ.Κ. Μόλις απεχώρησε ο Πρόεδρος του ΠΑ.ΣΟ.Κ., απεχώρησαν και οι Βουλευτές του ΠΑ.ΣΟ.Κ. Ούτε αυτό συνάδει με τη λογική του αυτονόητου, ούτε αυτό είναι το πρέπον και το σωστό. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Γιατί το λέτε αυτό; Βλέπετε ότι υπάρχουν πολλοί συνάδελφοι του ΠΑ.ΣΟ.Κ. στην Αίθουσα.
    ΚΥΡΙΑΚΟΣ ΒΕΛΟΠΟΥΛΟΣ: Κύριε συνάδελφε, θα λέω και το καλό και το κακό. Δεν είναι όσοι ήταν και πριν. Μην κοροϊδευόμαστε.
    Μίλησε για τα μεγάλα συμφέροντα. ‘Όμως τα μεγάλα συμφέροντα δεν τα υπηρέτησε πιστά το ΠΑ.ΣΟ.Κ.; Μόνο ο πρώην Πρόεδρος της Βουλής ο κ. Κακλαμάνης, ήταν ο πολέμιος της διαπλοκής, των μεγάλων καρτέλ, των εργολάβων και ήταν αυτός που φώναζε και επί ΠΑ.ΣΟ.Κ. Μην ερχόμαστε λοιπόν σήμερα ως Πρόεδροι, γιατί παλιά ήμασταν Υπουργοί και μιλάμε για τα συμφέροντα τα οποία σήμερα υπηρετεί σαφώς η Νέα Δημοκρατία. Τα υπηρετεί και τα εξυπηρετεί. Αυτό είναι δεδομένο. Ποιος έφτιαξε τη γενιά των 700 ευρώ; Ποιος έφτιαξε το Χρηματιστήριο στο παρελθόν; Ποιος έφτιαξε τις «SOFTEX» και τα «Κλωστήρια Ναούσης»; Γιατί από εκεί κοντά είμαι εγώ. Οι ηγεσίες του ΠΑ.ΣΟ.Κ. Αλλά δεν μπορεί και η Νέα Δημοκρατία σήμερα, να έχει ως άλλοθι, κύριε Παναγιωτόπουλε, αυτήν την κακή κυβερνητική τακτική του ΠΑ.ΣΟ.Κ. και να εξαγνίζεται από τα δικά του λάθη. Όχι, κύριε Παναγιωτόπουλε. Όχι κύριε Υπουργέ. Τα λάθη του παρελθόντος έγιναν πριν τέσσερα χρόνια. Αν δεν το καταλάβατε κυβερνάτε, είστε Κυβέρνηση, δεν κυβερνά το ΠΑ.ΣΟ.Κ. Το ΠΑ.ΣΟ.Κ. καταδικάστηκε, καλώς ή κακώς, θα το κρίνει η ιστορία. Εσείς κυβερνάτε, κύριε Υπουργέ και ο αξιολάτρευτος κύριος Πρωθυπουργός.
    Θα ήθελα επίσης να υπενθυμίσω ότι η πολιτική αμνησία, ή αν θέλετε ο πολιτικός καιροσκοπισμός, δεν είναι κάτι που πρέπει να μας διακρίνει εδώ μέσα.
      Θα πρέπει να πω και κάτι απλό. Ο κ. Παπανδρέου ζήτησε τη βοήθεια της Αριστεράς να ψηφιστεί αυτή η ιστορία. Εμείς λοιπόν τείνουμε χείρα αριστερά και το στηρίζουμε και το υπερψηφίζουμε, όχι γιατί κοιτάμε αριστερά ή δεξιά, αλλά γιατί κοιτάμε λαϊκά, κοιτάμε τον πολίτη, κοιτάμε αυτόν που δεν έχει κυριολεκτικά που «την κεφαλήν κλίνε». Ρωτήστε, βγείτε στην κοινωνία. Υπάρχει πρόβλημα. Όσο και αν δεν θέλουμε να το καταλάβουμε, ή η κομματική πειθαρχία δεν μας αφήνει να το καταλάβουμε, δυστυχώς στην κοινωνία υπάρχει ένδεια. Το ξέρουν και οι Βουλευτές της Νέας Δημοκρατίας. Και για ένα πράγμα είμαι βέβαιος και το λέγω μετά λόγου γνώσεως ότι και οι εκατόν πενήντα δύο Βουλευτές της Νέας Δημοκρατίας θα υπερψήφιζαν αυτήν την πρόταση αν δεν υπήρχε κομματική πειθαρχία και αν δεν υπήρχε η πρόταση από το ΠΑ.ΣΟ.Κ. Αυτό με ενοχλεί ως Βουλευτή. Αυτό αν θέλετε με κάνει να αισθάνομαι ντροπή. Γιατί είναι ντροπή για κάτι αυτονόητο, να αντιδρούμε έτσι. 
      Ο Υπουργός είπε ότι μειώθηκε η ανεργία. Πιστεύω ότι ζω σε άλλον πλανήτη, ή σε άλλη χώρα, διότι τα προγράμματα STAGE, κύριε Υπουργέ, και τα διάφορα επιδοτούμενα προγράμματα που κάνετε, δίχως Ι.Κ.Α. -και αυτό είναι δουλεμπόριο, δεν έχει ασφάλεια ο εργαζόμενος- μείωσαν πραγματικά την ανεργία. ‘Όμως, για βγείτε λίγο έξω στο δρόμο. Πάμε μαζί αν θέλετε στη Θεσσαλονίκη, στη Βέροια, στη Νάουσα, στην Πέλλα, στη Μακεδονία γενικότερα, να δείτε αν υπάρχει, ή δεν υπάρχει ανεργία. Να δείτε πόσες κλωστοϋφαντουργίες έκλεισαν τα τελευταία χρόνια, να δείτε πόσοι νέοι άνεργοι υπάρχουν, γιατί η ανεργία έχει να κάνει με τους νέους ανθρώπους. Άρα, λοιπόν, με ψεύτικα στοιχεία και πλασματικές εικόνες μπορούμε να ζήσουμε την εικονική πραγματικότητα, όχι όμως την πραγματικότητα.
      Συμφωνώ επίσης με τον κ. Μαγκριώτη, διότι με την αύξηση της τιμής του πετρελαίου υπάρχουν παραπάνω έσοδα, κύριε Υπουργέ. Αλλά λέτε το εξής: Υπάρχουν πολλές τρύπες και δεν μπορούμε να πάρουμε από αυτά να τα δώσουμε στους φτωχούς. ‘Εχετε απόλυτο δίκιο. Πρέπει να κλείσουν οι τρύπες. Ποιες τρύπες, κύριε Υπουργέ; Των διευθυνόντων συμβούλων και προέδρων οργανισμών που έχετε στις διάφορους οργανισμούς;
      Ξέρετε πόσα παίρνει ο κ. Αθανασόπουλος; Παίρνει 22.000 ευρώ το μήνα, για να λέει ότι θέλει αύξηση 30% η Δ.Ε.Η.. Ξέρετε πόσα παίρνει ο Πρόεδρος του Ο.Τ.Ε. ή ο Διευθύνων Σύμβουλος; Ξέρετε πόσους oργανισμούς έχετε, κύριε Υπουργέ; Αύριο έχω επίκαιρη ερώτηση προς τον κ. Αλογοσκούφη. Να πείτε επιτέλους στον ελληνικό λαό πόσα παίρνουν οι «γαλάζιοι», πόσα παίρνουν τα «γαλάζια τρωκτικά», όπως λέγατε για τα «πράσινα τρωκτικά», όταν κάνατε κοινή ερώτηση πολλοί Βουλευτές της Νέας Δημοκρατίας, όταν το ΠΑ.ΣΟ.Κ. κυβερνούσε, να πείτε πόσα παίρνουν αυτοί. Δηλαδή αυτοί μπορούν να παίρνουν 20.000 ευρώ. Αυτές δεν είναι τρύπες του δημοσίου, γιατί είναι και Δ.Ε.Κ.Ο. και Νομικά Πρόσωπα Δημοσίου Δικαίου και Ιδιωτικού Δικαίου και από εκεί τα δίνετε τα λεφτά, γιατί είναι «γαλάζια» τα παιδιά. Εδώ μιλάμε για κάτι απλό, για ένα χέρι βοηθείας, αλληλεγγύης απ’ όλο το Κοινοβούλιο, για να στηρίξουμε τα πλατιά λαϊκά στρώματα, να στηρίξουμε τον εργαζόμενο, να στηρίξουμε το συνταξιούχο και του λέμε: « Όχι, σφίξε κι άλλο το ζωνάρι, δεν υπάρχουν χρήματα στο κράτος». Για τον Αθανασόπουλο, το Βελόπουλο, αν θέλετε, τον Παναγιωτόπουλο, οποιονδήποτε άλλο διευθυντή, για να μην λέμε ονόματα, κύριε Παναγιωτόπουλε, αν και δεν έχω πρόβλημα, υπάρχουν χρήματα να τους δώσουμε. 
      Υπάρχει μια αντιφατικότητα, κύριε Υπουργέ, επιτρέψτε μου και είναι και λίγο υποκριτικό, αν θέλετε, αν και δεν είστε από τους ανθρώπους που πιστεύω ότι είστε υποκριτής, αλλά δεν λέτε όλη την αλήθεια. Δώσατε ΕΚΑΣ, ΟΓΑ, αλλά ξεχνάτε και κάτι άλλο. Γιατί είπε κάτι ο κ. Δραγασάκης, το οποίο δεν είναι επί του πραγματικού. Θα σας δώσω στοιχεία τώρα, κύριε Υπουργέ, μήπως και το ψάξετε περισσότερο. Λοιπόν, ακούστε. Το ΚΕ.Π.ΚΑ., ξέρετε τι είναι; Ένας σύλλογος καταναλωτών. Πήγε στη Λουίζ Πλαζ. Η Λουίζ Πλαζ, κύριε Παναγιωτόπουλε, είναι στις Βρυξέλλες, είναι η ακριβότερη περιοχή, που έχει ένα μεγάλο κατάστημα σούπερ μάρκετ, όπως υπάρχουν και στην Ελλάδα, δηλαδή οι ίδιες εταιρείες, τα ίδια προϊόντα. 
      Ακούστε, λοιπόν, για να καταλάβετε, κύριε Υπουργέ, πώς τα παίρνετε από το συνταξιούχο και τον εργάτη. Όχι ότι τα παίρνετε εσείς, αλλά δεν ελέγχετε όσους τα παίρνουν, τα καρτέλ. Ακούστε, λοιπόν. Όλα τα προϊόντα τα καταναλωτικά, χαρτικά, γάλα, κρέας, ήταν 72,99% ακριβότερα στην Ελλάδα απ’ ό,τι στη Λουίζ Πλαζ, την πιο πλούσια περιοχή των Βρυξελλών. Θέλετε να πάμε μαζί στις Βρυξέλλες, κύριε Υπουργέ, να το δούμε; Εγώ μπορώ να σας πάω ένα ταξίδι, πληρώνω και τα εισιτήρια, αν θέλετε. Πάμε μαζί να τα δούμε. 
      Αναρωτιέμαι, λοιπόν, εγώ: Είναι δυνατόν στην Ελλάδα να μην υπάρχουν εκείνοι οι ελεγκτικοί μηχανισμοί, που θα σταματήσουν το καρτέλ των σούπερ μάρκετ; Και σας δίνουμε και νούμερα τώρα, για να καταλάβετε, γιατί φοβάστε να μιλήσετε με νούμερα. Ακούστε. «ΕΛΛΗΝΙΚΑ ΠΕΤΡΕΛΑΙΑ» πετρέλαια: 281.000.000 ευρώ κέρδη. Θα σας δώσω τα νούμερα εγώ. «MOTOR OIL»: 189.000.000 ευρώ κέρδη. Τράπεζες:  3,7 δισεκατομμύρια ευρώ κέρδη. Σούπερ μάρκετ: 2.000.000.000 ευρώ κέρδη. Από πού είναι αυτά, κύριε Υπουργέ; Από τον αγώνα και το μόχθο των διαπλεκομένων, των μεγαλοεργολάβων; Όχι, τα παίρνουν από τους μικρούς, τα παίρνουν από τους πολίτες. Λαθρεμπόριο πετρελαίου: 2.000.000.000 ευρώ μαύρο χρήμα πάει στις τσέπες κάποιων ολίγων και βρήκατε εκεί το εφεύρημα το Σεπτέμβριο, να τα παίρνετε πάλι από τους πολίτες, να τα δίνετε πίσω στις τράπεζες. 
      Τραγικά πράγματα, κύριε Υπουργέ, γιατί σημαία της Νέας Δημοκρατίας ήταν να χτυπήσετε τη διαφθορά, τη διαπλοκή, να χτυπήσετε αυτό το σάπιο που προϋπήρχε και τιμωρήθηκε, το ΠΑ.ΣΟ.Κ.. Τιμωρήθηκε από το λαό και σήμερα, δυστυχώς, με τα νούμερα αυτά, που δεν είναι δικά μου, ρωτώ σε ποιες πράξεις προβήκατε, ώστε να παταχθεί το καρτέλ των πετρελαίων, των σούπερ μάρκετ και των τραπεζών, το καρτέλ που λυμαίνεται τους Έλληνες πολίτες. Πείτε μου. Ξέρετε τι θα μου πείτε; Θα σας πω εγώ. Μετά από δύο χρόνια, επιβάλατε πρόστιμο στο καρτέλ γάλακτος ύψους περίπου 40.000.000 ευρώ. Μπράβο και προς τιμήν σας. Αλλά κάνετε ένα λάθος, γιατί και πάλι τα κοιτάτε αυτά τεχνοκρατικά, γιατί αυτά τα 40.000.000 ευρώ, κύριε Υπουργέ, είναι η αδικία των μεγαλοκαρτελάδων απέναντι στους κτηνοτρόφους. Γιατί να τα πάτε στο ταμείο σας; Δεν κατάλαβα. 
      Έπρεπε να  βρείτε τρόπο να τα επιστρέψετε τα πρόστιμα αυτά από αυτούς που τα πήραν, οι κύριοι έμποροι του γάλακτος. Πού; Στους κτηνοτρόφους. Εκεί έπρεπε να πάνε τα λεφτά, όχι πάλι τα ίδια, τα παίρνουμε, τα βάζουμε στο ταμείο και τα μοιράζουμε οπουδήποτε θέλουμε εμείς. Όχι. Βρείτε τρόπο, ώστε  τα πρόστιμα από τα καρτέλ του γάλακτος να επιστραφούν σ’ αυτούς που τα δικαιούνται. Και αυτοί είναι οι κτηνοτρόφοι που τους αγοράζουν το γάλα με 35-40 λεπτά και εγώ το πληρώνω 1,30 στο σούπερ μάρκετ, κύριε Υπουργέ. Γιατί εγώ –ξέρετε- έχω ένα μειονέκτημα ή ένα πλεονέκτημα, η σύζυγός μου δεν πηγαίνει στο σούπερ μάρκετ συχνά, πηγαίνω εγώ και όταν βλέπω τις τιμές, τις προσέχω ιδιαιτέρως. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Και εμείς ψωνίζουμε. 
      ΚΥΡΙΑΚΟΣ ΒΕΛΟΠΟΥΛΟΣ: Και καλά κάνετε, αλλά τη διαφορά δεν τη βλέπετε, φαντάζομαι. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Τη βλέπω.
      ΚΥΡΙΑΚΟΣ ΒΕΛΟΠΟΥΛΟΣ: Μπράβο. Δεν είστε από κτηνοτροφική περιοχή. Εγώ, στη Θεσσαλονίκη, έχω πολλούς που είναι κτηνοτρόφοι και μου τα λένε και τα γνωρίζω.
      Και λοιπόν, επειδή με πιέζει και ο χρόνος, κύριε Υπουργέ μου, ερχόμαστε σήμερα και συζητάμε μια πολύ καλή πρόταση του ΠΑ.ΣΟ.Κ.. Ειλικρινά το λέω, είναι πολύ καλή η πρόταση. Έκανα και την κριτική και θεωρώ ότι πρέπει κάποτε να καταλάβουμε ότι η κριτική είναι καλοπροαίρετη, πράγματι και με πολύ συμπάθεια. Ερχόμαστε και συζητάμε για το πώς θα βοηθήσουμε τα πλατιά λαϊκά στρώματα λόγω της αύξησης του πετρελαίου. Και ερωτώ: Εδώ μέσα, από το 1974 μέχρι και σήμερα, έχω ακούσει κορυφαίους Υπουργούς και Βουλευτές να ομιλούν για τα πετρέλαια στο Αιγαίο, κύριε Υπουργέ, να ομιλούν για τα πετρέλαια στο Ιόνιο. 
      Γιατί επιτέλους η χώρα μας, αφού υπάρχει ενεργειακό πρόβλημα, δεν κάνει ούτε ένα βήμα προς αυτήν την κατεύθυνση; Γιατί ούτε μια φορά δεν τολμήσαμε; Αφήστε το Αιγαίο, αν φοβάστε τον Μπαμπατζάν ή δεν ξέρω ποιον άλλον, τον Ερντογάν και τους κουμπάρους μας και όλους αυτούς τους καλούς φίλους μας, τους Τούρκους.
      Πάμε στο Ιόνιο, επιτέλους. Τι φοβόμαστε στο Ιόνιο; Όλοι γνωρίζουμε, τουλάχιστον όσοι ασχοληθήκαμε δημοσιογραφικά με το θέμα –είδαμε και εκπομπές στο «MEGA», είδαμε και ρεπορτάζ στα κανάλια, διαβάσαμε και λίγο περισσότερο- ότι υπάρχει πετρέλαιο. Δεν μπορεί να υπάρχει μόνο στη Ρουμανία, τη Βουλγαρία, την Αίγυπτο, τη Σαουδική Αραβία και να σταματάει μόνο στην Ελλάδα. Ψάξτε τρόπους να βρούμε πηγές ενέργειας. Η Ελλάδα έχει πλούτο, έχει πετρέλαιο. Αυτή είναι ίσως μια από τις λύσεις. 
      Επίσης, κάντε και μια μεσοπρόθεσμη πολιτική. Βλέπετε ότι έχουμε ανάγκες σε πετρέλαιο, έχουμε ανάγκες σε ρεύμα. Τι πρέπει να πράξετε; Επιδοτείστε επιτέλους τις μονώσεις στα σπίτια, για να μην έχουμε απώλεια ενεργείας ή, μέσω των πολεοδομιών, να επιβάλλετε το εξής: «Κύριοι, θα κάνετε μονώσεις, για να έχουμε λιγότερη απώλεια θερμότητας». 
      Είναι απλά τα πράγματα, κύριε Υπουργέ. Μάλιστα, θα είναι και μια αξιολογότατη δική σας πράξη, αν το επιχειρήσετε ως Κυβέρνηση. Να μονώσουμε τα σπίτια. Είναι απλές πράξεις που τις κάνουν αλλού, ας τις κάνουμε και εδώ. Επίσης, να υπάρχει επιδότηση των μονώσεων. 
      Εγώ το Σάββατο στη Δράμα στην ΕΝ.Α.Ε., κύριε Υπουργέ, θα προτείνω στους νομάρχες, αφού η Κυβέρνηση δεν μπόρεσε να κάνει τίποτα, να ψάξουν αυτήν την ιστορία με τη Βενεζουέλα. Μήπως η κίνηση του κ. Τσίπρα –συμπαθούς κατά τα άλλα- και του Δημάρχου Καισαριανής έχει προοπτική; Ας ψάξουμε το θέμα της Βενεζουέλας για τα πλατιά λαϊκά στρώματα. Αφού δεν τους δίνετε επίδομα θέρμανσης, ας το ψάξουμε από την άλλη πλευρά.
      Ένας εκ των ομιλητών του ΠΑ.ΣΟ.Κ. είπε ότι η Νέα Δημοκρατία είναι σε πολιτική αγρανάπαυση. Εγώ θα σας έλεγα ότι δεν είναι θέμα αγρανάπαυσης ή ανάπαυσης. Είναι θέμα ευαισθησίας. Με επιδόματα και επιδοτήσεις, δεν μπορείς να σέβεσαι την ανθρώπινη αξιοπρέπεια. Δεν γίνεται. Συμφωνώ σ’ αυτό. Αλλά φτάσαμε σ’ ένα σημείο, που η ανθρώπινη αξιοπρέπεια, η ανθρώπινη ένδεια πρέπει να μας ευαισθητοποιήσει. 
      Πρέπει να δώσετε το επίδομα. Βρείτε έναν τρόπο. Μη στέκεστε κομματικά μη στέκεστε, απέναντι σ’ ένα ανθρώπινο αίτημα, απαξιωτικά ή αντιδραστικά. «Σεμνά και ταπεινά», δυστυχώς, βάζετε φωτιά, κύριε Υπουργέ, στα πλατιά λαϊκά στρώματα και τους «αλλάζετε τα πετρέλαια». Δώστε το πετρέλαιο τουλάχιστον, μήπως και χειροκροτήσουμε. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις».
      Το λόγο έχει ζητήσει και έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το αμάρτημα της Κυβερνήσεως είναι διπλό. Κάποτε νομίζω ότι πρέπει να σταματήσουμε, ανατρέχοντας στο παρελθόν, απώτερο ή πρόσφατο, να δικαιολογούμε τα αδικαιολόγητα.
      Η Μειοψηφία της Βουλής δικαιούται, όπως και ολόκληρη η Βουλή, να καταθέτει προτάσεις νόμου. Μέχρι τώρα, δυστυχώς, η παράδοση –την οποία ακολούθησαν όλες οι κυβερνήσεις και συνεχίζει και η παρούσα Κυβέρνηση- είναι, εκτός από ελάχιστες εξαιρέσεις στα τριάντα τόσα χρόνια που είμαι σ’ αυτήν την Αίθουσα, να μην αποδέχεται η κυβέρνηση και η πλειοψηφία, απούσα ή παρούσα, τις προτάσεις της αντιπολιτεύσεως. Αυτό είναι λάθος και το συνεχίζετε και το επαναλάβατε μόλις πριν από λίγο καθ’ όλα, σε μένα τουλάχιστον συμπαθέστατε, κύριε Λέγκα. 
      Βέβαια, όπως σωστά είπε ο μόλις κατελθών του Βήματος –όπως έλεγαν και οι παλαιότεροι συνάδελφοι- κ. Βελόπουλος, δεν φταίτε εσείς. Δεν ολοκλήρωσε όμως, όταν είπε τα πολλά για τον αξιολάτρευτο, όπως είπε, κύριο Πρωθυπουργό, για το ότι εκείνος έχει την ευθύνη. Εκείνο, δυστυχώς, δεν τον βλέπουμε στη Βουλή. Θα έρθει, όταν θα έχουμε προ ημερησίας διατάξεως συζήτηση, θα έρθει στη συζήτηση του προϋπολογισμού. Από εκεί και πέρα, είναι πολύ απασχολημένος και προφανώς πολύ κουρασμένος. 
      Το δεύτερο σκέλος του αμαρτήματος: Σας άκουσα -και σωστά είπατε- για τα έσοδα από το Φ.Π.Α. και γενικότερα από τη φορολογία. Βέβαια, δεν λέτε ότι αυτή η φορολογία είναι είτε άμεση είτε έμμεση. Και τα τελευταία χρόνια της δικής σας διακυβερνήσεως, οι έμμεσοι φόροι ξανανέβηκαν ψηλά, ενώ με το «κακό ΠΑ.ΣΟ.Κ.» είχε σημειωθεί η αντίθετη τάση. Τους εμμέσους φόρους τους πληρώνει ο λαός και τα έσοδα από τη φορολόγηση των πετρελαιοειδών, τα πληρώνει ως έμμεσο φόρο ο λαός. Μεταξύ του λαού, του συνόλου των Ελλήνων, είναι και αυτές οι κατηγορίες των περιοχών που παρατίθενται στην πρόταση νόμου που καταθέσαμε, για τις οποίες προφανέστατα η πολιτεία, αντί να συνδράμει και να συμβάλει στην απάμβλυνση της δυστυχίας τους, ιδιαίτερα στις μέρες του βαριού χειμώνα, τις απομυζά. 
      Εάν, όταν η κυβέρνηση του ΠΑ.ΣΟ.Κ. έδωσε το επίδομα θέρμανσης, το πετρέλαιο ήταν γύρω στα 36 δολάρια και αν τώρα είναι και ξεπερνάει ενδεχομένως τα 100 δολάρια και δεν ξέρω πού θα φθάσει -διάβαζα χθες ένα άρθρο του κ. Ανδρέα Ανδριανόπουλου στην «ΕΣΤΙΑ», που έλεγε ότι η προοπτική είναι να φθάσει τα 150 δολάρια, έκανε κάποιους υπολογισμούς, γιατί το παρακολουθεί το θέμα ο κ. Ανδριανόπουλος ειδικότερα και το ξέρει- διερωτώμαι αν από τα 850.000.000 ευρώ που εισπράττει το δημόσιο από το Φόρο Προστιθέμενης Αξίας στο πετρέλαιο θέρμανσης, τουλάχιστον δεν μπορείτε με τον αξιολάτρευτο κύριο Πρωθυπουργό να εισηγηθείτε και να αποφασίσει και να εκτελέσετε εσείς ως αρμόδιος Υπουργός το εξής: Από αυτά που εισπράττονται από το φόρο στο πετρέλαιο θέρμανσης, που προήλθε από τις περιοχές αυτές τις συγκεκριμένες, εάν είναι 850.000.000 στο σύνολο, τα 400.000.000 φέτος δεν μπορούν να επιστραφούν; Αυτή είναι η πρότασή μας.
      Το λέω, επειδή ειπώθηκαν πολλά και εγώ νομίζω ότι πρέπει να μείνουμε περισσότερο στο θέμα αυτό. Διότι τα νούμερα τα οποία παραθέτατε, μου θύμισαν αυτό που έλεγε ο Γεώργιος Παπανδρέου, ότι «Στην Ελλάδα συνήθως ευδοκιμούν οι αριθμοί και πάσχουν οι άνθρωποι». Κι εδώ μιλάμε για ανθρώπους που πάσχουν οπωσδήποτε περισσότερο από μας ή μάλλον από σας, που θα πάρετε και παίρνετε αυτές τις αρνητικές αποφάσεις. 
      Ξέρετε, τα κέρδη που είπε ο κ. Βελόπουλος για τα σούπερ μάρκετ, έχουν και μια άλλη πλευρά. Θα σας έχει συμβεί να δείτε –σε όλους μας που κυκλοφορούμε- μέρα με τη μέρα να πληθαίνουν τα άτομα και οικογένειες ολόκληρες, που κάθε πρωί και αργά τα μεσάνυχτα συγκεντρώνονται έξω από τα σούπερ μάρκετ και εκεί ανασκαλεύουν τα σκουπίδια είτε για ληγμένα τρόφιμα είτε για ό,τι μπορούν να βρουν. Πολλές φορές το θέαμα είναι ανατριχιαστικό. Δεν σας λέω τι γίνεται στο Ζεφύρι και στα Άνω Λιόσια, εκεί που είναι η περίφημη χωματερή. Υπάρχει  δυστυχία, υπάρχει φτώχεια. Δεν θα πω ότι αποκλειστικά την ευθύνη γι’ αυτήν τη φτώχεια την έχει η σημερινή Κυβέρνηση. Θα πω, όμως, ότι προφανώς αυτή η φτώχεια και αυξάνεται και διευρύνεται. 
      Και το πρόβλημα εμβαθύνεται, δυστυχώς, στο κοινωνικό σώμα, ιδιαίτερα στην ύπαιθρο, ιδιαίτερα στους νέους ανθρώπους, όπου η ανεργία περιορίζεται, κύριε Υπουργέ, με τα προγράμματα του Ο.Α.Ε.Δ., τα οποία ξεκινούν το χρόνο που γίνεται και η σχετική έρευνα για την ανεργία. Αυτά έχουν επισημανθεί στην Ευρωπαϊκή Ένωση. Αυτή είναι μια πλασματική μείωση της ανεργίας που σημειώνεται σε ορισμένο χρόνο, για να φανεί στους δείκτες της συγκεκριμένης περιόδου.
      Με αυτά τα τρικ, η πολιτική, η Κυβέρνηση, ο πολιτικός κόσμος δεν μπορεί να συνεγείρει –αν θέλετε- τους πολίτες, ώστε να τους δώσει ένα όραμα. Γιατί χωρίς να έχει όραμα ο λαός, τι γίνεται; 
      Να σας πω εγώ τι συμβαίνει μ’ αυτούς που έχουν τα πολλά λεφτά –αρκεί να μην τα επενδύουν εκτός των συνόρων- όπως έγινε και με γνωστά ονόματα γνωστής πολιτικής –όχι απλώς τοποθέτησης, δεν πρέπει εδώ να ανοίγουμε φακέλους- διασύνδεσης και με το κυβερνών κόμμα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Στην περίφημη κρίση του Χρηματιστηρίου κάποιοι εξ αυτών, γνωστότατοι βιομήχανοι, έκλεισαν εδώ τις επιχειρήσεις τους. Η Κυβέρνηση έφερε εδώ νομοθέτημα σχετικά με τον κόσμο που απολύθηκε απ’ αυτές τις επιχειρήσεις, οι οποίες έχουν στηθεί τώρα στις διπλανές χώρες. Και όλα αυτά τα οποία κερδίζουν οι τράπεζες, όχι μέσα από επενδύσεις που γίνονται, αλλά μέσα από καταναλωτικά δάνεια, κάρτες, στεγαστικά, αυτά όλα πού επενδύονται, κύριε Υπουργέ;
      Είδα ότι οι μεγαλομέτοχοι, προφανώς, της ΕΘΝΙΚΗΣ έχουν κέρδη από τη FINANSBANK της Τουρκίας. Καλό είναι και ίσως αυτό να απαντά και στην κριτική που δέχθηκε η τράπεζα και εσείς. Όμως, αυτό είναι το ζητούμενο; Να γίνονται οι επενδύσεις οπουδήποτε αλλού, εκτός από τη χώρα και εδώ να λέμε ότι με τα «STAGE» του Ο.Α.Ε.Δ. μειώνουμε την ανεργία;
      Η φτώχεια είναι μεγάλη και διογκώνεται. Και μπορεί κάποιες πλευρές να βλέπουν το ζήτημα ως ζήτημα ρήξεων και ανατροπών κ.λπ., αλλά φοβούμαι αυτό που θα συμβεί κάποια στιγμή. Γιατί όταν κατεδαφίζεται κάτι, χωρίς καν να υπάρχουν σχέδια για την οικοδόμηση του καινούργιου, τότε συμπαρασύρονται τα πάντα και, όπως λέμε για μια πολύ δυνατή πυρκαγιά, «μαζί με το ξερό, καίγεται και το χλωρό». 
      Το «χλωρό», είναι ολόκληρη η ελληνική κοινωνία, την οποία δεν έχει κανένας το δικαίωμα, είτε κυβερνά είτε αντιπολιτεύεται, να τη θέτει σε κίνδυνο. Και διασπώντας τη συνοχή, που είναι το απαραίτητο στοιχείο για να πορεύεται μια κοινωνία στο μέλλον ελπιδοφόρα και δημιουργικά, αυτόν τον κίνδυνο δημιουργείτε. Και η άρνησή σας να δεχθείτε αυτήν την πρόταση, αυτό το μήνυμα στέλνει.
      Δεν ζητάμε να τους κάνετε πλούσιους. Ζητάμε να εφαρμοστεί για άτομα με αναπηρία, για συνταξιούχους, με ή χωρίς Ε.Κ.Α.Σ. –χαμηλοσυνταξιούχοι, στην πρώτη περίπτωση- για μακροχρόνια ανέργους, που είναι δηλαδή πάνω από ένα χρόνο άνεργοι. Ουσιαστικά, εάν αυτές οι περιπτώσεις εκαλύπτοντο, θα ήταν σαν να λέτε ότι «Από αυτά που εισπράξαμε τον προηγούμενο χρόνο από το Φόρο Προστιθέμενης Αξίας στο καύσιμο θέρμανσης που χρησιμοποιήσατε, αυτά σ’ εσάς ειδικά τα δίνουμε πίσω, δεν τα δίνουμε στον πλούσιο». 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος για πέντε λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα χρησιμοποιήσω μόνο πέντε λεπτά, με απόλυτο σεβασμό στο χρόνο που δικαιούνται οι υπόλοιποι ομιλητές - συνάδελφοι.
      Θα ήθελα να κάνω δύο-τρεις πολύ απαραίτητες, κατά τη γνώμη μου, διευκρινίσεις. Ποτέ η Νέα Δημοκρατία δεν είπε ότι δεν υπάρχει σοβαρό πρόβλημα φτώχειας στην Ελλάδα. Είναι μια κατάσταση που κληρονομήσαμε το Μάρτιο του 2004 και καταβάλλουμε συντονισμένες προσπάθειες, για να αντιμετωπίσουμε και να περιστείλουμε αυτό το φαινόμενο.
      Η διαφορά μας είναι η εξής: Εκεί που έρχεται το ΠΑ.ΣΟ.Κ., η ηγετική του ομάδα, να καταδημαγωγήσει προς την κοινή γνώμη και τον ελληνικό λαό, προτείνοντας ένα μόνο μέτρο, το οποίο είχε καταστήσει πολιτική σημαία ευκαιρίας και πολιτική πρόταση ευκαιρίας, η Νέα Δημοκρατία αντιπαραθέτει δέσμη συγκεκριμένων μέτρων, την προγραμματική βάση μιας διαφορετικής πολιτικής, η οποία εφαρμόζεται βήμα με βήμα. Δεν κάνει θαύματα, γιατί στη ζωή και στην πολιτική δεν γίνονται θαύματα από τη μια μέρα στην άλλη, αλλά συμβάλλει καθοριστικά από μήνα σε μήνα, από χρόνο σε χρόνο, στην αντιμετώπιση και στην περιστολή του φαινομένου της φτώχειας και της κοινωνικής περιθωριοποίησης.
      Εμείς, λοιπόν, έχουμε καταρτίσει και εφαρμόζουμε μια συγκροτημένη πολιτική μακράς πνοής κατά της φτώχειας, που αποδίδει ήδη αποτελέσματα, ενώ το ΠΑ.ΣΟ.Κ., το οποίο κρίνεται όχι μόνο από τις όποιες καλές ή κακές προθέσεις του σήμερα, αλλά και από τα όσα έκανε ως κυβέρνηση, διότι κυβέρνησε επί είκοσι χρόνια τον τόπο, πιάνεται από ένα μέτρο και περιορίζεται στο παιχνίδι των εντυπώσεων.
      Διότι, κυρίες και κύριοι συνάδελφοι της Αξιωματικής Αντιπολίτευσης, όταν είχατε το εργαλείο της διακυβέρνησης του τόπου στα χέρια σας, δεν κάνατε τίποτε, για να αντιμετωπίσετε το φαινόμενο. Η ηγετική ομάδα του ΠΑ.ΣΟ.Κ. είχε επιδοθεί σε μια ρητορική ψευδοσοσιαλισμού και ψευδοεκσυγχρονισμού, αλλά στην πραγματικότητα, οι κοινωνικές αδικίες διευρύνθηκαν επί των ημερών σας και πολλαπλασιάστηκαν στην Ελλάδα.
      Ακούστηκαν ορισμένες βολές κατά του Πρωθυπουργού Κωνσταντίνου Καραμανλή, για το αν έρχεται ή αν δεν έρχεται στη Βουλή. Η πραγματικότητα είναι ξεκάθαρη. Ο Καραμανλής είναι από τους πλέον κοινοβουλευτικούς Πρωθυπουργούς στα μεταπολιτευτικά κοινοβουλευτικά χρονικά του τόπου μας. Είναι χαρακτηριστικό ότι παρίσταται -και τις περισσότερες φορές για να απαντήσει- κατά την ώρα του Πρωθυπουργού, σε διαδικασία κοινοβουλευτικού ελέγχου που αφορά τον εκάστοτε Πρόεδρο της Κυβέρνησης.
      Ο Καραμανλής δεν είναι κουρασμένος από τα προβλήματα. Ο Καραμανλής έχει πρόσφατη και νωπή τη λαϊκή εντολή από την ετυμηγορία της 16ης Σεπτεμβρίου και είναι εκείνος που ανέλαβε το βάρος των παραλείψεων και των αρνητικών πεπραγμένων των κυβερνήσεων του ΠΑ.ΣΟ.Κ., για να διορθώσει την κακή κατάσταση που παραλάβαμε στην Ελλάδα και στον τομέα της ανεργίας και στον τομέα της ακρίβειας και στον τομέα των δημοσίων χρεών και στον τομέα των δημοσίων ελλειμμάτων και στον τομέα της φτώχειας και στον τομέα του κοινωνικού αποκλεισμού, του περιβάλλοντος, του κοινωνικού περιθωρίου.
      Σε ό,τι αφορά τις ευθύνες και την αυτοκριτική που ακούγεται από την πλευρά του Αρχηγού του ΠΑ.ΣΟ.Κ., του κ. Γιώργου Παπανδρέου, επιτρέψτε μου να πω, κυρίες και κύριοι συνάδελφοι, ότι δυστυχώς δεν πείθει. Και δεν πείθει, διότι είναι υποκριτική. Και είναι υποκριτική, γιατί και ο κ. Γιώργος Παπανδρέου αποτέλεσε εκλεκτό κομμάτι της ηγετικής ελίτ του ΠΑ.ΣΟ.Κ. για μια εικοσαετία και πλέον. Μπορεί να μη θήτευσε σε Υπουργεία κοινωνικής και οικονομικής ευθύνης, αλλά συμμετείχε στο Υπουργικό Συμβούλιο, συμμετείχε στην ηγετική ομάδα, συμμετείχε στην κυβερνητική επιτροπή.
      Επιπλέον, με το να επικαλείται κανείς εκ των υστέρων τις ευθύνες για τον τότε χρόνου και τις διαχρονικές ευθύνες των κυβερνήσεων, τι κάνει; Δεν γεμίζει τα άδεια ταμεία που κληρονόμησε η Νέα Δημοκρατία από το ΠΑ.ΣΟ.Κ.
      Σε κάθε περίπτωση, θεωρώ, κύριε Πρόεδρε, κυρίες και κύριοι συνάδελφοι και κλείνω μ' αυτό, ότι το ΠΑ.ΣΟ.Κ. με τη σημερινή του πρόταση -και αναφέρομαι στην ηγετική ομάδα και διαχωρίζω την καλή πρόθεση και την ενεργό πολιτική βούληση των απλών συναδέλφων Βουλευτών του ΠΑ.ΣΟ.Κ.- δεν κάνει τίποτε άλλο, παρά να επιζητεί το ίδιο πολιτικά καύσιμα, εννοώ την ηγεσία του ΠΑ.ΣΟ.Κ., για να αναθερμάνει την ισχνή αντιπολιτευτική φλόγα, η οποία τρεμοσβήνει και για να προσπαθήσει να αποκαταστήσει την εικόνα της ηγεσίας στην κοινή γνώμη, η οποία πραγματικά έχει εκπλαγεί από τη συνεχή απουσία της ηγεσίας του ΠΑ.ΣΟ.Κ. από τη 16η Σεπτεμβρίου και μετά, από την ουσιαστική απουσία της από τα έδρανα της Αντιπολίτευσης. Εκεί, λοιπόν, που το ΠΑΣΟΚ προσπαθεί να αγρεύσει εντυπώσεις, η Κυβέρνηση δίνει απαντήσεις με ουσιαστικά μέτρα, που έχουν ουσιαστικά αποτελέσματα. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παναγιωτόπουλε.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, δεν θα αναφερθώ σ’ αυτό για το οποίο μόλις αναρωτήθηκε ο Κοινοβουλευτικός Εκπρόσωπος της Νέας Δημοκρατίας, δηλαδή για το τι προσέφερε το ΠΑΣΟΚ τα δεκαοκτώ χρόνια που διακυβέρνησε, γιατί είναι γνωστή σε όλους τους πολίτες η μεγάλη προσφορά του ΠΑ.ΣΟ.Κ. στον τόπο. Είναι γνωστή η μεγάλη προσφορά του ΠΑ.ΣΟ.Κ. στις κοινωνικές τάξεις -που μέχρι τότε ήταν στο περιθώριο- στην υγεία, στην παιδεία, σε όλους τους μεγάλους τομείς, που μέχρι τότε ήταν άγνωστοι για την πολιτική της Δεξιάς, που για χρόνια κυβέρνησε τον τόπο. 
      Θα ξεκινήσω, όμως, από το 2004, που η Νέα Δημοκρατία παρέλαβε μια χώρα με διεθνή αξιοπιστία, μια χώρα που έτρεχε με ρυθμούς ανάπτυξης πάνω από 5%, αλλά και μια χώρα που δεν ισχυρίζεται κανείς σήμερα, ούτε από το ΠΑΣΟΚ, ότι δεν είχε προβλήματα. Είχε, όμως, μια κυβέρνηση που ήξερε να σχεδιάζει, μια κυβέρνηση που έθετε στόχους και ήξερε να τους πετυχαίνει. Και αυτό, δημιουργούσε κλίμα ασφάλειας και αισιοδοξίας για όλους τους Έλληνες.
      Τέσσερα χρόνια τώρα, όμως, τι βλέπουμε από την Κυβέρνηση της Νέας Δημοκρατίας; Ποιες ήταν οι κυρίαρχες πολιτικές της; Πρώτη κυρίαρχη πολιτική είναι αυτή της κομματικής επανίδρυσης του κράτους, που οδήγησε στη λαφυραγώγησή του, στην αποσύνθεσή του, καθώς και στη διάλυση των ελεγκτικών μηχανισμών. Δεύτερον, η πολιτική συγκέντρωση του πλούτου και της εξουσίας, καθώς και των ευκαιριών και των δυνατοτήτων, στα χέρια των λίγων. 
      Αυτές οι δύο ήταν οι κυρίαρχες πολιτικές τέσσερα χρόνια τώρα, αυτές οι πολιτικές οδήγησαν στη συνεχή μείωση της ανταγωνιστικότητας της χώρας μας, όπως διαπιστώνουν όλοι οι διεθνείς φορείς και κυρίως η φετινή έκθεση για την ανταγωνιστικότητα. Αυτή η πολιτική οδήγησε στη διεύρυνση των κοινωνικών ανισοτήτων, αφού όλα τα βάρη χρεώνονται στα χαμηλά και μεσαία εισοδήματα και αφού το κοινωνικό μέρισμα, από την όποια ανάπτυξη έχουμε λόγω της κεκτημένης ταχύτητας του 2004, δεν έφθασε μέχρι τον κάθε Έλληνα, αλλά μόνο μέχρι τις τσέπες των λίγων.
      Ας κάνουμε, όμως, μια μικρή αναδρομή, για να θυμηθεί και η Νέα Δημοκρατία αυτά τα οποία έκανε αυτά τα τέσσερα χρόνια. Ξεκίνησε το 2004 με την αδιαφανή απογραφή, με πρώτο στόχο βέβαια να πλήξει το ΠΑΣΟΚ και δεύτερο στόχο, να αποκτήσει επαρκή άλλοθι-δικαιολογία για την αθέτηση των προεκλογικών υποσχέσεων. Έτσι συκοφάντησε τη χώρα, μείωσε τη διεθνή αξιοπιστία της, οδήγησε στην επιτήρηση, χειροτέρευσε όλους τους δείκτες οικονομικής και κοινωνικής ανάπτυξης και το λογαριασμό από όλα αυτά, τον έστειλε να τον πληρώσουν τα χαμηλά και μεσαία εισοδήματα.
      Ακολούθησαν από τότε τρία χρόνια μείωσης του πραγματικού εισοδήματος των Ελλήνων. Είχαμε μισθούς και συντάξεις απογραφής, είχαμε φόρους απογραφής, μισθούς και συντάξεις μειωμένους, φόρους αυξημένους, λόγω απογραφής, λόγω επιτήρησης. Όλα τα φοροεισπραχτικά μέτρα από τον Απρίλιο του 2005 και μετά, απευθύνονται στους πολλούς. Έχουμε αυξήσεις στους έμμεσους φόρους, αυξήσεις στα τιμολόγια της Δ.Ε.Η., αυξήσεις στον ειδικό φόρο καυσίμων, αυξήσεις στο Φ.Π.Α.. Όλα αυτά κατέστησαν το κράτος επίσημο τροφοδότη της ακρίβειας και των συνεχών ανατιμήσεων στην αγορά.
      Και ενώ, κύριοι συνάδελφοι της Συμπολίτευσης, αυξάνατε τους φόρους για τους πολλούς, χαρίζατε στους λίγους. Χαρίζατε και χαρίζετε μέχρι και τώρα στις τράπεζες. Ξεπουλάτε φθηνά, σε τιμή ευκαιρίας τη δημόσια περιουσία και ταυτόχρονα αγοράζετε ακριβά, για να εξυπηρετήσετε σκοπιμότητες και «ημετέρους».
      Η Κυβέρνηση, κυρίες και κύριοι συνάδελφοι, βλέποντας ότι δεν κατάφερε τίποτα θετικό με την πραγματική οικονομία, προχώρησε στην εικονική οικονομία. Αποφάσισε να πλουτίσει τη χώρα σε μια νύχτα κατά 25%. Όλοι οι Έλληνες θυμούνται το διεθνές βραβείο της γκάφας που πήρε ο Υπουργός Οικονομικών. Ήταν, δυστυχώς, και η μοναδική διεθνής διάκριση της χώρας μας από τότε που κυβερνάει η Νέα Δημοκρατία, μια διάκριση που την πληρώνουν ακριβά η Ελλάδα και οι Έλληνες, που κλήθηκαν, με αυξημένη εισφορά στον ευρωπαϊκό προϋπολογισμό, να πληρώσουν ακόμη και αναδρομικά αλλά και με μείωση προγραμμάτων και πόρων, όπως είναι οι πόροι του Ταμείου Συνοχής.
      Κυρίες και κύριοι συνάδελφοι, τέσσερα χρόνια τώρα, το πραγματικό εισόδημα των εργαζομένων και των συνταξιούχων μειώθηκε σημαντικά. Ταυτόχρονα, το κόστος ζωής για κάθε Έλληνα, για κάθε ελληνική οικογένεια, αυξήθηκε. Οι μικρομεσαίοι συνθλίβονται από τα μεγαθήρια και οδηγούνται σε αδιέξοδο. Το εισόδημα των αγροτών μειώθηκε δραματικά. Το κόστος παραγωγής, ιδιαίτερα στην κτηνοτροφία, είναι από 40% μέχρι 100% αυξημένο. Οι τιμές των προϊόντων στο χωράφι, στην παραγωγή. μειώνονται συνεχώς και, ταυτόχρονα, ο καταναλωτής απροστάτευτος, πληρώνει πολλαπλάσια. Οι ελεγκτικοί μηχανισμοί έχουν απαξιωθεί και η συνεχής επίκληση του υγιούς ανταγωνισμού κατάντησε ανέκδοτο.
      Η Κυβέρνηση, βλέποντας αυτά τα φαινόμενα, προσπαθεί κάτι επικοινωνιακό να κάνει τις τελευταίες ημέρες. Ο κ. Παπαθανασίου, ως Υφυπουργός Ανάπτυξης, θυμίζω ότι ήταν λάβρος εναντίον των συμφωνιών κυρίων, ενώ ο σημερινός Υφυπουργός, ο κ. Βλάχος, είναι υπέρμαχος. Ποια πολιτική τελικά είναι πιο λαθεμένη; Αυτή που ακολουθήσατε επί τριάμισι χρόνια ή αυτή που εγκαινιάσατε τώρα;
      Η διαπίστωση είναι ότι και τότε και τώρα διυλιστήρια, τράπεζες, μεγαλοεισαγωγείς, αλλά και πολλές κατηγορίες αεριτζήδων και κερδοσκόπων, δημιουργούν υπερκέρδη με τις ευλογίες της Κυβέρνησης εις βάρος των περισσοτέρων Ελλήνων.
      Κυρίες και κύριοι συνάδελφοι, ο χειμώνας που έρχεται, όπως φαίνεται και από το φετινό προϋπολογισμό, θα είναι βαρύς και δύσκολος για κάθε οικογένεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
       Άσχετα από την άποψη που έχει ο καθένας μας για τα αίτια των υψηλών τιμών που διαμορφώθηκαν για το πετρέλαιο, η πραγματικότητα είναι μία. Οι τιμές για το πετρέλαιο θέρμανσης είναι κατά 40% αυξημένες από πέρυσι.
      Το ΠΑ.ΣΟ.Κ., λοιπόν, επιτελώντας στο ελάχιστο το καθήκον του, επιμένει στην καταβολή του επιδόματος, γιατί σήμερα αυτός είναι ένας άμεσος τρόπος για τη στήριξη των οικονομικά ασθενέστερων. Θεωρώ ότι χρέος της Κυβέρνησης είναι να υιοθετήσει αυτήν την πρόταση ως ελάχιστη πράξη κοινωνικής δικαιοσύνης. Ας αποδώσετε, κύριε Υπουργέ, στους οικονομικά ασθενέστερους ένα μέρος απ’ αυτά που τους έχετε πάρει τέσσερα χρόνια τώρα και απ’ αυτά που σκοπεύετε να πάρετε, όπως φαίνεται, από την πολιτική που συνεχίζετε.
      Το ΠΑ.ΣΟ.Κ. –θυμηθείτε- έδωσε το επίδομα θέρμανσης, όταν η διεθνής τιμή του πετρελαίου ήταν στα 32 δολάρια. Σήμερα, που λέμε ότι φθάνει στα 100 δολάρια το βαρέλι, γιατί συνεχίζετε να αρνείστε; Έχουμε ή δεν έχουμε ισχυρή οικονομία, όπως λέτε, που βγήκε κι από την επιτήρηση; Εάν την έχουμε, έχει και τη δυνατότητα. Εάν δεν δώσετε το επίδομα, ή είστε ανάλγητοι ή παραδέχεστε ότι δεν έχει αυτήν τη δυνατότητα η οικονομία, και κακώς επαίρεστε για τα οικονομικά επιτεύγματα;
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ένας νόμος έχει αξία, όταν είναι δίκαιος, όταν είναι αναδιανεμητικός, όταν βοηθάει τους πολλούς και όχι τους λίγους. Ένας νόμος έχει αξία, όταν είναι απλός στην εφαρμογή του. Δεν αφήνει παράθυρα ή φεγγίτες καταστρατήγησης.
      Χθες, κύρωσε η Νέα Δημοκρατία την Πράξη Νομοθετικού Περιεχομένου για τους πυρόπληκτους. Ο τρόπος εφαρμογής αυτής της Πράξης Νομοθετικού Περιεχομένου για τους πυρόπληκτους, άφηνε πολλά παράθυρα και κατά βάση η ίδια η Κυβέρνηση παραδέχεται ότι πρέπει να κάνει ελέγχους και επανελέγχους. Αυτό και μόνο δείχνει ότι ο νόμος θα πρέπει να είναι και λειτουργικός. Να μη φορτώνει με έξοδα το δημόσιο μέσα από τον τρόπο εφαρμογής του.
      Τα λέω όλα αυτά για να δείξω ότι αυτή εδώ η πρόταση νόμου του ΠΑ.ΣΟ.Κ. είναι πλήρης. Με πέντε άρθρα, μπορεί και δίνει αυτό το επίδομα θέρμανσης στοχευμένα –και απορώ πώς είπατε ότι αυτή η πολιτική δεν είναι μία πολιτική στοχευμένη σε συγκεκριμένες κοινωνικές ομάδες- και μάλιστα με διαφάνεια. Περιγράφεται απολύτως και μάλιστα κατά περιοχή.
      Όμως, θα συμβεί ό,τι και τις προηγούμενες δύο φορές, γιατί είναι η τρίτη φορά που φέρνουμε αυτήν την πρόταση νόμου για το επίδομα θέρμανσης. Είμαι βέβαιος ότι εσείς, ως Νέα Δημοκρατία –και όχι εξαιτίας της παράδοσης του Κοινοβουλίου, κατά την οποία καμμία πρόταση νόμου, πλην της προτάσεως νόμου ιδρύσεως του Μουσείου Εθνικής Αντίστασης, την οποία ψηφίσαμε όλοι μας, δεν έχει γίνει δεκτή- δεν θα κάνετε δεκτή και αυτήν την πρόταση νόμου.
Άρα, δεν έχει νόημα το να επιχειρηματολογώ περισσότερο επ’ αυτού. 
      Θα έρθω, όμως, σε κάποια πράγματα που είπε ο εισηγητής της Νέας Δημοκρατίας, εσείς κύριε Υπουργέ και ο Κοινοβουλευτικός σας Εκπρόσωπος. Είπε: «Εμείς δεν θέλουμε να κάνουμε επιδοματική πολιτική με δανεικά». Είναι σωστό αυτό το οποίο λέτε. Όμως, θέλω να σας θυμίσω ότι εσείς ως Αντιπολίτευση πριν από τέσσερα χρόνια και κάτι μήνες, είχατε ως σημαία το ότι κάθε Έλληνας πολίτης χρωστάει 16.000 ευρώ κατά κεφαλήν. 
      Σήμερα, που εντάξατε την παραοικονομία στο Α.Ε.Π. -με το 9,5% της παραοικονομίας στο Α.Ε.Π.- σκεφθείτε πόσο είναι το δημόσιο χρέος και διαιρέστε το με τον αριθμό των πολιτών. Ξέρετε πόσο χρωστάει ο κάθε Έλληνας πολίτης; Χρωστάει 23.000 ευρώ. Χρεώθηκε αυτομάτως μέσα σ’ αυτά τα τέσσερα χρόνια πάνω από 7.000 ευρώ. Είναι δυνατόν, λοιπόν, να λέτε ότι παραλάβατε οικονομία, η οποία ήταν κατεστραμμένη και ότι εσείς τη διορθώσατε;
      Ο Κοινοβουλευτικός Εκπρόσωπος της Νέας Δημοκρατίας αράδιασε μερικά αποσπασματικά επιτεύγματα αυτής της Κυβέρνησης. Είπε ότι μπήκαν σε δρόμο τα μεγάλα έργα, αλλά ακόμη είναι στα χαρτιά. Είπε για τη ναυτιλία, για τον τουρισμό και για τη μείωση της ανεργίας. Μπορεί οι δείκτες να ευημερούν, αλλά η ανεργία καλπάζει. Κάθε ελληνική οικογένεια έχει το δικό της άνεργο. Κάθε ελληνική οικογένεια είναι ένας μικρός Ο.Α.Ε.Δ.. 
      Επίσης, μίλησε για τον αναπτυξιακό νόμο. Κάντε ένα απολογισμό στον αναπτυξιακό σας νόμο, για να δείτε πόσες νέες επιχειρήσεις έχουν ενταχθεί ή και πόσες παλιές έχουν χρηματοδοτηθεί. 
      Επιπλέον, μίλησε για το επίδομα στους τριτέκνους, το οποίο «θα» τους δοθεί. Μίλησε για την αύξηση των συντάξεων των αγροτών, η οποία «θα» δοθεί από 1/1/2008. Τέλος, είπε ότι εσείς, μέσα από τη φορολογική σας πολιτική, πετύχατε την οικονομική ανάπτυξη της χώρας.
      Εγώ θα σας πω ότι, πολλές φορές, το επαναλαμβανόμενο ψέμα τείνει να το πιστέψει και αυτός που το λέει. Δεν είπατε, όμως, για τη μείωση των φόρων στις επιχειρήσεις και μάλιστα, για τη μείωση που ζημιώνει το δημόσιο κατά 1.000.000.000 ευρώ το χρόνο, όπως και για το ότι αυτό το νούμερο συμπληρώνεται από τον έμμεσο φόρο που πληρώνουμε όλοι μας, από το Φ.Π.Α.. Δεν είπατε κάτι τέτοιο. 
      Και το τραγικό είναι ότι το 80% του 1.000.000.000 ευρώ που χαρίζεται, από φόρους, πάει σε εκατόν ογδόντα έξι επιχειρήσεις. Δεν ωφελούνται όλες οι επιχειρήσεις. Εκατόν ογδόντα έξι επιχειρήσεις επωφελούνται το 80% του 1.000.000.000 ευρώ που χαρίζεται. 
      Είπε, επίσης, για την αύξηση της τιμής του πετρελαίου, που έφθασε τα 100 δολάρια και που εμμέσως αντισταθμίζεται και από την αύξηση της συναλλαγματικής ισοτιμίας του ευρώ με το δολάριο, αλλά δεν είπε και για την άλλη όψη του νομίσματος, δηλαδή για το ότι εσείς μέσα απ’ αυτό έχετε έσοδα από τους φόρους των πετρελαιοειδών και επομένως, θα μπορούσατε να ασκήσετε αυτήν τη στοχευμένη επιδοματική πολιτική. Δεν είπε για τα καρτέλ, για τους «κουμπάρους», για τα δομημένα ομόλογα που έβαλαν χέρι στα αποθεματικά των ταμείων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και σας ρωτώ ξανά –το ρώτησα πάλι, σ’ αυτήν εδώ την Αίθουσα- το εξής: Πείτε μου, κύριε Υπουργέ, η «J.P. Morgan» επέστρεψε τα χρήματα στα ασφαλιστικά ταμεία; Το ελληνικό δημόσιο ψήφισε νόμο, για να πληρώσει τη διαφορά στα ασφαλιστικά ταμεία. Η «J.P. Morgan» έφερε πίσω τα λεφτά; Όχι, δεν τα έφερε. Αιτιολογεί το ότι δεν επέστρεψε τα λεφτά, λέγοντας ότι υπάρχουν δικαστήρια στις Ηνωμένες Πολιτείες της Αμερικής και στο Ηνωμένο Βασίλειο για το θέμα αυτό. Δεν επιστράφηκαν τα λεφτά στα ταμεία. 
      Θα κλείσω, λέγοντας ότι είναι μία ευκαιρία σήμερα και οι Βουλευτές της Νέας Δημοκρατίας να δείξουν την ευαισθησία τους όχι μόνο στα λόγια, αλλά ψηφίζοντας αυτή την πρόταση νόμου του ΠΑ.ΣΟ.Κ. Θα κάνουν μία πράξη πράγματι στοχευμένη για τα χαμηλά εισοδήματα. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα:  «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι οκτώ μαθητές και μαθήτριες και τέσσερις συνοδοί δάσκαλοι από το 2ο Δημοτικό Σχολείο Αλμυρού Βόλου.
      Η Βουλή τους καλωσορίζει και τους εύχεται «καλές σπουδές», όπως και εγώ προσωπικά. Επίσης, τους εύχομαι «καλή παραμονή» και «καλή επιστροφή» στον Αλμυρό, μια και κατάγονται από την ιδιαίτερη πατρίδα μου.
      (Χειροκροτήματα από όλες τις πτέρυγες της Βουλής)
      Το λόγο έχει η κ. Μαρία Σκραφνάκη.
     ΜΑΡΙΑ ΣΚΡΑΦΝΑΚΗ: Κύριε Πρόεδρε, κυρίες και κύριοι συνάδελφοι, είναι η τρίτη φορά που συζητείται στη Βουλή η πρόταση νόμου του ΠΑ.ΣΟ.Κ. για τη χορήγηση του επιδόματος θέρμανσης. Επαναφέρουμε την πρόταση νόμου καθώς φέτος είναι πιο επιτακτική η ανάγκη που επιβάλλει την υιοθέτησή της.
     Τα εισοδήματα των νοικοκυριών δέχονται φέτος μια πρωτοφανή επίθεση από την έκρηξη των τιμών στα καύσιμα. Το γεγονός αυτό έχει προκαλέσει ένα κύμα διαδοχικών ανατιμήσεων σε προϊόντα και υπηρεσίες πρώτης ανάγκης, επιβαρύνοντας σημαντικά τους οικογενειακούς προϋπολογισμούς.
     Κυρίες και κύριοι συνάδελφοι, τα τελευταία χρόνια σημειώνεται μια σταθερή ανοδική πορεία στις τιμές του πετρελαίου. Η φετινή, όμως, ανοδική κούρσα της τιμής του, ξεπέρασε κάθε προηγούμενο. Το κόστος για το πετρέλαιο θέρμανσης έχει αυξηθεί κατά 40% από τον περασμένο Απρίλιο και πωλείται 75 λεπτά στην Αθήνα και 80 λεπτά στην επαρχία, από 55 λεπτά που ήταν η τιμή πώλησής του. Απ’ αυτή την κατάσταση, κερδίζουν οι επιχειρήσεις, που ανεβάζουν τις τιμές των καυσίμων με πρόσχημα την αύξηση των τιμών στις διεθνείς αγορές, κερδίζουν τα διυλιστήρια, οι εταιρείες διακίνησης πετρελαιοειδών, οι έμποροι και οι πρατηριούχοι. Τέλος, κερδίζει το ίδιο το κράτος, αφού τα έσοδά του από τον ειδικό φόρο κατανάλωσης και το Φ.Π.Α. αυξάνονται ανάλογα με την αύξηση της τιμής των καυσίμων. 
     Όμως, κυρίες και κύριοι συνάδελφοι, οι ασθενέστερες κοινωνικές ομάδες είναι αυτές που πλήττονται ιδιαίτερα στην παρούσα φάση. Και βέβαια, δεν μιλώ για τα υψηλά εισοδήματα, αλλά για τις οκτακόσιες χιλιάδες των συνταξιούχων του Ο.Γ.Α., για τις τετρακόσιες χιλιάδες συνταξιούχων -δικαιούχων του Ε.Κ.Α.Σ., που επιβιώνουν με πενιχρές συντάξεις. Μιλώ για τις εκατοντάδες χιλιάδες των νοικοκυριών, που καλούνται να επιβιώσουν με 600 και 700 ευρώ το μήνα, για τις χιλιάδες των ανέργων, που καλούνται να επιβιώσουν με το επίδομα ανεργίας. Μιλώ για τους αγρότες και τους κτηνοτρόφους, που βλέπουν τις τιμές της παραγωγής τους να μειώνονται. Μιλώ για όλα αυτά τα στρώματα που πλήττονται από την ακρίβεια. Μιλώ για τις εκατοντάδες χιλιάδες συμπολίτες μας, που ζουν κάτω από το όριο της φτώχειας.
     Μην ξεχνάτε, κύριοι συνάδελφοι, ότι οι μισθοί και οι συντάξεις που δίδονται τα τελευταία χρόνια, είναι κάτω από τον πληθωρισμό. Η αύξηση της φορολογίας στους έμμεσους φόρους και η μη τιμαριθμοποίηση επέδρασαν δραματικά στα μικρά εισοδήματα. Η ακρίβεια ροκανίζει τα εισοδήματα όλων αυτών των συμπολιτών μας, που αδυνατούν πλέον να αντεπεξέλθουν στις απολύτως απαραίτητες ανάγκες τους.
     Ποια είναι η απάντηση της πολιτείας, της Κυβέρνησης, σ’ αυτούς τους πολίτες που δοκιμάζονται; Η ελευθερία της αγοράς; Ο ανταγωνισμός που δεν λειτουργεί; Τα διάφορα καρτέλ που κερδοσκοπούν ασύδοτα εις βάρος των καταναλωτών; Η ανικανότητα της Κυβέρνησης, που αντί να χτυπήσει το λαθρεμπόριο καυσίμων, που ανθίζει, επαναπαύεται στα έσοδά της από την ακρίβεια των καυσίμων;
     Κυρίες και κύριοι συνάδελφοι, υπάρχουν περιοχές της Ελλάδας, που τους χειμερινούς μήνες δοκιμάζονται ιδιαίτερα. Οι συμπολίτες μας στη βόρεια Ελλάδα χρειάζονται θέρμανση επτά με οκτώ μήνες το χρόνο και αντιμετωπίζουν τον ολικό παγετό πολλές φορές κατά τη διάρκεια του χειμώνα. Γι’ αυτούς, η άρνηση χορήγησης του επιδόματος θέρμανσης δείχνει το κοινωνικά ανάλγητο πρόσωπο της Κυβέρνησής σας. 
     Υπάρχει όμως και ένα ζήτημα ηθικής τάξης, που θα ήθελα να θίξω. Η αύξηση των εσόδων του προϋπολογισμού προήλθε τα τελευταία χρόνια από την αύξηση των τιμών στο πετρέλαιο.
Είναι αναλογική η αύξηση. Όταν αυξάνονται οι τιμές αυξάνονται και τα έσοδα του προϋπολογισμού. Ήδη από την εφαρμογή του Φ.Π.Α. στις αυξημένες τιμές των καυσίμων το κράτος -σύμφωνα με τα στοιχεία του Γενικού Λογιστηρίου του Κράτους- εισέπραξε επιπλέον 850.000.000 ευρώ το χειμώνα 2006-2007. 
      Η έκθεση του Γενικού Λογιστηρίου του Κράτους σχετικά με τη δαπάνη που προκαλεί η πρόταση νόμου που συζητούμε, αναφέρει το ποσό των 582.000.000 ευρώ, που κατανέμεται σε 304.000.000 για το 2007 και σε 278.000.000 το 2008. Επομένως αν ένα μέρος από τα πρόσθετα έσοδα από το Φ.Π.Α. καυσίμων διαθέσετε αυτό, αρκεί για να εφαρμοστεί η πρότασή μας. 
      Εσείς βέβαια, κύριε Υπουργέ, αντιμετωπίζετε ένα άλλο πρόβλημα, ότι δεν μπορείτε να φέρετε έσοδα στον προϋπολογισμό γιατί δεν μπορείτε να ελέγξετε τη φοροδιαφυγή, γιατί απαλλάσσετε τους μεγάλους και τα μεγάλα εισοδήματα από την υποχρέωσή τους να προσφέρουν. Ενώ η αύξηση των τιμών του πετρελαίου έφερε έσοδα στον προϋπολογισμό, θέλετε και πάλι, με υποζύγιο τους φορολογούμενους, να καλύψετε τη μαύρη τρύπα.
      Εμείς υποβάλλουμε την πρόταση νόμου για  το επίδομα θέρμανσης για όλους αυτούς τους ανθρώπους. Αυτούς θέλουμε να ανακουφίσουμε. Σ’ αυτούς πρέπει να αποδείξουμε όλοι μας ότι το κράτος υπάρχει, ότι είναι μηχανισμός αλληλεγγύης και ότι μπορεί να αναδιανέμει τα έσοδα υπέρ των χαμηλών εισοδηματικών στρωμάτων και ότι, τέλος πάντων, είναι μια ασπίδα προστασίας. 
      Κύριοι της Κυβέρνησης, δεν μπορείτε να αδιαφορείτε μπροστά σ’ αυτήν την κατάσταση. Δεν έχετε το δικαίωμα να αρνηθείτε άλλη μια φορά μια δίκαιη πρόταση, που ανακουφίζει τις οικονομικά ασθενείς ομάδες πολιτών, τους συνταξιούχους και τους ανέργους. Ως Κυβέρνηση, έχετε υποχρέωση να προσπαθείτε για την επίλυση των προβλημάτων. Ή, τέλος πάντων, δεν έχετε κανένα δικαίωμα να αδιαφορείτε.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σκραφνάκη.
      Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι αλήθεια ότι βρισκόμαστε στην αρχή της χειμερινής περιόδου και είναι γεγονός ότι ο ελληνικός λαός πια έχει συγκεκριμένες διεξόδους. Μια απ’ αυτές, δυστυχώς, είναι και η ευχή. Το τελευταίο διάστημα αρχίζει πια και επιδίδεται σε μια διαδικασία ευχών, για να μπορέσει να λύσει τα διάφορα προβλήματα. Έχουμε συνηθίσει σε περιόδους ανομβρίας με αυξημένο και το θρησκευτικό μας συναίσθημα, να κάνουμε τα διάφορα «ευχέλαια βροχής». Από ό,τι βλέπω, ο ελληνικός λαός δυστυχώς -κάνοντας και λίγο χιούμορ θα αναγκαστεί από εδώ και πέρα, αν συνεχιστεί αυτή η αύξηση των τιμών του πετρελαίου, να κάνει τα «ευχέλαια ηλιοφάνειας». 
      Υπάρχει και κάτι δεύτερο, το οποίο κάνει ο ελληνικός λαός. Πέρα από τις ευχές, εκείνο το οποίο κάνει, είναι ότι προσπαθεί να αντιμετωπίσει τα προβλήματά του. Είναι γεγονός ότι προσπαθεί πάρα πολύ. Τι κάνει, λοιπόν, αυτός ο οποίος ζει σε μια ορεινή περιοχή, σε μια περιοχή που έχει κρύο; Έχει μια συγκεκριμένη επιλογή. Η πρώτη επιλογή είναι να μην ανοίξει το διακόπτη για να μην έχει κόστος. Και τι κάνει, λοιπόν; Παίρνει την κουβέρτα, για να ζεσταθεί. Θα μπορούσε κανείς πάλι κάνοντας χιούμορ να πει ότι πραγματικά η Νέα Δημοκρατία τολμά και υλοποιεί ένα πολύ μεγάλο και σπουδαίο πρόγραμμα. Έρχεται και φέρνει κοντά την ελληνική οικογένεια και την αναγκάζει να τυλίγεται με την κουβέρτα. Αυτό ακριβώς, λοιπόν, κάνει σήμερα η  Νέα Δημοκρατία. Μας έχει αναβαθμίσει το θρησκευτικό μας συναίσθημα και μας αναγκάζει να έρθουμε πιο κοντά. Σπουδαίο πρόγραμμα πραγματικά! 
      Ας έρθουμε, όμως, λίγο στην πραγματικότητα, γιατί αυτά είναι λίγο αλληγορικά και λίγο μεταφορικά. Υπάρχουν αυτήν τη στιγμή λοιπόν περιοχές που πρέπει να το καταλάβουν επιτέλους εδώ μέσα κάποιοι, οι οποίες έχουν χαμηλές θερμοκρασίες. Όταν ξεκινάς τον Οκτώβρη και σου λέει ότι η θερμοκρασία είναι μηδέν παραδείγματος χάρη στο Κάτω Νευροκόπι  και αυτό συμβαίνει μέχρι και τέλος Μάρτη, σκεφθείτε πόσο μεγάλη περίοδος είναι αυτή και πώς μπορεί αυτός ο άνθρωπος να ανταποκριθεί όταν σήμερα υπάρχει αυτή η μεγάλη ακρίβεια και αυτό το πολύ μεγάλο κόστος όσον αφορά την τιμή του πετρελαίου. Καταλαβαίνετε λοιπόν, όπως είπε ο κ. Λιάνης πριν από λίγο, ότι αυτός ο οποίος ξόδευε κοντά στα 1600  ευρώ περίπου για να καλύψει τις ανάγκες θέρμανσής του, σήμερα το έχει ξεπεράσει και έχει πάει στα 2500 ευρώ. 
      Από πού θα βγει αυτή η δαπάνη, όταν αυτή η Κυβέρνηση σήμερα δεν έχει δώσει την παραμικρή αύξηση, για να καλυφθεί αυτό το κόστος; Μπορείτε να μου πείτε τι προτείνετε να κάνει ο ελληνικός λαός, πέρα από το να ζεσταίνεται, τρίβοντας ο ένας τον άλλο ή κάνοντας ευχές; Υπάρχει κάτι στο πρόγραμμά σας, που πραγματικά μπορεί να δώσει λύση σ’ αυτό το πρόβλημα; Δυστυχώς τίποτα! Και τι βλέπουμε; Ερχόμαστε εδώ, στη Βουλή και με περισσή αλαζονεία, δυστυχώς, έρχεστε και μας λέτε ότι εδώ το ΠΑ.ΣΟ.Κ. επαναλαμβάνεται και φέρνει για τρίτη φορά ένα σχέδιο νόμου, που έχει να κάνει με το επίδομα θέρμανσης.
       Θα το φέρουμε και του χρόνου, κύριε Υπουργέ, για να αποδείξουμε ότι εδώ υπάρχει μία Κυβέρνηση, η οποία δεν καταλαβαίνει, δεν ακούει και δεν μπορεί να δει τι πραγματικά πρέπει να κάνει. Και επειδή ο ελληνικός λαός πρέπει να μάθει και να καταλάβει, εδώ πέρα υπάρχουν συγκεκριμένες πολιτικές.
      Επειδή ακούστηκε από πάρα πολλούς συναδέλφους σας ρωτώ: χαρίσατε ή δεν χαρίσατε 1.000.000.000 ευρώ στην ALPHA BANK; Ποιο είναι το κόστος για την επιδότηση στη θέρμανση; Είναι 550.000.000 ευρώ. Πόσα είναι τα έσοδά σας από τη φορολογία σε σχέση με την αύξηση του πετρελαίου; Είναι 750.000.000. Δώστε, λοιπόν, αυτήν την επιδότηση. Τα παίρνετε από το φορολογούμενο. Επιστρέψτε τα, λοιπόν, σ’ αυτούς τους ανθρώπους, που δεν μπορούν σήμερα να ζεσταθούν και δώστε τους τη δυνατότητα, πραγματικά, να καλύψουν μία βασική τους ανάγκη. Είναι βασική ανάγκη αυτή. Πιστέψτε το! 
      Αυτή τη στιγμή, λοιπόν, υπάρχει σοβαρό πρόβλημα. Και θα ήθελα να πω ότι στη Δράμα, εμείς έχουμε μάθει να ζούμε με πολύ χαμηλές θερμοκρασίες, όπως επίσης και με πολύ υγρασία. Αυτές είναι οι συνθήκες στις οποίες έχουμε μάθει να ζούμε, όπως επίσης πιστεύω ότι είναι και σε όλη τη βόρειο Ελλάδα. Δεν υπάρχει εκεί κάτι άλλο. Δεν μπορούμε εκεί να διαμορφώσουμε νέες συνθήκες καιρικές, για να πούμε ότι μπορεί ο κόσμος να ζήσει με κάτι ξεχωριστό. Αυτή είναι η βόρειος Ελλάδα. Κάτω από αυτές τις συνθήκες ζει. Εκ των πραγμάτων, λοιπόν, δεν μπορούμε να πούμε ότι εμείς πρέπει να κάνουμε κάτι άλλο. Πρέπει να βρούμε μία λύση. Υπάρχει ένα αυξημένο  κόστος. 
      Τι κάνετε, λοιπόν, εσείς; Το μόνο που κάνετε, είναι ότι έρχεστε και μας λέτε συνέχεια παραμύθια. Κουραστήκαμε με τα παραμύθια!
      Να σας πω και ένα άλλο μεγάλο παραμύθι, που μας είπατε τώρα τελευταία; Βγήκε –λέει- αυτός ο μεγάλος Διευθύνων Σύμβουλος της Δ.Ε.Η., ο οποίος ήλθε από μία πολυεθνική εταιρεία και ήταν καθ’ όλα άξιος και μας είπε ένα μεγάλο παραμύθι. Είπε ότι στα τιμολόγια της Δ.Ε.Η. είναι 35% η αύξηση. Έκπληκτος ο ελληνικός λαός, ήταν έτοιμος να λιποθυμήσει και ξαφνικά διαπιστώνουμε ότι αφού πάθαμε το σοκ για το 35%, τώρα νιώθουμε και ανακούφιση που θα πάει στο 15%. Λέμε, «Ωχ τι καλά, γλιτώσαμε»!
      Ένα δεύτερο παραμυθάκι: Ήρθε ο κ. Φώλιας, ο οποίος μας έλεγε κι αυτός διάφορα παραμύθια μία προηγούμενη περίοδο και μας λέει ότι, δεν πάμε σε συμφωνίες με διάφορους παράγοντες οικονομικούς, για να διαμορφώσουμε τιμές. Μεγάλο παραμύθι. Μας το λέγατε τόσα χρόνια. Ήλθατε, λοιπόν, το είπατε το παραμύθι και όχι μόνο αυτό αλλά ξέρετε τι άλλο κάνετε, το οποίο δυστυχώς δεν ακούστηκε; Το Μάιο είχαμε 12% αυξήσεις, τον Ιούνιο 7% και τον Ιούλιο 10%. Έφτασαν, λοιπόν, όλα εκεί, όπου δεν μπορούσε κανείς να πλησιάσει και ξαφνικά αφού έγινε αυτό που έγινε, το μεγάλο κόλπο, τους φωνάξατε και τους είπατε: «Όχι άλλες μέχρι τέλος του χρόνου». 
      Τι λέτε, σοβαρά; Ξέρετε πόσο έχει αυξηθεί το κόστος ζωής στους ανθρώπους για τα πολύ χαμηλά προϊόντα από το Μάιο μέχρι τη στιγμή που σταματήσατε και κάνατε την υποτιθέμενη συμφωνία; Έχετε δει; Και μας λέτε, λοιπόν, τώρα ότι «για ένα μήνα θα σταματήσουμε»; Σε ποιόν τα λέτε αυτά τα πράγματα; Επιτέλους ξυπνήστε, γιατί ο ελληνικός λαός μπορεί να σας έδωσε τη δεύτερη ευκαιρία, αλλά αρχίζει πια και καταλαβαίνει με ποιους έχει να κάνει. Και δεν έχει να κάνει με αξιολάτρευτους Πρωθυπουργούς, αλλά έχει να κάνει με Πρωθυπουργούς, οι οποίοι δεν καταλαβαίνουν τι γίνεται πια!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, συζητάμε για μία ακόμα φορά την ίδια πρόταση νόμου του ΠΑΣΟΚ, θα έλεγα «στο ίδιο έργο θεατές», αλλά απλά υπάρχει εναλλαγή στους πρωταγωνιστικούς ρόλους. Είναι άλλος ο Υφυπουργός σήμερα, άλλος ο Κοινοβουλευτικός Εκπρόσωπος, η Νέα Δημοκρατία όμως και η λογική της παραμένουν ίδιες. 
      Λυπάμαι που πρέπει να έλθω σε αντιπαράθεση με τον κύριο Υφυπουργό, αλλά σας άκουσα, κύριε Υφυπουργέ και θέλω να σχολιάσω τα δικά σας, όσα είπατε εσείς και στην επιτροπή –διότι διάβασα τα Πρακτικά- και εδώ.
       Δεν θα σχολιάσω το τι είπε ο προκάτοχός σας, διότι είχε υποδείξει στους κατοίκους να θερμαίνονται λιγότερο, για να καταναλώνουν λιγότερο. 
Τους είχε υποδείξει, από τη δική σας θέση, να χρησιμοποιούν τις ξυλόσομπες και πολλά άλλα. 
      Βέβαια μπορεί να σας βοήθησε εν μέρει ο καιρός, αλλά τι θα πείτε, κύριε Υφυπουργέ, στα ορεινά χωριά της εκλογικής μου περιφέρειας σήμερα, αύριο, αφού άρχισε ο βαρύς χειμώνας; Θα τους μιλήσετε για το Λ.Α.Φ.Κ.Α., όπως κάνατε σήμερα εδώ; Θα τους μιλήσετε για τα ωραία που θα κάνετε, που υποσχεθήκατε που «θα», «θα», όταν αυτοί βιώνουν την υπέρογκη, τη φοβερή αύξηση του πετρελαίου; Ταυτόχρονα, μιλάμε για τη μεγάλη ακρίβεια. Την αναφέρατε, αλλά δεν την αναλύσατε. Την καλπάζουσα ακρίβεια, πώς θα την αντιμετωπίσουν; 
      Αναρωτιέμαι, κύριε Υφυπουργέ, πώς μπορείτε να μιλάτε και να δηλώνετε ευχαριστημένος μετά την αύξηση των τιμολογίων της Δ.Ε.Η.. Βέβαια κανείς από την Κυβέρνηση δεν μπορεί να αναφέρει εδώ και να δικαιολογήσει την αύξηση της Δ.Ε.Η.. Είπε ο συνάδελφός μου πριν ότι όταν ρίχνετε επικοινωνιακά τεχνάσματα, μπορεί να παίρνετε άριστα «10», αλλά πέρα από τα επικοινωνιακά τεχνάσματα, καταλαγιάζει ο κουρνιαχτός και μετά μένει η ουσία. Μένει η αύξηση της Δ.Ε.Η., μένει η ακρίβεια και μένει να μειώνεται το εισόδημα όλων των μικροσυνταξιούχων. Δεν μπορεί να ζητάτε να καταλάβουν οι Έλληνες πολίτες ότι δεν μπορείτε να δώσετε το επίδομα λόγω της κατάστασης της ελληνικής οικονομίας. 
	Εμείς γνωρίζουμε. Κύριε Υφυπουργέ, η Κυβέρνησή σας γνώριζε σαν αντιπολίτευση, την κατάσταση της ελληνικής οικονομίας, όταν χαρακτήριζε το πακέτο κοινωνικών παροχών της Κυβέρνησής μας τότε ως «ψίχουλα». Εσείς ακόμα και σήμερα δεν δίνετε το επίδομα θέρμανσης, αν και εσείς ο ίδιος είπατε, στην τοποθέτησή σας πριν από λίγο, ότι «Κανένας λογικός άνθρωπος δεν το αρνείται». 
      Ποιος, λοιπόν, είναι ο παράλογος και το αρνείται; Γιατί δεν παίρνουν το επίδομα θέρμανσης οι Έλληνες αυτήν τη στιγμή, όταν το πετρέλαιο έχει αυτήν την αλματώδη αύξηση; Δεν έχει νόημα πλέον, κουράστηκε ο ελληνικός λαός να αναφέρεστε συνεχώς στο τι έκανε το ΠΑ.ΣΟ.Κ.. Το ΠΑ.ΣΟ.Κ. έκανε όλα αυτά, για τα οποία κρίθηκε από τον ελληνικό λαό, αλλά επειδή συζητάμε για το επίδομα θέρμανσης, το ΠΑ.ΣΟ.Κ. έδωσε το 2000 την αύξηση που έδωσε όταν η τιμή του πετρελαίου δεν είχε καμμία σχέση με την τιμή που έχει σήμερα. 
	Στην τοποθέτησή σας, κύριε Υφυπουργέ, μου έκανε εντύπωση ότι αναφερθήκατε σε «ιδεολογικά συμπλέγματα του ΠΑ.ΣΟ.Κ.». «Ιδεολογικό σύμπλεγμα, είναι η κοινωνική προστασία και η κοινωνική προσφορά στους πολίτες, κύριε Υφυπουργέ; Δεν έχουμε κανένα ιδεολογικό σύμπλεγμα. Μήπως εσείς έχετε κάποιο ιδεολογικό μπέρδεμα ή κάποιες εμμονές; Δεν είναι ιδεολογικό σύμπλεγμα να μιλάμε για αύξηση και για ελάχιστη παροχή αυτού του επιδόματος θέρμανσης στους Έλληνες χαμηλοσυνταξιούχους, όταν η Κυβέρνησή σας δίνει συνεχώς παροχές και διευκολύνσεις -οι συνάδελφοί μου σας ανέφεραν την ALPHA BANK και όχι μόνο- στους έχοντες και κατέχοντες και όταν συνειδητά αγνοείτε τους πολλούς, που αυτήν την ώρα υποφέρουν.
	Αναφέρατε επίσης στην τοποθέτησή σας ότι υπάρχουν έσοδα από την αύξηση του Φ.Π.Α., όμως πρέπει να κατανοήσουμε και την αύξηση των αναγκών στο δημόσιο, στο Στρατό και όχι μόνο.
	Ας τα βάλουμε λίγο κάτω αναλογικά, κύριε Υφυπουργέ, για να δούμε τι αύξηση υφίσταται το ελληνικό νοικοκυριό καθημερινά από τις αντίστοιχες αυξήσεις που αναφέρατε και να μην βάλουμε όλες τις αυξήσεις, αλλά να υπολογίσουμε μόνο πόσο επιβαρύνεται ο οικογενειακός προϋπολογισμός από την αύξηση του πετρελαίου. Μετά έρχεστε εδώ να μιλήσετε για την αύξηση του Ε.Κ.Α.Σ.. Σε ποιους και για ποιον; Ποιο έλλειμμα να καλύψουν μετά από την ανάλγητη παρουσία της Κυβέρνησής σας;
	Κλείνοντας, κύριε Υφυπουργέ, θα ήθελα να πω ότι η κοινωνική πολιτική, οι κοινωνικές παροχές είναι ιδεολογία, είναι πολιτική επιλογή και προτεραιότητα. Δεν μπορείτε εδώ να αρνείστε να δώσετε το ελάχιστο που δικαιούνται και που έχουν ανάγκη οι Έλληνες πολίτες, επικαλούμενοι την οικονομική κατάσταση της χώρας, που σας είπα ότι την ξεχνάτε για τους έχοντες και κατέχοντες. 
      Η κοινωνική μέριμνα είναι ευθύνη της Κυβέρνησης μιας δημοκρατικής και πολιτισμένης πολιτείας, που πρέπει, πρώτα και κύρια, να έχει σαν μέριμνά της να βοηθάει και να αναβαθμίζει -όσο μπορεί- την ποιότητα ζωής των πολιτών της και μετά να χαρίζει στους έχοντες και κατέχοντες, σ’ αυτούς που έχετε επιλέξει να στηρίζετε, για να σας στηρίζουν.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη.
      Η κ. Μπουζάλη έχει το λόγο.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, παρακολουθώ με μεγάλη προσοχή όλες τις ομιλίες των συναδέλφων μου Βουλευτών της Αξιωματικής Αντιπολίτευσης και πραγματικά εκπλήσσομαι, αλλά και συνάμα αναρωτιέμαι για τα λεγόμενά τους. Όλοι μιλούν για ακρίβεια, για φτώχεια, για το ύψος των εισοδημάτων, χωρίς όμως να αναλογίζονται πώς φθάσαμε στην κατάσταση αυτή και ποιες είναι οι προσπάθειες, που αυτήν τη στιγμή η Κυβέρνηση καταβάλλει για να βγούμε από τη στενωπό, στην οποία και εσείς, αγαπητοί συνάδελφοι της Αξιωματικής Αντιπολίτευσης, βοηθήσατε να φθάσουμε.
       Με τη συμπεριφορά σας, λοιπόν, δείχνετε εδώ σήμερα ότι δεν συνειδητοποιήσατε πως με την πολιτική σας επί σειρά ετών απονευρώσατε την ελληνική οικονομία, με αποτέλεσμα να μειωθεί η παραγωγικότητα και η ανταγωνιστικότητα και κατά συνέπεια, να χειροτερεύει το εμπορικό ισοζύγιο και το ισοζύγιο πληρωμών, αφού οι εξαγωγές μας μειώθηκαν και οι εισαγωγές αυξάνονταν με ταχύτατο ρυθμό. 
      Αυξήσατε τα ποσοστά ανεργίας σε διψήφιο αριθμό, διευρύνατε τα δημόσια ελλείμματα και διογκώσατε το δημόσιο χρέος σε πρωτοφανή ποσοστά. Κρατήσατε, επίσης, ψηλά τους φορολογικούς συντελεστές και τα επιτόκια και φορολογούσατε τεκμαρτά, δηλαδή ανύπαρκτα εισοδήματα μικρών επιχειρήσεων, οδηγώντας τες σε πτώχευση.
      Τι πέτυχαν, λοιπόν, οι κυβερνήσεις του ΠΑ.ΣΟ.Κ.; Μια κραυγαλέα ανισοκατανομή εισοδήματος σε βάρος των μικρομεσαίων επιχειρήσεων, αλλά κυρίως σε βάρος των ασθενέστερων εισοδηματικά τάξεων. Δηλαδή, οδήγησαν στην απελπισία το συνταξιούχο, το μισθωτό, τον πολύτεκνο, το μικρομεσαίο και τον αγρότη. 
      Κυρίες και κύριοι συνάδελφοι, δεν προσπαθούμε σ’ αυτήν την Αίθουσα να διεκδικήσουμε το μονοπώλιο της κοινωνικής ευαισθησίας, λέγοντας ψέματα και ωραιοποιώντας τις καταστάσεις. Αντίθετα, υλοποιούμε τις δεσμεύσεις μας, κάνουμε πράξη το πρόγραμμά μας, δουλεύουμε σκληρά και δεν εφησυχάζουμε, αναζητούμε λύσεις για την εξυγίανση της οικονομίας, η οποία με τη σειρά της θα εξασφαλίσει ακόμη περισσότερα και για την κοινωνία αλλά και για τους πολίτες. 
      Δεν ακολουθούμε αποσπασματικές λύσεις, προκειμένου να φανούμε δήθεν περισσότερο κοινωνικά δίκαιοι, αυξάνοντας το δανεισμό και το δημόσιο χρέος. Δεν γινόμαστε δήθεν ευχάριστοι και δήθεν κοινωνικά ευαίσθητοι, υποθηκεύοντας το μέλλον των επερχόμενων γενεών. Αντίθετα, προχωρούμε με βήματα προσεκτικά, εκμεταλλευόμενοι τις υπαρκτές παραγωγικές δυνατότητες, γιατί είναι πλέον γνωστό ότι κοινωνική πολιτική με δανεικά, όχι μόνο δεν ωφελεί, αλλά πρώτα και κύρια βλάπτει τους μη προνομιούχους, αλλά και τους οικονομικά ασθενέστερους.
      Έτσι, λοιπόν, με συνέπεια προχωρούμε και υλοποιούμε όλα για τα οποία έχουμε δεσμευτεί. Υλοποιούμε τη δέσμευσή μας για το Ε.Κ.Α.Σ., η οποία γίνεται πράξη, τη δέσμευσή μας για τις συντάξεις των αγροτών του Ο.Γ.Α., η οποία γίνεται πράξη, τη δέσμευσή μας για την αύξηση των επιδομάτων ανεργίας, η οποία γίνεται πράξη. Από την πρώτη μέρα του χρόνου, χορηγείται και στις τρίτεκνες οικογένειες το πολυτεκνικό επίδομα. Την ίδια στιγμή, μπαίνει σε εφαρμογή και το νέο μισθολόγιο για τα στελέχη των Ενόπλων Δυνάμεων. Συστήνεται το Εθνικό Ταμείο Κοινωνικής Συνοχής, οι πόροι του οποίου θα φθάσουν σταδιακά τα 2.000.000.000 ευρώ, επειδή ακριβώς αντιλαμβανόμαστε την κατάσταση και θεσμοθετούμε την εθνική κατώτατη σύνταξη. 
      Εγώ από την πλευρά μου, ως Βουλευτής ενός από τους βορειότερους νομούς της χώρας, που συχνά πλήττεται από χαμηλές θερμοκρασίες, από πολύμηνους χειμώνες, οκτώ, εννέα μήνες με πραγματικά χαμηλές θερμοκρασίες, θα ήθελα να πω ότι οι πολιτικές που θα ακολουθηθούν, θα πρέπει να λαμβάνουν υπόψη τους τις περιοχές που έχουν πραγματικά μεγαλύτερη ανάγκη, όπως ο Νομός Καστοριάς, γιατί όπως και να το δει κάποιος, κύριε Υπουργέ, άλλες οι ανάγκες στο νομό μας και άλλες οι ανάγκες στη νότια Ελλάδα.
      Χρέος μας, όμως, είναι να κινηθούμε υπεύθυνα, με μακρόπνοο σχεδιασμό και με ρεαλιστικές προτάσεις, με μόνιμες λύσεις, λαμβάνοντας υπόψη τα ιδιαίτερα χαρακτηριστικά των περιοχών, όπως ο Νομός Καστοριάς, ο οποίος μαζί με τους υπόλοιπους νομούς της βορείου Ελλάδας έχει πιο αυξημένες ανάγκες. 
      Στην κατεύθυνση αυτή, θεωρώ ότι προσφέρει τα μέγιστα η ενεργειακή πολιτική της Κυβέρνησης. Ο αγωγός φυσικού αερίου που εγκαινιάστηκε πριν λίγες μέρες από τους κυρίους Πρωθυπουργούς της Ελλάδας και της Τουρκίας και ο οποίος θα διέρχεται από τη Μακεδονία, αποτελεί την πλέον αποτελεσματική απάντηση στο πρόβλημα που συζητάμε, μια και η δυνατότητα παροχής του φθηνότερου φυσικού αερίου στις περιοχές της βόρειας Ελλάδας, γίνεται πλέον πιο ρεαλιστική. 
      Παράλληλα και στρεφόμενοι στην περιφέρεια της δυτικής Μακεδονίας, θεωρώ ότι διανοίγονται μεγάλες ευκαιρίες, τις οποίες οφείλουμε να εκμεταλλευθούμε. Συγκεκριμένα, αναφέρομαι στη δυνατότητα επέκτασης του αγωγού φυσικού αερίου προς τη γειτονική χώρα της Αλβανίας. Στα πρότυπα, λοιπόν, της Εγνατίας Οδού και του αντίστοιχου αγωγού που καταλήγει στα Σκόπια, θεωρώ ότι θα πρέπει να εξετάσουμε σοβαρά το ενδεχόμενο κατασκευής ενός κάθετου αγωγού φυσικού αερίου προς την Αλβανία, ο οποίος θα διέρχεται από τη δυτική Μακεδονία και φυσικά από το Νομό Καστοριάς. Με την πρωτοβουλία αυτή, θα δώσουμε μόνιμες λύσεις στους κατοίκους της περιοχής, συμβάλλοντας καθοριστικά στη στήριξη των εισοδημάτων τους, ιδιαίτερα των ασθενέστερων κοινωνικών στρωμάτων. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Κουτμερίδης για τέσσερα λεπτά.	
    ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
    Τελειώνοντας αυτήν τη μαραθώνια συνεδρίαση, θέλω να τονίσω πως η Κοινοβουλευτική Ομάδα του ΠΑ.ΣΟ.Κ., πραγματικά με αίσθηση πολιτικής ευθύνης και κοινωνικής ευαισθησίας και μέσα από το θεσμοθετημένο ρόλο μας, προχωρήσαμε σ’ αυτό που είναι κοινοβουλευτικά επιτρεπτό, σ’ αυτό που είναι πολιτικά υπεύθυνο, σ’ αυτό που είναι κοινωνικά ευαίσθητο και οικονομικά εφαρμόσιμο.
    Εσείς, κύριοι της Κυβέρνησης, παραμένετε πεισματικά αμετακίνητοι, αρνητικοί, παραμένετε ίδιοι σ’ αυτό που είναι κοινοβουλευτικά απορριπτέο, σ’ αυτό που είναι πολιτικά ανεύθυνο, σ’ αυτό που είναι κοινωνικά ανάλγητο, σ’ αυτό που είναι οικονομικά έωλο και αστήρικτο. Τα ίδια λόγια, όπως και τα προηγούμενα χρόνια. Τα ίδια επιχειρήματα, οι ίδιες δικαιολογίες. Εγκλωβισμένοι στην ίδια αντίληψη, συντηρείτε τα ίδια επιχειρήματα, έστω και αν σήμερα οι συνθήκες έχουν αλλάξει, έστω και αν σήμερα οι προϋποθέσεις συγκλίνουν απόλυτα στο ότι  πρέπει να δοθεί το επίδομα θέρμανσης. Εσείς, όμως, πεισματικά αρνείστε. Γιατί, άραγε;
    Κυρίες και κύριοι της Κυβέρνησης, τελικά ποιον από τους ισχυρισμούς σας να αξιολογήσουμε; Μήπως τον ισχυρισμό πως, είστε και εσείς κοινωνικά ευαίσθητοι και θα θέλατε να βοηθήσετε τις οικονομικά ασθενείς ομάδες της χώρας μας, αλλά δεν έχετε τα οικονομικά περιθώρια; Ή μήπως τον ισχυρισμό σας πως μετά από τα τέσσερα χρόνια της διακυβέρνησής σας και το νοικοκύρεμα της οικονομίας σήμερα, η κατάσταση της ελληνικής οικονομίας είναι πραγματικά καλή και θα πρέπει να υπάρξουν καλύτερες μέρες για τους Έλληνες πολίτες;
    Είναι αλήθεια πως τα επιχειρήματα, που ακούμε από την Κυβέρνηση της Νέας Δημοκρατίας, είναι πραγματικά απογοητευτικά. Ισχυρίζεστε πως δεν είστε υπέρ της επιδοματικής πολιτικής και θα προτιμούσατε να βοηθήσετε έναν άνεργο να βρει πρώτα δουλειά και όχι να δοθεί το επίδομα θέρμανσης. Το ερώτημα, που προκύπτει, είναι το εξής: Γιατί ο μακροχρόνια άνεργος θα πρέπει να επιλέξει μεταξύ του ή του να βρει δουλειά ή να του δοθεί το επίδομα θέρμανσης και δεν δικαιούται να τα έχει και τα δυο; 
    Λέτε το εξής: Αφού στο ΠΑ.ΣΟ.Κ. είστε κοινωνικά ευαίσθητοι, γιατί δεν θεσμοθετήσατε μόνιμα το επίδομα θέρμανσης; Η απάντηση είναι πολύ απλή και εύκολη. Γιατί η χορήγηση του επιδόματος θέρμανσης συνδυάζεται με την εξέλιξη της τιμής του πετρελαίου, αλλά και από το χρόνο και την ένταση της χειμερινής περιόδου.
    Κυρίες και κύριοι συνάδελφοι, αρνείστε πεισματικά τη χορήγηση του επιδόματος θέρμανσης και αυτό αναδεικνύει το βαθύ ιδεολογικό και πολιτικό χάσμα μεταξύ μιας σοσιαλιστικής προσέγγισης από μιας νεοφιλελεύθερης πρακτικής. 
    Εσείς αναφέρεστε στο βοήθημα θέρμανσης και εμείς μιλάμε για το δικαίωμα στη θέρμανση. 
    Εσείς θεωρείτε πως το επίδομα θέρμανσης είναι έξοδο, δαπάνη, σπατάλη για τον προϋπολογισμό και εμείς θεωρούμε πως είναι δικαίωμα, απαραίτητη ανάγκη, υποχρέωση. 
    Εσείς μιλάτε για μια κοινωνία της οικονομίας και των αριθμών και εμείς μιλάμε για μια δίκαιη κοινωνία, που θα δίνει ίσες ευκαιρίες, ίσες δυνατότητες σε όλους τους πολίτες.
    Εσείς μιλάτε για μια κοινωνία υποταγμένη στους κανόνες της αγοράς και του κέρδους και εμείς μιλάμε για μια αγορά, που θα υπηρετεί τις ανάγκες της κοινωνίας και των πολιτών. 
    Εσείς συνομιλείτε και διαβουλεύεστε με τους τραπεζίτες και εμείς νοιαζόμαστε και αγωνιούμε για τους πολίτες.
    Εσείς είστε κολλημένοι με το δημοσιονομικό έλλειμμα και εμάς μας ανησυχεί το κοινωνικό έλλειμμα στη χώρα μας.
    Εσείς παραμένετε στο παρελθόν και το χρησιμοποιείτε ως άλλοθι της κυβερνητικής σας ανυπαρξίας και εμείς, με τις θετικές ή αρνητικές εμπειρίες του παρελθόντος, φιλοδοξούμε να σχεδιάσουμε το μέλλον μας.
    Κυρίες και κύριοι συνάδελφοι, η αρνητική στάση της Κυβέρνησης σ’ αυτήν την πρόταση νόμου για κάτι απλό, εύκολο, αυτονόητο, δεδομένο, εφαρμόσιμο, αναδεικνύει περίτρανα πώς η Νέα Δημοκρατία αντιλαμβάνεται το διάλογο, την πρόταση, τη διαβούλευση, τη σύνθεση. Διάλογος για την Κυβέρνηση της Νέας Δημοκρατίας είναι η εμμονή στο μονόλογό της, διάλογος για την Κυβέρνηση της Νέας Δημοκρατίας είναι η επικύρωση των μονόπλευρων νεοφιλελεύθερων πολιτικών της. Διάλογος για την Κυβέρνηση της Νέας Δημοκρατίας είναι η μη υιοθέτηση καμμιάς άλλης πρότασης, διάλογος για την Κυβέρνηση της Νέας Δημοκρατίας είναι η αναζήτηση συνενόχων.
      Κυρίες και κύριοι της Κυβέρνησης, σ’ αυτόν τον κατ’ επίφαση διάλογο, είστε μόνοι σας. Είστε μόνοι σας, για να συνομιλήσετε με τον εαυτό σας και αυτάρεσκα και αλαζονικά να πανηγυρίσετε για τα ψευτομεταρρυθμιστικά έργα της Κυβέρνησής σας. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Γιαννάκης, εισηγητής της Νέας Δημοκρατίας.
      ΜΙΧΑΗΛ ΓΙΑΝΝΑΚΗΣ: Κύριε Πρόεδρε, φαίνεται ότι οι συνάδελφοι του ΠΑ.ΣΟ.Κ. έχουν ξεχάσει -και ξεχνάμε πολύ γρήγορα- ότι πριν δυόμισι περίπου μήνες ο ελληνικός  λαός έδωσε απάντηση στην πολιτική που και εφάρμοσαν, αλλά και στις προτάσεις που και σήμερα, αλλά και στο παρελθόν έχουν κάνει προς την ελληνική κοινωνία. Και δεν μας πέφτει ιδιαίτερος λόγος, αλλά μακάρι η Αξιωματική Αντιπολίτευση να συνεχίσει να πολιτεύεται με τον τρόπο που σήμερα είδαμε να πολιτεύεται. Είδαμε τον Αρχηγό της Αξιωματικής Αντιπολίτευσης να έρχεται εδώ με κροκοδίλια δάκρυα και να θέλει να μας πείσει για την κοινωνική του ευαισθησία.
      Νομίζω ότι τέτοιες τακτικές, όχι μόνο δεν μπορούν να πείσουν, αλλά απομακρύνουν τον ελληνικό λαό και ιδιαίτερα τις ευπαθείς ομάδες για τις οποίες δήθεν καίγεται το ΠΑ.ΣΟ.Κ... Το πώς λειτούργησε γι αυτές τις ευπαθείς ομάδες τις δεκαετίες που κυβέρνησε είναι γνωστό. Υπάρχει και μνήμη και εμείς επιζητούμε και τη σύγκριση, γιατί η σύγκριση είναι καταλυτική.
      Η σημερινή Κυβέρνηση υπεύθυνα, αποτελεσματικά, ασκεί μια αναπτυξιακή οικονομική πολιτική προς όφελος όλων των Ελλήνων.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η ειδική αγορήτρια του ΣΥ.ΡΙΖ.Α., κ. Φιλίνη.
      ΑΝΝΑ ΦΙΛΙΝΗ: Κύριε Πρόεδρε, θα ήθελα να πω δύο λόγια ακόμη πριν κλείσει αυτή η συζήτηση. Είχα πει στην αγόρευσή μου, στην αρχή, ότι ήλπιζα ότι μια τέτοια αυτονόητη πρόταση νόμου θα γινόταν δεκτή. Δυστυχώς, αποδείχθηκε άλλη μια φορά ότι –όπως έχω μάθει από τη θητεία μου στην Αυτοδιοίκηση- ενώ είναι αυτονόητο να ψηφίζουμε από κοινού ορισμένα πράγματα στα οποία συμφωνούμε για το κοινό καλό δυστυχώς αυτά τα πράγματα δεν είναι αυτονόητα. Και δυστυχώς, στην προκείμενη περίπτωση δεν είναι αυτονόητο για την Κυβέρνηση να ψηφίσει αυτήν την πρόταση νόμου για το πετρέλαιο θέρμανσης, γιατί ακολουθεί γενικά μια πραγματικά ανάλγητη πολιτική απέναντι στους μη έχοντες, απέναντι στο πρόβλημα της φτώχειας, απέναντι στους ανθρώπους, ιδιαίτερα των ορεινών περιοχών, που έχουν τεράστια προβλήματα τώρα το χειμώνα και ακόμη περισσότερο αυτήν την περίοδο, που οι πυροπαθείς στις ορεινές περιοχές –να το πούμε και αυτό- υποφέρουν ακόμη περισσότερο απ’ ό,τι άλλες χρονιές. Αυτή η ανάλγητη πολιτική ακολουθεί, όμως, τα μεγάλα συμφέροντα του ιδιωτικού κεφαλαίου. Και δυστυχώς, στα δύο λεπτά που έχω ακόμα θα αναφερθώ και στο θέμα της Ολυμπιακής που προέκυψε και βλέπουμε αυτές τις ημέρες να συζητιέται ιδιαίτερα. 
      Χθες, κύριε Πρόεδρε, γυρνούσα …
      ΠΡΟΕΔΡΕΥΩΝ (Γεώργιος Σούρλας): Όχι, κυρία Φιλίνη.
      ΑΝΝΑ ΦΙΛΙΝΗ: Δύο λόγια, κύριε Πρόεδρε, μόνο και θα τελειώσω. 
      ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει, αφού μιλάει ο Αρχηγός του ΠΑ.ΣΟ.Κ., γι’ αυτό ας το κάνετε και εσείς. Έτσι, καταργούμε κάθε έννοια Κανονισμού και βεβαίως, όταν μιλάει ο Αρχηγός της Αξιωματικής Αντιπολίτευσης και δεν υπάρχει σεβασμός στον Κανονισμό και στο θέμα της ημερησίας διατάξεως, συνεχίστε και εσείς. Έχετε δίκιο! 
      ΑΝΝΑ ΦΙΛΙΝΗ: Μόνο δύο λόγια θα πω, κύριε Πρόεδρε.
      ΙΩΑΝΝΗΣ ΜΑΓΚΡΙΩΤΗΣ: Δεν χρειαζόταν αυτή η παρέμβαση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Έτσι είναι, κύριε Μαγκριώτη. 
      ΑΝΝΑ ΦΙΛΙΝΗ: Ήμουνα σ’ ένα αεροπλάνο της Ολυμπιακής, γυρνώντας από τις Βρυξέλλες από μια αποστολή του Κοινοβουλίου και διαπίστωσα για άλλη μια φορά ότι πρόκειται για μια εξαιρετική εταιρεία μ’ ένα εξαιρετικό δυναμικό, με εξαιρετική εξυπηρέτηση σε όλους. 
      Λυπάμαι, αν δεν το βλέπει αυτό η Κυβέρνηση, λυπάμαι, αν δεν πληρώνει άμεσα το χρέος προς την Ολυμπιακή, ώστε να μπορέσει και η Ολυμπιακή να επιστρέψει τα χρήματα προς το δημόσιο και λυπάμαι, γιατί τα τελευταία χρόνια η Κυβέρνηση οδήγησε στο να είναι η Ολυμπιακή μία ζημιογόνα εταιρεία, ακριβώς με την πολιτική που ακολούθησε και με τα υψηλά ενοίκια που δόθηκαν εκτάκτως την περίοδο του καλοκαιριού, για έκτακτα δρομολόγια. 
      Θα περίμενα τελικά, αυτονόητα η Κυβέρνηση σ’ αυτό το νομοσχέδιο για το πετρέλαιο θέρμανσης να ψήφιζε υπέρ των ανθρώπων που έχουν ανάγκη, ιδιαίτερα στις απομακρυσμένες και ορεινές μας περιοχές, για τους χαμηλοσυνταξιούχους και για όλο τον κόσμο που υποφέρει αυτήν την περίοδο. Θα ήταν αυτονόητη μία εύκολη πολιτική μ’ ένα εύκολο μέτρο απέναντι σε όλους αυτούς που έχουν ανάγκη. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Φιλίνη. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, είπα προηγουμένως ότι δεν χρειαζόταν η παρέμβασή σας αυτή, όσον αφορά το περιεχόμενο της αγόρευσης του Αρχηγού της Αξιωματικής Αντιπολίτευσης. Είστε παλιός και έμπειρος πολιτικός, η Βουλή δεν είναι ένας αποστειρωμένος χώρος. Αλίμονο, αν δεν συζητούνται εδώ μέσα…
      ΠΡΟΕΔΡΕΥΩΝ (Γεώργιος Σούρλας): Ξέφραγο αμπέλι είναι; 
      ΙΩΑΝΝΗΣ ΜΑΓΚΡΙΩΤΗΣ: …από τους πολιτικούς τα μεγάλα πολιτικά και κοινωνικά θέματα που απασχολούν την κοινωνία. Τότε πράγματι θα ήμασταν εκτός τόπου και χρόνου. Αν αυτό που σχολιάσατε, κύριε Πρόεδρε, το προεκτείνετε, θα πρέπει να διαγράψετε από τα Πρακτικά τις αγορεύσεις του Κοινοβουλευτικού Εκπροσώπου της Νέας Δημοκρατίας, ένα μεγάλο μέρος της αγόρευσης…
      ΠΡΟΕΔΡΕΥΩΝ (Γεώργιος Σούρλας): Και αυτό πρέπει να γίνει.
      ΙΩΑΝΝΗΣ ΜΑΓΚΡΙΩΤΗΣ: Αυτό έπρεπε να παρατηρήσετε, όμως και να μιλήσετε για μεγάλο μέρος της αγόρευσης του κυρίου Υπουργού και βεβαίως, του συμπαθέστατου εισηγητή της Νέας Δημοκρατίας, ο οποίος, όπως καταλάβατε, μας μίλησε για τις εκλογές του Σεπτέμβρη. 
      ΠΡΟΕΔΡΕΥΩΝ (Γεώργιος Σούρλας): Και γι’ αυτούς ισχύει το ίδιο, κύριε Μαγκριώτη. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Συνεχίστε, παρακαλώ.
      ΙΩΑΝΝΗΣ ΜΑΓΚΡΙΩΤΗΣ: Είπε ο κύριος Υπουργός πως και του χρόνου το ΠΑ.ΣΟ.Κ., πάλι για το επίδομα θέρμανσης θα ομιλεί. Κύριε Υπουργέ, αν είστε Κυβέρνηση του χρόνου τέτοιον καιρό, είναι βέβαιο πως η θέση των αδύναμων κοινωνικά και οικονομικά στρωμάτων, θα είναι ακόμη χειρότερη από τη σημερινή και αν η τιμή των καυσίμων είναι στα σημερινά ή σε ανάλογα ύψη, είναι βέβαιο πως θα έρθουμε με επικαιροποιημένη πρόταση νόμου και πάλι για το επίδομα θέρμανσης. Γιατί, όπως σας είπα και προηγουμένως, το 2000, με 32 δολάρια το βαρέλι, το ΠΑ.ΣΟ.Κ. έδωσε το επίδομα θέρμανσης και τότε εσείς, ως Αξιωματική Αντιπολίτευση, παρ’ ότι αξιολογούσατε την οικονομία ως «τραβεστί και εικονική», το υπερψηφίσατε. Τότε ήσασταν κοινωνικά ευαίσθητοι ή τώρα που δεν το ψηφίζετε; Τότε ήταν υπεύθυνο το ΠΑ.ΣΟ.Κ. ή τώρα είναι ανεύθυνο;
      Σ’ αυτά τα ερωτήματα φυσικά δεν μπορείτε να απαντήσετε, διότι δεν έχετε σταθερότητα στις απόψεις, στην πρακτική και στην πολιτική σας. Ανάλογα πυροβολείτε και ανάλογα επιλέγετε από τη θέση από την οποία βρίσκεστε και από τη συγκυρία. Εκτός και αν τα ελλείμματα που θα προκαλούσε στην «τραβεστί και εικονική» οικονομία, τότε ήταν πράσινα και δεν ήταν της χώρας και τώρα είναι μπλε και συνεπώς, πρέπει να τα περιορίσουμε. Θα είμαστε, λοιπόν, εδώ, αν είστε εσείς στα έδρανα της κυβέρνησης, γιατί είναι βέβαιο πως θα είναι χειρότερη η θέση της μεγάλης πλειοψηφίας του ελληνικού λαού. 
      Είπε ο Κοινοβουλευτικός Εκπρόσωπος, ο κ. Παναγιωτόπουλος, στη δευτερομιλία του ότι ο κ. Καραμανλής διακρίνεται για ένα μοναδικό προσόν, τη σταθερότητα και τη συνέπεια. Χαρακτηριστικά ανέφερε, ότι δεν θα αυξηθούν τα όρια συνταξιοδότησης. Και το κρατά ο κ. Καραμανλής. Απορώ. Αυτό, βεβαίως, το είπε προεκλογικά ο κ. Καραμανλής και το επαναλαμβάνει. Βεβαίως, κορόιδεψε ένα μεγάλο κομμάτι του ελληνικού λαού και υφάρπαξε την ψήφο του. Σήμερα, όμως, όλοι αυτοί που κινητοποιούνται και διαμαρτύρονται και είναι και εκλεκτά συνδικαλιστικά στελέχη του χώρου της Νέας Δημοκρατίας, ακόμη και στην ηγεσία της ΔΑΚΕ ο κ. Πουπάκης, δεν καταλαβαίνουν τι λέει ο κ. Καραμανλής;
Δεν έχει καταλάβει ότι έχει ανατραπεί αυτό το «Δεν θα αυξηθούν τα όρια, δεν θα μειωθούν οι συντάξεις»; 
Τότε, έχετε ένα εσωτερικό πρόβλημα μέσα στην παράταξή σας και στο κόμμα σας. Άντε, εμείς έχουμε ιδιοτελείς σκοπούς και δεν θέλουμε να αναγνωρίζουμε την ορθότητα των λόγων σας. Αλλά και τα εκλεκτά σας στελέχη δεν το αντιλαμβάνονται; Εκτός αν το κάνουν εκ του πονηρού και αυτά, για να περιμαζεύουν την κοινωνική δυσαρέσκεια, γιατί έχετε και τέτοια στελέχη και τα έχουμε δει, τα οποία απ’ τα παράθυρα καταγγέλλουν και δηλώνουν πως θα τα καταψηφίσουν όλα και όταν έρχονται εδώ, τα υπερψηφίζουν, όπως την τροπολογία για την ALPHA BANK. 
      Ο κύριος Υπουργός, όμως, είχε το θάρρος και ομολόγησε, κύριε Πρόεδρε, ότι υπάρχουν πρόσθετα έσοδα από την αύξηση της τιμής των καυσίμων. Βεβαίως, είπε ότι δεν καθόλου χαρούμενος ως Κυβέρνηση. Μα, άμα δεν είστε καθόλου χαρούμενος ως Κυβέρνηση, τότε αυτά τα πρόσθετα έσοδα από την αύξηση της τιμής των καυσίμων που πηγαίνουν στον κρατικό προϋπολογισμό δώστε τα πίσω σ’ αυτούς που τα πληρώνουν. Σας είπαμε ότι δεν ζητούμε αυτά τα περίπου 500.000.000 ευρώ που είναι αθροιστικά, δηλαδή το επίδομα θέρμανσης, να τα δώσετε από τη φορολογία του ελληνικού λαού. Να δώσετε ένα μέρος -το ένα πέμπτο, το τονίζω αυτό- από τα πρόσθετα κερδοσκοπικά έσοδα που έχει το κράτος από διάφορες πηγές εξαιτίας της έκρηξης της τιμής των καυσίμων, της αύξησης του Φ.Π.Α. που επιβάλατε και της διαδοχικής αύξησης σε τρία χρόνια στον ειδικό φόρο κατανάλωσης. Δυόμισι δισεκατομμύρια ευρώ αθροιστικά κάθε χρόνο επί τρία χρόνια είναι 7.500.000.000 ευρώ που έχει ενθυλακώσει ο κρατικός προϋπολογισμός, για να καλύπτετε τις «μαύρες τρύπες» της οικονομικής σας πολιτικής. Αυτά τα μαζεύετε από το υστέρημα των μεσαίων και των λαϊκών στρωμάτων. Ένα μέρος -αυτό επιβάλλει το Σύνταγμα, αυτό επιβάλλουν οι νόμοι, αυτό επιβάλλει η στοιχειώδης κοινωνική αλληλεγγύη- πρέπει να επιστραφεί στους αναξιοπαθούντες, στις ευπαθείς ομάδες του πληθυσμού. Αυτό σας είπαμε, αυτό σας λέμε. Μη μιλάτε, λοιπόν, για το φορολογούμενο έλληνα πολίτη. Δεν πληρώνει το επίδομα αυτό, εκτός και αν προβλέπετε τέτοιο εκτροχιασμό στα δημοσιονομικά από την ασκούμενη κυβερνητική πολιτική τον επόμενο χρόνο, που πράγματι τρομάζετε και εσείς μ’ αυτό που έχετε φτιάξει και μ’ αυτό που περιμένετε.
      Μιλήσατε, κύριε Υπουργέ, για την κοινωνική πολιτική. Εγγεγραμμένα στον προϋπολογισμό είναι 1,2 δισεκατομμύρια για την κοινωνική πρόνοια. Είπατε ότι εκεί πηγαίνουν τα έσοδα. Είπα και προηγουμένως ότι 2.500.000.000 αθροιστικά εισπράττετε ως πρόσθετα έσοδα από την αύξηση της τιμής των καυσίμων. Μειώνετε συνεχώς την αγοραστική δύναμη και τα εισοδήματα των μεσαίων και των λαϊκών στρωμάτων με τη φορολογική σας πολιτική, που δεν τιμαριθμοποιείτε τη φορολογική κλίμακα, την εισοδηματική πολιτική, τον πληθωρισμό, την ακρίβεια, την αύξηση του Φ.Π.Α. και την αύξηση των ειδικών φόρων κατανάλωσης. Από πέντε πηγές παίρνετε χρήματα, από την πλειοψηφία των πολιτών και ένα ελάχιστο επιστρέφετε. Αυτό σας λέμε ότι είναι κοινωνικά ανάλγητο. Αυτό υπηρετεί άλλα οικονομικά συμφέροντα μιας μικρής μειοψηφίας προνομιούχων εις βάρος του κοινωνικού συνόλου. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη. 
      Το λόγο έχει ο κ. Βελόπουλος, Κοινοβουλευτικός Εκπρόσωπος του Λαϊκού Ορθόδοξου Συναγερμού.
      ΚΥΡΙΑΚΟΣ ΒΕΛΟΠΟΥΛΟΣ: Σας ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πιστεύω να περιοριστείτε στα χρονικά όρια που θέτει το Προεδρείο. 
      ΚΥΡΙΑΚΟΣ ΒΕΛΟΠΟΥΛΟΣ: Ναι, κύριε Πρόεδρε.
      Εγώ ακόμη και τώρα δεν έχω καταλάβει τελικά γιατί η Νέα Δημοκρατία δεν δίνει το επίδομα. Ειλικρινά, πιστέψτε με, κύριε Πρόεδρε, πόσες ώρες είμαστε εδώ…
      ΠΡΟΕΔΡΕΥΩΝ (Γεώργιος Σούρλας): Μετά από πέντε, έξι ώρες;
      ΚΥΡΙΑΚΟΣ ΒΕΛΟΠΟΥΛΟΣ: Δεν το κατάλαβα, διότι συμφωνούμε ότι ο κόσμος έχει οικονομικό πρόβλημα. Συμφωνούμε ότι υπάρχει ένδεια, ότι υπάρχει φτώχεια. Συμφωνούμε ότι υπάρχει αύξηση εσόδων. Συμφωνούμε ότι γίνεται κατασπατάληση του δημοσίου χρήματος, αν και δεν συμφωνούμε δημοσίως, όπως φαίνεται από μια μικρή έρευνα. Ε, δεν μπορώ να καταλάβω γιατί δεν τα δίνουν τα λεφτά. 
      Φταίει το ΠΑ.ΣΟ.Κ. τελικά. Κύριε Υπουργέ, φταίει το ΠΑ.ΣΟ.Κ., πείτε το, όχι γιατί κυβέρνησε, αλλά γιατί έφερε την πρόταση. Και αυτό είναι που με θλίβει. Είναι δυστύχημα, δηλαδή, που ένα κόμμα φέρνει μια πρόταση -είναι Αντιπολίτευση- με τα όποια λάθη έχουν κάνει, γιατί ουδείς εδώ μέσα πιστεύει ότι δεν έχουν κάνει λάθη. Αλλά πρέπει να πω και κάτι άλλο, κύριε Υπουργέ. Αυτή ακριβώς η συμπεριφορά σας οδηγεί τον κόσμο, τον ελληνικό λαό σε απαξία των πολιτικών. Αυτή η συμπεριφορά σας. Γιατί ξέρουμε ότι είναι φτωχοί οι Έλληνες, ξέρουμε ότι έχουν πρόβλημα, αλλά, επειδή το ΠΑ.ΣΟ.Κ. το λέει αυτό, δεν το κάνουμε. 
      Και θα βγει ο Λαζόπουλος την Τρίτη και θα έχει και δίκιο να βάζει εσάς να μιλάτε, τον Εισηγητή σας, τον κ. Μαγκριώτη, εμένα και να διακωμωδεί τη Βουλή δυστυχώς, γιατί του δίνουμε το δικαίωμα. Και το 70% τηλεθέαση που έχει δεν είναι τυχαίο, κύριε Υπουργέ, γιατί συμφωνεί ο κόσμος μαζί του σε όσα λέει. Γιατί δυστυχώς αυτά που λέμε, μ’ αυτά που κάνουμε είναι αναντίστοιχα. 
      Θα πω και κάτι άλλο. Δυστυχώς και το ΠΑ.ΣΟ.Κ. σήμερα ως κλαίουσα –όχι για το συνάδελφο κ. Μαγκριώτη- έρχεται και μιλάει για τα κοινωνικά στρώματα. Θα πω, βέβαια, ότι και το ΠΑ.ΣΟ.Κ. τα ίδια έκανε ως κυβέρνηση και εσείς λέγατε τα ίδια που λέει το ΠΑ.ΣΟ.Κ. σήμερα. Απλά αλλάζουν οι ρόλοι, οι πρωταγωνιστές. Απόψεις ίδιες, συμπεριφορές ίδιες, αλαζονεία, έπαρση, εξουσία. Είστε εξουσία, αλλά συμπεριφέρεστε αλαζονικά. Το ίδιο έκανε και το ΠΑ.ΣΟ.Κ. και σήμερα, κάνει το αντίστροφο. 
      Εγώ, κύριε Υπουργέ και την τελευταία στιγμή, ειλικρινά με πολύ συμπάθεια, θα κάνω μια έκκληση. Ξανασκεφτείτε το. Θα σας πω μόνο το εξής: Από το 2004 μέχρι σήμερα, είχαμε αύξηση 135% στο κοτόπουλο. Θα σας τα πω απλά τώρα, γιατί προηγουμένως δεν τα είπα. Είχαμε 80% περίπου αύξηση στο μοσχαρίσιο κρέας, 76% στο αρνί, 68% στο χοιρινό και όλες αυτές οι διαπιστώσεις είναι δικές σας, του Υπουργείου σας. 
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, αλλά αυτά έχουν σχέση με τα καύσιμα, όχι με το επίδομα. 
      ΚΥΡΙΑΚΟΣ ΒΕΛΟΠΟΥΛΟΣ: Έχουν σχέση με τη φτώχεια. Γιατί αν πάμε και στο πετρέλαιο, κύριε Σούρλα, θα δούμε πόσο το αγοράζαμε και πόσο το αγοράζουμε τώρα. Αν πάμε στο λαθρεμπόριο, κύριε Σούρλα, θα δούμε ποιοι τα «κονόμησαν» από το λαθρεμπόριο. Και τι έκανε η Κυβέρνηση για να πατάξει το λαθρεμπόριο, κύριε Σούρλα; Είναι 2.000.000.000 ευρώ. Ας τα πάρει απ’ αυτούς. Δεν τα παίρνει, όμως. Αντ’ αυτού, ο ελληνικός λαός είναι πένητας κυριολεκτικά. Αυτά είναι στοιχεία του Υπουργείου Εθνικής Οικονομίας, δεν είναι δικά μου. Τα επικαλούμαι καθημερινά για να μην μπορεί κανείς να με διαψεύσει. 
      Κλείνοντας, για να μην καταχραστώ και το χρόνο, κύριε Πρόεδρε, θα πω το εξής: Κάνω και πάλι παράκληση, για να μη γίνουμε εμείς –ειλικρινά το λέω αυτό- αυτοί που θα διακωμωδεί την επόμενη εβδομάδα ο Λαζόπουλος, το επαναλαμβάνω για ακόμα μια φορά. Γιατί προσωπικά δεν θέλω να λέω «στου κουφού την πόρτα, όσο θέλεις βρόντα». 
      Ο λαός έχει πρόβλημα. Ο ελληνικός λαός έχει οικονομικό πρόβλημα. Δώστε τους την επιδότηση θέρμανσης. Δεν είναι κακό. Θα γίνετε και ήρωες στο τέλος. Δεν θα φανεί ότι σύρεστε, αλλά ότι είναι πολιτική επιλογή μιας ανθρώπινης ενέργειας από μια ανθρώπινη Κυβέρνηση και από έναν ανθρώπινο Πρωθυπουργό. Κάντε το και εμείς θα σας χειροκροτήσουμε. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βελόπουλε. 
      Δεν υπάρχει άλλος ομιλητής. 
      Κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών «Επίδομα Θέρμανσης». 
      Όπως γνωρίζετε, η πρόταση νόμου δεν θα τεθεί σε ψηφοφορία, διότι εμπίπτει στις διατάξεις του άρθρου 73, παράγραφος 3, του Συντάγματος. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.38΄, λύεται η συνεδρίαση για αύριο ημέρα Πέμπτη 6 Δεκεμβρίου 2007 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης «Κύρωση α) Σύμβασης Δωρεάς του Σωματείου “ΕΛΠΙΔΑ – Σύλλογος Φίλων Παιδιών με Καρκίνο” υπέρ του Ελληνικού Δημοσίου και του Ν.Π.Δ.Δ. “Νοσοκομείο Παίδων – Η Αγία Σοφία”, β) Σύμβασης μεταξύ του Σωματείου “Ελληνικός Ερυθρός Σταυρός” και του Υπουργείου Υγείας και Κοινωνικής Αλληλεγγύης και άλλες διατάξεις», σύμφωνα με την ημερήσια διάταξη που έχει διανεμηθεί.
     
     
      Ο ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 5/12/07     ΣΕΛ.1

