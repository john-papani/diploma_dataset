
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΟΒ΄
Τετάρτη 16 Μαίου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Άδεια απουσίας της Βουλευτού Ε. Παπαδημητρίου, 
3. Ανακοινώνεται ότι τη συνεδρίαση παρακολουθούν μαθητές, από το 10ο Δημοτικό Σχολείο Βύρωνα, το Δημοτικό Σχολείο Βουλιαγμένης, το 18ο και 19ο Δημοτικό Σχολείο Λαμίας, το 1ο Πειραματικό Γυμνάσιο Αθηνών, το 3ο Δημοτικό Σχολείο Χίου, το 11ο Δημοτικό Σχολείο Βόλου και το 4ο Δημοτικό Σχολείο Άρτας, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Πέμπτης 17 Μαίου 2001, 
4. Συζήτηση επικαίρων ερωτήσεων:
α) Προς τον Υπουργό Εργασίας και Κοινωνικών Ασφαλίσεων: ι) σχετικά με τις προθέσεις του Υπουργείου να αναστείλει την εφαρμογή της απόφασης που χαρακτηρίζει πολλά νησιά ως τουριστικές περιοχές.
ιι) σχετικά με την υλοποίηση των προγραμμάτων κατάρτισης του Οργανισμού Απασχόλησης Εργατικού Δυναμικού σε θέματα διοικητικής υποστήριξης υπηρεσιών κ.λπ., 
β) Προς τον Υπουργό Γεωργίας η υπ' αριθμ.910/14.5.2001 και 907/14.5.2001 σχετικά με τη μείωση της στρεμματικής καλλιέργειας για το βαμβάκι, 
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Ανάπτυξης: "Σύνδεση έρευνας και τεχνολογίας με την παραγωγή και άλλες διατάξεις", 
ΟΜΙΛΗΤΕΣ
Α. Επί των επικαίρων ερωτήσεων:
ΑΔΡΑΚΤΑΣ Π., 
ΑΡΓΥΡΗΣ Ε., 
ΛΕΒΟΓΙΑΝΝΗΣ Ν., 
ΛΕΟΝΤΑΡΙΔΗΣ Θ., 
ΠΡΩΤΟΠΑΠΑΣ Χ., 
ΣΤΡΙΦΤΑΡΗΣ Σ., 
ΦΑΡΜΑΚΗΣ Ν., 
Β. Επί του σχεδίου νόμου του Υπουργείου Ανάπτυξης:
ΒΟΥΛΓΑΡΑΚΗΣ Γ., 
ΛΙΑΣΚΟΣ Α., 
ΚΑΣΣΙΜΗΣ Θ., 
ΜΑΓΚΡΙΩΤΗΣ Ι., 
ΞΗΡΟΤΥΡΗ ΑΙΚ. , 
ΠΑΝΑΓΙΩΤΟΠΟΥΛΟΣ Π., 
ΠΑΠΑΘΑΝΑΣΙΟΥ Ι., 
ΠΑΥΛΙΔΗΣ Α., 
ΣΤΡΑΤΑΚΗΣ Ε., 
ΣΤΡΙΦΤΑΡΗΣ Σ., 
ΤΣΙΑΡΤΣΙΩΝΗΣ Ν., 
ΧΡΙΣΤΟΔΟΥΛΑΚΗΣ Ν., 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΟΒ΄
Τετάρτη 16 Μαίου 2001
Αθήνα, σήμερα στις 16 Μαΐου 2001, ημέρα Τετάρτη και ώρα 10.45', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Θεόφιλο Λεονταρίδη, Βουλευτή Σερρών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμαρχος Πάτμου Δωδεκανήσου ζητεί την άμεση στελέχωση του Κέντρου Υγείας Πάτμου.
2) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Εμποροεπαγγελματικός Σύλλογος Πολυκάστρου Κιλκίς επισημαίνει τα προβλήματα που αντιμετωπίζουν τα μέλη του από την παρακμή του Οδικού 'Αξονα Θεσσαλονίκης - Βελιγραδίου - Βόρειας Ευρώπης.
3) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Σωματείο Πλακάδων - Μωσαϊκών και Συναφών Τοιούτων Πύργου ζητεί να ξεκινήσουν οι απαραίτητοι έλεγχοι στους χώρους εργασίας και να παρθούν άμεσα μέτρα για τα προβλήματα που αντιμετωπίζουν οι εργαζόμενοι στην κατεργασία ξύλου και μαρμάρου.
4) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος 'Υδρας ζητεί λύση στο πρόβλημα πυρασφάλειας της νήσου 'Υδρας.
5) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Ιτέας Φωκίδας ζητεί την ίδρυση και λειτουργία ΤΕΕ στην Ιτέα Φωκίδας.
6) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Παγκρήτιος 'Ενωση διαμαρτύρεται για το κλείσιμο των κρητικών ραδιοσταθμών.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι καταστηματάρχες Σκύρου διαμαρτύρονται για την επικείμενη λειτουργία λέσχης Αεροπορίας σε κεντρικό κτίριο της Αγοράς Σκύρου.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί την ανέγερση νέου κτιρίου για τη στέγαση των αστυνομικών υπηρεσιών Νεάπολης Λασιθίου.
9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Νάξου ζητεί οικονομική ενίσχυση για τη λειτουργία του Νοσοκομείου - Κέντρου Υγείας Νάξου.
10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γεωργικός Πιστωτικός Συνεταιρισμός Αρχαγγέλου Πέλλας ζητεί την αποζημίωση των κερασοπαραγωγών της περιοχής του που οι καλλιέργειές τους επλήγησαν από παγετό.
11)Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία οι Δήμαρχοι Ραφήνας, Κορωπίου, Μαρκόπουλου, Παλλήνης και Καλυβίων και οι Πρόεδροι των Κοινοτήτων Κουβαρά και Αναβύσσου Αττικής ζητούν οικονομική ενίσχυση για την εκτέλεση έργων υποδομής στην περιοχή τους.
12) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ με αναφορά του ζητεί την επίσημη αναγνώριση από το Κράτος των Δημόσιων ΙΕΚ.
13) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Κερκοπίας Αιτωλ/νίας ζητεί την επισκευή της ρωγμής που παρουσιάσθηκε στο λιμάνι Παλαίρου Αιτωλ/νίας.
14) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο κ. Σταθάς Παναγιώτης, Πρόεδρος του Σωματείου Οικοδόμων - Πλακάδων Πύργου, ζητεί να ελεγχθούν όλα τα εργοστάσια της περιοχής και να ζητηθούν καταστάσεις προσωπικού - ωραρίου κ.λπ. και να επιβληθεί ο Νόμος της αργίας και της κοινής ησυχίας.
15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Τεχνικό Επιμελητήριο Ελλάδας - Περιφερειακό Τμήμα Νομού Αιτωλ/νίας ζητεί τη στελέχωση του ΤΣΜΕΔΕ Αγρινίου με έναν υπάλληλο τουλάχιστον.
16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμαρχος Μεσολογγίου εκθέτει απόψεις για τη μετοχοποίηση της "Α.Ε. ΕΛΛΗΝΙΚΕΣ ΑΛΥΚΕΣ".
17) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις συνεχείς βλάβες που παρουσιάζει ο αξονικός τομογράφος του ΠΠΝΠ.
18) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή νέων σύγχρονων σφαγείων στο Νομό Αχαίας.
19) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Δημοτική Επιχείρηση 'Υδρευσης - Αποχέτευσης Δήμου Χίου ζητεί τη διαγραφή και ρύθμιση των τοκοχρεωλυτικών δόσεων δανείων της.
20) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Τμήμα Διοίκησης Επιχειρήσεων του Πανεπιστημίου Αιγαίου ζητεί να υιοθετηθούν οι προτάσεις της Συνόδου των Πρυτάνεων σχετικά με την αναβάθμιση των σπουδών στα ΤΕΙ.
21) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία ο Νομάρχης Λασιθίου καταγγέλλει την παράνομη βόσκηση και υπερβόσκηση σε εκτάσεις του Νομού Λασιθίου.
22) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις καταγγελίες των εργαζομένων στο "Καζίνο Ρίου" λόγω μη καταβολής οφειλομένων αποδοχών.
23) Ο Βουλευτής Γρεβενών κ. ΕΛΕΥΘΕΡΙΟΣ ΤΖΙΟΛΑΣ κατέθεσε δημοσίευμα εφημερίδας το οποίο αναφέρεται στην ανάγκη υλικής και ηθικής αποκατάστασης της μνήμης του Αντιστασιακού καθηγητή Χρήστου Δαδαλή.
24) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο κ. Αλ. Μπαρμπαρής, υπάλληλος του ΟΤΕ, ζητεί τη διευθέτηση εργασιακού του θέματος.
25) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Τετραχωρίου Ηρακλείου ζητεί τη μετονομασία του Δήμου Τετραχωρίου σε Δήμο "Παληανής".
26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου - Λυκείου Κιμώλου διαμαρτύρεται για την κατάργηση του εξεταστικού κέντρου του Λυκείου Κιμώλου.
27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων των Μαθητών Ιδιωτικού Ναυτικού Λυκείου υποβάλλει προτάσεις σχετικά με το καθεστώς λειτουργίας της Νυχτερινής Σχολής Μηχανικών Σύρου.
28) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος 'Ανδρου του Νομού Κυκλάδων υποβάλλει προτάσεις σχετικά με την ασφαλιστική κάλυψη του ΤΕΒΕ.
29) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ταμιναίων Εύβοιας διαμαρτύρεται για την ανεξέλεγκτη τοποθέτηση ανεμογεννητριών στην περιοχή του.
30) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Δημοτική Επιχείρηση 'Υδρευσης και Αποχέτευσης του Δήμου Χίου ζητεί τη διαγραφή του χρέους της από τη σύναψη δανείου με την Ευρωπαϊκή Τράπεζα Επενδύσεων.
31) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία το Νομαρχιακό Συμβούλιο Δωδεκανήσου ζητεί ευνοϊκές νομοθετικές ρυθμίσεις για τις ληξιπρόθεσμες οφειλές προς τις τράπεζες των μικρών ξενοδοχειακών επιχειρήσεων του Ανατολικού Αιγαίου.
32) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Σύλλογος Διοικητικού και Τεχνικού Προσωπικού ΙΚΑ Δωδεκανήσου διαμαρτύρεται για την έλλειψη υπαλλήλων από τα υποκαταστήματα του ΙΚΑ Νομού Δωδεκανήσου.
33) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Σύλλογος Σπουδαστών ΑΣΤΕΡ ζητεί τη θεσμική κάλυψη της ΑΣΤΕΡ ως σχολή τριτοβάθμιας εκπαίδευσης σύμφωνα με τις διατάξεις της Ευρωπαϊκής Νομοθεσίας.
34) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η τροποποίηση του σχεδίου πόλεως της πόλης των Πατρών Αχαίας.
35) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάδοχο κοινοπραξία που κατασκευάζει το νέο λιμάνι των Πατρών Αχαίας.
36) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις συνέπειες της ακτινοβολίας των κεραιών στην υγεία.
37) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη ξενοδοχειακής υποδομής στην Αχαία ενόψει των Ολυμπιακών Αγώνων του 2004.
38) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ακτινοβολία που εκπέμπουν τα ραντάρ των πλοίων.
39) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανεξέλεγκτη ρίψη μπαζών σε διάφορες περιοχές της Αχαίας λόγω έλλειψης οργανωμένου χώρου.
40) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο ΟΑΕΕ ζητεί τη νομοθετική ρύθμιση του εισπρακτικού συστήματος και την ενοποίηση των ασφαλιστικών ταμείων ΤΕΒΕ, ΤΑΕ, ΤΣΑ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1.Στις με αριθμό 2608/25-9-00, 2748/3-10-00 ερωτήσεις δόθηκε με το υπ'αριθμ.558/17-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 2608/25-9-00, 2748/3-10-00 που κατέθεσε ο Βουλευτής κ. Λ. Ν. Παπαγεωργόπουλος για τα θέματα της αρμοδιότητάς μας, σας πληροφορούμε τα εξής:
Το Υπουργείο Γεωργίας με το αριθμ. 1270/Θ/12.7.2000 έγγραφό του ζήτησε από τις Νομαρχιακές Αυτοδιοικήσεις της χώρας να προβούν δια των Δ/νσεων Γεωργίας ή Αγροτικής Ανάπτυξης σε εξατομίκκευση των ζημιών που προκλήθηκαν ή θα προκληθούν στη γεωργία από πυρκαγιές τρέχοντος έτους.
Από το Υπουργείο γεωργίας καταβάλλεται προσπάθεια για την καταβολή οικονομικών ενισχύσεων (προκαταβολών) στους ζημιωθέντες αγρότες, το δυνατό συντομότερα. Η καταβολή των ενισχύσεων θα γίνει μετά από την εξατομίκευση των ζημιών. 
Οι οικονομικές ενισχύσεις που θα χορηγηθούν είναι για την αποκατάσταση του φυτικού κεφαλαίου (καρποφόρα δένδρα, αμπέλια), για την απώλεια εισοδήματος των ζημιωθεισών καλλιεργειών και για την αποκατάσταση των ζημιών σε γεωργοκτηνοτροφικά κτίσματα, θερμοκήπια, σωλήνες άρδευσης κτλ.
Η έκταση που κάηκε στην περιοχή του παλαιού μεταλλείου Εντζι περιφέρειας Δήμου Κύμης δεν υπερβαίνει τα 10.000 στρέμματα.
Επειδή η έκταση καλύπτονταν κυρίως από αείφυλλα πλατύφυλλα, θα αναγεννηθεί φυσικά.
Η ανάγκη κατασκευής αντιδιαβρωτικών - αντιπλημμυρικών έργων και το είδος τους θα προσδιοριστεί με τη μελέτη που θα συνταχθεί.
Ο Υπουργός
Γ. ΑΝΩΜΕΡΙΤΗΣ"
2.Στην με αριθμό 2611/25-9-00 ερώτηση δόθηκε με το υπ'αριθμ. 559/18-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2611/25-9-00 που κατέθεσε ο Βουλευτής κ. Ε. Κοντομάρης, σας πληροφορούμε τα εξής:
Στο νέο Επιχ/κό Πρόγραμμα Αλιείας 2000-2006 έχει προβλεφθεί η ένταξη για χρηματοδότηση έργων κατασκευής, επέκτασης, βελτίωσης, εκσυγχρονισμού αλιευτικών καταφυγίων.
Αιτήσεις θα γίνονται δεκτές μετά την έγκριση του Προγράμματος από τις Υπηρεσίες της - Ε.Ε. και την έκδοση των αποφάσεων εφαρμογής του, με τις οποίες θα καθοριστούν οι διαδικασίες και τα απαιτούμενα δικαιολογητικά ένταξης.
Στο διάστημα αυτό και προκειμένου να αποφευχθούν καθυστερήσεις και προβλήματα που οφείλονται στην ελλιπή και μη έγκαιρη προετοιμασία των έργων, είναι σκόπιμο να προωθηθούν όλες οι προπαρασκευαστικές ενέργειες ( εκπόνηση ολοκληρωμένης μελέτης, κατασκευής καθώς και Μ.Π.Ε., γνωμοδοτήσεις συναρμοδίων φορέων, αδειοδοτήσεις κλπ.).
Χωρίς την εξασφάλιση των ανωτέρω προϋποθέσεων δεν είναι δυνατή η ένταξη έργων στο πρόγραμμα και η χρηματοδότησή τους. 
Η υποβολή των προτάσεων στο Υπ. Γεωργίας θα γίνει από τις Περιφέρειες και τις Νομ/κές Αυτ/σεις, στα πλαίσια ενός ευρύτερου σχεδιασμού.
Για το συντονισμό των ενεργειών αρμόδια είναι η Νομ/κή Αυτ/ση.
Συγκεκριμένα η Νομ/κή Αυτ/ση Κέρκυρας με το αρ. 15/8.2.2000 έγγραφό της, κατέθεσε πρόταση στο Υπ. Γεωργίας, για χρηματοδότηση της κατασκευής αλιευτικού καταφυγίου στην περιοχή Αστρακερής Καρουσάδων από το Γ' Κοινοτικό Πλαίσιο Στήριξης και το Επιχειρησιακό πρόγραμμα Αλιείας, ενημερώνοντάς μας ότι:
α) Ο προϋπολογισμός του έργου σύμφωνα με την οριστική μελέτη, ανέρχεται σε 470 εκ. δρχ.
β) Έχει εκδοθεί απόφαση προέγκρισης χωροθέτησης του έργου, η οποία αποτελεί μια εκ των προαπαιτούμενων αδειών και εγκρίσεων για την ένταξη του έργου στο πρόγραμμα και στη συνέχεια τη δημοπράτησή του και 
γ) Η εξασφάλιση των λοιπών εγκρίσεων εκκρεμεί.
Επισημαίνεται ότι το Υπ. Γεωργίας αντιμετωπίζει θετικά τις προτάσεις, οι οποίες χαρακτηρίζονται από πληρότητα και ωριμότητα και για τη σκοπιμότητα των οποίων συνηγορούν όλοι οι ενδιαφερόμενοι τοπικοί φορείς.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 2634/26-9-00 ερώτηση δόθηκε με το υπ'αριθμ. 763/19-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμ. 2634/26-9-2000 ερώτηση που κατατέθηκε στη Βουλή από τον Βουλευτή κ. Στέφ. Μάνο σχετικά με προγράμματα παρέμβασης που υλοποιεί το ΚΕΕΛ στα σχολεία, για την ΗΙV λοίμωξη και τα σεξουαλικώς μεταδιδόμενα νοσήματα, σας διαβιβάζουμε συνημμένα το αρ. πρωτ. 5745/9-10-00 έγγραφο του ΚΕΕΛ με τις σχετικές λίστες σχολείων όπου έγινε ενημέρωση κατά το ακαδημαϊκό έτος 1999-2000, καθώς και τις προγραμματισμένες παρεμβάσεις για το τρέχον ακαδημαϊκό έτος.
Η Υφυπουργός
Χ. ΣΠΥΡΑΚΗ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 2637/26-9-00 ερώτηση ΑΚΕ 281 δόθηκε με το υπ' αριθμ. 206/10-10-00 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 2637/281/26.09.2000 ερώτηση και αίτηση κατάθεσης εγγράφων του Βουλευτών κ. Μανώλη Κεφαλογιάννη, αναφέρονται τα ακόλουθα:
Α. Σε ότι αφορά την ενοποίηση αρχαιολογικών χώρων της Αθήνας, σας παραπέμπουμε σε απάντησή μας στην 1897/202/24.8.00 όμοια ερώτησή σας και αίτηση κατάθεσης εγγράφων.
Επιπροσθέτως αναφέρεται ότι η εγκατάσταση του αναδόχου για την πεζοδρόμηση του υπολοίπου τμήματος της οδού Διονυσίου Αρεοπαγίτου (από την οδό Παρθενώνος έως την οδό Απ. Παύλου) θα πραγματοποιηθεί έως τα μέσα Οκτωβρίου αφού ήδη ανεδείχθη ανάδοχος η εταιρεία ΤΟΜΗ ΑΤΕ.
Β. Σύμφωνα με το ΠΔ 97/99, αρμόδια για την εκτέλεση των έργων στον Ιερό Βράχο της Ακρόπολης είναι η Υπηρεσία Συντήρησης Μνημείων Ακρόπολης (Υ.Σ.Μ.Α.), η οποία αποτελεί Ειδική Περιφερειακή Υπηρεσία του Υπουργείου Πολιτισμού και υπάγεται απευθείας στο Γενικό Γραμματέα του ΥΠ.ΠΟ. Σκοπός της Υ.Σ.Μ.Α. είναι η οργάνωση και υλοποίηση των εξής έργων: α) 'Εργο συντήρησης και αναστήλωσης του Παρθενώνος, β) 'Εργο συντήρησης και αναστήλωσης των Προπυλαίων, γ) 'Εργο συντήρησης και αναστήλωσης του Ναού της Αθηνάς Νίκης,
Δ) 'Εργο απογραφής, τεκμηρίωσης και ταξινόμησης των διάσπαρτων αρχιτεκτονικών μελών, ε) 'Εργο στερέωσης και συντήρησης των περιμετρικών τειχών της Ακρόπολης και στ) 'Εργο συντήρησης της επιφανείας των παραπάνω μνημείων και του Ερεχθείου.
Τα έργα τελούν από το 1975 υπό την επιστημονική ευθύνη της Επιτροπής Συντηρήσεως Μνημείων Ακροπόλεως (Ε.Σ.Μ.Α.), αρμοδιότητα τηςοποίας είναι ο προγραμματισμός, η κατεύθυνση και η εποπτεία της υλοποίησης των παραπάνω. Στην Ε.Σ.Μ.Α. συμμετέχουν οι επικεφαλής των αρμοδίων υπηρεσιών του ΥΠ.ΠΟ. και ειδικοί επιστήμονες από τον πανεπιστημιακό χώρο.
Βάσει του άρθρου 19 του π.δ. 97/99, η Υ.Σ.Μ.Α. με απόφαση της Ε.Σ.Μ.Α. μπορεί να αναθέτει την εκτέλεση μελετών και έργων σε εξωτερικούς συνεργάτες, μελετητές ή κατασκευαστές με αποδεδειγμένη εμπειρία. Ωστόσο, μέχρι σήμερα, τα έργα πραγματοποιούνται με το προσωπικό της Υπηρεσίας και με αυτεπιστασία. Με σκοπό την επιτάχυνση των έργων ενόψει των προθεσμιών υλοποίησης, η Υ.Σ.Μ.Α. προέβη στην πρόσληψη εξειδικευμένου προσωπικού με σύμβαση ορισμένου χρόνου από 1ης Σεπτεμβρίου 2000.
Κάθε έργο έχει χρονοδιάγραμμα ολοκλήρωση και ετήσιο χρονοδιάγραμμα υλοποίησης. Τα έργα χρηματοδοτήθηκαν στον παρελθόν -έως και τις 31.5.2000- από το Β' ΚΠΣ, ενώ έχουν ενταχθεί στο Γ' ΚΠΣ. Σύμφωνα με το Συνοπτικό Τεχνικό Δελτίο 'Εργου ΟΠΣ-ΥΠΕΘΟ η εκτιμώμενη δαπάνη μέχρι το 2003, έτος κατά το οποίο ολοκληρώνεται η α' φάση χρηματοδότησης, ανέρχεται στο ποσό των 5.740.000.000 δρχ. (βλ. Συνημμένο 1).
Κύριος στόχος της Υ.Σ.Μ.Α. είναι η ολοκλήρωση των έργων σε ορισμένο χρόνο με διατήρηση της υψηλής ποιοτικής τους στάθμης (ασφάλεια εργαζομένων και μνημείων, έντεχνη εκτέλεση, επιστημονική έρευνα). Αξίζει να σημειωθεί ότι οι επεμβάσεις στα μνημεία της Ακροπόλεως είναι τεχνικά έργα με ιδιαιτερότητες λόγω της μοναδικής φύσης και αξίας του αντικειμένου. 'Εχουν δε στενή σχέση με την επιστημονική έρευνα σε διάφορα γνωστικά πεδία, γεγονός που επηρεάζει τους ρυθμούς υλοποίησης.
Ο προγραμματισμός των επεμβάσεων στα μνημεία της Ακροπόλεως αποτέλεσε αντικείμενο διαδοχικών συνεδριάσεων της Ε.Σ.Μ.Α. (βλ. Συνημμένο 2). Το γεγονός ότι κατά την περίοδο τέλεσης των Ολυμπιακών Αγώνων στην Αθήνα θα πρέπει να υπάρχει η ελάχιστη δυνατή αισθητική επιβάρυνση του αρχαιολογικού χώρου με ικριώματα και καθαιρεθέντα αρχιτεκτονικά μέλη ελήφθη σοβαρά υπόψη, τόσο στα πλαίσια της Ε.Σ.Μ.Α., όσο και στη συζήτηση που ακολούθησε στα πλαίσια του ΚΑΣ της 1ης Αυγούστου 2000 (βλ. Συνημμένο 3). Παράλληλα, βασικό κριτήριο στον προγραμματισμό και την ιεράρχηση των έργων αποτελούν οι σοβαρές δοκιμές βλάβες που παρουσιάζουν τα μνημεία και η ραγδαία φθορά των επιφανειών τους, καθώς αποστολή της Υπηρεσίας μας είναι η προστασία καιη κληροδότησή τους στις επόμενες γενιές.
Γ. Σχετικά με τις μελέτες και εργασίες αποκατάστασης των ζημιών του Παναθηναϊκού Σταδίου, αναφέρονται τα ακόλουθα:
Με το υπ' αριθμ. ΑΠ 901/20.7.2000 έγγραφο του Ειδικού Γραμματέα Ολυμπιακών Αγώνων 2004 ζητείται από την αρμόδια Υπηρεσία του ΥΠ.ΠΟ. (ΔΠΚΑΝΜ) η δρομολόγηση των αναγκαίων ενεργειών για την αποκατάσταση των βλαβών του Παναθηναϊκού Σταδίου και ανακαίνιση αυτού, αν κρίνεται αναγκαίο, δεδομένου ότι κατά το Φάκελο Διεκδίκησης των Αγώνων και τον υφιστάμενο προγραμματισμό προβλέπεται η χρήση του για τις ανάγκες των Ολυμπιακών Αγώνων του 2004 και της Πολιτιστικής Ολυμπιάδας.
Με την υπ' αριθμ. ΥΠ.ΠΟ./40058/ΔΠΚΑΝΜ/1170/26.7.2000 απόφαση της Γενικής Γραμματέως του ΥΠ.ΠΟ. συγκροτήθηκε Επιτροπή για τη διαπίστωση των βλαβών και της γενικότερης αποκατάστασης και ανάδειξής του.
Με το αρ. πρωτ. ΥΠ.ΠΟ./39636/ΔΠΚΑΝΜ/1243/4.8.2000 έγγραφο της ΔΠΚΑΝΜ διαβιβάστηκε τεχνική έκθεση της ανωτέρω Επιτροπής με τις διαπιστώσεις και τις προτάσεις της.
Σύμφωνα με την παραπάνω έκθεση προτείνεται η διενέργεια εργασιών κατά φάσεις ως εξής:
1. Μέτρα α' προτεραιότητας (α' φάση)
Άρση των αστοχιών και ετοιμορροπίας των μνημείων.
Ειδικότερα: Αποσυναρμολόγηση των μαρμάρινων μελών του στηθαίου με ταυτόχρονη αποτύπωση, αρίθμηση και καταγραφή τους. Κατά την εκτέλεση των εργασιών θα πρέπει να αποκλειστεί περιοχή περίπου 2 φατνωμάτων διαζώματος με ισχυρό διάφραγμα. Σημειώνεται ότι η απόθεση των μαρμάρινων μελών μπορεί να γίνει σε ασφαλή περιοχή στη Β.Δ. περιοχή δίπλα στο Στάδιο.
Μετά την αποσυναρμολόγηση και απομάκρυνση των μαρμάρινων μελών θα πρέπει να γίνει εκτενής έλεγχος του τοίχου αντιστήριξης (μεγίστου ύψους 20 μέτρων) στον οποίο εδράζεται το εν λόγω στηθαίο.
Διευκρινίζεται ότι μετά την τοποθέτηση του καταλλήλου ειδικού ικριώματος θα πρέπει να γίνει λεπτομερής έλεγχος των μετακινήσεων προκειμένου να αποσαφηνισθεί η αποσυναρμολόγηση των δομών του στηθαίου ή η στερέωση in situ.
2. Αποκατάσταση βλαβών με προγραμματισμένη χρήση του Σταδίου (β' φάση).
Θα πρέπει να αφαιρεθούν τα οξειδωμένα μεταλλικά στοιχεία και να αντικατασταθούν με αντίστοιχα ανοξείδωτα. Οι εν λόγω εργασίες μπορεί να προγραμματιστούν και να εκτελούνται τμηματικά σε περιόδους που δεν έχουμε μαζικές εκδηλώσεις.
3. Συνολική αντιμετώπιση (γ' φάση)
Οι αστοχίες θα μπορούσαν να αντιμετωπισθούν στο εγγύς μέλλον σε μία Τρίτη φάση στα πλαίσια μια συνολικής αντιμετώπισης των παντός είδους προβλημάτων και αστοχιών του Σταδίου σε συνδυασμό με τις αναγκαίες και επιβαλλόμενες σήμερα εργασίες βελτίωσης της ποιότητας των παρεχομένων υπηρεσιών.
Ο ακριβής προσδιορισμός του τεχνικού και οικονομικού αντικειμένου των ανωτέρω εργασιών είναι αντικείμενο πλήρους μελέτης τεκμηρίωσης, αποκατάστασης και εκσυγχρονισμού του Σταδίου.
Σε συνέχεια της παραπάνω έκθεσης υποβλήθηκε η από 7.9.2000 τεχνική έκθεση που αφορά σε προτάσεις άρσης της επικινδυνότητας του Παναθηναϊκού Σταδίου με βάση μελέτη που συντάχθηκε από την αρμόδια Υπηρεσία και εγκρίθηκε μετά από ομόφωνη γνωμοδότηση του Κ.Σ.Ν.Μ. με την ΥΑ ΥΠ.ΠΟ/47099/ΔΠΚΑΝΜ/1484/22.9.2000 "'Εγκριση της μελέτης λήψης άμεσων μέτρων για την άρση της επικινδυνότητας του Καλλιμάρμαρου Παναθηναϊκού Σταδίου". Με την ΥΑ ΥΠ.ΠΟ/46291/ΔΠΚΑΝΜ/1460/20.9.2000 ανατέθηκε η εκτέλεση του έργου.
Το έργο ολοκληρώθηκε και παραδόθηκε στη συμφωνηθείσα ημερομηνία (2.10.2000) προκειμένου να αποδοθούν με ασφάλεια σε χρήση όλοι οι χώροι του Σταδίου για την τελετή της υποδοχής των Ολυμπιονικών του Σίδνεϋ, χωρίς περιορισμό ως αναφορά στον αριθμό των θεατών.
Για λόγους Εθνικού Πένθους ακυρώθηκε η προγραμματισθείσα τελετή υποδοχής των Ολυμπιονικών στο χώρο του Παναθηναϊκού Σταδίου. Η περαιτέρω εξέλιξη και υλοποίηση του έργου αποκατάστασης και ανάδειξης του Παναθηναϊκού Σταδίου θα αξιολογηθεί στα πλαίσια του γενικότερου προγράμματος έργων ενόψει των Ολυμπιακών Αγώνων του 2004.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στην με αριθμό 2646/26-8-00 ερώτηση δόθηκε με το υπ' αριθμό 220/10-10-00 έγγραφο από τον Υπουργό Εξωτερικών η ακόλουθη απάντηση:
Σε απάντηση της ερώτησης 2646 από 26-8-00 τον Βουλευτή κ. Δ. Σιούφα σας γνωρίζουμε τα εξής:
Ουδεμία επίσημη ένδειξη ή πληροφορία υπάρχει, η οποία να επιβεβαιώνει το δημοσίευμα της εφημερίδας "Aksam" περί "επιχείρησης μετονομασίας" των ελληνικών νησιών, με πρωτοβουλία των Τουρκικών Αρχών. 'Αλλωστε ένα τέτοιο ενδεχόμενο δεν θα μπορούσε να παράγει το παραμικρό έννομο αποτέλεσμα όσον αφορά την κυριαρχία επί των νησιών αυτών, η οποία δεν εξαρτάται από τις επιθυμίες οποιωνδήποτε επίδοξων "αναδόχων", αλλά από το Διεθνές Δίκαιο και τις Διεθνείς Συνθήκες, οι οποίες έχουν ρυθμίσει οριστικά το καθεστώς αυτό εδώ και πολλές δεκαετίες. Αυτό ασφαλώς το γνωρίζουν οι Τουρκικές αρχές, οι οποίες, εάν διέπρατταν ένα τέτοιο ολίσθημα, απλώς θα επαναλάμβαναν πρακτικές που θέλουμε να πιστεύουμε ότι ανήκουν στο παρελθόν και θα επιβάρυναν το κλίμα των διμερών μας σχέσεων και την διεθνή εικόνα της χώρας τους, χωρίς να αποκομίσουν το παραμικρό ουσιαστικό όφελος.
Ακρογωνιαίος λίθος της εξωτερικής πολιτικής όλων των Ελληνικών Κυβερνήσεων και φυσικά της σημερινής, είναι η διαφύλαξη της, ανεξαρτησίας, της εθνικής κυριαρχίας και της ακεραιότητας της ελληνικής επικράτειας. Η προάσπιση των κυριαρχικών μας δικαιωμάτων αποτελεί βασικό γνώμονα στην προσπάθεια προώθησης των διμερών μας σχέσεων και με την Τουρκία. Στο πλαίσιο αυτό, έχουμε επανειλημμένα διατρανώσει ότι τα κυριαρχικά μας δικαιώματα, που στηρίζονται σε στέρεες βάσεις - δηλαδή τόσο στο Διεθνές Δίκαιο γενικότερα όσο και στο πλέγμα Διεθνών Συμβάσεων που διέπουν το νομικό καθεστώς της, περιοχής - είναι ακλόνητα και αδιαπραγμάτευτα. Οποιεσδήποτε επιβουλές από οπουδήποτε και αν προέρχονται αντιμετωπίσθηκαν, αντιμετωπίζονται και θα αντιμετωπίζονται με τον καταλληλότερο τρόπο. Αυτό αποτελεί μόνιμη και αυτονόητη δέσμευση της Κυβέρνησης.
Ο Υπουργός
ΓΕΩΡΓΙΟΣ Α. ΠΑΠΑΝΔΡΕΟΥ"
6. Στην με αριθμό 2650/26-9-00 ερώτηση δόθηκε με το υπ' αριθμό 766/19-10-00 έγγραφο από την Υφυπουργό Υγείας Πρόνοιας η ακόλουθη απάντηση:
"Απαντώντας στην με αριθμό 2650/26-9-2000 ερώτηση που κατατέθηκε στη Βουλή από τον Βουλευτή κ. Θ. Λεβέντη αναφορικά με τη λειτουργία του Περιφερειακού Ιατρείου Ερυθρών Ν. Αττικής, σας πληροφορούμε ότι στο εν λόγω ιατρείο υπηρετούν οι αγροτικοί ιατροί Ψαρογιαννακόπουλος Παναγιώτης και Αλεξάνδρου Κων/νος, οι οποίοι εκτελούν κανονικά τα καθήκοντά τους, τηρώντας πιστά το ωράριο και το πρόγραμμα εφημεριών που καταρτίζεται από το Κέντρο Υγείας Ελευσίνας, στην αρμοδιότητα του οποίου υπάγεται το ως άνω ιατρείο.
Επισημαίνουμε ότι στο προαναφερόμενο Κέντρο Υγείας δεν έχει γίνει καμία επίσημη καταγγελία από τους κατοίκους της περιοχής ευθύνης του ιατρείου, ως προς την εκτέλεση των καθηκόντων των ιατρών που υπηρετούν εκεί.
Η Υφυπουργός
ΧΡΙΣΤΙΝΑ ΣΠΥΡΑΚΗ"
7. Στην με αριθμό 2708/2-10-00 ερώτηση δόθηκε με το υπ' αριθμό 1504/19-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 2708/2-10-2000 ερώτησης της Βουλευτού 'Ελσας Παπαδημητρίου, σας γνωρίζουμε τα εξής:
Η χωροθέτηση των αθλημάτων προσδιορίζεται από το άρθρο 38 παρ. 1 του Ολυμπιακού Καταστατικού Χάρτη. Σύμφωνα λοιπόν με το άρθρο αυτό όλα τα αθλήματα διεξάγονται στην πόλη που φιλοξενεί τους Ολυμπιακούς Αγώνες.
Για τους Ολυμπιακούς Αγώνες της Αθήνας, η χωροθέτηση των αθλημάτων, συμπεριλαμβανομένου και του Τριάθλου, έχει οριστικοποιηθεί και συμφωνηθεί με τις αντίστοιχες Διεθνείς Ομοσπονδίες και την ΔΟΕ.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
8. Στην με αριθμό 2713/2-10-00 ερώτηση δόθηκε με το υπ' αριθμό 771/19-10-00 έγγραφο από την Υφυπουργό Υγείας Πρόνοιας η ακόλουθη απάντηση:
"Απαντώντας στη με αριθμ. 2713/1-10-2000 ερώτηση που κατατέθηκε στη Βουλή από τον Βουλευτή κ. Παν Ψωμιάδη σχετικά με την παραλαβή δύο (2) ασθενοφόρων αεροπλάνων από το ΕΚΑΒ, σας γνωρίζουμε 10 εξής:
Στις 9/9/1999 υπογράφηκε Σύμβαση μεταξύ του Ελληνικού Δημοσίου και της κατασκευάστριας εταιρίας "PIAGGIO AERO INDUSTRIES" για την προμήθεια δύο (2) αεροπλάνων παροχής επείγουσας ιατρικής βοήθειας και μεταφοράς βαρέως πασχόντων ασθενών.
Τα εν λόγω αεροσκάφη έφτασαν στο αεροδρόμιο του Ελληνικού στις 26/5/2000 το πρώτο και στις 23/6/2000 το δεύτερο. Οι αρμόδιες επιτροπές παραλαβής πρωτοβάθμια και δευτεροβάθμια, διαπίστωσαν λειτουργικές αδυναμίες στα αεροσκάφη, με συνέπεια να μην είναι δυνατή η οριστική παραλαβή τους.
Κατόπιν τούτου το Υπουργείο Υγείας και Πρόνοιας κάλεσε την κατασκευάστρια εταιρία να προβεί, με δαπάνες της, στην άρση των λειτουργικών αυτών αδυναμιών, καθόσον σε διαφορετική περίπτωση θα επιβληθούν οι κυρώσεις που προβλέπει η κείμενη νομοθεσία και οι όροι της υπογραφείσας σύμβασης.
Σύμφωνα με την εν λόγω σύμβαση η δαπάνη για την αγορά των δύο αυτών Αεροσκαφών, μετά του υγειονομικού τους εξοπλισμού, ανέρχεται στο ποσό των 3.325.000.000 δρχ χωρίς όμως να έχει πληρωθεί , μέχρι στιγμής, οποιοδήποτε ποσό στην κατασκευάστρια εταιρεία καθόσον δεν έχει πραγματοποιηθεί έπειτα από πορίσματα των αρμόδιων επιτροπών, η οριστική παραλαβή τους.
Τέλος, την 1/10/2000 άρχισε η πλήρης ενεργοποίηση της σύμβασης που υπογράφηκε στις 1/6/2000 ανάμεσα στο ΕΚΑΒ και στην εταιρία "HELITALIA SPA", για την πτητική εκμετάλλευση των προσφάτως παραληφθέντων ελικοπτέρων του ΕΚΑΒ και μόνο σε εξαιρετικές περιπτώσεις χρησιμοποιούνται ελιικόπτερα και αεροπλάνα της Ολυμπιακής Αεροπλοΐας και των Ενόπλων Δυνάμεων.
Η Υφυπουργός
ΧΡΙΣΤΙΝΑ ΣΠΥΡΑΚΗ"
9.Στην με αριθμό 2732/3.10.00 ερώτηση ΑΚΕ 290 δόθηκε με το υπ' αριθμ. 34667/1610.00 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην αριθμ. 2732/290/3.10.2000 ερώτηση - ΑΚΕ, που υπέβαλε στη Βουλή ο Βουλευτής κ. Λευτέρης Ν. Παπαγεωργόπουλος και όσον αφορά τα θέματα αρμοδιότητας του Υπουργείου μας, σχετικά με την επιβολή του τέλους υπέρ ΟΤΑ που θεσπίστηκε με το άρθρο 38 του ν.2773/1999, σας γνωρίζουμε τα εξής:
Σύμφωνα με τις διατάξεις της παρ.7 του άρθρου 38 του ν.2773/1999 "κάθε παραγωγός ηλεκτρικής ενέργειας με χρήση ΑΠΕ επιβαρύνεται με ειδικό ανταποδοτικό τέλος, που καθορίζεται με κοινή απόφαση των Υπουργών Οικονομικών και Ανάπτυξης και αντιστοιχεί σε ποσοστό επί των πωλήσεων της ενέργειας στη ΔΕΗ. Το τέλος αυτό παρακρατείται από τη ΔΕΗ και αποδίδεται στον ΟΤΑ στα όρια του οποίου λειτουργούν οι μονάδες ηλεκτροπαραγωγής για πραγματοποίηση τοπικών έργων ανάπτυξης".
Η Υπηρεσίας μας, με το αριθμ.24194/21.7.2000 έγγραφό της, απέστειλε στο Υπουργείο Ανάπτυξης όσα αιτήματα ΟΤΑ είχαν περιέλθει στο Υπουργείο, σχετικά με τον καθορισμό του ύψους του ανταποδοτικού τέλους υπέρ ΟΤΑ, επί των ακαθαρίστων εσόδων παραγωγών ηλεκτρικής ενέργειας, προκειμένου να ληφθούν υπόψη κατά την έκδοση της ως άνω κοινής Υπουργικής απόφασης.
Για τα υπόλοιπα θέματα, που θίγονται στην ερώτηση, αρμόδια να σας απαντήσουν είναι τα συνερωτώμενα Υπουργεία καθώς και το Υπουργείο Οικονομικών προς το οποίο κοινοποιούμε την εν λόγω ερώτηση.
Ο Υφυπουργός
Κ. ΚΑΙΣΕΡΛΗΣ"
10. Στην με αριθμό 2733/3.10.00 ερώτηση δόθηκε με το υπ΄αριθμ.1018/18.10.00 έγγραφο από τον Υπουργό Εθνικής Παιδείας και Θρησκευμάτων η ακόλουθη ερώτηση:
"Απαντώντας στην ερώτηση με αριθμό 2733/3.10.00 την οποία κατέθεσε ο Βουλευτής κ. Λευτέρης Παπαγεωργόπουλος σχετικά με την οικονομική ενίσχυση για την συντήρηση και διάσωση του Ι. Ναού Αγίου Γεωργίου του Δήμου Αυθηδώνος Ευβοίας, σας πληροφορούμε ότι σύμφωνα με τις διατάξεις της ισχύουσας νομοθεσίας δεν παρέχεται η δυνατότητα εγγραφής πιστώσεων στον προϋπολογισμό του ΥΠΕΠΘ για την αντιμετώπιση των δαπανών αυτών.
Τέλος σας γνωρίζουμε ότι αρμόδιο για τη συντήρηση ιστορικών μνημείων είναι το Υπουργείο Πολιτισμού, το οποίο επίσης είναι συνερωτώμενο.
Ο Υπουργός
ΠΕΤΡΟΣ ΕΥΘΥΜΙΟΥ"
11. Στην με αριθμό 2734/292/3.10.00 ερώτηση δόθηκε με το υπ' αριθμ.7/10.10.00 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ.2734/292/3/1/2000 ερώτηση και αίτηση κατάθεσης εγγράφων του Βουλευτή κ. Λευτέρη Παπαγεωργόπουλου, αναφέρονται τα ακόλουθα:
A. Κλασικές Αρχαιότητες 
α. Η προστασία, διάσωση και αναστήλωση του αρχαίου θεάτρου της Ερέτριας, ως μνημείου εξαιρετικά σημαντικού για την ιστορική, πολιτιστική πνευματική εξέλιξη της αρχαίας ευβοϊκής πόλης αποτελεί βασικό μέλημα της αρμόδιας ΙΑ΄ Εφορείας Προϊστορικών και Κλασικών Αρχαιοτήτων.
Στα πλαίσια της φροντίδας του χώρου, το μνημείο καθαρίζεται ετησίως από τη βλάστηση, από έμπειρο εργατοτεχνικό προσωπικό. Παράλληλα γίνονται προσπάθειες στερέωσης των λίθων με πρόχειρα υποστυλώματα.
Δυστυχώς όμως η προχωρημένη διάβρωση των λίθων και η υποχώρηση σε αρκετά σημεία των αναλημματικών τοίχων των παρόδων και της θολωτής διόδου του σκηνικού οικοδομήματος, που καθιστούν το μνημείο -λόγω στατικότητας- επικίνδυνο για την ασφάλεια των επισκεπτών, είχαν ως αποτέλεσμα την αναστολή της λειτουργίας του ως επισκέψιμου αρχαιολογικού χώρου, στερώντας από το ευρύ κοινό τη δυνατότητα άμεσης επαφής με αυτό το μοναδικού κάλλους μνημείο.
Οι ανωτέρω αναφερθείσες φθορές ως και η επικίνδυνότητα του μνημείου έχουν επισημανθεί υπεύθυνα στην έκθεση αυτοψίας του μηχανικού και μέλους της Ομάδας Αναστήλωσης Μνημείων Επιδαύρου και Κων. Μπολέτη, στην τεχνική έκθεση του μηχανικού της Διεύθυνσης Αναστήλωσης κ. Δ. Μονοκρούσσου, στην κατατεθείσα 
Έκθεση του Πολυτεχνείου της Ζυρίχης, όπως και σε πρόσφατη αυτοψία από το Διευθυντή Αναστήλωσης.
Η αναστήλωση του μνημείου προτάθηκε τόσο από την ΙΑ' ΕΠΚΑ, όσο και από τη Διεύθυνση Αναστήλωσης, να χρηματοδοτηθεί από το Γ' ΚΠΣ.
Από τα ανωτέρω καθίσταται σαφές ότι οι Υπηρεσίες του ΥΠΠΟ ουδέποτε αγνόησαν το Αρχαίο Θέατρο της Ερέτριας αλλά, αντιθέτως καταβάλλουν κάθε δυνατή προσπάθεια προκειμένου να προωθηθούν η μελέτη και οι εργασίες αναστήλωσής του.
β. Η δυνατότητα χρησιμοποίησης του μνημείου δεν θα πρέπει να θεωρείται αυτονόητη, αλλά θα προκύψει από την ολοκλήρωση των σχετικών μελετών.
γ. Η στερέωση, ανάδειξη και διαμόρφωση των αρχαιολογικών χώρων της Ερέτριας (περιλαμβάνει: 1. το Θέατρο, 2. το Ιερό του Δαφνηφόρου Απόλλωνος) έχει προταθεί για ένταξη στο Γ' ΚΠΣ με ποσό 500.000.000 δρχ. (συνημ. Α').
Β. Βυζαντινές Αρχαιότητες
α. Στην αρμόδια Διεύθυνση (Διεύθυνση Αναστήλωσης Βυζαντινών και Μεταβυζαντινών Αρχαιοτήτων), βρίσκεται σε εξέλιξη το έργο "Στερέωση και αποκατάσταση Βορείου Συγκροτήματος της Ι. Μονής Αγ. Γεωργίου (Αρχονταρίκι) Κάστρου Σκύρου", το οποίο προβλέπεται να περατωθεί στα μέσα του 2001. Ο προϋπολογισμός του ανέρχεται σε 343.000.000 δρχ. και χρηματοδοτείται από πιστώσεις του Β' ΚΠΣ και Εθνικούς Πόρους.
Επίσης, υπάρχει εγκεκριμένη μελέτη για τη στερέωση των βραχωδών πρανών, έναντι και κατάντι της Ι. Μονής Αγ. Γεωργίου, στο Κάστρο Σκύρου. Το έργο έχει προταθεί να ενταχθεί στο Γ' ΚΠΣ. Ο προϋπολογισμός ανέρχεται σε 600.000.000 δρχ.
β. Πρόγραμμα αποκατάστασης και συντήρησης μνημείων Εύβοιας, εκτελείται από την 1η Εφορεία Βυζαντινών Αρχαιοτήτων με αυτεπιστασία και χρηματοδότηση από το Β' ΚΠΣ, από Εθνικούς Πόρους και άλλες πηγές, το οποίο περιλαμβάνει:
- Έργα αναστήλωσης και Ανάδειξης του Φρουρίου Καράμπαμπα στη Χαλκίδα, με εποπτεία της Εφορείας και σε συνεργασία με το Δήμο Χαλκίδας. Η χρηματοδότηση έγινε από την Περιφέρεια και εξασφαλίσθηκε με τη μέριμνα του Δήμου Χαλκίδας.
- Έργα συντήρησης ναών της Σκύρου (τοιχογραφιών) από τοπικό συνεργείο συντηρητών, όπως των Ι. Ναών Αγ. Τριάδας, Αγ. Δημητρίου Φερεκάμπου και ναϊδρίων στο Κάστρο της Σκύρου.
γ. Η Εφορεία έχει προτείνει για ένταξη στο Γ' ΚΠΣ, τα παρακάτω έργα:
- Ανάπλαση Ιστορικού Κέντρου Χαλκίδας, το οποίο περιλαμβάνει την αποκατάσταση και ανάδειξη της Παλαιοχριστιανικής και Μεσοβυζαντινής Βασιλικής της Αγ. Παρασκευής και διαμόρφωση του περιβάλλοντος χώρου της.
- Αποκατάσταση - Ανάδειξη Ι. Ναού Αγ. Δημητρίου στο Αυλωνάρι. Το έργο βρίσκεται σε εξέλιξη και χρηματοδοτείται από το Β' ΚΠΣ.
- Αποκατάσταση - ανάδειξη Ι. Ναού Αγ. Δημητρίου στα Χάνια Αυλωναρίου.
- Αποκατάσταση - ανάδειξη μεσαιωνικών οχυρώσεων (Κάστρα και Πύργοι):
α) Στερέωση - Αναστήλωση Castello Rosso στην Κάρυστο.
Η μελέτη συνολικής ανάδειξης του Κάστρου έχει εκπονηθεί στα πλαίσια του προγράμματος "Κάστρων Περίπλους" του Ταμείου Αρχαιολογικών Πόρων.
β) Αποκατάσταση παράκτιου Φρουρίου Μπούρτζι στην Κάρυστο.
γ) Αποκατάσταση Κάστρου και έξι (6) Πύργων στα Φύλλα.
Γ. Το Υπουργείο Πολιτισμού έχει καταγράψει όλες τις προτάσεις των αρμοδίων Υπηρεσιών (συνημ. Α') προκειμένου να προχωρήσει σε συνεργασία με την Περιφέρεια Στερεάς Ελλάδος στην ένταξη των έργων στα πλαίσια του Γ' ΚΠΣ. Όσον αφορά το Εθνικό Επιχειρησιακό Πρόγραμμα "ΠΟΛΙΤΙΣΜΟΣ" εκεί θα ενταχθούν έργα Εθνικής Εμβέλειας με προτεραιότητα τις περιοχές που θα γίνουν οι Ολυμπιακοί Αγώνες.
Δ. Επισυνάπτεται κατάσταση που αφορά εγκρίσεις πιστώσεων σχετικά με τη συντήρηση, διάσωση και ανάδειξη μνημείων της Εύβοιας (συνημ. Β').
Ο Υπουργός
ΘΕΟΔΩΡΟΣ ΠΑΓΚΑΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
12. Στην με αριθμό 2766/3-10-2000 ερώτηση δόθηκε με το υπ' αριθμ. 1021/18-10-2000 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 
"Απαντώντας στην ερώτηση με αριθμό 2766/3-10-2000 την οποία κατέθεσε ο κ. Στέφανος Μάνος, σας επισημαίνουμε τα ακόλουθα:
Είναι γεγονός ότι σε Πανεπιστήμια κατά κύριο λόγο των ΗΠΑ και της Αυστραλίας αναπτύσσονται σήμερα συστηματικές πρωτοβουλίες προς την κατεύθυνση των εικονικών προγραμμάτων σπουδών με αξιοποίηση των δυνατοτήτων της τεχνολογίας των πληροφοριών και, ιδίως, του διαδικτύου. Είναι επίσης γεγονός ότι στις περισσότερες από τις περιπτώσεις αυτές οι σχετικές πρωτοβουλίες αναπτύσσονται σε συνεργασία με επιχειρήσεις του ιδιωτικού τομέα και στην ουσία αποσκοπούν στον πολλαπλασιασμό του φοιτητικού πληθυσμού στον οποίο απευθύνονται τα αντίστοιχα Πανεπιστήμια και, κυρίως στην εξαγωγή εκπαιδευτικών υπηρεσιών στο εξωτερικό.
Οι τάσεις αυτές έχουν προκαλέσει έντονους προβληματισμούς τόσο στην παγκόσμια πανεπιστημιακή κοινότητα όσο και στους υπεύθυνους για τη χάραξη πολιτικής στο χώρο της ανώτατης εκπαίδευσης σε πολλές χώρες, κυρίως δε στον Ευρωπαϊκό χώρο. Οι προβληματισμοί αυτοί δεν έχουν να κάνουν με την άρνηση των σύγχρονων εξελίξεων στο χώρο της τεχνολογίας των πληροφοριών, ούτε με την άρνηση λογικών ανταγωνισμού στο χώρο των Πανεπιστημίων. Πολύ περισσότερο μάλιστα, δεν έχουν να κάνουν με αντιλήψεις περί ανώτατης εκπαίδευσης μονοπωλιακού χαρακτήρα.
Ο κοινός παρανομαστής όλων αυτών των προβληματισμών βρίσκεται στην ίδια την ιδέα και την έννοια του Πανεπιστημίου. Βρίσκεται στην ίδια την ακαδημαϊκή ουσία, υπόσταση και φύση του Πανεπιστημίου. Είναι γεγονός ότι αρκετοί είναι αυτοί που υποτιμούν σήμερα τον ακαδημαϊκό αυτό χαρακτήρα. Που θεωρούν ότι οι ακαδημαϊκές αρχές και αξίες δεν υφίστανται καν. Όμως, αυτές οι αρχές και αξίες είναι εκείνες που κρατούν ζωντανά και διαρκώς ανανεώνουν τα Πανεπιστήμια στην Ευρώπη εδώ και πολλούς αιώνες.
Οι προβληματισμοί αυτοί, λοιπόν, επικρατούν σήμερα, τουλάχιστον στην Ευρωπαϊκή Ήπειρο. Και αυτούς τους προβληματισμούς μοιράζεται και η Ελλάδα, μαζί με τις άλλες Ευρωπαϊκές χώρες. Οι προβληματισμοί αυτοί συμβαδίζουν με την πρόοδο και τις εξελίξεις. Λαμβάνουν όμως υπ' όψη και τις ακαδημαϊκές αρχές και αξίες. Το διεθνές περιβάλλον που περιγράφεται στην ερώτηση δεν είναι λοιπόν δεδομένο. Η δε Ελλάδα είναι εναρμονισμένη με την Ευρώπη στους σχετικούς αυτούς προβληματισμούς.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
13.Στην με αριθμό 2784/3-10-2000 ερώτηση δόθηκε με το υπ' αριθμ. 583/17-10-2000 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2784/3-10-2000 που κατέθεσαν οι Βουλευτές κύριοι Μ. Κόλλια - Τσαρουχά, Κ. Τσιπλάκης, Θ. Λεονταρίδης, Α. Καραμανλής για τα θέματα της αρμοδιότητάς μας, σας πληροφορούμε τα εξής:
Η καθυστέρηση που παρατηρείται στην καταβολή της οικονομικής ενίσχυσης στους καλλιεργητές πατάτας του νομού Σερρών για τις ζημιές που έπαθαν στην καλλιέργεια από βροχοπτώσεις - πλημμύρες κατά την άνοιξη του έτους 1999, οφείλεται κατά κύριο λόγο στο ότι ο νομός Σερρών καθώς και ορισμένοι άλλοι νομοί ανέφεραν στο Υπ. Γεωργίας τις εν λόγω ζημιές με σημαντική καθυστέρηση και αφού είχε ήδη εγκριθεί από την Ε.Ε. σχετικό πρόγραμμα για ζημιές σε άλλους νομούς κατά το αναφερόμενο χρονικό διάστημα.
Ήδη το τροποποιημένο σχέδιο, στο οποίο συμπεριλήφθηκε και ο νομός Σερρών για τις ανωτέρω ζημιές, εγκρίθηκε από την Ε.Ε. υπογράφηκε από τον Υπουργό Γεωργίας και στάλθηκε για υπογραφή και από τον Υπουργό Οικονομικών. Όταν ολοκληρωθεί η σχετική διαδικασία, θα αποσταλεί η απόφαση στις Δ/νσεις Γεωργίας για υλοποίηση.
Ο Υπουργός
Γ. ΑΝΩΜΕΡΙΤΗΣ"
14. Στην με αριθμό 788/3-10-00 ερώτηση που δόθηκε με το υπ' αριθμ. 271/18-10-00 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση της ερώτησης 2788/3-10-00 που κατατέθηκε από τον Βουλευτή κ. Γ. Τσούρνο, σας γνωρίζουμε τα ακόλουθα:
Α) Τα τελευταία τρία χρόνια στα πλαίσια υλοποίησης Κοινοτικών συνγχρηματοδοτούμενων προγραμμάτων συνολικού ποσού πενήντα πέντε περίπου δις, το Λιμενικό Σώμα ενισχύθηκε σημαντικά μεταξύ άλλων με σύγχρονο εξοπλισμό και με νέας τεχνολογίας σκάφη, μεταξύ των οποίων και δέκα ναυαγοσωστικά.
Β) Πρέπει να σημειωθεί μετά από Διεθνή διαγωνισμό ανοικτής διαδικασίας, όπου η προσφορά της εταιρείας ΜΟΤΟΜΑRINE A.E. αναδείχθηκε η συμφερότερη με διαφορά από τη δεύτερη εταιρεία περί το 1,5 δις, το ΥΕΝ υπέγραψε την 24-7-1996 την με αριθμό 085/96 σύμβαση για την προμήθεια των προαναφερθέντων δέκα ναυαγοσωστικών σκαφών, τα οποία και διέθεσε σε διάφορες Λιμενικές Αρχές της χώρας με γνώμονα την κάλυψη κατά το δυνατόν του ευρύτερου θαλάσσιου χώρου. Συγκεκριμένα:
Α) Το Ν/Γ με Υπηρεσιακά στοιχεία 511 στο Λ/Χ ΣΥΡΟΥ
Β) Το Ν/Γ με Υπηρεσιακά στοιχεία 512 στο Κ.Λ. ΠΕΙΡΑΙΑ
Γ) Το Ν/Γ με Υπηρεσιακά στοιχεία 513 στο Λ/Σ ΣΚΥΡΟΥ
Δ) Το Ν/Γ με Υπηρεσιακά στοιχεία 514 στο Λ/Χ ΜΥΡΙΝΑΣ
Ε) Το Ν/Γ με Υπηρεσιακά στοιχεία 515 στο Λ/Χ ΑΓΙΟΥ ΝΙΚΟΛΑΟΥ
ΣΤ) Το Ν/Γ με Υπηρεσιακά στοιχεία 516 στο Υ/Χ ΚΑΤΑΚΟΛΟΥ
Ζ) Το Ν/Γ με Υπηρεσιακά στοιχεία 517 στο Κ.Λ. ΡΟΔΟΥ
Η) Το Ν/Γ με Υπηρεσιακά στοιχεία 518 στο Λ/Σ ΜΟΝΕΜΒΑΣΙΑΣ
Θ) Το Ν/Γ με Υπηρεσιακά στοιχεία 519 στο Κ.Λ. ΧΙΟΥ
Ι) Το Ν/Γ με Υπηρεσιακά στοιχεία 520 στο Λ/Χ ΛΕΡΟΥ
Ενώ για ένα ακόμη ναυαγοσωστικό το Ν/Γ 510 έχει την έδρα του στο Μαρκόπουλο Αττικής.
Γ) Τα ανωτέρω Ναυαγοσωστικά όπως αντιλαμβάνεστε σε αριθμό είναι λίγα για να μπορέσουν να καλύψουν κάθε περιοχή ευθύνης της χώρας στα πλαίσια της διεθνούς σύμβασης 'Ερευνας και Διάσωσης, και γι' αυτό στον γενικότερο Εθνικό σχεδιασμό όπως και σε άλλες χώρες, προβλέπεται σε σοβαρά και έκακτα περιστατικά η κινητοποίηση τόσο των παραπλεόντων πλοίων, όσο και των Λιμενικών Αρχών για διάθεση και ενεργοποίηση κάθε πλωτού στην περιοχή τους και περαιτέρω ενημέρωση και διάθεση πλωτών του Πολεμικού Ναυτικού, αλλά και ελικοπτέρων αυτού, καθώς αεροσκαφών και ελικοπτέρων της Πολεμικής Αεροπορίας.
Το σχέδιο αυτό στην περίπτωση του ναυαγίου "ΕΞΠΡΕΣ ΣΑΜΙΝΑ" ενεργοποιήθηκε και εφαρμόστηκε πλήρως.
Δ) Αναφορικά με το Ν/Γ 511 που έχει την βάση του στην Σύρο, σημειώνεται ότι την νύχτα του συμβάντος ευρίσκετο στην επισκευαστική βάση του Λιμενικού Σώματος στον Πειραιά για εκτέλεση μετά διετή και πλέον λειτουργία, εργασιών συντήρησης και επισκευών.
Ανεξάρτητα αυτού κινητοποιήθηκε άμεσα το ταχύπλοο (ΠΛΣ 122) που διαθέτει επιπλέον η Λιμενική Αρχή Σύρου, που μαζί με το ταχύπλοο της Λιμενικής Αρχής Πάρου και Νάξου, προσέφεραν τις υπηρεσίες τους. Πρέπει δε να σημειωθεί ακόμη και εάν υπήρχε στην Σύρο το ναυαγοσωστικό σκάφος 511 θα απαιτείτο λόγω της απόστασης περίπου 2 ώρες για να φτάσει στο σημείο συμβάντος.
Ε) ΟΙ κατασκευαστικές διαφοροποιήσεις - αποκλίσεις (μικρότερο ύψος χώρου παραμονής επιβατών, μη τοποθέτηση ωρολογίου με φως κ.λπ., εξετάσθηκαν από την αρμόδια επιτροπή παραλαβών του ΥΕΝ, η οποία και έκρινε ότι δεν ήταν ουσιώδεις και πρότεινε ομόφωνα την παραλαβή των ναυαγοσωστικών με επιβολή χρηματικών κυρώσεων- μείωση τιμής στην προμηθεύτρια εταιρεία, πράγμα το οποίο απεδέχθη, και υλοποίησε η Υπηρεσία.
ΣΤ) Τέλος στα πλαίσια του εξοπλιστικού προγράμματος του ΥΕΝ ποσού 53,5 δις προωθούνται διαδκασίες για προμήθεια πλοίων ανοικτής θαλάσσης, ελικοπτέρων και αεροσκαφών με την απόκτηση των οποίων θα ενισχυθεί περαιτέρω η επιχειρησιακή ετοιμότητα - ικανότητα του Λιμενικού Σώματος στον Ελληνικό θαλάσσιο χώρο.
Ο Υπουργός
ΧΡΗΣΤΟΣ ΠΑΠΟΥΤΣΗΣ
15. Στην με αριθμό 2796/4-10-00 ερώτηση δόθηκε με το υπ' αριθμ. 1496/19-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 2796/4-10-00 ερώτησης του Βουλευτή Π. Ψωμιάδη, σας γνωρίζουμε τα εξής:
Σύμφωνα με την παράγραφο 2 εδάφ. Α του ν. 2843/2000 "Με σύμβαση που υπογράφεται μεταξύ του Ελληνικού Δημοσίου και του ΟΠΑΠ, παραχωρείται για χρονικό διάστημα είκοσι (20) ετών το αποκλειστικό δικαίωμα της διεξαγωγής διαχείρισης οργάνωσης και λειτουργίας από τον ΟΠΑΠ των παιχνιδιών που διεξάγονται σήμερα από αυτόν καθώς και των παιχνιδιών "ΜΠΙΓΚΟ ΛΟΤΤΟ" "ΚΙΝΟ ΑΡΙΘΜΟΛΑΧΕΙΟ 5 ΑΠΟ 35" "ΣΟΥΠΕΡ 3" και "ΣΟΥΠΕΡ 4".
Εκ των ανωτέρω συνάγεται σαφώς ότι δεν προβλέπεται η ανάθεση τυχερών παιχνιδιών σε ιδιώτες.
Ο Υφυπουργός
ΓΙΩΡΓΟΣ ΦΛΩΡΙΔΗΣ
16. Στην με αριθμό 2890/5-10-00 ερώτηση δόθηκε με το υπ' αριθμ. 1042/18-10-00 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 2890/5-10-00 την οποία κατέθεσε ο Βουλευτής κ. Γ. Γαρουφαλιάς, και η οποία αφορά στην απορρόφηση κονδυλίων για την εκπαίδευση και την αρχική επαγγελματική κατάρτιση, σας γνωρίζουμε τα ακόλουθα:
α) Η απορρόφηση κονδυλίων του 1ου ΕΠΕΑΕΚ μέχρι 10-10-00 ήταν 89,57% και έως την 31-12-01 που είναι η επίσημη ημερομηνία λήξης του 1ου ΕΠΕΑΕΚ θα έχει φτάσει στο 100%.
Β) Η έναρξη εφαρμογής του 2ου ΕΠΕΑΚ όντως καθυστερεί δεδομένου ότι το Σχέδιο Περιφερειακής Ανάπτυξης δεν έχει εγκριθεί. 'Όμως έχει ληφθεί μέριμνα για την αντιμετώπιση της καθυστέρησης αυτής ώστε έργα που θα πρέπει να συνεχιστούν και στο 2ο ΕΠΕΑΕΚ να μην διακοπούν. Η μέριμνα αυτή αφορά πιστώσεις του Εθνικού Προϋπολογισμού ύψους 130 δισεκατομμυρίων δραχμών που θα χρησιμοποιηθούν για τη χρηματοδότηση των έργων αυτών. Επ΄ αυτού υπάρχει η σχετική έγκριση της Ευρωπαϊκής Ένωσης ώστε να λειτουργήσουν αποτελεσματικά οι λεγόμενες "χρηματοδοτικές γέφυρες", πράγμα το οποίο σημαίνει ότι η εκταμίευση πόρων έχει ήδη αρχίσει από 1-1-2000.
Γ) Οποιεσδήποτε μεταβολές του ποσοστού επί του Γ' ΚΠΣ δεν είναι δυνατόν να συζητηθούν παρά μετά την ενδιάμεση αξιολόγηση του προγράμματος, το 2003.
Ο Υπουργός
ΠΕΤΡΟΣ ΕΥΘΥΜΙΟΥ
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Πέμπτης 17 Μαΐου 2001.
A. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής) 
1. Η με αριθμό 914/14.5.2001 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ελένης Κούρκουλα προς τον Υπουργό Εθνικής Παιδείας και Θρησκευμάτων, σχετικώς με την ίδρυση Λυκείου παράλληλα με το Γυμνάσιο στο Νοσοκομείο Παίδων "Αγία Σοφία", για την εκπαιδευτική στήριξη των καρκινοπαθών παιδιών.
2. Η με αριθμό 902/14.5.2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Πολύζου προς τον Υπουργό Δημόσιας Τάξης, σχετικώς με τα μέτρα αντιμετώπισης των πυρκαγιών κατά τη θερινή περίοδο.
3. Η με αριθμό 901/14.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την επικείμενη διάλυση του Οργανισμού Βάμβακος.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 915/14.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Δημόσιας Τάξης, σχετικώς με τα κυκλοφοριακά προβλήματα που δημιουργούνται στο κέντρο της Αθήνας κατά τη διεξαγωγή ποδοσφαιρικών αγώνων στο γήπεδο της Λεωφόρου Αλεξάνδρας.
2. Η με αριθμό 909/14.5.2001 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Εμπορικής Ναυτιλίας, σχετικώς με την επίλυση του προβλήματος της ακτοπλοϊκής σύνδεσης των διαπόντιων νησιών της Κέρκυρας.
3. Η με αριθμό 900/14.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τον τρόπο διεξαγωγής των εξετάσεων στη Β΄ και Γ΄ Λυκείου στα ιδιωτικά Λύκεια.
Η Βουλευτής κα Έλσα Παπαδημητρίου ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τη ζητηθείσα άδεια.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 912/14.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικόλαου Λεβογιάννη προς τον Υπουργό Εργασίας και Κοινωνικών Ασφαλίσεων σχετικώς με τις προθέσεις του Υπουργείου να αναστείλει την εφαρμογή της απόφασης που χαρακτηρίζει πολλά νησιά ως τουριστικές περιοχές κλπ.
Η επίκαιρη ερώτηση του κ. Λεβογιάννη έχει ως εξής:
"Με την απόφαση του Υπουργού Εργασίας και Κοινωνικών Ασφαλίσεων της 11.1.2001 που έγινε γνωστή μόλις άρχισε να εφαρμόζεται την 1.4.2001 αδικούνται κατάφωρα δεκάδες χωριά της νησιωτικής Ελλάδος, χωριά των 2.000 κατοίκων, χωριά ορεινά, ημιορεινά, χωριά αποκλειστικά αγροτικά με συνεχή φθίνουσα πορεία και δραματική μείωση του πληθυσμού τους, όπως καταδεικνύεται και από την απογραφή του Μαρτίου 2001. 
Υποχρεώνονται με αυτήν την απόφαση ορισμένα μικρομάγαζα, καφενεία κλπ που τα κρατούν κάποια βράδια ανοιχτά αγρότες και κτηνοτρόφοι, τόποι κυρίως συνάντησης, σημεία που οι κάτοικοι αυτών των χωριών βρίσκουν την αλληλογραφία τους, παίρνουν τις συντάξεις τους, βρίσκουν και διαβάζουν τις ανακοινώσεις των τοπικών συμβουλίων και των δήμων τους, να κλείσουν, γιατί δεν έχουν και άλλη επιλογή, γιατί δεν βγάζουν καν τα έξοδά τους.
Και στηρίζεται η απόφασή της αυτή σ' ένα ατυχές και άσχετο με θέματα ασφάλισης προεδρικό διάταγμα του 1976, που συλλήβδην και χωρίς κριτήρια χαρακτήρισε μεγάλο αριθμό νησιών ως τουριστικές περιοχές. 
Πρόκειται για ατυχή και άδικη επιλογή, που πλήττει καίρια μεγάλο αριθμό χωριών και οικισμών στα νησιά, τη στιγμή μάλιστα που το Σύνταγμα κατά την πρόσφατη αναθεώρηση με ερμηνευτική διάταξη στο άρθρο 101 όρισε ότι "ο κοινός νομοθέτης και η διοίκηση όταν δρα κανονιστικά έχουν υποχρέωση να λαμβάνουν υπόψη τις ιδιαίτερες συνθήκες των νησιωτικών περιοχών".
Ερωτάται ο κύριος Υπουργός :
Προτίθεται να αναστείλει άμεσα την εφαρμογή αυτής της απόφασης και να επανεξετάσει το ζήτημα αυτό;"
Ο Υφυπουργός Κοινωνικών Ασφαλίσεων, κ. Νικόλαος Φαρμάκης, έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι το ΤΕΒΕ είναι ο μοναδικός ασφαλιστικός φορέας, ο οποίος σε αντίθεση με όλους τους άλλους ασφαλιστικούς οργανισμούς δεν καλύπτει τους εργαζόμενους βιοτέχνες και επαγγελματίες στο σύνολο της ελληνικής επικράτειας. Η ασφάλισή του περιοριζόταν σε χωριά και οικισμούς άνω των 2000 χιλιάδων κατοίκων με τα νομοθετικά διατάγματα του 1961 και του 1966 και με βάση την απογραφή του 1961.
Η παρέλευση μακρού χρόνου από τότε, η αλλαγή των συνθηκών εργασίας, η οικονομική ανάπτυξη της χώρας, οι δημογραφικές και πληθυσμιακές αλλαγές, καθώς και τα προβλήματα που δημιουργούνται από τις διατάξεις αυτές και τις μεταγενέστερες επέβαλαν την επανεξέταση του θέματος. 
Επιπλέον η κατάργηση του ΤΕΒΕ και η σύσταση του νέου Οργανισμού Ασφάλισης Ελευθέρων Επαγγελματιών, όπου συμμετέχουν ταμεία, όπως το Ταμείο Εμπόρων και το Ταμείο των Αυτοκινητιστών που ασφαλίζουν σε ολόκληρη τη χώρα τους δικαιούχους, επέβαλε να επανεξετασθεί το καθεστώς της ασφάλισης και της επέκτασής της για το ΤΕΒΕ. Με την απόφασή μας πήραμε ως κριτήριο τις χαρακτηρισμένες ως τουριστικές περιοχές από τα προεδρικά διατάγματα 899/76 και 664/77. Δεν θέλαμε δηλαδή και πάλι για να μη δημιουργηθούν προβλήματα να επεκτείνουμε γενικώς την ασφάλιση στο ΤΕΒΕ σε όλη τη χώρα και πήραμε ως κριτήριο τις χαρακτηρισμένες ως τουριστικές περιοχές από τα προεδρικά διατάγματα που σας προανέφερα.
Παρατηρήθηκε κατά την εφαρμογή της απόφασής μας αυτής ότι περιοχές που είναι πράγματι τουριστικές, έτσι όπως εξελίχθηκαν τα πράγματα, και οικονομικά ανεπτυγμένες δεν περιλαμβάνονται στα διατάγματα και περιοχές που περιλαμβάνονται δεν έχουν αναπτυχθεί τουριστικά όπως προβλεπόταν τότε.
Γι' αυτό το λόγο και μετά από συναντήσεις που είχαμε και με συναδέλφους Βουλευτές, αλλά και με φορείς κυρίως νησιωτικών περιοχών, έχουμε αναστείλει ήδη την εφαρμογή αυτής της απόφασης, δηλαδή την επέκταση της ασφάλισης στο ΤΕΒΕ στις χαρακτηρισμένες ως τουριστικές περιοχές και μια μικτή επιτροπή από υπαλλήλους του Υπουργείου μας, του ΟΓΑ και του ΤΕΒΕ μελετούν το θέμα και πιθανώς με εισοδηματικά κριτήρια, που θα χαρακτηρίζουν δηλαδή και τον κατά κύριο επάγγελμα ασφαλισμένο, θα λύσουν το θέμα. 
Έχουμε υπογράψει ήδη την αναστολή αυτής της απόφασης και πιστεύουμε ότι πολύ γρήγορα θα βρούμε λύση, η οποία θα είναι περισσότερο δίκαιη, δεν θα αφήνει έξω όσους πρέπει να ασφαλίζονται στο ΤΕΒΕ αλλά και δεν θα φέρνει υποχρεωτικά στο ΤΕΒΕ εκείνους που δεν μπορούν να ανταποκριθούν.
ΠΡΟΕΔΡΟΣ (Απόστολος Κακλαμάνης): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, θα συμφωνήσω με όσα είπε ο κύριος Υπουργός για το πρόβλημα που προέκυψε. Θέλω να τον ευχαριστήσω γιατί ανταποκρίθηκε και συνέβαλε στην αντιμετώπιση των προβλημάτων που δημιουργήθηκαν μόλις άρχισε από την 1η Απριλίου να εφαρμόζεται αυτή η υπουργική απόφαση.
Πράγματι υπάρχει πρόβλημα. Το ΤΕΒΕ και με την παλιά του ονομασία, αλλά και με τη σημερινή μορφή που έχει πάρει χάνει έσοδα από περιοχές που αναφέρει η υπουργική απόφαση. Επομένως πρέπει να αντιμετωπιστεί το πρόβλημα. Το ερώτημα είναι ποιος φταίει. Πιστεύω ότι φταίνε οι ίδιοι ασφαλιστικοί οργανισμοί. Ίσως να μη χρειαζόταν καν η υπουργική απόφαση. Δεν κάνουν καλά τη δουλειά τους. 
Για παράδειγμα ο ΟΓΑ με τους ανταποκριτές του γνωρίζει πάρα πολύ καλά τι συμβαίνει σε κάθε οικισμό και σε κάθε χωριό. Γιατί λοιπόν ασφαλίζει τον "Χ" ξενοδόχο στον ΟΓΑ, ενώ ξέρει ότι είναι ξενοδόχος και ότι δεν είναι αγρότης; Αντιθέτως, δεν ασφαλίζει κάποια γιαγιά, η οποία πήγε για κάποια χρόνια στην Αθήνα στα παιδιά της και γύρισε πίσω. Θα μπορούσε, λοιπόν, ο ΟΓΑ, εάν λειτουργούσε σωστά να αρνηθεί να ασφαλίσει τον ξενοδόχο. 'Ετσι έμμεσα θα τον υποχρέωνε να πάει στο ΤΕΒΕ. 
Δεύτερον, ποια είναι παρουσία του ΤΕΒΕ; Εγώ πιστεύω ότι σήμερα ο εργαζόμενος δεν ενδιαφέρεται για το πότε θα πάει στα εξήντα και στα εξήντα πέντε του χρόνια για να πάρει τη σύνταξή του. Ενδιαφέρεται για το καθημερινό του πρόγραμμα και θέλει τον ασφαλιστικό οργανισμό κοντά του στα προβλήματα της υγείας, της πρόληψης και της παροχής υπηρεσιών γενικά. Ποια είναι τα προϊόντα που προσφέρει αυτήν τη στιγμή το ΤΕΒΕ στα νησιά; Απουσιάζει παντελώς. 
Ίσως θα πρέπει να προβληματιστούν αυτοί οι οργανισμοί σε σχέση με τον τρόπο που δρουν οι ιδιωτικές ασφαλιστικές εταιρείες, οι οποίες προσελκύουν τον κόσμο γιατί παρουσιάζονται δίπλα του. Για παράδειγμα, δεν θα μπορούσε το ΤΕΒΕ να διαθέτει ένα ελικόπτερο για να επεμβαίνει άμεσα στα νησιά στους ασφαλισμένους του; Πρέπει να λυθεί το πρόβλημα. Είναι άδικο να φορτώνεται ο ΟΓΑ τους ξενοδόχους και τους επιχειρηματίες του τουρισμού. Το ΤΕΒΕ πρέπει να δει τι θα κάνει. 
Πάντως εμείς στα πλαίσια του διαλόγου και για το ασφαλιστικό θα καταθέσουμε τις προτάσεις μας.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Όσον αφορά τις τελευταίες σας παρατηρήσεις, κύριε συνάδελφε, που αφορούν τις παροχές ασθένειας, πρέπει όλοι να δεχθούμε ότι τα νησιά με μικρό πληθυσμό αποτελούν ιδιόμορφες γεωγραφικές οντότητες, στις οποίες δεν είναι δυνατόν κάθε ασφαλιστικός οργανισμός να αναπτύξει δικές του υπηρεσίες. Δηλαδή δεν είναι δυνατόν το ΤΕΒΕ να αναπτύξει υπηρεσίες υγείας σ' ένα νησί χιλίων κατοίκων. Δεν είναι δυνατόν το ΙΚΑ επίσης να έχει εκεί τις δικές του υπηρεσίες. Αυτό ισχύει και για τον ΟΓΑ. 
Σε αυτούς τους χώρους για τις υπηρεσίες υγείας όλοι εξυπηρετούνται από το περιφερειακό ιατρείο ή από το κέντρο υγείας, που υπάρχει στα μεγαλύτερα νησιά. Εκεί έχουν υποχρέωση να τους δέχονται όλους και να αντιμετωπίζουν τα έκτακτα και τα χρόνια περιστατικά. Άλλο όμως είναι η ασφάλιση για την ασθένεια και άλλο η ασφάλιση για τη σύνταξη. Μπορώ να δεχθώ ότι οι ασφαλιστικοί οργανισμοί έχουν προβλήματα λειτουργίας. Όμως το ΤΕΒΕ δεν μπορούσε να πάει σε οικισμούς κάτω των δύο χιλιάδων κατοίκων και να ζητήσει να ασφαλίσει κάποιον. Επειδή το ΤΕΒΕ δεν μπορούσε να πάει και ο ΟΓΑ μπορούσε, πήγαινε ο ΟΓΑ και ασφάλιζε τους πάντες, γιατί ο νόμος προβλέπει ότι όσοι δεν ασφαλίζονται στο ΤΕΒΕ, ασφαλίζονται στον ΟΓΑ.
Πρέπει, λοιπόν, να βρούμε έναν τρόπο εκείνοι οι οποίοι ασκούν επάγγελμα για το οποίο είναι υποχρεωμένοι να ασφαλίζονται στο ΤΕΒΕ, να ασφαλίζονται σ' αυτό ανεξαρτήτως γεωγραφικών ή πληθυσμιακών κριτηρίων. Ίσως πρέπει να το εξαρτήσουμε από το εισόδημα. Ίσως πρέπει να βάλουμε και ένα πλαφόν. Δηλαδή αν κάποιος έχει εισόδημα ενός εκατομμυρίου (1.000.000) το χρόνο και το 50% και πλέον είναι από επαγγελματική απασχόληση να μην ασφαλίζεται στο ΤΕΒΕ και να παραμένει στον ΟΓΑ, διότι όλα όσα εισπράττει πρέπει να είναι εισφορές προς το ΤΕΒΕ. Πάντως, πρέπει να πάμε σε μία δικαιότερη ρύθμιση και να επεκτείνουμε την ασφάλιση για το ΤΕΒΕ σε όλη τη χώρα.

ΠΡΟΕΔΡΟΣ (Απόστολος Κακλαμάνης): Η με αριθμό 910/14.5.2001 επίκαιρη ερώτηση του Βουλευτή της Νέας Δημοκρατίας κ. Θεόφιλου Λεονταρίδη προς τον Υπουργό Γεωργίας, σχετικώς με τη μείωση της στρεμματικής καλλιέργειας για το βαμβάκι και η με αριθμό 907/14.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τη μείωση της στρεμματικής καλλιέργειας για το βαμβάκι, θα συζητηθούν από κοινού, λόγω του ότι είναι για το ίδιο αντικείμενο.
Η επίκαιρη ερώτηση του κ. Λεονταρίδη έχει ως εξής:
"Αν και έχει ολοκληρωθεί η σπορά του βαμβακιού και στις πιο ψυχρές περιοχές της χώρας, ενώ στο Νομό Σερρών, την κατ' εξοχήν βαμβακοπαραγωγό περιοχή, το βαμβάκι έχει ήδη φυτρώσει, το Υπουργείο, μέσω των υπηρεσιών του, επιδίδεται σε μια εκστρατεία παραπληροφόρησης και σύγχυσης σε ό,τι αφορά την επιτρεπόμενη έκταση των καλλιεργειών βάμβακος ανά παραγωγό.
Η Κοινή Υπουργική Απόφαση της 28.2.2001, που επιβάλλει περιορισμό της στρεμματικής έκτασης στο μέσο όρο της πενταετίας 1995-1999 απομειωμένο κατά 5%, μόνο θεωρητικά εξακολουθεί να ισχύει. Στην πράξη το Υπουργείο Γεωργίας υπολογίζει την έκταση που επιτρέπεται στους παραγωγούς να καλλιεργήσουν, με βάση την προϋπόθεση που αυτοί εξέφρασαν σε δήλωση καλλιέργειας που τους ζητήθηκε για πρώτη φορά φέτος στις αρχές Μαρτίου.
Η παράνομη αυτή ενέργεια των υπηρεσιών του Υπουργείου έχει προκαλέσει αναστάτωση στους βαμβακοπαραγωγούς, οι οποίοι δεν γνωρίζουν τελικά ποια έκταση έχουν δικαίωμα να καλλιεργήσουν και αν θα μπορούν να παραδώσουν το προϊόν τους στο τέλος της καλλιεργητικής περιόδου, αφού θα έχουν γίνει όλα τα έξοδα.
Οι υπηρεσίες του Οργανισμού Βάμβακος δεν είναι σε θέση να δώσουν διευκρινίσεις, το Υπουργείο δεν ανακοινώνει επισήμως τίποτε, ενώ παράλληλα εξακολουθεί να υπάρχει κίνδυνος και νέας παραπομπής της Ελλάδας στο Ευρωπαϊκό Δικαστήριο μετά την περσινή για τον αυθαίρετο περιορισμό των εκτάσεων που επέβαλε το Υπουργείο.
Επιτέλους, πότε θα σταματήσει ο εμπαιγμός των Ελλήνων βαμβακοπαραγωγών από την πλευρά του Υπουργείου Γεωργίας;
Γιατί η πρώτη σε δυναμική ελληνική γεωργική καλλιέργεια να ταλαιπωρείται από τους ερασιτεχνισμούς και την ανικανότητα της Κυβέρνησης και των αρμοδίων οργάνων της;
Ως πότε οι Έλληνες Αγρότες θα αντιμετωπίζονται με τέτοια προχειρότητα και εχθρότητα από το Υπουργείο Γεωργίας, αντί να έχουν τη βοήθεια και τη συμπαράστασή του;
Ερωτάται ο αρμόδιος Υπουργός:
Εάν στις εκτάσεις που καλλιεργήθηκαν και έχουν γίνει όλα τα έξοδα από τους βαμβακοπαραγωγούς και ενώ οι παραγωγοί δεν γνώριζαν εκ των προτέρων ποια έκταση είχαν δικαίωμα να καλλιεργήσουν, θα μπορούν να παραδώσουν το προϊόν τους στο τέλος της καλλιεργητικής περιόδου;"
Η επίκαιρη ερώτηση του κ. Στριφτάρη έχει ως εξής:
"Παρά τις υποσχέσεις του προς τους βαμβακοπαραγωγούς της χώρας μας ότι θα διεκδικούσε στο νέο κανονισμό για το βαμβάκι εθνική ποσόστωση 1.200.000 τόνους, ο Υπουργός Γεωργίας υπερψήφισε ένα κατάπτυστο κανονισμό στον οποίο διατηρείται η εθνική ποσόστωση στο απαράδεκτα χαμηλό επίπεδο των 782.000 τόνων. Ταυτόχρονα αυξάνεται το πρόστιμο συνυπευθυνότητας σύμφωνα με το ύψος της παραγωγής της τελευταίας τριετίας κατά 16% έως 54% με ανάλογες μειώσεις στις τιμές και στο εισόδημα των βαμβακοπαραγωγών.
Η υπερψήφιση αυτού του κανονισμού εξηγεί την προσπάθεια του Υπουργείου Γεωργίας να περιορίσει δραστικά τη βαμβακοκαλλιέργεια με διοικητικά και αβάσιμα επιστημονικά επιχειρήματα και αποδεικνύει ότι η επίθεση σε βάρος των βαμβακοπαραγωγών ήταν προμελετημένη.
Ερωτάται ο κύριος Υπουργός:
Γιατί πρωταγωνίστησε στην υπερψήφιση αυτού του κανονισμού;
Τι ενέργειες θα κάνει κα τι μέτρα θα πάρει για να αποκαταστήσει τη ζημιά που θα προκαλέσει ο νέος κανονισμός στους βαμβακοπαραγωγούς;"
Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Θα ήθελα να ενημερώσω το Σώμα ότι το Υπουργείο Γεωργίας εδώ και ένα χρόνο σε συνεννόηση με όλους τους εμπλεκόμενους φορείς γύρω από το βαμβάκι, τους παραγωγούς, τους μεταποιητές, τους κλωστοϋφαντουργούς, προσπαθεί να διαμορφώσει μία πρόταση βιωσιμότητας του ελληνικού βαμβακιού.
Αυτή η πρόταση έχει σαν στόχο να υπάρχει ένα ικανοποιητικό εισόδημα στον παραγωγό, να μπορεί να λάβει υπόψη της την πρώτη ύλη που παράγεται, για να υπάρξει η δυνατότητα της μεταποίησης και να λειτουργήσει η βιομηχανία και πάνω απ' όλα να μεγιστοποιήσει τις εισροές, οι οποίες έρχονται μέσα από ένα κοινοτικό καθεστώς.
Το άλλο που πρέπει να λάβει υπόψη αυτή η πρόταση είναι ότι πρέπει να υπάρξει μια ισορροπία των διαθέσιμων πόρων που υπάρχουν με την περιβαλλοντική επιβάρυνση που γίνεται εδώ και πολλά χρόνια από πολλές καλλιέργειες. Και αυτό πρέπει να το λάβει σοβαρά υπόψη της.
Έτσι, λοιπόν, συνεννοήθηκε εδώ και ένα χρόνο για τις δυνατότητες που υπάρχουν με βάση τον κανονισμό που υπήρχε και τον καινούριο κανονισμό που έπρεπε να ψηφιστεί, μια και η επιτροπή είχε κάνει πρόταση αλλαγής του κανονισμού. Σε μία σύσκεψη που έγινε στις 17 Νοεμβρίου 2000 αποφασίστηκε το ανώτατο όριο που θα έπρεπε να καλλιεργηθεί στη χώρα μας και θα έφερνε τις καλύτερες εισροές. Σε αυτήν τη σύσκεψη συμμετείχαν όλοι όσοι ανέφερα πριν, από τις υπηρεσίες του Υπουργείου Γεωργίας και όλες οι κορυφαίες οργανώσεις ΠΑΣΕΓΕΣ, ΓΕΣΑΣΕ, ΣΥΔΑΣΕ, Σύνδεσμος Εκκοκκιστών, Σύνδεσμος Κλωστοϋφαντουργών, αλλά και της βιομηχανίας των πλεκτών και εκεί αποφασίστηκε ότι θα παρθούν κάποια μέτρα.
Τα μέτρα αυτά ανακοινώθηκαν από πέρσι ότι θα έπρεπε να λάβουμε υπόψη μας και αυτά που είπα πριν για το περιβάλλον και ότι μπορούσε να συγκρατηθεί η ελληνική βαμβακοκαλλιέργεια στα επίπεδα περίπου της περσινής καλλιέργειας. Και αυτό θα μπορούσε να γίνει με μία μείωση, παίρνοντας υπόψη την τελευταία πενταετία, 5% με τη διαδικασία της αμσησποράς, να μπορεί να υπάρχει δηλαδή αυτή η συγκράτηση της καλλιέργειας.
Στη συνέχεια, δεν αρκεστήκαμε στην ανακοίνωση αυτή, βγήκε η υπουργική απόφαση και υπήρξε, πριν από τη σπορά, και μία τελευταία προσπάθεια να διασταυρώσουμε την πρόθεση καλλιέργειας από την πραγματική καλλιέργεια που κάθε φορά εκφραζόταν μόνο στα χαρτιά. Γιατί ένας παραγωγός, έχει δικαίωμα εκατό στρέμματα. Στο τέλος να καλλιεργεί πενήντα στρέμματα. Θέλουμε με αυτόν τον τρόπο να ακούσουμε από τον ίδιο τον παραγωγό -και έγιναν περίπου εξήντα χιλιάδες τηλέφωνα προσωπικά σε κάθε παραγωγό- για την πρόθεση καλλιέργειας. Δεν ξέρω γιατί κάποιοι το εκλάβανε αυτό ως σύγχυση ή ότι δεν ισχύουν τα μέτρα. Ρωτούσαμε, λοιπόν τον παραγωγό: "Έχεις δικαίωμα να βάλεις εκατό στρέμματα. Πόσα στρέμματα προτίθεσαι να βάλεις φέτος;" Γιατί ο παραγωγός έπρεπε να λάβει υπόψη του αν έχει τα στρέμματα, πόσα στρέμματα έχει νοικιάσει, αν έχει νερό να τα ποτίσει και όλα τα υπόλοιπα. 
Είχαμε, λοιπόν, μία διασταύρωση στοιχείων και είδαμε ότι η πρόθεση καλλιέργειας, πολλές φορές, ήταν διάφορη από το δικαίωμα που είχε ο κάθε παραγωγός. 'Όλα αυτά τα λάβαμε υπόψη μας και ανακοινώσαμε και σε επίπεδο πλέον νομού, άσχετα αν έχουν καλλιεργηθεί ή δεν έχουν, τις δυνατότητες που έχει με βάση τα δικαιώματα ο κάθε νομός. Ο Νομός Σερρών π.χ. έχει δικαιώματα τριακοσίων σαράντα χιλιάδων στρεμμάτων. Είναι εντελώς αυθαίρετο το νούμερο. 'Όμως η πρόθεση καλλιέργειας μπορεί να είναι και πάνω από το τριακόσια σαράντα, μπορεί να είναι και κάτω από το τριακόσια σαράντα. Παίρνουμε, λοιπόν, υπόψη μας και την πραγματική καλλιέργεια, για να έχουμε μία ταυτοποίηση του δικαιώματος του παραγωγού και της πραγματικής καλλιέργειας του βαμβακιού. 
Αυτό που οι άλλες χώρες το κάνουν εδώ και χρόνια και εμείς το βάζουμε στο τραπέζι της συζήτησης για να το κάνουμε, το θεωρούμε σύγχυση. Δεν μπορώ να καταλάβω γιατί είναι σύγχυση. 
Άλλωστε και πέρσι πήραμε κάποια μέτρα και ο παραγωγός απόλαυσε τη μεγαλύτερη τιμή των τελευταίων επτά-οκτώ χρόνων. Κάποιοι την αποδίδουν μόνο στην τιμή του δολαρίου. Δεν είναι μόνο η τιμή του δολαρίου. Είναι γιατί περιορίσαμε την υγρασία, γιατί πήγαμε στην πραγματική παραγωγή και είχε αυτά τα αποτελέσματα. 
Τώρα να πάμε στο νέο καθεστώς και στο ζήτημα που βάζει ο κ. Στριφτάρης ότι ο Υπουργός ψήφισε έναν κανονισμό. Ξέρετε, ζούμε σε μια εποχή δημοσιονομικής πειθαρχίας και οι αλλαγές στους κανονισμούς και στα προϊόντα προσδιορίζονται και μέσα από την "Ατζέντα 2000", αλλά και από τις υποχρεώσεις των κανονισμών. 
Εδώ και ενάμιση χρόνο η επιτροπή πρότεινε τον περιορισμό, γιατί είχε υπέρβαση 98-99 πάνω από το όριο, δηλαδή, να μη φύγουμε πάνω απ' αυτές τις δυνατότητες που έχουμε των επτακοσίων εβδομήντα εκατομμυρίων ECU. Έτσι, λοιπόν, επί ενάμισι χρόνο διαρκών και σκληρών διαπραγματεύσεων -γιατί ξέρετε στην Ευρωπαϊκή 'Ενωση είμαστε μόνοι μας και έχουμε και την Ισπανία και οι υπόλοιπες δεκατρείς χώρες είναι ενάντια σ' αυτό το καθεστώς- καταφέραμε να διατηρήσουμε το καθεστώς των ελλειμματικών πληρωμών, που είναι ένα σοβαρό ζήτημα να διατηρήσεις ένα τέτοιο ευνοϊκό καθεστώς για την πριμοδότηση των αγροτικών προϊόντων και παράλληλα παλέψαμε να μη γίνει αποδεκτή η πρόταση της επιτροπής που έλεγε αύξηση 0,7%. Ήρθε το Ευρωκοινοβούλιο και συνηγόρησε υπέρ της δικής μας πρότασης, την οποία ουσιαστικά αυτή υπερασπιζόμαστε, και στο τέλος δεν κάναμε αποδεκτή την πρόταση της επιτροπής για 0,6 εφάπαξ τιμή και πήγαμε στη συμβιβαστική πρόταση που εμείς και η Ισπανία αποδεχθήκαμε, να υπάρχει αύξηση του πλαφόν, στο ενάμισι εκατομμύριο σε ευρωπαϊκό επίπεδο, για την Ελλάδα 1.137.000 και σ' αυτό το επίπεδο...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, να ολοκληρώσω λίγο τη σκέψη μου και να μου αφαιρεθεί ο χρόνος από τη δευτερολογία μου. 
ΠΡΟΕΔΡΟΣ (Απόστολος Κακλαμάνης): Δεν μπορείτε, γιατί έχετε υπερβεί κατά πολύ το χρόνο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σύμφωνοι, κύριε Πρόεδρε. Θα τα συμπληρώσω στη δευτερολογία μου. 
ΠΡΟΕΔΡΟΣ (Απόστολος Κακλαμάνης): Θα ήθελα να πω στους συναδέλφους και σε σας ότι σε μια περιοδεία που κάναμε με τους συναδέλφους της περιφέρειας Θράκης στους τρεις νομούς, ένα θέμα που τέθηκε στα χωριά του Δήμου Νίκης, τα οποία είναι και χωριά μειονοτικά και υπάρχει μονοκαλλιέργεια, ήταν ακριβώς αυτό το θέμα. 
Και μάλιστα τους υποσχέθηκα για λογαριασμό σας ότι ή ο Υπουργός ή ο αρμόδιος για τη φυτική παραγωγή Υφυπουργός θα επισκεφθεί τη Θράκη γιατί είναι πολλά τα ζητήματα του Υπουργείου αυτού και είναι και αυτό μεταξύ των σοβαρών. 
Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, για άλλη μία φορά το Υπουργείο Γεωργίας, με τον τρόπο που αντιμετωπίζει τα προβλήματα των αγροτών, δείχνει πλήρη ανευθυνότητα, ερασιτεχνισμούς, προχειρότητα και αναξιοπιστία. 
Στις αρχές Μαρτίου, όπως μας είπατε, ειδοποιήσατε τους αγρότες να κάνουν δήλωση καλλιέργειας, για το τι δηλαδή προτίθενται να καλλιεργήσουν, όσον αφορά το βαμβάκι. Στις αρχές Απριλίου, όπως ομολογείτε, παίρνουν τηλέφωνο από το Υπουργείο οι υπηρεσιακοί παράγοντες -δεν ξέρω ποιοι- και ρωτούν τους αγρότες πόσα στρέμματα θα καλλιεργήσουν, αν θα βάλουν περισσότερα ή λιγότερα απ' ό,τι πέρυσι.
Και έρχεστε στις αρχές Μαΐου, κανένας λόγος δεν γινόταν μέχρι τότε για περικοπές, που αφού είχε ολοκληρωθεί η σπορά του βαμβακιού, αφού είχαν γίνει όλα τα έξοδα για τη σπορά, φυτοφάρμακα, λιπάσματα κλπ και στέλνετε στις Διευθύνσεις Γεωργίας την υπουργική απόφαση 44143/4.5.2001 που αφορά λεπτομέρειες εφαρμογής της κοινής υπουργικής απόφασης 40420/28.2.2001, δηλαδή διοικητικά μέτρα για μείωση της περιβαλλοντικής επιβάρυνσης. 
Και ζητάτε αυτή η υπουργική απόφαση με ημερομηνία αποστολής 7.5.2001, η υπουργική απόφαση ήταν με ημερομηνία 4.5.2001, να κοινοποιηθεί στους αγρότες. Δηλαδή μετά τη σπορά θα κοινοποιήσουμε στους αγρότες ότι έχουμε περικοπές; Γιατί δεν το κάνατε νωρίτερα, από τις 28.2.2001, ώστε να είναι ενημερωμένοι και οι αγρότες για το τι στρέμματα θα καλλιεργήσουν, οπότε να κάνουν μια άλλη καλλιέργεια και τώρα είναι προ τετελεσμένων γεγονότων; 
Πρέπει να μας απαντήσετε εδώ με σαφήνεια αν για τις επιπλέον εκτάσεις που καλλιεργήθηκαν και έγιναν όλα τα έξοδα, μπορούν οι βαμβακοπαραγωγοί να παραδώσουν το προϊόν τους με την επιδότηση. Γιατί δεν βάλατε σε εφαρμογή, όπως σας είπα, τη διυπουργική απόφαση από τις 28.2.2001; Ποιος θα πληρώσει τα έξοδά τους τώρα; Εξάλλου πέρυσι η ίδια η Ευρωπαϊκή Ένωση είχε καταγγείλει ως παράνομο και αυθαίρετο τον περιορισμό των εκτάσεων που υπέβαλε το Υπουργείο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ως πότε, κύριε Υπουργέ, οι 'Ελληνες αγρότες θα αντιμετωπίζονται με αυτόν τον τρόπο, με εχθρότητα, πράγμα που δείχνει ότι δεν έχουν τη συμπαράσταση τη δική σας. Εγώ πιστεύω ότι παρ' όλο που έγιναν όλα αυτά εδώ, μπορείτε να διορθώσετε την κατάσταση για τα επιπλέον στρέμματα και μάλιστα μπορούσατε, όπως θα πει και ο κύριος συνάδελφος, να διεκδικήσετε στο νέο κανονισμό από την Ευρωπαϊκή 'Ενωση ρυθμίσεις...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, έχετε υπερβεί κατά πολύ το χρόνο.
ΘΕΟΦΙΛΟΣ ΛΕΟΝΤΑΡΙΔΗΣ:....τέτοιες που θα ήταν υπέρ των αγροτών και όχι μ' αυτόν τον κανονισμό να έχει αυξηθεί η συνυπευθυνότητα από 0,5% σε 0,6% και 0,7%.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα ήθελα να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, τριάντα εννέα μαθητές και δύο δάσκαλοι από το 10ο Δημοτικό Σχολείο του Βύρωνα. 
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΡΑΡΗΣ: Κύριε Πρόεδρε, κατ' αρχήν θα ήθελα να αναφέρω δύο συγκεκριμένα πράγματα. Δεν ξέρω τι συμφώνησε ο κύριος Υφυπουργός με τους εμπλεκόμενους φορείς. Ξέρω όμως ότι έχουν απορριφθεί περιβαλλοντικά μέτρα. Απορρίφθηκαν και από την Ευρωπαϊκή 'Ενωση, γιατί το βαμβάκι είναι η καλλιέργεια που πραγματικά μολύνει το περιβάλλον πολύ λιγότερο από άλλες καλλιέργειες, από όλες τις άλλες καλλιέργειες, ακόμη και από το σιτάρι, γιατί θέλει λιγότερο λίπασμα. 
Αυτό έχει αποδειχθεί με επιστημονικές μελέτες και έχει και στα χέρια του ο κύριος Υφυπουργός μελέτη του Εδαφολογικού Ινστιτούτου για το ότι, παραδείγματος χάρη στην Καρδίτσα που είναι μονοκαλλιέργεια για είκοσι και πλέον χρόνια το βαμβάκι, οι περιβαλλοντικές επιπτώσεις είναι μηδέν.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Η ερώτησή μας έχει να κάνει με δύο θέματα. Είναι η πρώτη φορά που ψηφίστηκε κανονισμός για αγροτικό προϊόν για κοινή οργάνωση αγοράς και είναι χειρότερος από την πρόταση της Κομισιόν.
Η πρόταση της Κομισιόν είχε όριο, τουλάχιστον στη συνυπευθυνότητα, μέχρι 0,60%. Και αντί να παζαρέψουμε το πενήντα να το κάνουμε σαράντα εμείς λέμε όχι αλλά να πάει μέχρι και 100% αν υπερβούμε το ένα εκατομμύριο εκατόν τριάντα επτά χιλιάδες τόνους στην Ελλάδα και την τελευταία τριετία η μέση παραγωγή μας είναι ένα εκατομμύριο διακόσιες πενήντα χιλιάδες. Εάν με τέτοιους όρους πάμε να διαπραγματευθούμε -που δεν διαπραγματευόμαστε, ουσιαστικά ήταν δική μας πρόταση αυτή, δεν ήταν πρόταση της Κομισιόν- σίγουρα η συνυπευθυνότητα αυξάνει, με αποτέλεσμα πραγματικά και οι εισροές από την Ευρωπαϊκή Ένωση να μειώνονται και να προσπαθούμε τώρα με διοικητικά μέτρα. Και γιατί στην Καρδίτσα εξακόσιες χιλιάδες στρέμματα και στις Σέρρες, ξέρω εγώ, διακόσιες σαράντα;
Είναι πάγια η τακτική σας να βάλετε τους Καρδιτσιώτες να τσακώνονται με τους Σερραίους, τους Λειβαδιώτες με τους Φθιωτείς και να μην μπορούν οι αγρότες να συντονίσουν τον αγώνα τους. Ό,τι και να κάνετε όμως σας λέω ότι δεν θα μπορέσετε φέτος να αναχαιτίσετε τους αγώνες των αγροτών. Και τα λάστιχα να ξεφουσκώσετε και άλλα τρακτέρ να κατασχέσετε και άλλους να κλείσετε στη φυλακή και σε άλλους να κάνετε μηνύσεις, δεν θα μπορέσετε να αντιμετωπίσετε αυτήν την κατάσταση για την οποία είστε υπεύθυνοι και λέτε και συνέχεια ψέματα στους αγρότες. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Αργύρης έχει το λόγο για τέσσερα λεπτά.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Αγαπητοί συνάδελφοι, εγώ καταλαβαίνω το πρόβλημα το οποίο υπάρχει γιατί μιλάμε για ένα προϊόν που χαρακτηρίζεται και για τη μεγάλη του σημασία και για το μεγάλο ρόλο που παίζει σε πολλές περιοχές, για τη μεγάλη του προσφορά στην τοπική οικονομία. Όμως δεν κατανοώ γιατί σε αυτά τα ζητήματα δεν μπορεί να υπάρξει τουλάχιστον ένα μίνιμουμ συμφωνίας, να λέμε τα ίδια πράγματα όλοι. Δεν κατανοώ αυτήν την επίθεση για πράγματα τα οποία είναι αυτονόητα.
Ξέρουμε πολύ καλά ότι είτε έχεις 0,5 είτε έχεις 0,6 όταν έχεις συνυπευθυνότητα και αυξάνεις την ποσότητα μπορεί να πηγαίνεις πολύ αργότερα στο αποτέλεσμα, το οποίο πολλές φορές προβάλλεται σαν κυρίαρχο, αλλά και με το 0,5 πάλι έχεις το πρόβλημα που έχεις με το 0,6 σήμερα. Σε μία συμφωνία δεν είσαι μόνος σου. Διαπραγματεύεσαι με την Ευρωπαϊκή Ένωση, η οποία έχει κάποιους κανόνες, έχει απέναντι κάποιες χώρες, οι οποίες είναι εχθρικές απέναντι στο συγκεκριμένο θέμα, που αφορά το βαμβάκι και τον τρόπο που πριμοδοτείται το βαμβάκι. Είναι από τα προϊόντα εκείνα που έχουν ένα συγκεκριμένο σύστημα πριμοδότησης, που είναι ευνοϊκό και το ότι το διατηρήσαμε είναι πολύ μεγάλη επιτυχία.
Λέει κάποιος, γιατί δεν δεχθήκατε την πρόταση της Κομισιόν. Δεν δεχθήκαμε την πρόταση της Κομισιόν, γιατί έχουμε δει ότι τα περιθώριά μας στο βαμβάκι έχουν εξαντληθεί. Τα τελευταία δέκα χρόνια διπλασιάσαμε το βαμβάκι, έχουμε φτάσει σε ένα οριακό σημείο και τα μέτρα τα οποία ψηφίστηκαν τώρα στο νέο κανονισμό είναι θετικά από ένα εκατομμύριο διακόσιες χιλιάδες και κάτω και είναι αρνητικά από ένα εκατομμύριο διακόσιες χιλιάδες και πάνω. Δηλαδή αν έχεις μέχρι ένα εκατομμύριο διακόσιες δεκατρείς χιλιάδες τόνους βαμβάκι έρχεσαι στο 0,6- άρα, λοιπόν, είμαστε σε αυτό που λέει και ο κ. Στριφτάρης, γιατί δεν δεχθήκατε το 0,6- αλλά από εκεί και κάτω...
ΣΠΥΡΙΔΩΝ ΣΤΡΙΦΤΑΡΗΣ: Δεν είπα αυτό. Για το 0,40 είπα...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): ...έχεις μία ωφέλεια υπέρ σου. Μέχρι το ένα εκατομμύριο εκατόν τριάντα επτά χιλιάδες έχεις την ωφέλεια ότι δεν έχεις καμία συνυπευθυνότητα, παραμένεις στο ίδιο καθεστώς. Και επειδή είμαστε μπροστά σε αναθεώρηση της Κοινής Αγροτικής Πολιτικής το 2003 πάμε σε ένα νέο στάτους που λέει ότι έχουμε πλέον ευρωπαϊκή παραγωγή βάμβακος ένα εκατομμύριο πεντακόσιες χιλιάδες τόνους από το ένα εκατομμύριο τριάντα μία χιλιάδες που είχαμε πριν. Αυτό αντιστοιχεί για την Ελλάδα πολύ περισσότερο από το επτακόσιες εβδομήντα οκτώ τόνους που έχουμε. Έχει τα υπέρ και τα κατά.
Τι πρέπει να κάνουμε, λοιπόν; Να δούμε πώς θα ελαχιστοποιήσουμε τα κατά του νέου κανονισμού και να πάρουμε τα πλεονεκτήματα του νέου κανονισμού. Σε αυτά τα πλαίσια, λοιπόν, κάνουμε και αυτή τη συγκεκριμένη συμφωνία. Όλοι μιλάμε ότι δεν θα έχουμε νερό, όλοι μιλάμε για εξάντληση εδαφών. Ξέρουμε πολύ καλά ότι στην Καρδίτσα έξι, επτά χρόνια μονίμως στο ίδιο χωράφι βάζουν βαμβάκι. 'Ετσι έχει εξαντληθεί. Πρέπει να κάνουμε αυτό που κάναμε πάντα, την αμσησπορά, ώστε να βρούμε ένα ποσοστό και να μπορούμε να ξαναβελτιώσουμε την ικανότητα των χωραφιών. Εν τοιαύτη περιπτώσει, πέρσι είχαμε ένα αποτέλεσμα. Δεν πρέπει να το δούμε αυτό το αποτέλεσμα; Δεν είχαμε, λοιπόν, τη μεγαλύτερη τιμή που ήταν αποτέλεσμα όλων αυτών των ενεργειών τις οποίες έχουμε κάνει; Εμείς δεν κάνουμε τίποτα χωρίς συνεννόηση. 
Κλείνω, λοιπόν, με αυτό που ειπώθηκε για τη σύγκριση, για το Υπουργείο Γεωργίας. Οι Σέρρες σας είπα και πριν ότι έχουν ένα πλαφόν "χ". Εάν το πλαφόν που έχουν οι Σέρρες δεν το υπερβούν ενδιαμέσως οι παραγωγοί, θα έχει την ωφέλεια ο κάθε παραγωγός. Δεν χρειάζεται να πάμε να μαλώνουμε με τον κάθε παραγωγό, έβαλες δέκα στρέμματα, έβαλες έντεκα, έπρεπε να βάλεις εννιάμισι.Αν δεν υπερβεί το πλαφόν του νομού, έχει τελειώσει το θέμα. 'Οπου το υπερβεί θα πάμε στα δικαιώματα, με βάση την υπουργική απόφαση. 
Πού είναι η σύγχυση, λοιπόν; Δεν μπορώ να την κατανοήσω. Και εν πάση περιπτώσει, αυτά που κάνει το Υπουργείο Γεωργίας δεν τα κάνει αυθαίρετα γιατί έτσι τα σκέφτεται ο Υπουργός και ο Υφυπουργός. Είναι αποτέλεσμα συζητήσεων με όλους αυτούς τους ανθρώπους που δουλεύουν στο βαμβάκι. Γι'αυτό, λοιπόν, θεωρώ ότι έχουμε χρέος, όπως στο λάδι βρήκαμε τη μεγιστοποίηση της ενίσχυσης, έτσι και στο βαμβάκι να εκμεταλλευθούμε τη δυνατότητα που μας δίνει ο κανονισμός να έχουμε τις περισσότερες εισροές. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
Πρώτη είναι η με αριθμό 913/14-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Εξωτερικών, σχετικώς με πρόσφατο δημοσίευμα βρετανικής εφημερίδας αναφερόμενο στην απόφαση του βρετανικού Υπουργείου Εσωτερικών για εφαρμογή διακρίσεων επί της εθνικότητας σε βάρος ορισμένων εθνικών ομάδων συμπεριλαμβανομένων και των Ελλήνων Ποντίων, η οποία λόγω κωλύματος του Υπουργού δε θα συζητηθεί και διαγράφεται.
Δεύτερη είναι η με αριθμό 903/14-5-2001 επίκαιρη ερώτηση του Βουλευτή της Νέας Δημοκρατίας κ. Παναγιώτη Αδρακτά προς τον Υπουργό Εργασίας και Κοινωνικών Ασφαλίσεων, σχετικώς με την υλοποίηση των προγραμμάτων κατάρτισης του Οργανισμού Απασχόλησης Εργατικού Δυναμικού σε θέματα διοικητικής υποστήριξης υπηρεσιών κλπ.
Η επίκαιρη ερώτηση του κ. Παναγιώτη Αδρακτά έχει ως εξής:
"Ο Οργανισμός Απασχόλησης Εργατικού Δυναμικού υλοποιεί μια πληθώρα προγραμμάτων κατάρτισης Σ.Ε.Κ. στα οποία συγκαταλέγονται και εκείνα σε θέματα διοικητικής υποστήριξης υπηρεσιών. Ουσιαστικά η κατάρτιση στα συγκεκριμένα προγράμματα συνίστανται στην τοποθέτηση των ενδιαφερομένων εξαρχής σε υπηρεσίες του δημοσίου, στο ΙΚΑ, στα ασφαλιστικά ταμεία κλπ με στόχο την προσφορά εργασίας. 
Αυτό εν τούτοις που πρέπει να υπογραμμισθεί είναι ότι τα προγράμματα αυτά δεν είναι συγχρηματοδοτούμενα από την Ευρωπαϊκή Ένωση αλλά αντίθετα καλύπτονται αποκλειστικά από πόρους του ΟΑΕΔ. Παράλληλα ο ίδιος ο ΟΑΕΔ δεν τα αναγνωρίζει όπως τα υπόλοιπα προγράμματα κατάρτισης, γεγονός που αποδεικνύεται και από την εξαίρεση υπαγωγής των καταρτισθέντων σε αυτά από τα προγράμματα Stage. Παρ'όλα αυτά ο αριθμός των καταρτιζομένων στο προαναφερόμενο πρόγραμμα το έτος 2001 υπερβαίνει για την περιοχή της Αττικής τα 3.250 άτομα. Κατά την προεκλογική μάλιστα περίοδο ο αριθμός αυτός ήταν πολλαπλασίως μεγαλύτερος.
Επομένως, γίνεται εύκολα αντιληπτό ότι ο λόγος ύπαρξης των προγραμμάτων αυτών κατάρτισης όχι μόνο παρουσιάζεται αμφίβολος αλλά ενδεχομένως ενέχει και σκοπιμότητες πολιτικής-κομματικής φύσεως. Προς επίρρωση των ισχυρισμών αυτών αναφέρουμε ότι στο Τ.Ε.Α.Π.Ε.Τ. έχουν τοποθετηθεί δέκα καταρτιζόμενοι εκ των οποίων αν και εργάζοντο μόνο τέσσερις βεβαιώνεται κάθε μήνα ότι απασχολούνται και συνεπώς αμείβονται και οι δέκα. 'Αξιο απορίας είναι ωστόσο που προσφέρουν υπηρεσίες οι υπόλοιποι.
Ερωτάσθε, κύριε Υπουργέ: 
1. Αν θα ζητήσετε ευθύνες από τη διοίκηση του ΟΑΕΔ για την υλοποίηση του Προγράμματος Διοικητικής Υποστήριξης Υπηρεσιών και τον καταλογισμό τυχόν ποινικών ευθυνών.
2. Αν θα προχωρήσετε σε έλεγχο και εντοπισμό και άλλων ομοίων περιπτώσεων."
Ο Υφυπουργός Εργασίας και Κοινωνικών Ασφαλίσεων, κ. Χρήστος Πρωτόπαπας, έχει το λόγο, αν ο ερωτών συνάδελφος αφήσει το τηλέφωνο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, έγινε έλεγχος σύμφωνα με την ερώτηση του κυρίου συναδέλφου, κατά τον οποίον όμως διαπιστώθηκε ότι δεν είναι έτσι τα πράγματα. Υπήρχαν έντεκα καταρτιζόμενοι, ένας έφυγε για άλλη υπηρεσία και οι υπόλοιποι δέκα δουλεύουν σε τμήματα διοικητικού, οικονομικού, παροχών, γραφείου διοικητικού συμβουλίου, η παρουσία τους είναι καθημερινή, ελέγχεται με όλα τα δελτία παρακολούθησης και μάλιστα κατά τη δήλωση του ταμείου η παρουσία τους και η ανταπόκρισή τους στην εργασία που τους έχει ανατεθεί είναι ιδιαίτερα αποτελεσματική.
Δεν ξέρω από πού βγάζει ο συνάδελφος αυτά που είπε. Εγώ έχω στα χέρια μου και μπορώ να το καταθέσω, εάν επιθυμεί, τη σχετική δήλωση επικουρικής ασφάλισης προσωπικού, η οποία εξάλλου επιβεβαιώθηκε και από έλεγχο που έκανε ο ΟΑΕΔ. Από εκεί και πέρα αν χρειασθεί να κάνουμε και άλλους ελέγχους θα τους κάνουμε, αλλά οι έλεγχοι έγιναν ήδη και δεν συμφωνώ με τις διαπιστώσεις του κυρίου συναδέλφου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αδρακτάς έχει το λόγο.
ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, στην επίκαιρη ερώτηση κατ'αρχήν είναι το δεύτερο σκέλος για τους εργαζόμενους στο Ταμείο Τσιμέντου. Μιλάμε, όπως είδατε, για το Πρόγραμμα Διοικητικής Υποστήριξης Υπηρεσιών. Είναι ένα πρόγραμμα που αμιγώς πληρώνεται από τον ΟΑΕΔ, δεν συγχρηματοδοτείται από την Ευρωπαϊκή Ένωση και δεν συμπεριλαμβάνεται ούτε στα προγράμματα stage. 
Μέσα στο 2001 ήδη έχετε πάρει τρεις χιλιάδες διακόσια πενήντα άτομα στην περιφέρεια Αττικής. Προεκλογικά δε ήταν πολλαπλάσια αυτά τα άτομα, περίπου δεκαπέντε χιλιάδες, απ' ό,τι μπορέσαμε να βρούμε, γιατί δεν μας δίνετε και στοιχεία, χωρίς κριτήρια επιλογής, χωρίς τίποτα και είναι αυτά ακριβώς που εσείς λέγατε ότι αν βγείτε κυβέρνηση, θα διορίσετε. Και με αυτό το όργιο και την εκμετάλλευση αυτών των ανέργων και την αγωνία τους να βρουν δουλειά -που έχετε φθάσει την ανεργία στο 13%- εξαπατήσατε για άλλη μία φορά τους νέους, για να πουλήσετε πάλι προσδοκία ότι θα τους μονιμοποιήσετε. 
Είναι απαράδεκτο αυτό, κύριε Υπουργέ, και το ξέρετε ότι έχει λειτουργήσει, το ζήσαμε όλοι. Ήρθαν ακόμη και σε παιδιά δικά μας, οικογένειες δικές μας να τους πουν ότι ψηφίστε ΠΑΣΟΚ και μετά από τις εκλογές θα σας μονιμοποιήσουμε από αυτό το πρόγραμμα, που δεν είναι καν συγχρηματοδοτούμενο. Έγινε ένα όργιο...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πείτε ονόματα, κύριε συνάδελφε. Ποιους ...
ΠΑΝΑΓΙΩΤΗΣ ΑΔΡΑΚΤΑΣ: Θα σας δώσουμε ονόματα. Αφήστε το αυτό το παραμύθι. Ξέρετε πως λειτούργησε ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αφήστε τα αυτά, κύριε συνάδελφε...
ΠΑΝΑΓΙΩΤΗΣ ΑΔΡΑΚΤΑΣ: Τουλάχιστον δεκαπέντε χιλιάδες βάλατε από τα στοιχεία που έχουμε, χωρίς να έχουν ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, πείτε ονόματα.
ΠΑΝΑΓΙΩΤΗΣ ΑΔΡΑΚΤΑΣ: Με συγχωρείτε, με ποια προκήρυξη το κάνατε, με ποια αξιοκρατία, με ποια στοιχεία τους προσλάβατε; Είναι γνωστά.
Σε ό,τι αφορά για το Ταμείο Τσιμέντου...
ΠΡΟΕΔΡΕΥΩΝ (Κωνσταντίνος Γείτονας): Στα συγκεκριμένα ερωτήματα ελάτε. Έχετε δύο συγκεκριμένα ερωτήματα.
ΠΑΝΑΓΙΩΤΗΣ ΑΔΡΑΚΤΑΣ: Αυτά αναπτύσσω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Πολύ ωραία.
ΠΑΝΑΓΙΩΤΗΣ ΑΔΡΑΚΤΑΣ: Αυτά είναι, αλλά δεν συμφέρει να τα ακούσουν. Eπιτέλους θα τα ακούσουν και δεν θα περάσει άλλο. 
Όσον αφορά για τα τσιμέντα, σας πληροφορώ ότι είναι δέκα άτομα, έχουμε και τα ονόματα ποιοι είναι. Δεν την κάναμε στην τύχη την ερώτηση. Και σήμερα έχω την πληροφορία ότι δεν είναι εκεί. Είναι δέκα άτομα. Υπογράφει τις καταστάσεις ο πρόεδρος, που δεν πατάει εκεί και δεν είναι υποχρεωμένος να πηγαίνει από το πρωί να ξέρει τι γίνεται. Γιατί δεν τα υπογράφει ο διευθυντής προσωπικού, ο προσωπάρχης αυτά τα στοιχεία; Είναι εδώ οι υπογραφές τους, είναι εδώ τα στοιχεία. Ξέρουμε ακόμη από πληροφορίες πού εργάζονται. Ξέρετε και ποια ονόματα είναι. Πιστεύω ότι υπάρχει και πιθανώς συναδέλφου πολιτευτού, η κόρη και ξέρουμε ότι υπηρετούν σε άλλα γραφεία. Ψάξτε το καλύτερα. 
Πριν έρθω, είχα και αυτήν την πληροφόρηση ότι και σήμερα δεν είναι οι έξι μέσα στα Τσιμέντα. Όταν γνωρίζουμε, έστω και έτσι ρουσφετολογικά, που προσελήφθησαν, ότι από τα Τσιμέντα ή από τα άλλα ταμεία μετάλλων κάνουν μήνες για να βγουν οι συντάξεις -και στο ΙΚΑ ακόμη κάνουν μήνες να βγουν οι συντάξεις- δεν μπορεί να αποσπώνται σε κάποια πολιτικά γραφεία για να εξυπηρετούνται άλλοι και να πληρώνει ο ελληνικός λαός.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, έχω την εκτίμηση ότι ο κύριος συνάδελφος επιχειρεί να κάνει κάποια απαράδεκτη κομματική εκμετάλλευση ενός θέματος, που δεν προσφέρεται για κομματική εκμετάλλευση, διότι σε τελική ανάλυση και κριτήρια υπάρχουν για όλα αυτά τα σεμινάρια...
ΠΑΝΑΓΙΩΤΗΣ ΑΔΡΑΚΤΑΣ: Ποια είναι η σκοπιμότητα αυτών των προγραμμάτων;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Και κριτήρια υπάρχουν και η σκοπιμότητα είναι τεράστια, διότι προσφέρει την ευκαιρία σε νέους και νέες, οι οποίοι ποτέ δεν έχουν δουλέψει και οι οποίοι συνήθως έχουν βγάλει το λύκειο μόνο ...
ΠΑΝΑΓΙΩΤΗΣ ΑΔΡΑΚΤΑΣ: Ποια είναι η εκπαίδευση, ποια χαρτιά παίρνουν και σε τι αξιοποιούνται εν συνεχεία;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): ....να μάθουν τον εργασιακό χώρο και να εκπαιδευτούν πάνω σε στοιχεία διοικητικών υπηρεσιών στους εργασιακούς χώρους και βεβαίως να συμβάλουν και στη διευκόλυνση μιας σειράς προβλημάτων, που υπάρχουν. Κριτήρια υπάρχουν. 
Στην πρόσφατη προκήρυξη του ΟΑΕΔ για την Αθήνα...
ΠΑΝΑΓΙΩΤΗΣ ΑΔΡΑΚΤΑΣ: Στην πρόσφατη μπήκαν, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Στην πρόσφατη προκήρυξη του ΟΑΕΔ για την Αθήνα υπάρχουν αυτά τα κριτήρια και σας καλώ να πάτε να τα δείτε, για να μην αμφιβάλετε.
ΠΑΝΑΓΙΩΤΗΣ ΑΔΡΑΚΤΑΣ: Στην τελευταία μπήκαν. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Οι άνθρωποι στους οποίους αναφέρεσθε έχουν προσληφθεί με αυτά τα κριτήρια και να πάτε να δείτε την προκήρυξη, για να μην αμφιβάλετε και να σταματήσει αυτή η εκμετάλλευση από ορισμένους συναδέλφους της Νέας Δημοκρατίας, η οποία τίποτα δεν προσφέρει και σε τελική ανάλυση εγώ θα έλεγα ότι θίγει και την αξιοπρέπειά μας...
ΠΑΝΑΓΙΩΤΗΣ ΑΔΡΑΚΤΑΣ: Πέστε μας ποιους προσλάβατε προεκλογικά.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Αδρακτά. Μα, δεν γίνεται έτσι ο διάλογος στη Βουλή. Θα αφήσετε επιτέλους τον Υπουργό να ολοκληρώσει;
ΠΑΝΑΓΙΩΤΗΣ ΑΔΡΑΚΤΑΣ: Αυτό που ξέρει όλος ο κόσμος δεν θέλετε να το παραδεχθείτε.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είναι δείγμα εκνευρισμού του συναδέλφου, ο οποίος δεν μπορεί να τεκμηριώσει τους ισχυρισμούς του. 
Και δεν μπορεί να θίγουμε την αξιοπρέπεια νέων ανθρώπων, μάλιστα με αυτόν τον τρόπο, χωρίς να μπορούμε να καταθέσουμε ούτε όνομα ανθρώπου, ο οποίος πήγε και έταξε σε κάποια από τα παιδιά αυτά μονιμοποίηση.
Παρακαλώ πολύ ο οιοσδήποτε, συνάδελφος ή μη συνάδελφος ή πολιτικό πρόσωπο, είτε πολιτευτής του οποιουδήποτε κόμματος, έχει κάνει τέτοιο πράγμα, προκαλώ το συνάδελφο να καταθέσει στην Εθνική Αντιπροσωπεία το όνομά του και είναι σίγουρο ότι αμέσως από τη δική μας την πλευρά, αν έχει γίνει κάτι τέτοιο, δεν έχουμε λόγο να μην το δεχθούμε. Αλλά σε καμία περίπτωση να εκτοξεύονται τέτοιες απαράδεκτες κατηγορίες περί δήθεν υποσχέσεων και μονιμοποιήσεων σ' ένα πρόγραμμα, που είναι σαφές ότι καμία δυνατότητα ούτε καν ανανέωσης δεν έχει...
ΠΑΝΑΓΙΩΤΗΣ ΑΔΡΑΚΤΑΣ: Δεν το λέγατε αυτό.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Αδρακτά.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είναι σαφές από την προκήρυξη.
...και στο οποίο έχουν μπει κριτήρια είναι απαράδεκτο, χωρίς να αναφέρεται ούτε ένα όνομα χωρίς να υπάρχει ούτε ένα στοιχείο, χωρίς να υπάρχει ούτε μία συγκεκριμένη αναφορά να επιχειρείται η σπίλωση από συναδέλφους της Νέας Δημοκρατίας.
ΠΑΝΑΓΙΩΤΗΣ ΑΔΡΑΚΤΑΣ: Πείτε μας πόσους βάλατε προεκλογικά.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εάν θέλει ο συνάδελφος, τον καλώ να πάρει τώρα τηλέφωνο στο ταμείο ή να πάει ο ίδιος τώρα στο ταμείο και να δει, αν τα δέκα αυτά παιδιά είναι εκεί ή όχι. 
ΠΑΝΑΓΙΩΤΗΣ ΑΔΡΑΚΤΑΣ: Πήγα πριν έλθω.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Καλώ τον ίδιο τον συνάδελφο να πάει τώρα στο ταμείο και να πάμε μαζί αν θέλει, για να δει αν είναι εκεί ή όχι. Δεν ξέρω αν έχει αντιθέσεις με συναδέλφους του Νομού Ηλείας, αλλά αυτό δεν προσφέρει πραγματικά στο να σπιλώνουμε συνειδήσεις.
ΠΑΝΑΓΙΩΤΗΣ ΑΔΡΑΚΤΑΣ: Με κανένα δεν έχω αντιθέσεις. Αυτήν την πολιτική όχι σε μένα. Προεκλογικά πόσους πήρατε; Τη μισή Ελλάδα βάλατε, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Αδρακτά, σας παρακαλώ. 
ΓΕΩΡΓΙΟΣ ΒΟΥΛΓΑΡΑΚΗΣ: Αφήστε το Βουλευτή να εκφράσει τις απόψεις του.
ΠΡΟΕΔΡΕΥΩΝ (Κωνσταντίνος Γείτονας): Γιατί να αφήσω τον κύριο συνάδελφο να εκφράσει τις απόψεις του με διακοπές παρά τον Κανονισμό κύριε Βουλγαράκη; Κατ' αρχήν δεν χρειάζεται συνήγορο ο κ. Αδρακτάς. Καταλαβαίνει ότι παραβίασε κατ' εξακολούθηση τον Κανονισμό. 
ΓΕΩΡΓΙΟΣ ΒΟΥΛΓΑΡΑΚΗΣ: Δεν είμαι συνήγορος, κύριε Πρόεδρε. Είμαι Κοινοβουλευτικός Εκπρόσωπος.
ΠΡΟΕΔΡΕΥΩΝ (Κωνσταντίνος Γείτονας): Και επειδή είστε Κοινοβουλευτικός Εκπρόσωπος δεν σημαίνει ότι έχετε το λόγο. Και εσείς τώρα παραβιάζετε τον Κανονισμό. Ηρεμία, λοιπόν. 
Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου: "Σύνδεση έρευνας και τεχνολογίας με την παραγωγή και άλλες διατάξεις".
Κύριε Κοινοβουλευτικέ Εκπρόσωπε της Νέας Δημοκρατίας, προσέξτε. Θυμίζω ότι με βάση την απόφαση της Διάσκεψης των Προέδρων στις 3.5.2001 το νομοσχέδιο θα συζητηθεί με τη συνήθη διαδικασία σε δύο συνεδριάσεις.
Επίσης θυμίζω και την απόφαση της Βουλής να συζητηθεί σ' αυτό το νομοσχέδιο και η κατατεθείσα τροπολογία για τις ιδιωτικοποιήσεις του Υπουργείου Εθνικής Οικονομίας. Είναι η τροπολογία η οποία είχε κατατεθεί στο νομοσχέδιο για το Υπουργείο Δικαιοσύνης και απεσύρθη για να συζητηθεί σε άλλο νομοσχέδιο με απόφαση της Βουλής.
Δεν υπάρχει αντίρρηση και προχωρούμε στη συζήτηση του νομοσχεδίου.
Από τη Νέα Δημοκρατία ορίζεται για τη συζήτηση του νομοσχεδίου ως Κοινοβουλευτικός Εκπρόσωπος ο Βουλευτής Α' Αθηνών κ. Γεώργιος Βουλγαράκης.
Από το Κ.Κ.Ε. ορίζεται ως Κοινοβουλευτικός Εκπρόσωπος ο κ. Σπυρίδων Στριφτάρης.
Από το Συνασπισμό της Αριστεράς και της Προόδου ορίζεται ως ειδική αγορήτρια η Βουλευτής κα Ασημίνα Ξηροτύρη-Αικατερινάρη.
Ο εισηγητής του ΠΑΣΟΚ κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι είναι γνωστό ότι η βασική αρχή στην οποία στηρίζεται το οικονομικό σύστημα σε παγκόσμιο επίπεδο στη νέα εποχή, όπως έχει διαμορφωθεί, είναι η ανταγωνιστικότητα. Πρέπει, λοιπόν, η ανταγωνιστικότητα να διέπει κάθε παραγωγική διαδικασία και δραστηριότητα, για να έχει και προοπτική επιβίωσης. 
Στην εποχή μας ο σημαντικότερος παράγοντας που επηρεάζει την παραγωγική διαδικασία είναι η γνώση και η τεχνολογική πρόοδος. Ζούμε την εποχή της γνώσης και της τεχνολογίας, άρα προέχει τα δύο αυτά εργαλεία και να τα προάγουμε, αλλά και να τα αξιοποιούμε.
Με το παρόν σχέδιο νόμου καταβάλλεται σημαντική προσπάθεια να συνδεθεί η έρευνα, άρα και η γνώση και η τεχνολογία με την παραγωγή. 
Η βασική αρχή που διέπει το πρώτο μέρος του σχεδίου νόμου είναι να διαμορφωθεί το πλαίσιο που θα επιτρέψει και θα επιτρέπει και στη συνέχεια να αξιοποιηθούν όλες οι προσπάθειες της έρευνας και τα επιτεύγματα της τεχνολογίας, με σκοπό και στόχο να βελτιωθεί, να διευρυνθεί και να αναπτυχθεί η παραγωγή σύγχρονων και αναγκαίων προϊόντων, ικανών να ανταγωνιστούν παρεμφερή προϊόντα άλλων χωρών.
Όλοι ομιλούμε σήμερα για αύξηση του ΑΕΠ, για μεγέθυνση της πίτας κατά το κοινώς λεγόμενο, αλλά αυτό δεν μπορεί να γίνει χωρίς να υπάρχει ανταγωνιστική παραγωγή. Αυτήν την ανταγωνιστική παραγωγή, μόνο μέσα απ' την ανάπτυξη της έρευνας και της τεχνολογίας μπορούμε να επιτύχουμε, όπως έχουν διαμορφωθεί τα πράγματα.
Ο ν. 1514/1985 ήταν η ουσιαστική θεσμική αλλαγή που συνέβαλε τα μέγιστα στην ανάπτυξη της επιστημονικής και τεχνολογικής έρευνας στην πατρίδα μας και διαμόρφωσε τη δομή για τη λειτουργία του όλου συστήματος, απετέλεσε δε μεγάλη τομή για την εποχή του.
Όμως δεκαέξι χρόνια μετά, με τόσες ραγδαίες εξελίξεις είναι ανάγκη αυτό το πλαίσιο να διαμορφωθεί σε νέα βάση και να διορθωθεί στα σημεία που διαπιστώθηκε ότι έχει αδυναμίες ή ελλείψεις και επιφέρει αναποτελεσματικότητα.
Η σημαντικότερη έλλειψη που παρουσιάζει το σύστημα είναι η μικρή συμμετοχή του ιδιωτικού τομέα, ενώ αυξάνει τη δραστηριότητά του ο ιδιωτικός τομέας στις μέρες μας, που σημαίνει ότι στην πράξη ο ιδιωτικός τομέας εισάγει τεχνολογία και ότι αλλού πληρώνεται η προστιθέμενη αξία της γνώσης και σε ορισμένες περιπτώσεις υψηλού επιπέδου έρευνα και τεχνογνωσία εξάγεται γιατί δεν αξιοποιείται στη χώρα που παράγεται, τη χώρα μας. Το κριτικό πρότυπο και τα επιτεύγματα του Ινστιτούτου Έρευνας και Τεχνολογίας αυτόν τον κανόνα επιβεβαιώνουν.
Το σχέδιο νόμου έρχεται να καλύψει αυτά τα δύο κενά. Αφ' ενός να εντάξει τον ιδιωτικό τομέα στη διαδικασία της έρευνας και της τεχνολογικής ανάπτυξης και να μεγεθύνει τη συμμετοχή του που είναι από τις μικρότερες στον κόσμο και μόλις και μετά βίας περνά το 10% του μέσου όρου της Ευρωπαϊκής Ένωσης. Και από την άλλη μεριά να δώσει κίνητρα στο ερευνητικό δυναμικό για την εφαρμογή και την οικονομική αξιοποίηση των αποτελεσμάτων της εργασίας του, αλλά και σε όσους ενδιαφέρονται να αναπτύξουν τη νέα γνώση και τα προϊόντα της έρευνας, να δημιουργήσουν νέες επιχειρήσεις και να υποστηριχθούν από εξειδικευμένες υποδομές, όπως τα επιστημονικά και τεχνολογικά πάρκα και οι θερμοκοιτίδες επιχειρήσεων έντασης γνώσης. 
Προς την κατεύθυνση αυτήν υποβοηθά ουσιαστικά και συνδράμει το επιχειρησιακό πρόγραμμα για την ανταγωνιστικότητα του Υπουργείου Ανάπτυξης, για την περίοδο 2000-2006 με το ποσό των διακοσίων δισεκατομμυρίων (200.000.000.000) δραχμών περίπου.
Για την επίτευξη των σκοπών του νομοσχεδίου ιδρύονται επίσης με τη μορφή νομικών προσώπων ιδιωτικού δικαίου κέντρο εφαρμογών και τεχνολογιών επικοινωνίας και πληροφορίας ΚΕΤΕΠ, για την προώθηση της τεχνολογίας, της πληροφορίας και της επικοινωνίας.
Ιδρύεται επίσης, μουσείο επιστήμης και τεχνολογίας για τη διάδοση του τεχνολογικού πολιτισμού. Σ' αυτό το σημείο ήθελα να πω, κύριε Υπουργέ, και να επισημάνω ότι πρέπει από τη Βουλή να σας δοθεί η δυνατότητα μέσα από τα άρθρα του σχεδίου νόμου, να επεκτείνετε με παραρτήματα σε όλη την επικράτεια το μουσείο αυτό της επιστήμης για να γίνει χώρος όχι μόνο διάδοσης του τεχνολογικού πολιτισμού, αλλά και σχολείο εκπαίδευσης για τα νιάτα της πατρίδας μας κατά τα πρότυπα άλλων χωρών.
Νομίζω ότι αυτό το έχουμε ανάγκη, ιδιαίτερα στην εποχή που ζούμε.
Ιδρύεται επίσης Α.Ε. κεφάλαιο επιχειρηματικών συμμετοχών υψηλής τεχνολογίας ΚΕΣΥΤΑΕ για την ενίσχυση της επιχειρηματικής δραστηριότητας σε τομείς υψηλής τεχνολογίας, καθώς και η Α.Ε. βιομηχανικής έρευνας και τεχνολογικής ανάπτυξης. 
Καθοριστικό ρόλο στη νέα εξέλιξη μπορεί να παίξει το Εθνικό Συμβούλιο Έρευνας και Τεχνολογίας με τη νέα του δομή, αλλά κυρίως τα τομεακά επιστημονικά συμβούλια στο βαθμό, που θα καταφέρουν να συντονίσουν και να κατευθύνουν την ερευνητική προσπάθεια της χώρας, ανά τομέα, αφού όπως είναι γνωστό δεν έχουμε την πολυτέλεια του κατακερματισμού της. 
Σε αυτό το σημείο, κύριε Υπουργέ, οφείλω να τονίσω ότι ίσως μ' αυτό το σχέδιο νόμου, έπρεπε να δούμε ξανά τη δομή των τεχνολογικών ιδρυμάτων της χώρας μας, να δούμε πώς θα πρέπει να ενοποιήσουμε ακόμη περισσότερο την ερευνητική προσπάθεια. Είμαστε τόσο μικροί και δεν έχουμε την πολυτέλεια της πολυδιάσπασης. Η έρευνα στη χώρα μας τελικά πρέπει να ενοποιηθεί και να διέπεται βασικά από τις ίδιες αρχές για να μπορεί να έχει και ουσιαστικό αποτέλεσμα.
Οι όποιες φωνές ακούγονται προς την αντίθετη κατεύθυνση, γιατί κάποιοι θέλουν να διατηρήσουν τα καπετανάτα τους ή εξυπηρετούν άλλης μορφής λογικές, νομίζω ότι πρέπει να μπουν στο περιθώριο αυτές οι απόψεις και να προχωρήσετε έστω και την τελευταία στιγμή, να τολμήσετε και να τολμήσουμε και εμείς εδώ ως Κοινοβούλιο να κάνουμε αυτήν την τομή στο μεγαλύτερό της μέρος. 
Στην ίδια κατεύθυνση με τα προηγούμενα συμβάλλει και η ανάθεση απευθείας έργων και μελετών στο ΕΘΙΑΓΕ και τους εποπτευόμενους από τη Γενική Γραμματεία Έρευνας και Τεχνολογίας ερευνητικούς και τεχνολογικούς φορείς. 
Στο δεύτερο μέρος του νομοσχεδίου περιλαμβάνονται διατάξεις που σκοπό έχουν να αναβαθμίσουν την αμυντική έρευνα της χώρας μας, να αναμορφώσουν το οργανωτικό πλαίσιο της λειτουργίας της, ώστε να αποτελέσει κεντρικό εργαλείο υποστήριξης του μεγαλύτερου μέρους των αγορών του δημοσίου και να υπάρξει η ερευνητική ένταση που θα καλύψει τις ανάγκες των εξοπλιστικών προγραμμάτων, αφού γι' αυτά δαπανούμε τεράστια ποσά.
Για το σκοπό αυτό ιδρύεται το ΚΕΤΕΘΑ ως ΝΠΔΔ που εποπτεύεται από τον Υπουργό Άμυνας, ενοποιώντας τα κέντρα έρευνας και τεχνολογίας των τριών όπλων. Ρυθμίζονται θέματα του ερευνητικού προσωπικού και συνιστάται επιστημονικό συμβούλιο αμυντικής έρευνας και τεχνολογίας με γνωμοδοτικό χαρακτήρα, για να εισηγείται τις βασικές επιλογές κατά τον προγραμματισμό της κυβερνητικής πολιτικής στον τομέα της αμυντικής έρευνας και τεχνολογίας. 
Στο τρίτο μέρος του σχεδίου νόμου, ρυθμίζονται θέματα άλλων τομέων του Υπουργείου Ανάπτυξης που χρήζουν αλλαγών, για να προσαρμοστούν στη σύγχρονη πραγματικότητα.
Οι βιομηχανικές περιοχές απεμπλέκονται από την ΕΤΒΑ, δημιουργούνται ανώνυμες εταιρείες με τη συμμετοχή και των ιδιωτών, ιδιοκτητών και μη -εννοώ βιομηχανικών γηπέδων- οι οποίες αναλαμβάνουν τη διαχείριση των βιομηχανικών υποδομών.
Εδώ ίσως χρειαστεί μια πρόβλεψη, ώστε οι νέες αυτές ανώνυμες εταιρείες να θεωρούνται ως ενιαία και αυτόνομη επιχείρηση, που θα έχει την ευθύνη διαχείρισης στο εσωτερικό της και να προσδιορίζεται ταυτόχρονα η σχέση της έναντι άλλων φορέων για να μην υπάρχουν αλληλοεπικαλύψεις και πρόσθετες επιβαρύνσεις. 
Νομίζω ότι είναι ένα θέμα το οποίο είδαμε στην επιτροπή και θα πρέπει πριν την ολοκλήρωση του νομοσχεδίου, να δούμε πώς το καλύπτουμε αυτό το σημείο.
Σε σχέση με τις τουριστικές εγκαταστάσεις, που έχουν πάρει ειδικό σήμα του ΕΟΤ και προκειμένου να το διατηρήσουν, τους δίδεται η δυνατότητα, αφού τηρηθούν οι βασικές προϋποθέσεις που απαιτούνται, να αδειοδοτηθούν με τις απαιτούμενες άδειες, κυρίως ασφάλειας για να λειτουργούν νόμιμα. 
Επίσης δίδεται η δυνατότητα για μείωση του κόστους λειτουργίας, αλλά και απελευθέρωσης υπαίθριου χώρου χωρίς να αλλάζει ο συντελεστής δόμησης, να αυξάνει το ύψος των κτιρίων που βρίσκονται σε γήπεδα άνω των πενήντα στρεμμάτων μέχρι τα δεκατριάμισι μέτρα για τα πέρα των διακοσίων μέτρων από τη ζώνη του αιγιαλού και μέχρι τα επτάμισι μέτρα για τα εντός διακοσίων μέτρων από τον αιγιαλό, τηρουμένων και άλλων συντρεχουσών προϋποθέσεων, όπως αποστάσεις από τα όρια του γηπέδου, ποσοστά χαμηλών και υψηλών κτιρίων κλπ. 
Ακόμη, δίδεται παράταση στις μισθώσεις που λήγουν για όσα ξενοδοχεία έχουν συμφωνηθεί ή θα συμφωνηθεί να χρησιμοποιηθούν για τη φιλοξενία της ολυμπιακής οικογένειας κατά τους Ολυμπιακούς Αγώνες του 2004.
Ρυθμίζονται επίσης θέματα τουριστικής εκπαίδευσης με τον ορισμό γενικού διευθυντή, που είναι πλέον και μέλος του Δ.Σ. των Σχολών Τουριστικών Επαγγελμάτων, το οποίο έχει επταμελή σύνθεση με τη νέα ρύθμιση, έναντι της δεκαεξαμελούς σύνθεσης του προηγούμενου συμβουλίου. 
Επίσης, ρυθμίζονται θέματα λειτουργίας των καζίνο με το διαχωρισμό του διοικητικού ελέγχου που εξακολουθεί να τον ασκεί το Υπουργείο Ανάπτυξης καθώς και την εφαρμογή των όρων αδειών ίδρυσης και λειτουργίας από τον οικονομικό έλεγχο που θα ασκεί το Υπουργείο Οικονομικών. 
Ρυθμίζονται θέματα που αφορούν τις εισφορές των ξεναγών και συστήνεται θέση προέδρου στον ΕΟΤ ως μονοπρόσωπο όργανο διοίκησης, έναντι του πολυπρόσωπου προέδρου, διοικητικού συμβουλίου και του γενικού γραμματέα του ΕΟΤ.
Ρυθμίζονται θέματα της νομοθεσίας της ιδιωτικής ασφάλισης και ο τρόπος πληρωμής των δικαιούχων από το επικουρικό κεφάλαιο, που δημιουργείται. 
Τροποποιείται επίσης το υφιστάμενο καθεστώς του Οργανισμού Ασφάλισης Προσωπικού (ΟΑΠ-ΔΕΗ) και δημιουργείται ειδικό κεφάλαιο το οποίο τροφοδοτείται από τη διάθεση μετοχών της ΔΕΗ σε τρίτους και ρυθμίζονται θέματα ακόμη ιατρικού και λοιπού προσωπικού του Οργανισμού Ασφάλισης Προσωπικού ΔΕΗ. 
Ευελπιστώ, κύριε Υπουργέ, ότι αυτές οι ευνοϊκές ρυθμίσεις, που αφορούν τον ΟΑΠ-ΔΕΗ μας προϊδεάζουν για τις τελικές αποφάσεις της Κυβέρνησης για το ασφαλιστικό σύστημα της χώρας, ώστε όλοι να μείνουν ικανοποιημένοι.
Tέλος προβλέπεται η έκδοση προεδρικού διατάγματος με πρόταση του Υπουργού Ανάπτυξης για την κωδικοποίηση σε ενιαίο κείμενο της ισχύουσας νομοθεσίας για την έρευνα και την τεχνολογία, κάτι που νομίζω ότι πρέπει να αποτελεί υποχρέωση για όλα τα Υπουργεία και να περιλαμβάνεται σε όλα τα νομοσχέδια, ώστε μ' αυτόν τον τρόπο να περιορίσουμε την ταλαιπωρία του πολίτη, αλλά και το κράτος να λειτουργεί με ευκολία και να πορεύεται σε ευθύ δρόμο και όχι μέσα από δαιδαλώδεις διαδρομές.
Όλα αυτά που ανέφερα πριν, νομίζω ότι συμβάλλουν σημαντικά στην προώθηση της έρευνας και της τεχνολογίας, στη σχέση της με την παραγωγή και πώς αυτή αξιοποιείται καλύτερα και νομίζω ότι επειδή είμαστε σε μια περίοδο που τα ζητήματα αυτά πρέπει να αξιοποιηθούν στον καλύτερο και μεγαλύτερο δυνατό βαθμό είναι υποχρέωση όλων μας να ψηφίσουμε το νομοσχέδιο.
Ευχαριστώ πολύ. 
(Χειροκροτήματα από την πτέρυγα του ΠΑ.ΣΟ.Κ.)
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, θέλω να αναφέρω ορισμένες διορθώσεις.
ΠΡΟΕΔΡΕΥΩΝ (Κωνσταντίνος Γείτονας): Δυο λεπτά, κύριε Υπουργέ. Μη βιάζεστε. Θα σας δώσω το λόγο. Τον δικαιούσθε όποτε το ζητήσετε, αλλά μια στιγμή να κάνω μια ανακοίνωση.
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" ογδόντα χρόνια από την ενσωμάτωση της Θράκης στην Ελλάδα, δεκαέξι μαθητές και ένας δάσκαλος του Δημοτικού Σχολείου Βουλιαγμένης Αττικής. 
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Ορίστε, κύριε Υπουργέ, θέλετε κάτι να πείτε. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ, κύριε Πρόεδρε.
Θέλω να ενημερώσω το Σώμα ότι έχω διανείμει ορισμένες διορθώσεις επί των διατάξεων του συζητούμενου νομοσχεδίου, οι οποίες είχαν προταθεί και συζητηθεί στη συνεδρίαση της κοινοβουλευτικής επιτροπής. Έχουν διανεμηθεί.
ΠΡΟΕΔΡΕΥΩΝ (Κωνσταντίνος Γείτονας): Να τις καταθέσετε για τα Πρακτικά και να διανεμηθούν, ούτως ώστε να ενημερωθούν οι συνάδελφοι. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ πολύ, κύριε Πρόεδρε. 
(Στο σημείο αυτό ο Υπουργός Ανάπτυξης κ. Νικόλαος Χριστοδουλάκης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
"ΔΙΟΡΘΩΣΕΙΣ
στο Σχέδιο Νόμου: "Σύνδεση έρευνας και τεχνολογίας με την παραγωγή και άλλες διατάξεις"
- Στο Άρθρο 1
Στην παρ 8 και στον ενδέκατο στίχο της νέας παραγράφου 12 οι λέξεις "στο αντικείμενό τους" αντικαθίστανται με τις λέξεις "στο αντικείμενο του Συμβουλίου".
- Στο Άρθρο 2
Στον δέκατο όγδοο στίχο του προστιθέμενου άρθρου 23Α μετά τις λέξεις "τα αποτελέσματα της αξιολόγησης" τίθενται οι λέξεις "κοινοποιούνται σε κάθε ενδιαφερόμενο" μεταξύ δύο κομμάτων.
- Στο Άρθρο 3
Στην περίπτωση 1, που προστίθεται με την παρ. 2 και στον έβδομο στίχο μετά τη λέξη "ινστιτούτου" τίθεται ",".
Στον ενδέκατο στίχο μετά τη λέξη "χρηματοδοτούμενα" διαγράφεται το κόμμα και στον επόμενο στίχο οι λέξεις "συμμετείχε ενεργά ο ερευνητής" αντικαθίστανται από τις λέξεις "συμμετείχαν ενεργά οι ερευνητές και οι Ε.Λ.Ε."
Επίσης, στον δέκατο έκτο στίχο αντί των λέξεων "ερευνητικού κέντρου ή αυτοτελούς ερευνητικού Ινστιτούτου" τίθενται οι λέξεις "αρμόδιου φορέα".
- Στο Άρθρο 8
Μετά την παρ. 2 προστίθεται παρ 3 ως εξής:
"3. Από της δημοσιεύσεως του προεδρικού διατάγματος της παραγράφου 1 του άρθρου αυτού οι μετοχές της ανώνυμης εταιρείας με την επωνυμία "Εθνικό Δίκτυο Έρευνας και Τεχνολογίας (Ε.Δ.Ε.Τ. ΑΕ)", που ανήκουν στο Ελληνικό Δημόσιο. περιέρχονται στο Κ.Ε.Τ.Ε.Π. και με το ίδιο π.δ. α) το νομικό πρόσωπο ιδιωτικού δικαίου με την επωνυμία "Ινστιτούτο Επεξεργασίας Λόγου (Ι.Ε.Λ.)" θα αποτελέσει ερευνητικό ινστιτούτο του Κ.Ε.Τ.Ε.Π. και β) το Εθνικό Κέντρο Τεκμηρίωσης (Ε.Κ.Τ.). που λειτουργεί στο Εθνικό Ίδρυμα Ερευνών, αποσπάται και αποτελεί τεχνολογικό ινστιτούτο του Κ.Ε.Τ.Ε.Π."
- Στο Άρθρο 10
Στην παρ. 2 στον ένατο στίχο διαγράφονται οι λέξεις "Εταιρεία Τεχνολογικής Ανάπτυξης Τροφίμων (ΕΤΑΤ ΑΕ)".
Στο δέκατο τέταρτο στίχο προ των λέξεων "Ελληνικό Κέντρο Αργυλομάζης" διαγράφεται η λέξη "και" και τίθεται ",".
Επίσης, μετά τη λέξη "Αργυλομάζης" τίθενται "," και οι λέξεις "Ελληνικό Κέντρο Αργυροχρυσοχοΐας", μετά δε τις λέξεις "(ΕΛ.Κ.Α. ΑΕ)" τίθενται οι λέξεις "και Κέντρο Ελληνικού Ενδύματος (Κ.ΕΛ.ΕΝ)".
- Στο Άρθρο 12
Στην παρ. 3 προ των λέξεων "Όργανα διοικήσεως του Κ.Ε.Τ.ΕΘ.Α." τίθεται ο αριθμός "4." και στην περίπτωση β. της παρ. 4 όπως αριθμήθηκε παραπάνω μετά τις λέξεις "από πέντε (5) μέλη" προστίθενται οι λέξεις "που προέρχονται από το Δ.Σ.".
- Στο Άρθρο 15
Στην περίπτωση δ της παρ. 1 στο δεύτερο στίχο η λέξη "υφιστάμενες" διαγράφεται και στον έκτο στίχο αντί των λέξεων "του έργου" τίθενται οι λέξεις "των έργων".
- Στο Άρθρο 19
Στην παρ. 1 προστίθεται εδάφιο ως εξής:
"Η παράταση αυτή περιλαμβάνει και τις μισθώσεις, οι οποίες έχουν καταγγελθεί για λήξη του χρόνου διάρκειάς τους, αλλά δεν έχουν εκδικαστεί και ο μισθωτής εξακολουθεί να βρίσκεται στο μίσθιο."
- Στο Άρθρο 20
Στην παρ. 2 στην περίπτωση (β), αντί του "β." τίθεται παράγραφος "3." και στον πρώτο στίχο αντί της λέξης "άρθρου" τίθεται η λέξη "νόμου".
- Στο Άρθρο 23
Στην παρ. 1 μετά τις λέξεις "ως εξής:" τίθεται ο τίτλος "Άρθρο 6", με προ αυτού εισαγωγικά και διαγράφονται τα εισαγωγικά πριν τον αριθμό "1."
Στην παρ. 3 στο δεύτερο εδάφιο της περίπτωσης (β) της παρ. 13 που προστέθηκε στον πρώτο στίχο οι λέξεις "για την χρήση του έτους 2001" αντικαθίστανται από τις λέξεις "για τις χρήσεις των ετών 2000-2001".
Στην παρ. 6 στον τρίτο στίχο της παρ. 24 που προστίθεται αντί των λέξεων "παρόντος άρθρου" τίθενται οι λέξεις "άρθρου 2 του νόμου αυτού".")
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Επίσης έχω λάβει την παρατήρηση της Επιστημονικής Επιτροπής, η οποία λέει να αλλάξουμε μια φράση και θέλω να τη διαβάσω. Στο άρθρο 1 παράγραφος 11 αντί της εκφράσεως "η τελευταία πρώην δ' περίπτωση μετονομάζεται σε ε'" να γίνει "η τελευταία πρώην δ' περίπτωση αναριθμείται". Την τροποποίηση αυτήν την καταθέτω στα Πρακτικά. Σας ευχαριστώ.
(Στο σημείο αυτό ο Υπουργός Ανάπτυξης κ. Νικόλαος Χριστοδουλάκης καταθέτει για τα Πρακτικά την προαναφερθείσα τροποποίηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Πολύ ωραία.
Το λόγο έχει ο εισηγητής της Νέας Δημοκρατίας κ. Τσιαρτσίωνης.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, κυρίες και κύριοι συνάδελφοι, με το παρόν νομοσχέδιο που φέρνει σήμερα η Κυβέρνηση προσπαθεί να επιχειρήσει τη σύνδεση της παραγωγής και του ερευνητικού έργου της χώρας. Κανείς πιστεύω σ' αυτήν την Αίθουσα δεν θα διαφωνήσει με αυτόν το στόχο, που έχει ακουστεί πολλές φορές τα τελευταία είκοσι χρόνια και που σήμερα μετά και από την υλοποίηση τόσων δαπανηρών κοινοτικών προγραμμάτων παραμένει ακόμη μακρινός και άπιαστος.
Στην Ευρωπαϊκή Ένωση η συμμετοχή του ιδιωτικού τομέα στις δαπάνες για την έρευνα είναι δύο έως τρεις φορές μεγαλύτερη απ' αυτήν του κράτους, ενώ αντίθετα στην Ελλάδα είναι τέσσερις φορές μικρότερη. Το παρόν νομοσχέδιο σωστά φιλοδοξεί να αλλάξει τα σημερινά δεδομένα πλην όμως η συνταγή που ακολουθείται είναι βέβαιο ότι δεν θα φέρει αποτέλεσμα. Αντίθετα θα απορυθμίσει τον υπάρχοντα ερευνητικό ιστό της χώρας.
Η βασική μας διαφωνία βρίσκεται στη φιλοσοφία του σχεδίου νόμου, όπου η βασική έρευνα εξωθείται σε αναγκαστική και άνευ όρων συνεργασία με τη βιομηχανία προκειμένου να καλυφθεί η σχεδόν πλήρης ανυπαρξία συμμετοχής του ιδιωτικού τομέα. 
Θέση μας είναι ότι η βασική και εφαρμοσμένη έρευνα πρέπει να προχωρήσουν παράλληλα και συντονισμένα, τροφοδοτώντας η μία την άλλη με στόχο τον τεχνολογικό εκσυγχρονισμό και την καινοτόμο παραγωγή ανταγωνιστικών ελληνικών προϊόντων. Πρέπει να διαφυλαχθεί η θεσμική και οικονομική αυτοτέλεια και των δύο και σε καμία περίπτωση δεν πρέπει ο ένας τομέας να ακυρώσει τον άλλον. 
Για να αναπτυχθεί η συνεργασία τους πρέπει να υπάρχουν όμως και αντίστοιχες ομάδες ερευνητών. Εάν ο ένας τομέας υπολειτουργεί, τότε είναι βέβαιο ότι θα συμπαρασύρει και τον άλλον σε φτωχά αποτελέσματα. Αν σήμερα η συμμετοχή της βιομηχανικής έρευνας βρίσκεται σε χαμηλά επίπεδα, πρέπει να δούμε τι φταίει σ' αυτόν τον τομέα και να το θεραπεύσουμε. Πρέπει στον επιχειρηματία να δημιουργηθούν οι προϋποθέσεις και τα κίνητρα, ώστε ο ίδιος να επενδύσει στην έρευνα αντιλαμβανόμενος ότι έτσι αυξάνει την ανταγωνιστικότητα και την οικονομική ευρωστία της επιχείρησής του και να αποφασίσει επιτέλους να δημιουργήσει πλέον τη δική του ομάδα όπου θα συνεργαστεί και θα αξιοποιήσει τη γνώση που παρέχει η βασική έρευνα.
Το σχέδιο νόμου εξωθεί τους ερευνητές, προκειμένου να επιβιώσουν, να στραφούν στη βιομηχανική έρευνα με φυσικό επακόλουθο την υποβάθμιση της βασικής.
Εδώ πρέπει να γίνει αντιληπτό ότι είναι άλλος ο τομέας της μελέτης που θα εκμεταλλευθεί τη χρήσιμη πληροφορία και την τεχνολογία για την παραγωγή ενός νέου προϊόντος και άλλο πράγμα είναι η έρευνα για την αναζήτηση νέας γνώσης. Ο πρώτος μπορεί να αποτυπώνεται με οικονομικούς δείκτες. Το δεύτερο, όμως, αξιολογείται από τους ορίζοντες που διανοίγει. 
Η Κυβέρνηση πρέπει να κατανοήσει ότι η αναζήτηση νέας γνώσης δεν είναι πάντα μετρήσιμη με οικονομικούς όρους, αλλά και ούτε αποτιμάται στη βάση των χρονικών ορίων απόσβεσης του κεφαλαίου μιας κάποιας επιχειρηματικής πράξης. 
Μια νέα επιστημονική ανακάλυψη κρύβει πίσω της μακροχρόνιες προσπάθειες πολλών ανθρώπων. Ό,τι σήμερα δεν φαίνεται, δεν σημαίνει ότι δεν υπάρχει και όταν αύριο ολοκληρωθεί, μπορεί να προσφέρει στη χώρα προστιθέμενη αξία και τεράστιο κοινωνικό όφελος. Άλλωστε, οι εξελίξεις είναι τόσο ραγδαίες που η σημερινή γνώση θα έχει απαξιωθεί σε δέκα χρόνια.
Γι' αυτό η πολιτεία έχει την υποχρέωση να διαφυλάξει και να τροφοδοτήσει τη βασική έρευνα καθ' όσον μόνον αυτή μπορεί κυρίως να αναπτύξει τη νέα γνώση η οποία θα χρησιμοποιηθεί σε νέα προϊόντα. 
Από την πλευρά της η βιομηχανία, για να αξιοποιήσει τις νέες ανακαλύψεις, οφείλει κι εκείνη να δημιουργήσει το δικό της ερευνητικό κεφάλαιο, που θα την καταστήσει ανταγωνιστική στα νέα προϊόντα. 
Η μέχρι τώρα εμπλοκή των ερευνητικών κέντρων με τους ερευνητές και τη βιομηχανία, στα προηγούμενα κοινοτικά πλαίσια στήριξης, δεν απέδωσε τίποτε από τα αναμενόμενα. 
Ο τομέας της έρευνας χρειάζεται συστηματική και μακροπρόθεσμη επένδυση, κλίμα σταθερότητας και σωστούς κανόνες διοίκησης. Πρέπει να υπάρξουν σωστές μέθοδοι αξιολόγησης που θα ανταμείβουν τους ικανούς και θα παρακινήσουν τους αδιάφορους. Κυρίως πρέπει να αποκατασταθεί η εμπιστοσύνη στις σχέσεις της ερευνητικής κοινότητας με την πολιτεία και να δοθούν ουσιαστικές πλέον αρμοδιότητες διοίκησης και διαχείρισης στις διευθύνσεις των ερευνητικών κέντρων. 
Οι ύποπτες παρεμβάσεις της πολιτικής κατά καιρούς ηγεσίας σε θέματα διορισμών υμετέρων και ο ρόλος της ερευνητικής κοινότητας ως φτωχού συγγενούς, ως συμβουλευτικού δηλαδή οργάνου που πρέπει να νομιμοποιεί τις αποφάσεις του Υπουργού, είναι στοιχεία που πρέπει να απαλειφθούν από το παρόν νομοσχέδιο. 
Οι νέες εποχές απαιτούν ένα σαφή προσανατολισμό στην ερευνητική πολιτική της χώρας με νέους τρόπους διοίκησης, που θα εξασφαλίζουν σχέσεις εμπιστοσύνης, ευελιξία κινήσεων και δυνατότητα αυτοδιαχείρισης με ένα σταθερό πλαίσιο κανόνων. Μόνον έτσι μπορούμε να ευελπιστούμε ότι θα παράξουμε πραγματικά αποτέλεσμα.
Η προσπάθεια, δια του παρόντος σχεδίου νόμου, μετατροπής των Α.Ε.Ι. και των ερευνητικών κέντρων σε επιχειρηματικούς οργανισμούς, ώστε να καλυφθεί έτσι το έλλειμμα της βιομηχανίας στον ερευνητικό τομέα και η απορρόφηση του τελευταίου πλέον κοινοτικού πλαισίου στήριξης με τον τρόπο που απορροφήθηκαν τα προηγούμενα, μαθηματικά μας οδηγεί σ' ένα τοπίο με πλίνθους και κέραμους ατάκτως ερριμμένους όταν το 2005 θα έχουν στερέψει πλέον και οι κοινοτικές πηγές. 
Η Ελλάδα δεν έχει και πρέπει να αποκτήσει εθνική ερευνητική πολιτική, οι κατευθύνσεις της οποίας θα πρέπει να εκπορεύονται από τα συγκριτικά πλεονεκτήματα και τους πολιτικούς και αναπτυξιακούς στόχους της χώρας. Η βασική έρευνα πρέπει να χρηματοδοτηθεί σ' ένα λογικό ύψος επενδύσεων καθ' όσον είναι απαραίτητη για την ανάπτυξη της ελληνικής οικονομίας και της ελληνικής επιχείρησης κατά τα πρότυπα και τις πρακτικές όλων των χωρών της Ευρωπαϊκής Ένωσης.
Η σημερινή Κυβέρνηση που, σημειωτέον, είχε εξαγγείλει από τα μέσα της δεκαετίας του '80 ως στόχο χρηματοδότηση της έρευνας στο 1% του Α.Ε.Π., σήμερα βρίσκεται ακόμη στο 0,5% όταν ταυτόχρονα ο μέσος όρος στην Ευρωπαϊκή Ένωση είναι 1,8%, στις Ηνωμένες Πολιτείες είναι στο 2,8% και στην Ιαπωνία στο 2,9%.
Εδώ και οκτώ χρόνια οι επενδύσεις στην έρευνα από το πρόγραμμα δημοσίων επενδύσεων είναι στο μηδέν και η βιωσιμότητά τους εξαρτάται από το βαθμό αξιοποίησης των ευρωπαϊκών προγραμμάτων σε συνεργασία με τη βιομηχανία. 
Με το παρόν δε νομοσχέδιο παύουν και τυπικά τα ερευνητικά κέντρα και οι ερευνητές να χρηματοδοτούνται πλέον από το ΠΔΕ. Τα τελευταία δεκαπέντε χρόνια σχεδόν όλες οι χρηματοδοτήσεις των ερευνητικών προγραμμάτων έγιναν στη βάση της υποχρεωτικής συμμετοχής με αυτά των επιχειρήσεων και παρ' όλα αυτά η συμμετοχή του ιδιωτικού τομέα στην έρευνα παραμένει ακόμα και σήμερα καθηλωμένη στο 0,1% του ΑΕΠ. Κανείς δεν μπορεί να κατανοήσει γιατί επιμένετε να επενδύετε σε μια συνταγή που έχει αποτύχει παταγωδώς.
Με την κοινοτική πρωτοβουλία Στράϊ έχουν δαπανηθεί εκατόν είκοσι δισεκατομμύρια (120.000.000.000) δραχμές και με το Β' και Γ' Κοινοτικό Πλαίσιο Στήριξης περισσότερα από τριακόσια πενήντα δισεκατομμύρια (50.000.000.000) τα τελευταία δέκα χρόνια και παρά τα τεράστια αυτά ποσά η χώρα μας παραμένει ακόμα τελευταία μεταξύ των μελών της Ευρωπαϊκής Ένωσης. Σύμφωνα δε με πρόσφατη έκθεση της Ευρωπαϊκής Επιτροπής για την οικονομική και κοινωνική συνοχή το τεχνολογικό χάσμα της χώρας μας με την Ευρωπαϊκή Ένωση αυξάνεται συνεχώς, ενώ επισημαίνεται ακόμα στην έκθεση, ότι τα χρήματα που δόθηκαν για νέες τεχνολογίες και καινοτομίες κατέληξαν στην ευρύτερη περιοχή της Αττικής, με αποτέλεσμα από τη μαύρη λίστα των δεκαπέντε ευρωπαϊκών περιφερειών, που ήλθαν τελευταίες στην αξιοποίηση των κοινοτικών χρηματοδοτήσεων, οι εννέα να είναι ελληνικές. Η δε Αττική που απέσπασε τη μερίδα του λέοντος στις χρηματοδοτήσεις είναι μια από τις δύο περιφέρειες της Ευρωπαϊκής Ένωσης που απέτυχαν πλήρως να χρηματοδοτήσουν σωστά τους κοινοτικούς πόρους. Εξαίρεση στον κανόνα αποτελούν η Κρήτη και η Κεντρική Μακεδονία που τα πήγαν καλά και έρχονται να αποδείξουν, ότι ο σφικτός εναγκαλισμός ανατρέπεται όταν πράγματι υπάρχουν άνθρωποι με όρεξη για δουλειά. 
Η έκθεση για την οικονομική και κοινωνική συνοχή καταλήγει ότι η πολιτεία θα πρέπει να δώσει πολύ περισσότερα χρήματα στον τομέα αυτόν εάν θέλει να προλάβει δυσμενείς εξελίξεις. 
Καταθέτω στα Πρακτικά τον πίνακα με την ανάλυση των αποτελεσμάτων της επιτροπής. Εδώ θα πρέπει, όμως, να παραθέσω μερικά στοιχεία για την κατάσταση στην Ελλάδα σήμερα. 
(Στο σημείο αυτό ο Βουλευτής κ. Νικόλαος Τσιαρτσιώνης καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
Οι ιδιωτικές επενδύσεις, αλλά και οι αντίστοιχες κρατικές δαπάνες στην έρευνα και στην τεχνολογική ανάπτυξη μειώνονται συνεχώς. Ως Έλληνες πολίτες πληρώνουμε τα περισσότερα χρήματα από τους Ευρωπαίους εταίρους μας για την εκπαίδευση στις νέες τεχνολογίες, ενώ αντίστοιχα οι δημόσιες δαπάνες εκπαίδευσης είναι στο 1/3 αυτών της Ευρωπαϊκής Ένωσης, δηλαδή χαμηλότερα στην Ευρώπη. 
Στον τομέα της πληροφορικής οι επενδύσεις μας βρίσκονται στο 5,25% του ΑΕΠ έναντι 7,5% του κοινοτικού μέσου όρου. Έχουμε τα χαμηλότερα ποσοστά κατοχής προσωπικού υπολογιστή, 10,5% στην Ελλάδα έναντι 33% στην Ευρώπη. Η πρόσβαση στο διαδίκτυο είναι μόλις στο 3% του πληθυσμού έναντι 11% στην Ευρωπαϊκή Ένωση. Και ενώ στην Ελλάδα έχουμε σχετικά υψηλό αριθμό πτυχιούχων πανεπιστημίου, ωστόσο η εύρεση εργασίας στην αγορά είναι άκρως προβληματική, πράγμα που από μόνο του σημαίνει πως δεν αξιοποιούμε επαρκώς το ανθρώπινο δυναμικό που έχει γνώση της τεχνολογίας. 
Ο 21ος αιώνας θα είναι ο αιώνας της έρευνας και της τεχνολογίας. Οι επενδύσεις στην έρευνα και τεχνολογία στην κάθε χώρα θα καθορίσουν και το βαθμό της μελλοντικής της ανάπτυξης. Η πρόοδος σε αυτόν τον τομέα υπολογίζεται ότι συμμετέχει κατά 25% έως 30% στην οικονομική ανάπτυξη, δημιουργεί νέες θέσεις εργασίας και βελτιώνει την ανταγωνιστικότητα των προϊόντων της. 
Η Ελλάδα οφείλει να θέσει ως προτεραιότητα την αύξηση των δαπανών για έρευνα, να δημιουργήσει εθνική ερευνητική πολιτική και να βελτιώσει την ανταγωνιστικότητά της. Με τη λανθασμένη κατεύθυνση που δίνει το σχέδιο νόμου η έρευνα θα οδηγηθεί αποκλειστικά σε τομείς και άξονες που χρηματοδοτούνται μεν από την Ευρωπαϊκή Ένωση, αλλά δεν ταυτίζονται πάντοτε με τις ανάγκες της ελληνικής αναπτυξιακής πολιτικής.
Oι ερευνητές μας θα αναγκαστούν προκειμένου να φέρουν οικονομικούς πόρους να προσανατολιστούν σε πλασματικές έρευνες με τη βιομηχανία, που βρίσκεται σε εμβρυακή ερευνητική κατάσταση και τα κίνητρά της στοχεύουν μάλλον στη δημιουργία βραχυπρόθεσμου οικονομικού οφέλους.
Το επιχείρημα ότι η Ελλάδα πρέπει να στραφεί κυρίως προς την έρευνα εφαρμογής με τη βιομηχανία, διότι δεν μπορεί να ανταγωνιστεί τις προηγμένες τεχνολογικά χώρες δεν ευσταθεί, καθόσον παρά τα πενιχρά μέσα και πόρους που διατέθηκαν τα τελευταία χρόνια από την πολιτεία η περσινή αξιολόγηση των ερευνητικών κέντρων από διεθνείς επιτροπές ενετόπισε ινστιτούτα, που θα μπορούσαν κάλλιστα να αναδειχθούν σε κέντρα επιστημονικής αριστείας.
Το παρόν νομοσχέδιο δεν προβλέπει τη χάραξη εθνικής ερευνητικής πολιτικής με προτεραιότητες, στόχους και κυρίως αντίστοιχη δέσμευση κονδυλίων. Η πολυδιάσπαση της έρευνας σε εθνικό επίπεδο δεν αντιμετωπίζεται και παρά τη θέσπιση των τομεακών επιστημονικών συμβουλίων, που είναι θετική σε ό,τι αφορά τα ερευνητικά κέντρα του Υπουργείου Ανάπτυξης, δεν προβλέπεται κανένας συντονισμός των ερευνών που διεξάγονται στα άλλα Υπουργεία, όπως το Υγείας, Παιδείας, Γεωργίας, Άμυνας κλπ. Η σύσταση του Εθνικού Συμβουλίου Ερευνητικής Πολιτικής, έτσι όπως γίνεται, κάθε άλλο παρά εξασφαλίζει την ομαλή διαχείριση των ερευνητικών υποθέσεων της χώρας, καθόσον πρόκειται περί ενός οργάνου, τα μέλη του οποίου διορίζονται από τον Υπουργό Ανάπτυξης και οι αρμοδιότητές του δεν είναι ουσιαστικές και σαφείς για τη χάραξη της ερευνητικής πολιτικής και το συντονισμό της έρευνας στη χώρα.
Επιπλέον, ονομάζεται Εθνικό Συμβούλιο καθήν στιγμήν δεν υπάρχει καμία συμμετοχή των επιστημονικών φορέων, αλλά ούτε αρμοδιότητες για τα ερευνητικά κέντρα των άλλων Υπουργείων. Η σύσταση των βασικών οργάνων του νομοσχεδίου, όπως το Εθνικό Συμβούλιο Έρευνας και Τεχνολογίας, τα τομεακά επιστημονικά συμβούλια, ο Εθνικός Κατάλογος Κριτών, η επιλογές των στελεχών του ιδιωτικού τομέα που θα συμμετέχουν στα διάφορα όργανα, καθώς και ο διορισμός των Δ.Σ. των Α.Ε γίνεται από τον Υπουργό, χωρίς καμία συμμετοχή της ερευνητικής κοινότητας ή των επιστημονικών φορέων του ιδιωτικού τομέα. Αυτός ο τρόπος στελέχωσης δεν διασφαλίζει καμία αξιοκρατική κρίση, ιδιαίτερα στις αξιολογήσεις προγραμμάτων, προσώπων και καταδείχνει νοοτροπίες που θέλουν τα όργανα να υπάρχουν για να νομιμοποιούν τις αποφάσεις του Υπουργού. 
Με τις ρυθμίσεις του νομοσχεδίου αποδυναμώνεται η βασική έρευνα, που πρέπει να είναι κύριο μέλημα της πολιτείας, καθόσον δεν υπάρχει πενταετές πρόγραμμα ανάπτυξης της έρευνας και της τεχνολογίας και δεν προβλέπονται δαπάνες για έρευνα και τεχνολογία, όπως είπαμε, από τα προγράμματα δημοσίων επενδύσεων. Αντίθετα, οι ερευνητές πλέον εξωθούνται σε δραστηριότητες εφαρμοσμένης έρευνας, αμφίβολων αποτελεσμάτων. 
Στο σχέδιο νόμου επίσης δεν προβλέπεται η ουσιαστική σύνδεση ερευνητικών κέντρων μεταπτυχιακών σπουδών και ΑΕΙ, ούτε βέβαια, η αντιστοιχία βαθμών και αποδοχών μεταξύ ερευνητών και μελών ΔΕΠ, αντιστοιχία που είναι αναγκαία προϋπόθεση για την εξασφάλιση αμφίδρομης ροής σε ανθρώπινο δυναμικό και γνώση ανάμεσα στην ερευνητική και την ακαδημαϊκή κοινότητα. Ανάλογη ροή θα πρέπει να εξασφαλίζει μεταξύ των ερευνητών των ερευνητικών κέντρων και της Γ.Γ.Ε.Τ., προκειμένου να μπορεί να αξιοποιηθεί καλύτερα το υπάρχον ανθρώπινο δυναμικό. 
Οι βαθμίδες ερευνητών Α, Β, Γ, Δ και τώρα με το νομοσχέδιο και Ε θυμίζουν έντονα στρατιωτική ιεραρχία, οι δε Ε απονέμεται χωρίς καμιά αξιοκρατική κρίση και επιτείνει την αναντιστοιχία και το διαχωρισμό από εκείνες της βαθμίδες των μελών ΔΕΠ, της ακαδημαϊκής δηλαδή κοινότητας.
Όλα αυτά συντηρούν και αυξάνουν την υπάρχουσα εκροή από την κοινότητα των ερευνητών προς τα μέλη ΔΕΠ, με αποτέλεσμα την αποδυνάμωση της έρευνας στη χώρα.
Το μέτρο αξιολόγησης των ερευνητικών κέντρων είναι σωστό, αλλά τα κριτήρια αξιολόγησης, αν θέλουμε να χειραφετήσουμε το Εθνικό Ερευνητικό Συμβούλιο, θα πρέπει να είναι με τη σύμφωνη γνώμη του ΕΣΕΤ. Ενώ ρυθμίζονται οι αποδοχές των διευθυντών και του ερευνητικού προσωπικού δεν αντιμετωπίζεται καθόλου το πρόβλημα των αποδοχών του τεχνικού και διοικητικού προσωπικού που παραμένουν καθηλωμένες και δημιουργούν δύο ταχύτητες στα ερευνητικά κέντρα στους εργαζόμενους. Για τα επιστημονικά και τεχνολογικά κέντρα και τις κλαδικές εταιρείες τεχνολογικής ανάπτυξης χρειάζονται πιο τολμηρές τομές, απ' αυτές που επιχειρεί το νομοσχέδιο, δεδομένου πως αυτά έχουν συνδέσει την πορεία τους με στοιχεία κακοδιαχείρισης, διασπάθισης δημοσίου χρήματος και μηδενικά αποτελέσματα και ως εκ τούτου πρέπει να πάψουν τώρα επιτέλους να βιώνουν παρασιτικά κάτω από την κρατική σκέπη και να αποδοθούν, όπως προέβλεπε και ο αρχικός σχεδιασμός τους, στους αντίστοιχους κλαδικούς φορείς ή στον ιδιωτικό τομέα.
Θετική κρίνεται η ίδρυση μουσείου επιστημών και τεχνολογίας με τις επιμέρους παρατηρήσεις που θα αναπτύξουμε στα άρθρα, ο τρόπος, όμως, διορισμού του ΔΣ και η αύξηση του κεφαλαίου της υπό σύσταση εταιρείας ΚΕΣΥΤ, κεφάλαιο επιχειρηματικών συμμετοχών υψηλής τεχνολογίας, μας δημιουργεί έντονο προβληματισμό, γιατί μας θυμίζει παρόμοιες εταιρείες που έγιναν για την εξυπηρέτηση ορισμένων επιλέκτων- εκλεκτών, ενώ φαίνεται ότι αν ισχύσει κάτι διαφορετικό μπορεί πράγματι να παράγει θετικό έργο.
Στο δεύτερο μέρος του νομοσχεδίου η ίδρυση του ΚΕΤΕΘΑ μετά από κύηση δεκαπέντε ετών βρίσκεται προς τη θετική κατεύθυνση. Θα έπρεπε όμως να είναι εναρμονισμένο πλήρως με τις διατάξεις του ν. 1514 και συντονισμένο με τα άλλα ερευνητικά κέντρα της χώρας. Αλλιώς έτσι αποκομμένα τα τρία ινστιτούτα που στοιχειοθετούν και δημιουργούν ένα ερευνητικό κέντρο, δεν πρόκειται να λειτουργήσουν. Δεν μπορεί βεβαίως σε καμία περίπτωση να έχουμε τριάντα τέσσερα μέλη διοίκησης για τριάντα ερευνητές, όπως προβλέπεται στο νομοσχέδιο. Σε ό,τι αφορά το τρίτο μέρος, όπου αντιμετωπίζονται γενικότερα θέματα του Υπουργείου Ανάπτυξης, δεν τίθεται θέμα αρχής. Οι παρατηρήσεις μας θα αναπτυχθούν στη συζήτηση επί των άρθρων. Θα ήθελα μόνο επιγραμματικά να πω ότι η διάλυση του ΕΟΤ έτσι όπως γίνεται, οι ρυθμίσεις στα καζίνο και οι ρυθμίσεις που θα έπρεπε από το ΥΠΕΧΩΔΕ να ψηφιστούν και όχι από τη δική μας επιτροπή, δεν νομίζω ότι μπορούν να στοιχειοθετούν μια αρχή την οποία θα πρέπει να στηρίξουμε.
Καταλήγοντας γίνεται σαφές ότι η Νέα Δημοκρατία δεν μπορεί να ψηφίσει αυτό το νομοσχέδιο επί της αρχής καθ΄όσον οι ρυθμίσεις που προβλέπει όχι μόνο δεν αντιμετωπίζουν σωστά τη σύνδεση της έρευνας με την παραγωγή, αλλά αντίθετα είναι βέβαιο ότι θα καταστρέψουν και την υπάρχουσα ερευνητική δομή της χώρας. Η απόσυρσή του δε πραγματικά θα προσφέρει περισσότερα στη χώρα απ' ό,τι η εμμονή σας για τη ψήφισή του.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κυρίες και κύριοι συνάδελφοι, θέλω κατ' αρχήν να εκφράσω και μια διαμαρτυρία και μια αντίθεση στο πως έρχονται τα νομοσχέδια να συζητηθούν και στην Ολομέλεια της Βουλής και πως εισάγονται βέβαια και στις επιτροπές.
Συζητάμε ένα νομοσχέδιο που ο βασικός του κορμός είναι η έρευνα και η τεχνολογία. Και σ' αυτό προστίθενται διαφορές που μπορούσε κάλλιστα να είναι ή νέα νομοσχέδια ή το πολύ σαν τις συνηθισμένες πολυσέλιδες τροπολογίες σε σχετικά νομοσχέδια. Δεν ξέρω τι σχέση έχει η έρευνα και η τεχνολογία με το ξεπούλημα των βιομηχανικών περιοχών ιδιοκτησίας της ΕΤΒΑ. Ακόμη δεν μπορώ να καταλάβω τι θέση έχει η τροποποίηση ουσιαστικά του Γενικού Οικοδομικού Κανονισμού για να βολευτούν μερικοί ξενοδόχοι με την έρευνα και την τεχνολογία και ένα σωρό άλλα πράγματα.
Δεν αισθάνομαι ειλικρινά καλά να αναγκάζομαι να υποστηρίξω το κύρος του αστικού Κοινοβουλίου. Το έχω πει και άλλη φορά και το επαναλαμβάνω. Μ' αυτά και αυτά έχω βαρεθεί να ακούω "όλοι το ίδιοι είσθε στη Βουλή". Εγώ δεν θέλω να ταυτίζομαι με τους εκσυγχρονιστές του ΠΑΣΟΚ ούτε με τους λεγόμενους άλλους προοδευτικούς ή συντηρητικούς.
Νομίζω ότι χρειάζεται πιο σοβαρά να δούμε ορισμένα ζητήματα και αν θέλετε πώς έρχονται οι τροπολογίες. Σήμερα μας έφερε ο κύριος Υπουργός μία τροπολογία, η οποία, λέει, ήταν να συζητηθεί σ' ένα άλλο νομοσχέδιο, άλλου Υπουργείου. Φυσικά πριν από ένα μήνα περίπου ψηφίσαμε το καινούριο Σύνταγμα που τουλάχιστον προβλέπει ορισμένα πράγματα και πώς να καταθέτονται οι τροπολογίες. Θέλω να πω μ' αυτά ότι δεν μπορεί πραγματικά να μιλάμε σήμερα για κύρος του Κοινοβουλίου και εμείς οι ίδιοι, με νομοθετική πρωτοβουλία της Κυβέρνησης ουσιαστικά να καταρρακώνουμε το κύρος του Κοινοβουλίου. 
Έρχομαι τώρα στο νομοσχέδιο. Είναι ένα σοβαρό νομοσχέδιο, γιατί όλοι συμφωνούμε, νομίζω, ότι η έρευνα και η τεχνολογία είναι εκ του ουκ άνευ για την όποια ανάπτυξη, είτε την καπιταλιστική, που θέλετε εσείς είτε τη σοσιαλιστική που θέλουμε εμείς. Δεν μπορεί να προχωρήσει καμία ανάπτυξη χωρίς την έρευνα και την τεχνολογία. 
Υπήρχε ένα πλαίσιο από το 1985, ο ν. 1514. Και τώρα δεν κάνουμε απλώς μια αποτίμηση αυτού του πλαισίου που ήταν για την έρευνα και την τεχνολογία, να πούμε ποια ήταν τα αρνητικά του, τι δεν βοήθησε, πού απαγόρευσε παραδείγματος χάρη αυτό το πλαίσιο στην ιδιωτική πρωτοβουλία να κάνει έρευνα. Πού την εμπόδιζε; Πουθενά δεν την εμπόδιζε, απλώς η ιδιωτική πρωτοβουλία δεν διαθέτει "μία" για να δημιουργήσει την υποδομή που χρειάζεται για την έρευνα και την τεχνολογία και θέλει να τα βρει έτοιμα. Αυτό νομίζουμε ότι έρχεται να κάνει το νομοσχέδιο, να βρει έτοιμη την υποδομή η ιδιωτική πρωτοβουλία, να βρει έτοιμο και το ερευνητικό προσωπικό για να μπορέσει ουσιαστικά να καρπωθεί τα προϊόντα της έρευνας, να εμπορευθεί τα προϊόντα της έρευνας, τα οποία θα έχουν επιτευχθεί, αν θέλετε, και με τη συμμετοχή των κρατικών δαπανών.
Νομίζω ότι αυτή είναι η φιλοσοφία του νομοσχεδίου για την έρευνα και την τεχνολογία που συζητάμε σήμερα.
Κατ' αρχήν, κύριε Υπουργέ, θέλω να πω ότι και στην επιτροπή, που παρακολουθήσαμε τους διάφορους εμπλεκόμενους φορείς, είδαμε ότι κανένας μα κανένας, εκτός από τους ξενοδόχους -που ουσιαστικά τα αιτήματά τους ικανοποιούνται όλα- δεν συμφώνησε μ' αυτό το νομοσχέδιο και μ' αυτήν την κατεύθυνση του. 
Θα αναφέρω χαρακτηριστικά παραδείγματα πώς απαξιώνεται και το ίδιο το ερευνητικό προσωπικό. Από τους τετρακόσιους είκοσι περίπου ερευνητές οι τριακόσιοι πενήντα έχουν υπογράψει χαρτί -σας το έχουν φέρει- ότι είναι αντίθετοι μ' αυτό το νομοσχέδιο σε βασικά του σημεία και στη βασική του κατεύθυνση. Και τα αιτήματά τους βάσει των υπομνημάτων τους και των όσων είπαν στην επιτροπή, δεν είναι συντεχνιακά. 
Από πού και ως πού ο ερευνητής θα κρίνεται να πάει από τη μία βαθμίδα στην άλλη, αν είναι ικανός να προσελκύσει χρήματα από την ιδιωτική πρωτοβουλία στο ερευνητικό κέντρο που εργάζεται; Δηλαδή ένας που δεν έχει την πειθώ να πείσει τον τάδε βιομήχανο ή επιχειρηματία να του αναθέσει ένα πρόγραμμα, δεν είναι καλός ερευνητής; 
Κατ' αυτόν τον τρόπο υποβαθμίζεται το κύρος και η προσωπικότητα του κάθε ερευνητή, που δεν είναι δημοσιοσχεσίτης στην καθημερινή του ζωή, δεν είναι διαπλεκόμενος -για να χρησιμοποιήσω μια ορολογία της καθημερινής πραγματικότητας- δεν είναι από σόι βιομηχάνων, έχει όμως τα προσόντα να είναι ερευνητής.
Ε, αυτός ουσιαστικά θα αποκλειστεί, όπως θα αποκλειστεί και το ερευνητικό κέντρο ή ινστιτούτο. Θα μου πείτε ότι άμα κάνει καλή έρευνα και παράγει προϊόντα έρευνας, τότε θα προσελκύει και λεφτά και γι' αυτό το έχουμε. 
Δεν είναι, όμως, έτσι και γι' αυτό εμείς λέμε ότι η ουσία αυτού του νομοσχεδίου είναι ακριβώς αυτό που είπα στην αρχή, δηλαδή να χρησιμοποιηθεί ο δημόσιος τομέας για την εξυπηρέτηση στόχων και να κατευθύνει, αν θέλετε, την έρευνα και η ιδιωτική πρωτοβουλία. Αυτό ουσιαστικά φαίνεται να διαχωρίζεται από το νομοσχέδιο χωρίς να το λέτε σαφώς, αλλά είναι καθαρό, δηλαδή εκείνο που σας ενδιαφέρει είναι η εφαρμοσμένη έρευνα, αλλά χωρίς βασική έρευνα τίποτε δεν μπορεί να γίνει σ' αυτόν τον τομέα. 
Δεν είναι μόνο δική μας άποψη αυτή. Είναι η κρατούσα άποψη σήμερα και στην Αμερική. Να, που κάπου συμφωνούμε και εμείς με αντιλήψεις που υπάρχουν και στην Αμερική.
Νομίζω ότι τη βασική έρευνα ουσιαστικά την εξοστρακίζεται. Προσπαθείτε με κάθε τρόπο να κάνετε την έρευνα ένα εμπόρευμα, που όποιος έχει την ιδιοκτησία θα έχει και τα κέρδη. Εμείς νομίζουμε ότι η έρευνα είναι υποχρέωση του κράτους. 
Το προηγούμενο νομοθετικό πλαίσιο εξασφάλιζε τουλάχιστον αυτήν την υποχρέωση του κράτους. Εμείς μπορεί να μην συμφωνούσαμε καθ' ολοκληρία μ' αυτό το πλαίσιο που υπήρχε, όμως τα προϊόντα της έρευνας μπορούσε να τα χρησιμοποιήσει η κοινωνία, ενώ εδώ πρέπει να πληρώσει ο καθένας για να πάρει το εμπόρευμα που θα προσφέρει ο καθένας που θα χρηματοδοτεί τούτο ή το άλλο πρόγραμμα.
Όσον αφορά τώρα στον τρόπο που θα διοικείται η ερευνητική κοινότητα. Ποιος είναι τέλος πάντων ο Υπουργός που από μόνος του θα κρίνει αν τούτος ή ο άλλος κάνει για την τέταρτη ή την πέμπτη βαθμίδα; Σε τελική ανάλυση εκεί καταλήγει το νομοσχέδιο. Ο Υπουργός θα κρίνει, όχι η ερευνητική κοινότητα. Δεν γίνεται καμία σύνδεση με την έρευνα που γίνεται σήμερα στα πανεπιστήμια. Ένας ερευνητής που έχει τρεις μεταπτυχιακούς φοιτητές για να πάρουν διδακτορικό, τους εκπαιδεύει, τους βοηθάει, δεν έχει λόγο στην κρίση εάν αυτοί κάνουν για δόκτορες ή όχι. 
Από αυτήν την άποψη το ερευνητικό προσωπικό που υπάρχει θα φύγει από την έρευνα και την τεχνολογία και δεν θα το σώσει αυτό που βάζετε, δηλαδή ότι θα μπορεί να πάρει μέχρι και 120% αύξηση στο μισθό του εάν φέρει ιδιωτικά κεφάλαια. Δεν θα σώσει τους ερευνητές μας αυτό, γιατί σας είπα ότι άλλοι θα έχουν πειθώ, άλλοι θα έχουν προσβάσεις, άλλοι θα είναι διαπλεκόμενοι, όμως η μεγάλη πλειοψηφία των ερευνητών θα μένει απέξω και θα αναγκάζεται να ζήσει με μισθούς πείνας.
Η κατάσταση που υπάρχει σήμερα, με όλες τις προσπάθειες, με όλες τις αξιολογήσεις που έχουν γίνει -πολλά ερευνητικά κέντρα κρίθηκαν σε πολύ καλή κατάσταση, με διεθνείς προδιαγραφές- δεν οφείλεται στη φροντίδα του κράτους. Αν δεν υπήρχαν τα προγράμματα της Ευρωπαϊκής Ένωσης τα οποία κάποτε θα τελειώσουν, εάν δεν υπήρχε το φιλότιμο αυτών των ερευνητών -τα ακούσατε και στην επιτροπή- πολλοί εάν δεν ήταν πενήντα πέντε και εξήντα χρονών θα σκέφτονταν άνετα να πάνε να σταδιοδρομήσουν στα πανεπιστήμια. Είχαν τα προσόντα να κριθούν και για καθηγητές πρώτης και δεύτερης βαθμίδας. Φυσικά δεν τον κάνουν, γιατί τώρα δεν τους παίρνει και ο χρόνος. Όμως, αυτή η εκροή θα συνεχιστεί εάν διαθέτουμε αυτό το πενιχρό ποσό για την έρευνα και την τεχνολογία.
Δεν ξέρω, κύριε Υπουργέ, αν η σύγκριση που γίνεται σας κάνει υπερήφανους ότι εμείς διαθέτουμε τέσσερις και πέντε φορές λιγότερο από το μέσο όρο της Ευρωπαϊκής Ένωσης, ενώ είμαστε μια χώρα που δεν βρίσκεται στο επίπεδο ανάπτυξης άλλων χωρών και έχουμε ανάγκη την έρευνα και την τεχνολογία περισσότερο από άλλα ανεπτυγμένα κράτη. Η ουσία του νομοσχεδίου που φέρνετε σήμερα για ψήφιση είναι η απαλλαγή του κράτους από συγκεκριμένες υποχρεώσεις για χρηματοδότηση υποδομής και ανεκτού βιοτικού επιπέδου των ερευνητών.
Επίσης, ενώ ασχολείσθε με το μισθολογικό θέμα των ερευνητών αφήνετε έξω όλο το άλλο προσωπικό, ενώ ουσιαστικά χωρίς αυτό δεν μπορεί να υπάρξει έρευνα και τεχνολογία. Για παράδειγμα αυτός που χειρίζεται στο "ΔΗΜΟΚΡΙΤΟ" τον πυρηνικό αντιδραστήρα, προσφέρει στο ερευνητικό έργο. Δεν είναι δυνατό να μην λαμβάνεται υπόψη η προσφορά του. Εσείς δεν παίρνετε υπόψη σας τα όσα σας έχουν ειπωθεί από το άλλο προσωπικό των ερευνητικών ιδρυμάτων, αλλά και από τους προέδρους των ερευνητικών ιδρυμάτων που είναι του δικού σας κόμματος. 
Τώρα μ' αυτό το νομοσχέδιο και με τις υπερεξουσίες που δίνετε στον Υπουργό θέλετε ουσιαστικά όλοι οι ερευνητές να είναι τα "δικά σας παιδιά", κατά την ομολογία την προχθεσινή του κυρίου Σημίτη που θυμήθηκε τι έκανε η Νέα Δημοκρατία πριν από είκοσι πέντε και σαράντα χρόνια.
Με τον τρόπο που αντιμετωπίζετε τη χρηματοδότηση και τα προβλήματα του ερευνητικού προσωπικού, αλλά και του υπόλοιπου προσωπικού βάζετε τον Υπουργό να κρίνει ποιος είναι ικανός ερευνητής και ποιος δεν είναι. Δεν θέλετε αυτό το νομοσχέδιο να είναι εκσυγχρονιστικό. Φαίνεται πελατειακό και δείχνει την αδιαφορία της κυβέρνησης για την έρευνα και την τεχνολογία. Πάνω απ' όλα δείχνει ότι προσπαθεί να πετύχει την υποταγή των ερευνητών σε μια συγκεκριμένη πολιτική.
Με ποια υποδομή θα γίνει η ανάπτυξη της έρευνας και της τεχνολογίας σήμερα όταν όλοι οι ερευνητές είτε βρίσκονται στον τομέα της έρευνας είτε το πανεπιστημιακό επίπεδο γυρίζουν με μια τσάντα στην Ευρώπη να βρουν κάποιο πρόγραμμα για να κρατήσουν τα εργαστήριά τους. Ξέρετε πολύ καλά ότι πολλά εργαστήρια στο πανεπιστήμιο δεν θα λειτουργούσαν σήμερα αν δεν έπαιρναν κάποιο πρόγραμμα από την Ευρωπαϊκή Ένωση. Και βέβαια δεν μας κάνει χάρη η Ευρωπαϊκή Ένωση που μας δίνει κάποια προγράμματα. Το κάνει για να κατευθύνει την έρευνα εκεί που θέλει αυτή. Όμως, αυτή η έρευνα δεν ταυτίζεται με τα ελληνικά συμφέροντα και ανάγκες. 
Γι' αυτό επιμένουμε ότι καλά θα κάνατε να μη συζητήσουμε αυτό το νομοσχέδιο. Εάν τέλος πάντων επιμένετε δεν θα έχετε τη δική μας συγκατάβαση. Πάντως πρέπει να πάρετε υπόψη σας τα όσα προτείνει η ερευνητική κοινότητα με ομόφωνες αποφάσεις, αποφάσεις που δεν προσφέρονται ούτε για μικροκομματική χρήση, ούτε για αντιπαράθεση με την Κυβέρνηση. Βεβαίως δεν συμφωνούν με την πολιτική που ασκεί η Κυβέρνηση. 
Και εδώ πρέπει να πω ότι ειλικρινά μας προβληματίζει το γεγονός μέχρι πού θα φθάσει ο φιλελευθερισμός του ΠΑΣΟΚ. Ήδη έχουμε χαρίσει πάρα πολλές βιομηχανικές περιοχές σε ιδιώτες. Για παράδειγμα έχουμε τη περίπτωση της βιομηχανικής περιοχής του Αστακού στην Αιτωλοακαρνανία. 
Ένα χρόνο τώρα έχει υπογραφεί η σύμβαση. Καμία, μα καμία πράξη δεν έχει γίνει και απεναντίας, ενώ ουσιαστικά τους χαρίσαμε ένα λιμάνι που στοίχισε στην ΕΤΒΑ, στο ελληνικό δημόσιο δηλαδή, δώδεκα δισεκατομμύρια, αφού το δώσαμε με πεντέμισι δισεκατομμύρια σε οκτώ ετήσιες δόσεις με ενάμισι δισεκατομμύριο μόνο την ημέρα της υπογραφής των συμβολαίων. Και τώρα αυτοί, μερικοί από τους οποίους ήταν και οι κατασκευαστές του έργου, ζητάνε επιπλέον ελαφρύνσεις και, αν θέλετε, να πάει πιο μακριά από τα οκτώ χρόνια η αποπληρωμή αυτών που έχουν συμφωνηθεί. Και αυτό δεν είναι το μοναδικό παράδειγμα. Είναι πολλά τέτοια που έχουν συμφωνηθεί.
Εμάς μας κάνει πραγματικά όχι μόνο επιφυλακτικούς, αλλά να βγάλουμε ορισμένα συμπεράσματα, ότι τελικά αυτή η πολιτική δεν έχει όρια και ειλικρινά πουλάτε, πουλάτε, πουλάτε. Στο τέλος τι θα πουλήσετε; Θα τελειώσουν!
Φέρατε το ασφαλιστικό της ΔΕΗ με τροπολογία την οποία ενσωματώσατε. Και εκεί πραγματικά, ενώ γίνεται χαμός για την ασφάλιση και τα ασφαλιστικά ταμεία, εσείς νομοθετείτε για κάτι το οποίο θα αλλάξετε σε δυο-τρεις μήνες, αν σας αφήσουν βέβαια οι εργαζόμενοι.
Θέλω να πω ότι, επειδή οι ερευνητές είναι λίγοι, μην νομίζετε ότι αυτό το νομοσχέδιο γι' αυτό που φέρατε δεν θα έχετε και πολιτικό κόστος, εάν αντιληφθεί η ερευνητική κοινότητα -η οποία το έχει καταλάβει- πού πάει η έρευνα και η τεχνολογία, αλλά και αν ο ελληνικός λαός πληροφορηθεί και γνωρίσει τις κατευθύνσεις αυτού του νομοσχεδίου.
Νομίζω ότι δεν θα περάσει αυτή η νοοτροπία. Και εμείς έχουμε εμπιστοσύνη και στην ερευνητική κοινότητα και προπαντός στο κίνημα των εργαζόμενων σε τέτοιες χαριστικές -αν θέλετε- διατάξεις στο ιδιωτικό κεφάλαιο ή σε αυτό που κάνετε με τα καζίνο και τον οικονομικό τους έλεγχο, που θα μπορεί ο Υπουργός να τον δώσει σε ιδιωτική εταιρεία.
Οι δημόσιοι υπάλληλοι δηλαδή, που μπορούν να κάνουν αυτόν τον έλεγχο και έχουν εκπαιδευτεί να κάνουν αυτόν τον έλεγχο, είναι αφερέγγυοι και η ιδιωτική εταιρεία είναι φερέγγυα; Οι δημόσιοι υπάλληλοι δηλαδή μέχρι τώρα έπαιρναν μίζες και έκαναν τα στραβά μάτια στους "καζινάδες" και η ιδιωτική εταιρεία θα είναι η φερέγγυα, που θα αποδώσει πραγματικά αυτά που γίνονται και αυτά που θα γίνονται στα καζίνο;
Ας αναρωτηθεί ο ελληνικός λαός γι' αυτήν την πολιτική. Και φυσικά από εσάς δεν περιμένουμε να αλλάξετε νοοτροπία. Αυτό που περιμένουμε είναι να σας αναγκάσει ο λαός να αλλάξετε ή τουλάχιστον να σταματήσετε αυτόν το κατήφορο.
ΠΡΟΕΔΡΕΥΩΝ (Κωνσταντίνος Γείτονας): Η ειδική αγορήτρια του Συνασπισμού της Αριστεράς και της Προόδου κ. Ασημίνα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Κύριοι συνάδελφοι, ο ν. 1514/1985, που τροποποιείται με το νομοσχέδιο που συζητάμε σήμερα, όριζε ένα αρκετά σαφές ερευνητικό σύστημα ακαδημαϊκού χαρακτήρα, που είχε ως κατεύθυνση να συνδέσει το χώρο της γνώσης και της επιστήμης με τη βασική, αλλά και την εφαρμοσμένη και τη βιομηχανική έρευνα. Με το νόμο αυτό το κράτος είχε την υποχρέωση της χρηματοδότησης του ερευνητικού έργου μέσα από τα σχετικά προγράμματά του Δημ. Επενδύσεων.
Το ικανοποιητικό αυτό θεσμικό πλαίσιο δεν αξιοποιήθηκε στο βαθμό που έπρεπε και κατά κύριο λόγο δεν συνδέθηκε η βασική έρευνα με τους πολιτικούς και αναπτυξιακούς στόχους της χώρας, γιατί αυτό χρειαζόταν πόρους και προγράμματα. Οι δαπάνες για την έρευνα παρέμειναν στο 0,5% του ΑΕΠ, κατατάσσοντας τη χώρα μας στην τελευταία θέση των κρατών του ΟΟΣΑ και το δείκτη δαπανών για την έρευνα τέσσερις φορές πιο κάτω από το μέσο σχετικό δείκτη των λοιπών ευρωπαϊκών χωρών.
Με τούτο το νομοσχέδιο το ενδιαφέρον μετατοπίζεται στη διάδοση και εφαρμογή των αποτελεσμάτων της έρευνας και όπως χαρακτηριστικά αναφέρεται σ' αυτό, με σκοπό την εκμετάλλευση των αποτελεσμάτων είτε από τους ίδιους τους φορείς ή και τους εργαζόμενους σ' αυτούς ή και από τρίτους. 'Ετσι, η έννοια της χρηματοδότησης από την πολιτεία, μετονομάζεται στο άρθρο πρώτο ως έννοια οικονομικής εκμετάλλευσης των αποτελεσμάτων των ερευνών. Η ερευνητική διαδικασία και οι ερευνητές με το πρόσχημα της αποτελεσματικής σύνδεσης της έρευνας με την παραγωγή, ωθούνται έτσι σε ευκαιριακές επιχειρηματικές δραστηριότητες και τα ερευνητικά κέντρα κινδυνεύουν να μετατραπούν σε μέσο απορρόφησης κονδυλίων από μια μαστιζόμενη από κρίση βιομηχανία ή επιχειρηματική δραστηριότητα. 
Στον ιδιωτικό τομέα, διατέθηκαν μέχρι σήμερα σημαντικά ποσά από τα επιχειρησιακά προγράμματα. Τα ποσά αυτά, δεν τροφοδότησαν ούτε κατ' ελάχιστον την έρευνα. Κατασπαταλήθηκαν τις περισσότερες φορές χωρίς ουσιαστικά αποτελέσματα απόδοσης και ανταγωνιστικότητας και κυρίως χωρίς να αυξηθούν οι επενδύσεις και οι θέσεις απασχόλησης. 
Τελευταία, η έκθεση της Οικονομικής και Κοινωνικής Επιτροπής της ΟΚΕ δηλαδή, τονίζει την έλλειψη της έρευνας στη χώρα μας. Ιδιαίτερη αναφορά κάνει στην έλλειψη της έρευνας στον αγροτικό τομέα και στο βασικό όργανο που έχει το Υπουργείο γι' αυτό, το ΕΘΙΑΓΕ, και έχετε παρατηρήσει ότι έχει έλθει εδώ μια ρύθμιση, μια τροπολογία και αυτό όπως θα πω παρακάτω, ότι το νομοσχέδιο αυτό σε καμία μα καμία περίπτωση δεν προσπαθεί να διορθώσει τα θέματα πολυδιάσπασης, τα θέματα εκείνα τα οποία θα συντόνιζαν το ερευνητικό έργο, θα δημιουργούσαν τις προϋποθέσεις για μια σταθερή και ασφαλή βασική έρευνα και τις προϋποθέσεις για μια υγιή ανάπτυξη σχέσεων και εργασίας των ερευνητικών κέντρων με τον ιδιωτικό τομέα. 
Χάρη, λοιπόν, ποιας πολιτικής ανταγωνιστικότητας των προϊόντων της βιομηχανίας, τα ερευνητικά κέντρα χάνουν σήμερα σημαντικό μέρος του ακαδημαϊκού τους χαρακτήρα που επιτυχώς τους είχε προσδώσει ο ν. 1514/85. 
Η συνεργασία της βασικής έρευνας με την έρευνα στη βιομηχανία, είναι πραγματικά απ' όλους μας ένα μακροχρόνια ζητούμενο και σε καμία περίπτωση η μια κατεύθυνση ή προσπάθεια δεν μπορεί να υποβαθμίζει ή να αφήνει στο περιθώριο την άλλη προσπάθεια. Δεν μπορεί, δηλαδή, όπως κάνει αυτήν τη στιγμή αυτό το νομοσχέδιο να δίνεται ιδιαίτερη έμφαση στο πώς η έρευνα θα συνδεθεί με την παραγωγή και τον ιδιωτικό τομέα και να εγκαταλείπεται η βασική έρευνα. Αυτή η οποία συνδέεται και με τα μεγάλα προβλήματα τα κοινωνικά, τα ανθρωπιστικά, για τα οποία είναι υποχρεωμένο το κράτος να ερευνά και να μπορεί να δίνει τις λύσεις σ' αυτά τα προβλήματα που παρουσιάζονται σ' ένα σύνθετο περιβάλλον.
Η ανταγωνιστικότητα, λοιπόν, στην έρευνα και στην κοινωνία της γνώσης, είναι επικίνδυνο να χάνει τα κοινωνικά και δημόσια χαρακτηριστικά της και να αποκτά ευκαιριακά βραχυπρόθεσμα χαρακτηριστικά, όπως αυτά χαρακτηρίζουν την ανταγωνιστικότητα του επιχειρηματικού τομέα. Εκείνη είναι άλλη δράση. Οφείλει η έρευνα να δημιουργείται και να αναπτύσσεται σε σταθερές βάσεις και να τροφοδοτεί ένα σταθερό πολιτικό και εθνικό ερευνητικό πρόγραμμα και έργο, να θέτει στόχους και προϋποθέσεις συνεργασίας και συντονισμού των ερευνών που γίνονται από τα διάφορα Υπουργεία και όχι να συντηρεί όπως το σημερινό νομοσχέδιο την πολυδιάσπαση στα διάφορα ερευνητικά κέντρα. Οι ίδιοι οι ορισμοί του νομοσχεδίου στην αρχή του πρώτου άρθρου, αποδυναμώνουν το δημόσιο χαρακτήρα των ερευνητικών κέντρων και κάθε σύνδεσή τους με την κοινωνία, τα προβλήματα και τις ανάγκες ανάπτυξης. Είναι έτσι ορατός ο κίνδυνος τα ερευνητικά κέντρα να μην έχουν πλέον ούτε και τυπικά από το νόμο τη δυνατότητα χρηματοδότησης από τα προγράμματα των δημοσίων επενδύσεων και η βιωσιμότητά τους να εξαρτάται μόνο από το πώς "θα αξιοποιήσουν" μαζί με τον ιδιωτικό τομέα, τα Ευρωπαϊκά Ερευνητικά Προγράμματα.
Είναι εντελώς μια βραχυπρόθεσμη διαδικασία και σε καμία περίπτωση δεν σταθεροποιεί και δεν ενισχύει και δεν αναβαθμίζει το σημαντικό, που έγινε μετά τον ν.1514 ερευνητικό έργο στη χώρα μας και το πολύ σημαντικό που υπολείπεται αφού οι πόροι που διατέθηκαν όπως είπαμε, είναι κατά πολύ μικρότεροι από τις υπόλοιπες χώρες, ενώ από το Γ' Κοινοτικό Πλαίσιο Στήριξης σήμερα τουλάχιστον προβλέπονται ως σημαντικοί.
Το ότι δεν γίνεται καμία αναφορά στις ήδη περιορισμένες δημόσιες δαπάνες για την έρευνα, δείχνει ότι απαξιώνεται πλήρως η βασική έρευνα. Παράλληλα τα ίδια τα φυσικά πρόσωπα, οι ερευνητές πλήττονται και θεσμικά και επαγγελματικά. Πολλά θεσμοθετημένα αντικειμενικά ακαδημαϊκά κριτήρια, όπως και τα ουσιαστικά προσόντα για την πρόσληψη και προαγωγή των ερευνητών, γίνονται ασαφή και αλλοιώνονται, ενώ η παρέμβαση του Υπουργού σε κάθε διαδικασία και επίπεδο διοίκησης, φαίνεται ότι θα δημιουργήσει προβλήματα στη λειτουργία της ερευνητικής κοινότητας και στην αντικειμενική και συλλογική απόδοση κυρίως, στον τομέα της εφαρμοσμένης και βιομηχανικής έρευνας, αυτό που απασχολεί το νομοθέτη. 
Η σύσταση των βασικών οργάνων της ερευνητικής διαδικασίας, όπως το Εθνικό Συμβούλιο Έρευνας και Τεχνολογίας και τα τομεακά επιστημονικά συμβούλια, ο Εθνικός Κατάλογος Κριτών, η επιλογή των μελών, ο ορισμός των διοικητικών συμβουλίων των πολλαπλών ανώνυμων εταιρειών που δημιουργούνται, γίνονται μόνο από τον Υπουργό. Η ερευνητική κοινότητα και οι φορείς του δημοσίου και του ιδιωτικού τομέα, ελάχιστα συμμετέχουν. Για μας δεν νοείται προσπάθεια αναβάθμισης και ενίσχυσης της ερευνητικής διαδικασίας, εξυγίανσης και ανάπτυξης της σχέσης της με τον ιδιωτικό τομέα, με μόνη εξάρτηση από την πολιτική ηγεσία. Χρειάζονται όργανα, χρειάζεται συμμετοχή φορέων που θα εξασφαλίσουν τον έλεγχο, την εγκυρότητα και τη διαφάνεια των αποφάσεων. 
Ενώ τελικά οι επιδόσεις μέχρι σήμερα της ερευνητικής κοινότητας είναι ικανοποιητικές, παρ' όλο που δεν είχαν μέχρι τώρα οικονομικούς πόρους όπως παραδέχεται και η εισηγητική έκθεση και όπως απέδειξαν οι αξιολογήσεις οι οποίες έγιναν μέχρι τώρα. Έτσι τελικά αυτό το νομοσχέδιο δεν έρχεται να περιβάλει αυτήν την ερευνητική κοινότητα με το σεβασμό, με την αναβάθμιση, με τους πόρους που της χρειάζονται. Χρειάζεται, λοιπόν, αυτό το νομοσχέδιο, κατ' εμάς βέβαια, να αποσυρθεί αλλά και αν παραμείνει χρειάζεται πολλές και σημαντικές τροποποιήσεις. Δεν προηγήθηκε σε βάθος ούτε ουσιαστικός διάλογος. Ο διάλογος που έγινε τελικά στην Επιτροπή μας, απέδειξε ότι απαιτούνται σημαντικές αλλαγές. Δεν πρόλαβα να δω τις τροποποιήσεις που μας έφερε ο κύριος Υπουργός και να δω αν μερικές που φάνηκε να αποδέχεται τροποποιήσεις, τις έχει κάνει και πράξη, αλλαγές που τουλάχιστον θα το καταστήσουν λειτουργικό και αποδοτικό. Η διαδικασία αυτή του διαλόγου που έγινε τουλάχιστον στην επιτροπή, ενίσχυσε περισσότερο τη βαθύτατή μας ανησυχία μήπως έρχεται και αυτό το νομοσχέδιο να κατεδαφίσει ό,τι κατά ηρωικό τρόπο έχει παραμείνει όρθιο και σωστό στην ελληνική πραγματικότητα. Και σ' αυτά περιλαμβάνεται η ερευνητική δραστηριότητα, ο δημόσιος χαρακτήρας της, η λειτουργία της και η απόδοσή της.
Συνοπτικά θα έλεγα ότι οι κατευθύνσεις και οι αλλαγές αυτού του νομοσχεδίου, σε σχέση με τον αρχικό νόμο, δημιουργούν τα εξής προβλήματα: Αλλοίωση του δημόσιου χαρακτήρα των ερευνητικών κέντρων και αποδυνάμωση των ακαδημαϊκών χαρακτηριστικών τους, όπως και της σύνδεσής τους με την πανεπιστημιακή έρευνα. Έλλειψη δημόσιων δαπανών και αποκλειστική σχεδόν χρηματοδότηση των ερευνητικών προτάσεων που εμπλέκονται ευθέως με τη βιομηχανία. Αποδυνάμωση έτσι της βασικής έρευνας που αποτελεί το θεμέλιο και της εφαρμοσμένης και της βιομηχανικής. Αποδυνάμωση της έρευνας από κοινωνικά και ανθρωπιστικά προβλήματα. Ασάφεια των κριτηρίων και προσόντων για την επιλογή των κριτών. Αποδυνάμωση της αποφασιστικής γνώμης του Εθνικού Γνωμοδοτικού Συμβουλίου και τελικά αδυναμία χάραξης ερευνητικής πολιτικής και το βασικότερο, συντονισμό της έρευνας τόσο στα εποπτευόμενα από το Υπουργείο Ανάπτυξης ερευνητικά κέντρα, όσο και στα λοιπά ερευνητικά κέντρα των λοιπών Υπουργείων.
Κύριοι συνάδελφοι, αυτό είναι το μεγάλο ζητούμενο. Αυτή τη στιγμή πρέπει να υπάρξουν διαδικασίες ενιαιοποίησης αυτής της ερευνητικής διαδικασίας, με ενίσχυση πρώτα και κύρια του δημόσιου χαρακτήρα και της υποχρέωσης των οργάνων του κράτους και της Βουλής στη χάραξη μιας ερευνητικής πολιτικής, η οποία θα καλύπτει και τα προβλήματα της ελληνικής κοινωνίας και θα αντιμετωπίζει και τα προβλήματα της παραγωγής και της βιομηχανίας. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Η ερευνητική κοινότητα που διακρίθηκε και διακρίνεται για την πολύωρη και με μεράκι όραμα δουλειά της και την πραγματική της σχέση με τις έρευνες, κινδυνεύει -μέσα από την πολυδιάσπαση και την αοριστία των σχημάτων των διάφορων ανώνυμων εταιρειών να αποκοπεί από τους στόχους της. Και μέσα από μία ανεξέλεγκτη γραφειοκρατία, ενδεχομένως και πελατειακές σχέσεις να αποφασίζουν κάποιοι άλλοι για το με ποιον τρόπο θα ασκηθεί αυτή η επιστημονική έρευνα, αν θα είναι κυρίαρχο στοιχείο η ελεύθερη αγορά και η ιδιωτική πρωτοβουλία και πώς τελικά αυτό, αν είναι σκοπός της Κυβέρνησης θα πραγματοποιηθεί αξιόπιστα και θα ελέγχεται. Γιατί από τους ίδιους τους ερευνητές δεν δίνεται η δυνατότητα απ' αυτό το νομοσχέδιο και από τους ενδιαφερόμενους φορείς να γίνεται αυτός ο προγραμματισμός και ο έλεγχος. 
Η επιδιωκόμενη συμβολή της ερευνητικής διαδικασίας στη βελτίωση της παραγωγικότητας και της ανταγωνιστικότητας της βιομηχανίας, που ειλικρινά μας ενδιαφέρει όλους, κινδυνεύει να υποτάξει την έρευνα σε μια βραχυπρόθεσμη βελτίωση των δεικτών παραγωγικότητας και παράλληλα να εμπορευματοποιήσει την ερευνητική διαδικασία, οδηγώντας τη στη σπατάλη, αντί στην αξιοποίηση των πόρων του Γ' Κοινοτικού Πλαισίου Στήριξης. Αυτήν τη στιγμή έχουμε μία δυνατότητα απορρόφησης κονδυλίων και πόρων και κάνουμε όπως-όπως ένα νομοσχέδιο το οποίο να μπορέσει να αξιοποιήσει αυτά εδώ τα κονδύλια, χωρίς όμως εμείς να δημιουργούμε τις στερεές βάσεις γι' αυτήν την έρευνα και τη διαδικασία, η οποία είναι απαραίτητο να συνεχίσει επιτυχώς και μετά το 2006 και μετά από πολλά χρόνια, αφού ακόμη για την ελληνική κοινωνία η έρευνα αυτή βρίσκεται στα σπάργανα.
Με το δεύτερο τμήμα του νομοσχεδίου αναλύονται, από τα άρθρα 5 έως 10, ο τρόπος με τον οποίο διάφορα ιδρύματα θα γίνουν ανώνυμες εταιρείες και στη συνέχεια με απεριόριστες δυνατότητες συμμετοχής άλλων ιδιωτικών φορέων ή προσώπων, χωρίς κριτήρια, και ακόμη για τα μέλη του διοικητικού συμβουλίου. Εδώ δηλαδή δεν τίθεται κανένας φραγμός σε όλες αυτές τις εταιρείες επιχειρηματικής συμμετοχής υψηλής τεχνολογίας, σύσταση της σχετικής εταιρείας κατά την αρχή της ανώνυμης εταιρείας του ελληνικού δημοσίου και άλλα. Δεν υπάρχει κανένας περιορισμός μέχρι πού θα φθάσει η συμμετοχή του δημοσίου και του ιδιωτικού τομέα. Δεν υπάρχει κανένας περιορισμός για το πώς εκλέγονται, ποια είναι και από πού προέρχονται τα μέλη του διοικητικού συμβουλίου. Δεν υπάρχει καμία αναφορά ποιοι φορείς συμμετέχουν σ' αυτά τα όργανα. Όλα αυτά αναφέρονται και διατίθενται εν λευκώ στον Υπουργό να καθορίσει όλες αυτές τις διαδικασίες.
Εγώ θα έλεγα ότι και ο ίδιος ο Υπουργός μέσα από ένα τέτοιο πλαίσιο, όσο αξιόπιστος και καλοπροαίρετος να είναι, θα έπρεπε να βάλει κάποιες ασφαλιστικές δικλείδες για να μη βρεθεί κατηγορούμενος για πράγματα που ενδεχομένως απ' αυτό το ασαφές πλαίσιο μπορεί να του επισυνάψουν, χωρίς να έχει τέτοια πρόθεση. 
Στο άρθρο 5, παραδείγματος χάριν, με τα θέματα των επιστημονικών και τεχνολογικών πάρκων και της ανώνυμης εταιρείας Εθνικό Δίκτυο Έρευνας και Τεχνολογίας, τα κέντρα αυτά θα υπάγονται πλήρως στο καθεστώς των ανώνυμων εταιρειών και δεν υπάρχει καμία δέσμευση για την τελική σχέση Δημοσίου και Ιδιωτικού τομέα.
Δεν διασφαλίζεται σε καμία περίπτωση η συμμετοχή των φορέων και για όλα εν τέλει εξουσιοδοτείται ο Υπουργός Ανάπτυξης. Όσον αφορά την ίδρυση του Κέντρου Έρευνας και Τεχνολογίας της Εθνικής Άμυνας είναι ένα θετικό βήμα, που θα απέδιδε, αν ενεργοποιηθεί το διϋπουργικό συντονιστικό όργανο της έρευνας. Γιατί έτσι δεν επιτυγχάνεται η διασύνδεση του ερευνητικού του έργου και η υποστήριξή του από την υπόλοιπη ερευνητική κοινότητα της χώρας.
Από την τρίτη ενότητα του νομοσχεδίου, θεωρούμε τα περισσότερα άρθρα της απαράδεκτα. Απαράδεκτο θεωρούμε και στην ουσία του, αλλά και με τον τρόπο που εισάγεται σ' ένα διαφορετικής κατεύθυνσης νομοσχέδιο, το άρθρο 14, όπου επιχειρείται να εκχωρηθεί στην ιδιωτική πρωτοβουλία σταδιακά το σύνολο των βιομηχανικών περιοχών, δηλαδή των ΒΙΠΕ της ΕΤΒΑ.
Με το ατυχές και σε καμία περίπτωση για μας ορθολογικό επιχείρημα ότι οι ΒΙΠΕ δεν αποτελούν τραπεζικό υποκείμενο, εκχωρούνται αυτές, δηλαδή εκχωρείται το φιλέτο της ΕΤΒΑ και αποδυναμώνεται έτσι κάθε δυνατή επιβίωση ή συμβίωση της ΕΤΒΑ με δημόσια τράπεζα, όπως η Εθνική Τράπεζα του Ελληνικού Δημοσίου.
Η ίδρυση του Μουσείου Επιστήμης και Τεχνολογίας θεωρείται θετική. Και εδώ, όμως, δε φαίνεται ποια στοιχεία και ποια χαρακτηριστικά και προσόντα θα έχει η διοίκηση και κυρίως ο διευθυντής, γιατί αυτά τα ιδρύματα για να μπορέσουν να προχωρήσουν, χρειάζονται και εμπνευσμένους ανθρώπους, αλλά βασικότερα χρειάζονται πόρους που τα περισσότερα από αυτά μέχρι τώρα δεν τους έχουν και απλώς ιδρύονται και από εκεί και πέρα σχεδόν υπολειτουργούν.
Μεγάλες είναι οι αντιρρήσεις μας για τον τρόπο με τον οποίο εισάγεται, και με τροπολογία τελευταία φάση της συνεχιζόμενης διάλυσης του ΕΟΤ, του οποίου τις επιχειρηματικές δραστηριότητες αναλαμβάνει πλέον μέσω των ανωνύμων εταιρειών σχεδόν ο ίδιος ο Υπουργός Ανάπτυξης. Δεν αναλαμβάνει μόνο επιχειρηματικές δραστηριότητες, αλλά και χωροταξικές και πολεοδομικές ικανότητες και δυνατότητες να κάνει ρυθμίσεις κατά τέτοιον τρόπο, που εμείς φοβόμαστε ότι στο τέλος θα καταστρατηγηθούν βασικές κείμενες διατάξεις.
Παραβλέπονται διαδικασίες και όργανα αρμόδια για το σχεδιασμό, προκειμένου να αξιοποιηθεί η δημόσια γη με κίνδυνο πλήρους καταστροφής του περιβάλλοντος και να παραδοθεί έτσι προς αξιοποίηση η δημόσια γη στις ιδιωτικές επιχειρήσεις.
Τελικά, τα θέματα της ιδιωτικοποίησης των καζίνο περιπλέκουν για μας ακόμη περισσότερο το θέμα του τζόγου, που εξελίσσεται πάρα πολύ άσχημα στην ελληνική κοινωνία. 
Εμείς, είτε τον ενισχύουν το τζόγο τα δημόσια καζίνο που τώρα ιδιωτικοποιούνται είτε τα ιδιωτικά, θεωρούμε, κύριοι συνάδελφοι, ότι αυτό το θέμα θα πρέπει να μας προβληματίσει όλους. Αυτήν τη στιγμή, αντί να προβληματιζόμαστε για αυτή τη λειτουργία των καζίνο, προχωρούμε στην περαιτέρω ιδιωτικοποίησή τους και το χειρότερο είναι ότι προχωρούμε στο ότι και τον έλεγχο αυτών των καζίνο θα τον αναθέσουμε στην ιδιωτική πρωτοβουλία, γιατί θεωρούμε ότι ο δημόσιος τομέας -και σ' αυτό οι κυβερνήσεις απέτυχαν- είναι εντελώς αναξιόπιστος να κάνει ελέγχους.
Είναι, λοιπόν, γεγονός ότι το νομοσχέδιο αυτό το καταψηφίζουμε. Για τις τελευταίες του δε ρυθμίσεις, σας καλούμε να αναλογισθείτε τις ευθύνες σας, γιατί θα υπάρξουν μη αναστρέψιμες καταστάσεις. Ιδιαίτερα θα υπάρξουν μη αναστρέψιμες καταστάσεις και στον τομέα της παιδείας και στον τομέα της έρευνας με τα τελευταία νομοσχέδια, τα οποία φέρνετε.
Όσον αφορά τις άτακτες και άκριτες ιδιωτικοποιήσεις, κατ' αρχήν με τη μορφή και την πολυδιάσπαση όλων αυτών των κέντρων ή των οργανισμών του δημοσίου σε ανώνυμες εταιρείες και στη συνέχεια με την άνευ όρων παράδοση στον ιδιωτικό τομέα, εμείς δεν συμφωνούμε. Είναι θέματα που θα τα βρούμε μπροστά μας και δυστυχώς θα είναι πάρα πολύ αργά να διορθώσουμε αυτές τις μη πραγματικά αναστρέψιμες συνέπειές τους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Είναι δύσκολο να θέλει να μιλήσει κανείς επί της αρχής σε νομοσχέδια που φέρνει το Υπουργείο Ανάπτυξης και αυτό διότι το Υπουργείο Ανάπτυξης, κάθε φορά έρχεται με νομοσχέδια, τα οποία έχουν διάφορα κεφάλαια μεταξύ τους, άλλοτε είναι ίσα μοιρασμένα, άλλοτε ένα έχει μεγαλύτερη βαρύτητα, αλλά πάντως κοινή αρχή δεν μπορεί να έχει κανείς για να μιλήσει επί της αρχής.
Εν πάση περιπτώσει, εγώ θα αναφερθώ κυρίως στο τρίτο κεφάλαιο που αναφέρεται κι αυτό σε διάφορα θέματα αλλά που, εν πάση περιπτώσει, εν πολλοίς αναφέρεται στα θέματα του τουρισμού. Και το ερώτημα είναι: ποια είναι η αρχή αυτού έστω του κεφαλαίου; Να επιλύσει θέματα τουριστικά. Τα επιλύει; Ασφαλώς και όχι.
Έχουμε ακούσει εδώ πολλές φορές τον κύριο Υπουργό να μιλά, να αναγνωρίζει και να τονίζει τη σημασία του τουρισμού για τη χώρα και από την άλλη μεριά βλέπουμε έναν Υπουργό, ο οποίος είναι ένα χρόνο στο Υπουργείο, κάθε φορά τα θέματα του τουρισμού να τα φέρνει αποσπασματικά σαν επιμέρους διατάξεις σε επιμέρους νομοσχέδια, πάρα πολλές φορές η μια λύση αναιρεί ή συμπληρώνει αυτή που είχε φέρει αμέσως προηγούμενα. Ένας Υπουργός ο οποίος θα ήθελε να ασχοληθεί σοβαρά με το, κατά τη γνώμη του -και βεβαίως ασφαλώς έτσι είναι- σοβαρό θέμα του τουρισμού τι θα έπρεπε να κάνει; Να μαζέψει όλα τα θέματα του τουρισμού, να φτιάξει ένα νομοσχέδιο που να επιλύει τα τουριστικά θέματα, που να έχει μια στρατηγική, που να έχει έναν προγραμματισμό, που να έχει μια συγκεκριμένη λογική. Αυτό το πράγμα, λοιπόν, από το συγκεκριμένο Υπουργείο εδώ και ένα χρόνο δεν το βλέπουμε.
Και τι βλέπουμε ακόμη και σ' αυτό το νομοσχέδιο; Βλέπουμε αποσπασματικές ρυθμίσεις, τόσο αποσπασματικές που μερικές απ' αυτές υπό μορφή τροπολογίας κατετέθησαν στην Επιτροπή, όταν το συζητήσαμε την προηγούμενη εβδομάδα, την τελευταία στιγμή -ο εισηγητής της Πλειοψηφίας δεν είχε προλάβει ούτε καν να τις διαβάσει- που δεν επιλύουν τα θέματα, εκκρεμούν άλλες ρυθμίσεις οι οποίες κατά τη δήλωση του Υπουργού είτε θα έρθουν στην Ολομέλεια -αυτή είναι η Ολομέλεια, δηλαδή σήμερα και την Τρίτη- σαν καινούρια τροπολογία -ακόμα δεν έχουμε δει τίποτα- είτε θα τις φέρει σε επόμενο νομοσχέδιο που προφανώς θα έρθει τις επόμενες ημέρες. Άρα ακόμα και αυτές οι αποσπασματικές ρυθμίσεις γίνονται ακόμη πιο αποσπασματικές, όταν το Υπουργείο δεν είναι έτοιμο να επιλύσει ούτε καν αυτά τα θέματα με τα οποία έχει αποφασίσει να ασχοληθεί. Και όλα αυτά, επαναλαμβάνω, σε έναν τομέα που κατά τις διαλέξεις του Υπουργού εδώ, είναι εξαιρετικά σημαντικός και παίζει εξαιρετικά σημαντικό ρόλο στην εθνική οικονομία. Έτσι, λοιπόν, αντιμετωπίζει η κυβέρνηση ένα τόσο σοβαρό θέμα, με τέτοια προχειρότητα. Αυτή είναι η πρώτη παρατήρηση που θα ήθελα να κάνω επί της αρχής.
Ας μπούμε, όμως, λίγο και στα θέματα τα οποία θίγει το σχέδιο νόμου. Υποτίθεται ότι ρυθμίζει θέματα Ε.Ο.Τ. Στην πράξη τι κάνει; Διαλύει ό,τι είχε απομείνει στον ΕΟΤ. Σε προηγούμενο νομοσχέδιο είχε φέρει την αναδιοργάνωση του Ε.Ο.Τ. και σε εφαρμογή εκείνου του νόμου έφτιαξε μερικά προεδρικά διατάγματα. Τα προεδρικά διατάγματα, τα οποία υπέγραψε ο Υπουργός, είναι δεδομένο ότι διαλύουν τον Ε.Ο.Τ. Υπάρχουν αλληλοεπικαλύψεις, υπάρχουν προβλήματα στην περιφερειακή οργάνωση, υπάρχει αδυναμία υλοποίησης τουριστικής πολιτικής και μάλιστα όλες αυτές οι αποφάσεις λαμβάνονται και σε μια περίοδο εξαιρετικά ευαίσθητη, περίοδο δηλαδή της αρχής της τουριστικής περιόδου, μιας τουριστικής περιόδου που, παρά τα λεγόμενα του Υπουργού πριν από λίγο καιρό σε σχετική μας επερώτηση, εκπέμπει εξαιρετικά αρνητικά μηνύματα. Όλα τα μηνύματα μέχρι τώρα για την πορεία της επερχόμενης τουριστικής περιόδου είναι ανησυχητικά. Τουλάχιστον ανησυχητικά!
Ελπίζουμε ότι θα ανατραπεί αυτή η πορεία καθ' οδόν. Αλλά για να ανατραπεί χρειάζεται να υπάρχει μια ηγεσία στον τουρισμό, η οποία να ενσκήψει στο πρόβλημα. Αντί να ασχολείται με το πώς θα διαλυθεί ο Ε.Ο.Τ. να ασχολείται με το πώς θα αντιμετωπίσει το πρόβλημα. Υπάρχει το θέμα να καλύψουμε το χαμένο έδαφος με μια προβολή της χώρας και όχι να είμαστε μπαταξήδες και να μην πληρώνουμε τις περσινές εταιρείες που είχαν κάνει τη διαφήμιση και να φτάνουμε φέτος να μην έχει γίνει ακόμη διαφήμιση ή να μην ξέρουμε τι διαφήμιση έχει γίνει στις χώρες του εξωτερικού από τις οποίες περιμένουμε τους τουρίστες.
Επαναλαμβάνω, λοιπόν, ότι η σημερινή ρύθμιση που έρχεται στον Ε.Ο.Τ. και μάλιστα με τη μορφή της τροπολογίας της τελευταίας στιγμής, όπως είπα, διαλύει ό,τι είχε αφεθεί. Έχουμε, λοιπόν, τώρα έναν Ε.Ο.Τ. του οποίου θέλουμε να καταργήσουμε και το διοικητικό συμβούλιο, να μην υπάρχει διοικητικό συμβούλιο, να υπάρχει μόνον ένας, ο οποίος μάλιστα -λέει- δεν αποκλείεται να είναι και ο ίδιος ο γενικός γραμματέας του Υπουργείου Ανάπτυξης. Δηλαδή αν μπορούμε να τα συγκεντρώσουμε όλα σε ένα άτομο -ίσως θα ήθελε να είναι ο Υπουργός αυτός, δεν ξέρω ποιος θα ήθελε να είναι- το οποίο να κάνει τα πάντα χωρίς να δίνει λογαριασμό πουθενά.
Το Διοικητικό Συμβούλιο του ΕΟΤ ήταν ένα όργανο, στο οποίο συμμετείχαν και εκπρόσωποι των φορέων του τουρισμού. Θέλετε να καταργήσετε και τον τελευταίο δεσμό, που να συνδέει τις αποφάσεις του Υπουργείου με τις πραγματικές ανάγκες της αγοράς και με τους γνώστες των προβλημάτων του τουρισμού, αλλιώς δεν μπορώ να εξηγήσω γιατί ακόμη και σε αυτόν τον ΕΟΤ, το οποίο έχετε έτσι πετσοκόψει και αδυνατίσει και τον οποίο σε πολύ κρίσιμη φάση έχετε αποδιοργανώσει, δεν θέλετε στη διοίκησή του να ακούτε περισσότερες φωνές, ώστε τελικά -ακόμη, επαναλαμβάνω, και σε αυτόν τον αποδυναμωμένο ΕΟΤ- να έχετε αν μη τι άλλο τις απόψεις της αγοράς. Και αυτά -ακούστε λίγο τις διαμαρτυρίες όλων ανεξαιρέτως των φορέων του τουρισμού- σας τα έχουν στείλει γραπτώς, τα γράφουν οι εφημερίδες. Δεν υπάρχει ένας που να συμφωνεί με αυτήν την περιβόητη τουριστική πολιτική σας, που δεν υπάρχει, διότι πράγματι δεν υπάρχει τουριστική πολιτική. 
Έρχομαι στο δεύτερο θέμα, το οποίο είναι η υπόθεση των καζίνο. Μας έχει κάνει επίσης μαθήματα εδώ ο κύριος Υπουργός ότι δεν μπορεί το κράτος το 2000 να είναι καζινάς. Δεν μπορεί, λέει, ο γκρουπιέρης, να είναι τμηματάρχης. Σε ποιους τα λέει; Σε μας; Ασφαλώς και τα καζίνο πρέπει να ιδιωτικοποιηθούν. Αλλά μήπως αυτό που κάνετε εδώ τώρα είναι ιδιωτικοποίηση;
Είχε φέρει ένα νόμο το καλοκαίρι πέρσι για τα καζίνο και έρχεται τώρα και τον διορθώνει. Υποτίθεται ότι τον διορθώνει. Θέλει να κάνει τώρα θυγατρικές εταιρίες. Η αποκρατικοποίηση, κατά τη λογική σας, περνάει από τη συνεχή δημιουργία και νέων οργανισμών και θυγατρικών εταιριών. Δεν το λέει βέβαια μέσα στο νόμο, αλλά το έχει πει σε δηλώσεις του ο Υπουργός, ότι ο τρόπος με τον οποίο εκείνος θεωρεί ιδιωτικοποίηση των καζίνο -Κέρκυρας και Πάρνηθας- είναι να δημιουργηθούν αυτές οι θυγατρικές εταιρίες, στη συνέχεια να μπουν στρατηγικοί επενδυτές και εισαγωγή στο χρηματιστήριο. Μα, ποιος ο λόγος να έχει το δημόσιο μετοχές σε καζίνο, αφού δεν είναι η δουλειά του να κάνει επιχειρηματική δραστηριότητα; Το δημόσιο πρέπει να βγει και να ιδιωτικοποιήσει πλήρως και καθαρά το καζίνο. Γιατί πρέπει το δημόσιο να παραμείνει με ένα χι ποσοστό ως μέτοχος του καζίνο και να έχει στρατηγικούς επενδυτές; Να βγει ανοιχτά να βγάλει στη δημοπρασία την άδεια, από την οποία μπορεί να εισπράξει πολλά χρήματα και όχι να μεταφέρεται η άδεια, όπως κάνει το παρόν νομοσχέδιο με ένα ποσό επτά δισεκατομμυρίων -που ποιος το όρισε;- από τον ΕΟΤ στα "Τουριστικά Ακίνητα" και να ιδιωτικοποιηθεί πλήρως. Η ιδιωτικοποίηση δεν σημαίνει ότι αρχίζουμε μετά να παζαρεύουμε το στρατηγικό επενδυτή και να παραμένει το κράτος μέτοχος; Δεν έχει δουλειά το κράτος να είναι μέτοχος σε επιχειρηματική δραστηριότητα. Το κράτος μέσω του Υπουργείου Οικονομικών θα παίρνει τα έσοδα και μέσα στη σύμβαση θα προβλέπετε ότι το ποσόστό των εσόδων θα διατίθεται για την προβολή του τουρισμού. Κόπτεται τώρα Η Κυβέρνηση για την προβολή του τουρισμού. Ποια κυβέρνηση; Αυτή που δεν πλήρωσε -επαναλαμβάνω- και αυτό είναι ντροπή, -πέρσι τη διαφημιστική εταιρία και φέτος η χώρα μας δεν διαφημίστηκε.
Και έρχεται στην υπόθεση των καζίνο και μία άλλη ιστορία, που πρόσφατα ανέκυψε στην Πάρνηθα και στην Κέρκυρα -και εκεί θα θέλαμε και διευκρινίσεις από τον κύριο Υπουργό- για διοικητικές αλλαγές, που κάνει ο υπεύθυνος της Εταιρίας Τουριστικών Ακινήτων, αλλαγές για τις οποίες με την κοινοβουλευτική οδό πολύ σύντομα θα ζητήσουμε πολύ συγκεκριμένα στοιχεία. Αλλά πολλές φήμες ακούγονται για τον τρόπο, με τον οποίο γίνονται οι οργανωτικές αλλαγές, οι διοικητικές, οι τοποθετήσεις ή οι διαδικασίες και τα προσόντα αυτών που τοποθετήθηκαν πολύ πρόσφατα. Επαναλαμβάνω, για όλα αυτά, αν δεν μας δώσει εξηγήσεις ο κύριος Υπουργός, δια της κοινοβουλευτικής οδού, θα τις ζητήσουμε και θα τις πάρουμε και μετά θα κάνουμε και εκτενέστατη συζήτηση.
Άρα, στο θέμα τουρισμός -το οποίο ασφαλώς και είναι για τη χώρα μας εξαιρετικά σημαντικό, για το οποίο πολλά λέτε σαν Κυβέρνηση, αλλά ελάχιστα πράττετε- το πρόβλημα γίνεται ακόμα οξύτερο και αποδεικνύεται η παντελής έλλειψη στρατηγικής, η παντελής έλλειψη πολιτικής και η παντελής πολιτική βούληση να αντιμετωπιστεί σοβαρά. Επειδή, λοιπόν, το θέμα είναι πάρα πολύ σοβαρό, εγώ προσωπικά σας καλώ να σοβαρευτείτε και να αντιμετωπίσετε το σοβαρό αυτό θέμα με τη δέουσα σοβαρότητα και να σταματήσει αυτή η αποσπασματική -υποτίθεται- ρύθμιση και να κάτσει το Υπουργείο Ανάπτυξης, το οποίο είναι Υπουργείο Εμπορίου, Βιομηχανίας, Έρευνας, Τεχνολογίας και Τουρισμού και να ασχοληθεί σοβαρά συνολικά με το πρόβλημα του τουρισμού. Να φέρει επιτέλους, εδώ ένα νομοσχέδιο, που να αφορά τον τουρισμό που θα αντιμετωπίζει συνολικά και με μία κοινή λογική -για να μπορούμε να τοποθετηθούμε και επί της αρχής- τα θέματα του τουρισμού.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, είκοσι δύο μαθητές και δύο συνοδοί δάσκαλοι του 18ου Δημοτικού Σχολείου Λαμίας και δεκαέξι μαθητές και τρεις συνοδοί -δάσκαλοι του 19ου Δημοτικού Σχολείου Λαμίας. 
Η Βουλή καλωσορίζει τα παιδιά.
(Χειροκροτήματα)
Το λόγο έχει ο κ. Λιάσκος.
ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρίες και κύριοι συνάδελφοι, από την τοποθέτηση του εισηγητή της Πλειοψηφίας κατά τη διάρκεια της συζήτησης του νομοσχεδίου στην Επιτροπή, ήταν εμφανές το μείζον πρόβλημα που υπάρχει στη χώρα μας σε ό,τι αφορά την έρευνα. Είναι χαρακτηριστική η ομολογία ότι οι μεγάλες επιχειρήσεις αγοράζουν τεχνολογία από το εξωτερικό. Επίσης, είναι πολύ σημαντικό ότι οι ερευνητικές δαπάνες σε ποσοστό επί του ΑΕΠ, παραμένουν οι χαμηλότερες των χωρών της Ευρώπης και το ΟΟΣΑ. Θα έλεγα ότι το κορυφαίο που δείχνει και τι πολιτική εφαρμόζουμε είναι ότι από το πρόγραμμα των δημοσίων επενδύσεων, έχουμε μονίμως τα τελευταία χρόνια μηδενική παροχή προς την έρευνα και την τεχνολογία. 
Το ίδιο θα έλεγα ότι ισχύει και στον ιδιωτικό τομέα. Είμαστε οι τελευταίοι. Όταν θα κλείσουν τα κοινοτικά πλαίσια για τη χώρα μας, πιθανόν να βρισκόμαστε σε τριτοκοσμική κατάσταση από πλευράς έρευνας. Το κάθε Υπουργείο ακολουθεί δική του πολιτική και βέβαια πιστεύουμε ότι απ' ό,τι φαίνεται, το ΕΣΕΤ που συστήνετε δεν θα μπορέσει με τον τρόπο που υφίσταται η δομή του να ανταποκριθεί στις απαιτήσεις της σύγχρονης εποχής.
Επιπρόσθετα, όμως, επιχειρείτε με ορισμένα άρθρα του νομοσχεδίου και με τροπολογίες της τελευταίας στιγμής να ρυθμιστούν αποσπασματικά και πρόχειρα ζητήματα που αφορούν τον τουρισμό, όπως θέματα πολεοδομίας, τουριστικών εγκαταστάσεων, θέματα προδιαγραφών, αναβάθμισης τουριστικών καταλυμάτων, παράταση μισθώσεων, τουριστικής εκπαίδευσης, ελέγχου καζίνο, δημιουργίας νέων ανωνύμων εταιρειών με κύριο μέτοχο το δημόσιο κλπ.
Κατ' αρχήν θεωρούμε ότι για όλα τα παραπάνω, καθώς και για μια σειρά άλλων ζητημάτων -άλλωστε ειπώθηκε και πριν- που αφορούν τον τουρισμό, θα έπρεπε να κατατεθεί ένα άλλο, ξεχωριστό νομοσχέδιο με ολοκληρωμένο σχεδιασμό και με μακροχρόνια τουριστική προοπτική.
Θέλω να επισημάνω, κύριε Υπουργέ, ότι η προχειρότητα με την οποία χειρίζεστε βασικά προβλήματα του τουρισμού επιδεινώνει το τουριστικό κλίμα και έχει ήδη δημιουργήσει μία αναστάτωση στους τουριστικούς επιχειρηματίες, αλλά και τους φορείς, που εκδηλώνεται με καθημερινά δημοσιεύματα και ανακοινώσεις στον Τύπο. Ειπώθηκε και πριν, αν θέλετε είχαμε και προχθεσινό δημοσίευμα του ΣΕΠΕ.
Όλοι οι φορείς διαπιστώνουν την αδυναμία χάραξης στρατηγικής στον τουριστικό τομέα. Είναι πρόσφατη η απαξίωση του κράτους από τους διαφημιστικούς οργανισμούς, για να αναλάβουν τη διαφημιστική καμπάνια στο εξωτερικό, λόγω του προηγούμενου χρέους προς αυτούς.
Το γεγονός αυτό, από ό,τι φαίνεται, ήδη έχει στοιχίσει τη μείωση των κρατήσεων, ιδιαίτερα σε τουριστικές παραδοσιακές περιοχές και τη σμίκρυνση της τουριστικής περιόδου. Παραδείγματος χάρη δείτε και συγκρίνετε στη Ρόδο τον περυσινό με το φετινό Απρίλιο. 
Η Τουρκία εκμεταλλεύτηκε άμεσα αυτήν την αδυναμία προς όφελός της, εντείνοντας τη διαφήμιση και καλύπτοντας το κενό που δημιουργείται. Επιπρόσθετα στις μεγάλες τουριστικές εκθέσεις του εξωτερικού, η εμφάνιση της χώρας είναι από απογοητευτική έως ανύπαρκτη. Ειδικά σήμερα που υφίσταται η προοπτική των Ολυμπιακών Αγώνων, αυτή η κατάσταση είναι απαράδεκτη.
Για παράδειγμα είχαμε κενό περίπτερο, κυρίες και κύριοι συνάδελφοι, στην Κωνσταντινούπολη, επειδή όπως σε έκθεσή του αναφέρει ο εμπορικός ακόλουθος δεν έγινε έγκαιρα ο εκτελωνισμός και κατά συνέπεια δεν υπήρχε το προπαγανδιστικό υλικό. Έτσι ΄Ελληνες και ξένοι επιχειρηματίες περνούσαν και έβλεπαν ένα κενό περίπτερο που αντιπροσώπευε την Ελλάδα. Αντιλαμβάνεστε, λοιπόν, πώς φαίνεται στο εξωτερικό κατ' αυτόν τον τρόπο μία χώρα που επιδιώκει κυρίαρχη εκμετάλλευση του τουριστικού προϊόντος.
Και ξέρετε το χειρότερο; Κάνω σχετική ερώτηση προς τον Υπουργό και εκείνος απαντά ότι όλα έγιναν θαυμάσια. Λέει ότι και το περίπτερο λειτουργούσε και όλα πήγαν υπέροχα.
Τίθεται, λοιπόν, το ερώτημα: Πώς είναι δυνατόν να έχω συνημμένη την έκθεση του εμπορικού ακολούθου της Πρεσβείας μας που αναφέρει όλα αυτά και οι υπηρεσίες του Υπουργείου να λένε ότι πράγματι πήγε θαυμάσια η έκθεση, η χώρα εκπροσωπήθηκε και όλα ήταν ωραία; Δεν ξέρω, κάποιος πρέπει να ελεγχθεί πάνω σε αυτό. Ή ψέματα γράφει ο εμπορικός ακόλουθος ή εν πάση περιπτώσει κάποιος άλλος λέει ψέματα. Δεν είναι δυνατόν να συμβαίνει αυτό!
Θα έλεγα ότι το ίδιο ισχύει και σε άλλες εκθέσεις, όπως πρόσφατα και στη Γερμανία. 
Αντί να σκύψετε στα μεγάλα αυτά σοβαρά προβλήματα, εσείς προχωρήσατε στη διάλυση του ΕΟΤ, με την έναρξη της φετινής τουριστικής περιόδου, βάζοντας ταφόπλακα στην προώθηση του τουριστικού προϊόντος. 
πολιτική ηγεσία δεν έλαβε όπως φαίνεται τα αρνητικά μηνύματα από τις αναμενόμενες αφίξεις τουριστών καθώς και την προτίμηση που δείχνουν τα διεθνή τουριστικά γραφεία για την Τουρκία και προχωρεί σε αμφιβόλου αποτελέσματος αλλαγές, τη στιγμή που έπρεπε να ασχολείται με τις αρνητικές επιπτώσεις στον τουρισμό. Από την άλλη πλευρά διαλύσατε τον ΕΟΤ και σήμερα αιωρούνται όλες οι αρμοδιότητές του γιατί δεν υπάρχει ανάλογη θεσμοθέτηση, για τη μεταφορά αυτών των αρμοδιοτήτων σε άλλα όργανα. Από την άλλη δημιουργείτε με τροπολογία της τελευταίας στιγμής νέες ανώνυμες εταιρείες και θυγατρικές εταιρείες-καζίνο. Ίσως έτσι προχωρούν οι διαρθρωτικές αλλαγές σ' ένα σύγχρονο κράτος που θα κάνει τον γκρουπιέρη. Ίσως αυτή να είναι η αντίληψή σας.
Διαλύοντας τον ΕΟΤ πετάτε στον κάλαθο των αχρήστων τουριστική εμπειρία πενήντα ετών, έστω με τις όποιες αδυναμίες, τις οποίες όμως αντί να τις διορθώσετε, μεταφέρεται αρμοδιότητές τους σε όργανα με πλείστες όσες ελλείψεις και μη διαθέτοντας την ανάλογη εμπειρία και οργάνωση στον τουριστικό τομέα.
Αποπέμψατε τους τουριστικούς φορείς που μετείχαν στο διοικητικό συμβούλιο του ΕΟΤ και που μετέφεραν τις απόψεις τους για τη βέλτιστη προώθηση του τουριστικού προϊόντος, ένα θα έλεγα από τα ελάχιστα σημεία συνεργασίας μεταξύ δημοσίου και ιδιωτικού τομέα.
Εύλογα δημιουργείται στον καθένα μας η απορία: Ποιους ρωτάτε και τα κάνετε όλα αυτά; Ποιοι συμφωνούν με όλες αυτές τις αλλαγές, από τους φορείς που εμπλέκονται στον τουρισμό; Με τέτοια θα προωθήσετε τον τουρισμό;
Έρχεστε, λοιπόν, στο παρόν νομοσχέδιο και βάζετε αποσπασματικές και πρόχειρες ρυθμίσεις. Με το άρθρο 18 νομοθετείται η αντισεισμική επάρκεια των κτιρίων αναδρομικά. Είναι δυνατόν να ζητάμε από μηχανικούς σήμερα να υπογράφουν στατική επάρκεια που αφορά άλλες προηγούμενες εποχές; Δεν θα δημιουργηθεί έτσι μία φάμπρικα παρανόμων υπογραφών και βεβαιώσεων; 
Επίσης εμπλέκονται εδώ ρυθμίσεις που αφορούν το ΥΠΕΧΩΔΕ, όπως το ύψος, το ποσοστό κάλυψης των γηπέδων, που ίσως δημιουργήσουν και προβλήματα εκτός των άλλων κατάτμησης της γης. 
Αναθέτετε ουσιαστικά στο άρθρο 21 τον έλεγχο των καζίνο στον ιδιωτικό τομέα. Βέβαια θα έλεγε κανείς, ότι πουθενά στον κόσμο δεν γίνεται διοικητικός έλεγχος από ιδιωτικές επιχειρήσεις. Εδώ πρωτοτυπείτε, κύριε Υπουργέ, παγκοσμίως.
Με το άρθρο 23 δημιουργείτε κρατικές εταιρείες καζίνο αφ' ενός και δίνετε το διοικητικό τους έλεγχο σε ιδιωτικές εταιρείες αφ' ετέρου. Για εξετάστε το. Μήπως σε όλο τον κόσμο αυτά γίνονται αντίστροφα; Αντίστροφα πρέπει να τα κάνετε, όχι έτσι όπως τα κάνετε.
Σε ό,τι αφορά την ασφάλιση των ξεναγών, είναι θετικό ότι στο άρθρο 23 η ποινή της αφαίρεσης της άδειας ασκήσεως επαγγέλματός τους διορθώθηκε εάν καθυστερούσαν την πληρωμή των εισφορών τους, όπως σας το είχα ζητήσει και στην επιτροπή και το αποδεχθήκατε. Δεν αποδεικνύει, όμως, αυτό την προχειρότητα που προανέφερα; Ποιος άλλος επαγγελματίας χάνει τη δουλειά του αν καθυστερήσει να πληρώσει τα ένσημα του ΙΚΑ; Ποιο φωτεινό μυαλό το σκέφτηκε αυτό καταρχήν; Και γιατί οι ξεναγοί υποχρεούνται να αποδίδουν τις εισφορές τριάντα μέρες μετά την εκπνοή του τριμήνου και οι σχολές τουριστικής εκπαίδευσης, οι οποίες παίρνουν αυτά τα δελτία, υποχρεούνται ενενήντα μέρες μετά την εκπνοή του τριμήνου; Επειδή δηλαδή το δημόσιο ή το ευρύτερο δημόσιο απολαμβάνει ιδιαίτερων προνομίων; Ή επειδή είναι άκαμπτο και κατά συνέπεια ανίκανο να ανταποκριθεί στις στοιχειώδεις υποχρεώσεις που ζητάμε να ανταποκρίνονται οι ιδιώτες;
Ακόμη σας ρώτησα τι θα γίνει με το υγραέριο στα ξενοδοχεία. Έχουμε κάνει τόσες ερωτήσεις γιατί σήμερα όλες οι ξενοδοχειακές μονάδες λειτουργούν παράνομα και δεν υπάρχει νομικό πλαίσιο που να τις καλύπτει. Τουλάχιστον αφού φέρνετε με τέτοιες πρακτικές τροπολογίες, φέρτε και μία σημαντική για να λύσετε ένα μεγάλο πρόβλημα. Σας καταθέσαμε και τροπολογία.
Κυρίες και κύριοι συνάδελφοι εμείς θεωρούμε ότι το νομοσχέδιο αυτό και στο σύνολό του, όπως ανέλυσε ο εισηγητής μας και στα άρθρα που αφορούν τον τουρισμό, έχει λανθασμένη φιλοσοφία και αποσπασματική και εντελώς πρόχειρη προσέγγιση. 
Διαφωνούμε στο σύνολό του και κατά συνέπεια, το καταψηφίζουμε επί της αρχής.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιωτόπουλος έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κύριοι συνάδελφοι, νομίζω ότι τα πιο ουσιαστικά ζητήματα κριτικής ετέθησαν τόσο από τον εισηγητή, όσο και από τους συναδέλφους που πήραν ήδη το λόγο. Εγώ θα ήθελα να κάνω ορισμένες επιπρόσθετες επισημάνσεις.
Κατ' αρχήν μια γενική επισήμανση. 
Κύριε Υπουργέ, το νομοσχέδιο αυτό με τον τρόπο που είναι δομημένο, με τον τρόπο που έχουν διαμορφωθεί οι διατάξεις του και οι τροπολογίες του επιβεβαιώνει τον πρόχειρο τρόπο, τον επιπόλαιο τρόπο και τον απροπαράσκευο τρόπο με τον οποίο κάνετε τουριστική πολιτική. 
Φαίνεται ότι η Κυβέρνηση δεν έχει αντιληφθεί το αυτονόητο. Ότι η τουριστική πολιτική για την Ελλάδα αποτελεί τη σπονδυλική στήλη του τομέα των υπηρεσιών σε μια χώρα που είναι τόσο ευνοημένη από το Θεό όσον αφορά τη γεωμορφολογική της κατάσταση. Αυτό το αυτονόητο αδυνατεί η Κυβέρνησή σας να το συλλάβει. Αυτή είναι η πραγματικότητα.
Νομοθετείτε, λοιπόν, πρόχειρα, νομοθετείτε επιπόλαια και δείχνετε ότι δεν έχετε αντιληφθεί τι σημαίνει ο τομέας του τουρισμού σήμερα για την Ελλάδα. 
Είναι χαρακτηριστικό ότι ο Ελληνικός Οργανισμός Τουρισμού έχει μείνει πάρα πολύ πίσω. Έχει μείνει πίσω σε δομές, σε υποδομές, έχει μείνει πίσω σε πολιτική. Και αυτό βαρύνει την Κυβέρνησή σας. 
Εάν θέλετε να έχετε μια εικόνα για το πώς οι σύγχρονες χώρες δομούν μια πολιτική στα θέματα τουρισμού, πάρτε το αεροπλάνο και πεταχτείτε στην Κύπρο. Ρωμιοί εκείνοι, Ρωμιοί και εμείς. Με τα ίδια ελαττώματα και με τα ίδια προτερήματα. Με μια διαφορετική πολιτική βούληση και με ένα διαφορετικό σύστημα διοίκησης, διότι αυτό επέλεξαν οι εκεί υπεύθυνες ηγεσίες,. Με έναν τουρισμό ο οποίος πραγματικά ανθεί χωρίς να διαθέτει, αν θέλετε, την τεράστια ποικιλία προσφοράς δυνατοτήτων, ανάπτυξης και επενδύσεως που έχει η Ελλάδα.
Συγκεκριμένες παρατηρήσεις:
Κατ' αρχήν δεν μπορώ να αντιληφθώ, κύριε Υπουργέ, αυτήν τη ρύθμιση που υπάρχει -νομίζω ότι έγινε ήδη αναφορά σε αυτό- για το θέμα του καζίνο της Πάρνηθας. Θα αποφασίζει δηλαδή η ανώνυμος εταιρεία "Ελληνικά Τουριστικά Ακίνητα", θα αποφασίζει η γενική συνέλευσή της -ποια γενική συνέλευσή της, μία μετοχή έχει αυτή η εταιρεία- για τη μεταβίβαση ή ενοικίαση ή οτιδήποτε άλλο αφορά το συγκεκριμένο καζίνο; 
'Ένα δεύτερο όσον αφορά τους ελεγκτικούς μηχανισμούς. Κατ' αρχήν βγάλατε έξω -μέχρι τώρα υπήρχε ένα σώμα ελεγκτών- ένα μεγάλο μέρος και κρατήσατε ορισμένους. Ερωτώ: Με ποια κριτήρια έγινε αυτό; Με ποια κριτήρια δηλαδή έγινε η επιλογή του Παναγιωτόπουλου και δεν έγινε η επιλογή του Καλαφάτη; Με ποια κριτήρια; 'Ένα είναι αυτό.
Δεύτερον, βάζετε μια ρήτρα την οποία εγώ την αποδέχομαι, κύριε Υπουργέ, αρκεί να την επεκτείνει η Κυβέρνηση σε ολόκληρο το δημόσιο τομέα. Βάζετε, λοιπόν, μία ρήτρα και λέτε ότι για πέντε χρόνια δεν θα μπορούν να πάνε σε αντίστοιχες εταιρείες του ιδιωτικού τομέα. Σωστό είναι αυτό, αρκεί να έχει καθολική εφαρμογή σε όλο το δημόσιο τομέα, για όλα τα στελέχη του δημοσίου τομέα και αρκεί βεβαίως να μην υπάρχουν καραμπινάτες περιπτώσεις διευθυντικών στελεχών του Υπουργείου Ανάπτυξης που είχαν εποπτεύοντα ρόλο στα θέματα του τουρισμού και των καζίνο μέχρι τώρα, τα οποία διευθυντικά στελέχη σήμερα κοσμούν με το πρόσωπό τους και την ικανότητά τους σημαντικές θέσεις στο καζίνο HAYATT στη Θεσσαλονίκη κ.ο.κ. Είναι πρώην κορυφαία διευθυντικά στελέχη του Υπουργείου Ανάπτυξης που ήταν αρμόδια για την άσκηση του εποπτικού ρόλου. Γιατί, λοιπόν, με δυο μέτρα και δυο σταθμά; 
Αυτό το πράγμα, θα πρέπει να ξεκαθαριστεί μια και καλή ως γενική ρήτρα στο δημόσιο τομέα. Και αντιλαμβάνομαι τη σκέψη που σας οδήγησε σε αυτό. Και είναι σωστή η σκέψη. 
Εγώ δεν διαφωνώ με τη σκέψη, διαφωνώ με το μερικόν της ρύθμισης. Όταν έχει μερικό χαρακτήρα η ρύθμιση αδικεί κάποιους και ευνοεί κάποιους άλλους που έχουν προλάβει. 
Θέλω να ξεκαθαρίσουμε τώρα τι θα γίνει με το θέμα της ΕΤΑΤ. Πώς θα δοθούν οι άδειες, πώς θα λειτουργήσουν τα καζίνο Πάρνηθας και Κέρκυρας, πώς θα λειτουργήσει αυτή η ρύθμιση, τι θα γίνει. Εδώ ακούγονται πολλά, ότι "θα περπατήσει" η άδεια, θα περιφέρεται. Ακούγονται δε περισσότερα και να μας πείτε τι θα κάνει η ΕΤΑΤ με την περιοχή η οποία περιμένει να αξιοποιηθεί και είναι πλέον υπεραξίας τρισεκατομμυρίων. Πρόκειται ουσιαστικά για το μέτωπο της παραλίας, που είναι τεράστιο. Αν εξαιρέσει κανείς το ΠΙΚΠΑ, τον "Αστέρα" Βουλιαγμένης, τα "Αστέρια" της Γλυφάδας και την περιοχή του ξενοδοχείου "Λαγονήσι" που ιδιωτικοποιήθηκε, η περιοχή αυτή είναι τεράστια. Ουσιαστικά είναι περιουσία του Ε.Ο.Τ. και ελέγχεται από την ΕΤΑΤ, την ανώνυμη εταιρεία. Λοιπόν, να ακούσουμε σκέψεις, εν όψει των Ολυμπιακών τι θα γίνει μ' αυτήν την ιστορία και με ποιες διαδικασίες; Μιλάμε για συμφέροντα τρισεκατομμυρίων.
Αναφέρθηκε πολύ σωστά ο συνάδελφος κ. Λιάσκος στο θέμα του ελέγχου. Πρωτοφανές! Ιδιωτικοποίηση του ελέγχου! Γιατί; Πιστεύετε ότι το σώμα το οποίο ήλεγχε μέχρι τώρα, η αρμοδία διεύθυνση, η ομάδα αυτή των υπαλλήλων είναι επίορκη; Είναι διεφθαρμένη; Εάν είναι έτσι, να τους στείλετε στον εισαγγελέα. Εάν έχετε περιπτώσεις, να τις μάθουμε κι εμείς. Αν δεν έχετε όμως τέτοιου είδους καταγγελίες, για φαύλο κύκλο διαφθοράς και συναλλαγής ελεγκτών και ελεγχομένων, πρέπει να μας πείτε γιατί καταφεύγετε σ' αυτήν τη λύση: Ιδιωτικός έλεγχος. Το είπε πολύ σωστά ο κ. Λιάσκος "οξύμωρο σχήμα".
Και ποιος θα μας εγγυηθεί, κύριε Υπουργέ, ότι μέσα από διαδικασίες εξόφθαλμων συμφερόντων σ΄ αυτόν τον ιδιωτικό έλεγχο δεν θα υπάρχει ένα παιχνίδι διαρκές, συνεχές, ένα παιχνίδι σε βάρος των συμφερόντων του δημοσίου, ένα παιχνίδι που θα εξυπηρετεί και τον έχοντα την ευθύνη του ελέγχου και της εποπτείας, αλλά και τον ελεγχόμενο. Μεταξύ ιδιωτικών συμφερόντων υπάρχει επηρεασμός. Δεν έχω τίποτα κατά του ιδιώτη επιχειρηματία. Ο ιδιώτης επιχειρηματίας οδηγεί στην αύξηση του Α.Ε.Π., συσσωρεύει κέρδη κι έρχεται το κράτος και κάνει πολιτική αναδιανομής, με τη δημοσιονομική πολιτική, αλλά εδώ τους βάζετε όλους στον πειρασμό. Είναι το πλαίσιο -επιτρέψτε μου να πω- διάτρητο. Μπαίνουν όλοι στον πειρασμό. 
Κλείνοντας και καταλήγοντας, θέλω να επισημάνω, κύριε Υπουργέ, ότι από πλευράς εμφανίσεως το γεγονός ότι τόσο σημαντικές διατάξεις που αφορούν τη διαχείριση σημαντικότατων περιουσιακών στοιχείων του χώρου του τουρισμού, που αφορούν σημαντικά σημεία της τουριστικής πολιτικής και της τουριστικής ανάπτυξης, το γεγονός ότι έρχονται υπό τη μορφή τροπολογιών καταδεικνύει και την εν γένει φιλοσοφία, αλλά και τη σοβαρότητα της πολιτικής της Κυβέρνησης στον τομέα του τουρισμού. 
Θα πρέπει κάποια στιγμή η ελληνική Κυβέρνηση να αποφασίσει, για να συντάξουμε ένα χάρτη τουριστικής ανάπτυξης και επαναπροσδιορισμού στόχων της τουριστικής πολιτικής σε εθνικό επίπεδο και σε εθνική εμβέλεια. Η Ελλάδα στον τομέα του τουρισμού θα πρέπει να δουλεύει με προοπτική και έμπνευση εικοσαετίας το λιγότερο. Ο τουρισμός, αρκεί να γίνουν οι σωστές επιλογές, μπορεί να αποβεί η μεγάλη ευκαιρία για τη χώρα μας, για τον επόμενο αιώνα. 
Όχι μόνο δεν κάνουμε τη σωστή στρατηγική επιλογή, αλλά φοβάμαι ότι εξαντλούμε και τις δυνατότητες που έχει η χώρα, αφήνοντας το περιβάλλον να υποβαθμίζεται σε αρκετές περιπτώσεις κατά τρόπο βάναυσο, μη δημιουργώντας τις κατάλληλες υποδομές -τα θέματα της ακτοπλοΐας τώρα γίνεται μια προσπάθεια να μπουν σε μία ευθεία- στις μεταφορές και μη αξιοποιώντας την περιουσία που έχει η Ελλάδα από την ιστορία της, από τον πολιτισμό της, από τη γεωμορφολογία της. 
Αυτές ήταν ορισμένες παρατηρήσεις. Τα υπόλοιπα μπορούμε να τα πούμε επί των άρθρων.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κασσίμης έχει το λόγο. 
ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, εδώ και ένα χρόνο περίπου ακούγεται ότι τα κρατικά Καζίνο Πάρνηθας και Κέρκυρας θα γίνουν ανώνυμες εταιρείες, Δεν είναι κάτι χθεσινό. Το λέω αυτό για ένα και μόνο λόγο. Αφού είναι τόσο γνωστό, γιατί χρειάστηκε με τροπολογία να έλθει στο νομοσχέδιο; Γιατί δεν περιλαμβανόταν από την αρχή στο κείμενο του νομοσχεδίου; 
Φοβάμαι ότι πολλές μπαγαποντιές κάνει η Κυβέρνηση όσον αφορά τη νομοθέτηση ορισμένων πραγμάτων που είναι πέραν κάθε λογικής. 
Σας λέω εγώ, κύριε, Υπουργέ, ότι όταν εσείς πυροβολούσατε την ιδιωτική πρωτοβουλία εγώ ήμουν υπέρμαχος αυτής, ότι υπάρχουν και υποχρεώσεις του κράτους. Δεν μπορεί να εκχωρούμε ουσιαστικές ελεγκτικές αρμοδιότητες του κράτους σε ευαίσθητους τομείς που διακινούνται δεκάδες δισεκατομμύρια στα ιδιωτικά συμφέροντα. Ούτε στις Ηνωμένες Πολιτείες που είναι η μητέρα του καπιταλισμού, η ελεύθερη οικονομία, δεν γίνεται. Το Νεβάδα Ντεσκ είναι ομοσπονδιακή υπηρεσία. Είναι από τις λίγες που υπάρχουν, αλλά είναι ομοσπονδιακή υπηρεσία. Και εδώ θα δίνουμε λέει σε ιδιώτες τον έλεγχο των καζίνο;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μην παραποιείτε αυτά τα οποία λέει το νομοσχέδιο. 
ΘΕΟΔΩΡΟΣ ΚΑΣΣΙΜΗΣ: Δεν παραποιώ απολύτως τίποτε. 
Εάν, κύριε Υπουργέ, θέλετε πράγματι να έχετε τεχνικό σύμβουλο, σας κατέθεσα μία τροπολογία η οποία λέει ότι με προκήρυξη διεθνούς διαγωνισμού είναι δυνατή η πρόσληψη εμπειρογνώμονος συμβούλου ο οποίος θα συνεπικουρεί το ελληνικό δημόσιο σε θέματα που αφορούν τον έλεγχο και ειδικότερα των τυχερών παιχνιδιών και ο οποίος θα πρέπει να έχει παράσχει συγκεκριμένες εξειδικευμένες υπηρεσίες σε κρατικές εποπτικές αρχές των χωρών της Ευρωπαϊκής Ένωσης ή της Βόρειας Αμερικής. Βάλτε αυτό που είναι ξεκάθαρο, εάν πράγματι αυτό θέλετε. 
Εκείνο το οποίο λέτε σας δίνει το δικαίωμα να περάσετε τον έλεγχο σε μια ιδιωτική επιχείρηση.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κάνετε λάθος. Να μην παραποιείτε επαναλαμβάνω αυτά που λέει το νομοσχέδιο. 
ΘΕΟΔΩΡΟΣ ΚΑΣΣΙΜΗΣ: Δεν κάνω κανένα λάθος. Το διαβάζω πάρα πολύ καλά. Όσον αφορά την αξιοπιστία της Κυβερνήσεως λυπάμαι. Η οποιαδήποτε διαβεβαίωσή σας μπορεί να ισχύει μόνο εάν είναι αποτυπωμένη στο γράμμα του νόμου. Διότι από το 1996...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μου επιτρέπετε μία διακοπή;
ΘΕΟΔΩΡΟΣ ΚΑΣΣΙΜΗΣ: Όχι, δεν επιτρέπω, κύριε Υπουργέ. 
ΠΡΟΕΔΡΕΥΩΝ (Κωνσταντίνος Βρεττός): Δεν δέχεται τη διακοπή ο κύριος συνάδελφος. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Συνεχίστε τότε να λέτε πράγματα τα οποία δεν ισχύουν. 
ΘΕΟΔΩΡΟΣ ΚΑΣΣΙΜΗΣ: Εγώ διαβάζω το κείμενο το οποίο έχει ο νόμος και το κείμενο του νόμου είναι σαφέστατο. Δεν ξέρω ποια θα είναι η διευκρίνιση του κυρίου Υπουργού, αλλά δεν με καλύπτει. Λέει: Με προκήρυξη διεθνούς διαγωνισμού είναι δυνατή η ανάθεση τεχνικής υποστήριξης του συστήματος ελέγχου σε φορείς του ιδιωτικού τομέα που έχουν ειδική διεθνή εμπειρία στον έλεγχο καζίνο. 
Αυτό εμένα δεν μου λέει τίποτα. Ή μάλλον μου λέει ότι αναθέτω σε μία εταιρεία να κάνει τον έλεγχο στηρίζοντάς με τεχνικά. Εάν είχατε καλές προθέσεις, που θα ήθελα να το πιστεύω, θέλω να το δω γραμμένο επί λέξει ότι πρόκειται περί συμβούλου εμπειρογνώμονος και ότι η υπηρεσία που ασκεί τον έλεγχο θα είναι κρατική. Και εδώ τελειώνω την παρατήρηση αυτή. 
Έρχομαι τώρα στο θέμα των καζίνο. Τα καζίνο Πάρνηθας και Κέρκυρας περνάνε στην περίφημη Ε.Τ.Α. Είναι η περίφημη ΑΕ Ελληνικά Τουριστικά Ακίνητα, κρατική εταιρεία η οποία συνεστήθη με ένα σκανδαλώδη νόμο το περασμένο καλοκαίρι. Και λέω σκανδαλώδη γιατί της δώσανε πάνω από τρία τρισεκατομμύρια , σύμφωνα με εκτίμηση στελεχών του ΠΑΣΟΚ, περιουσία να τη διαχειριστεί ως ΑΕ ιδιωτική πέρα και έξω από κάθε έννοια του δημοσίου συμφέροντος. 
Είναι δε τρομερή υποκρισία -και λυπούμαι γι' αυτό - όλων ημών. Εγώ ήμουν από εκείνους που στο Σύνταγμα αρνήθηκα να ψηφίσω την παράγραφο η οποία απαγορεύει στους εργολάβους του δημοσίου και τους προμηθευτές να συμμετέχουν σε μέσα επικοινωνίας δηλώνοντας εδώ μέσα από του βήματος της Βουλής ότι πρόκειται περί κοροϊδίας, πρόκειται περί υποκρισίας. 
Η περίφημη ΕΤΑ, κύριοι συνάδελφοι -πριν από ένα μήνα το κατήγγειλα και περιμένω ακόμα απάντηση από το Υπουργείο Ανάπτυξης, θα μου τη στείλει αφού έχει κατακυρωθεί ο διαγωνισμός- έκανε διαγωνισμό για τις ακτές του Αργοσαρωνικού, για την ανάπτυξή τους και έλεγε ότι θα συμμετάσχουν εταιρείες τεχνικές κλπ και οπωσδήποτε στις κοινοπραξίες να υπάρχουν και εταιρείες μέσων επικοινωνίας. Η κρατική εταιρεία έγραφε στα παλαιά της υποδήματα το Σύνταγμα που εσείς ψηφίσατε, κύριοι συνάδελφοι, που η Κυβέρνηση πρότεινε. Δεν ιδρώνει κανείς, πέρα βρέχει! Είναι ανώνυμη εταιρεία. Δεν είναι πια δημόσιο. Συνεστήθη όμως με την περΙουσία του ελληνικού δημοσίου. Τη θεωρεί δε ανώνυμη εταιρεία και το Γενικό Λογιστήριο, διότι στην έκθεση που φέρνει εδώ ο κύριος Υπουργός δεν αναφέρει πού θα βρεθούν τα 7 δισεκατομμύρια, διότι θα δοθούν από ιδιωτική εταιρεία.
Σ' αυτήν την ΕΤΑ λοιπόν, κύριοι συνάδελφοι, ξέρετε τι κάνουμε; Της δίνουμε τα δύο καζίνο. Φτιάχνει ανώνυμη εταιρεία στα καζίνο αυτά, ιδιοκτησίας της ΕΤΑ, η οποία βάσει του ειδικού νόμου έχει το δικαίωμα να συνεταιρίζεται, να πουλάει μετοχές, να φτιάχνει νέες εταιρείες. Με ποιο τρόπο; Αδιαφανέστατο. Το λέω αυτό γιατί ο τελευταίος διαγωνισμός που προανέφερα ξέρετε τι λέει; Αφού επιλέξουμε το συνέταιρό μας θα κουβεντιάσουμε οι δυό μας. Αυτό λέει το κείμενο της προκηρύξεως για το οποίο έχω καταθέσει ερώτηση. Θα συνδιαλλαγούμε να βρούμε τα ποσοστά συμμετοχής, τον τρόπο της συνεργασίας, τη διάρκεια. Δηλαδή θα βρω το συνέταιρο με ένα διαγωνισμό ο οποίος είναι αόριστος -διότι λέγει ποια θα μ΄ αρέσει καλύτερα ως πρόταση- και θα κάτσουμε δίπλα εμείς οι δύο να βρούμε πως θα συνεταιριστούμε. Αυτό θα γίνει και στα καζίνο. Αντί να κάνουμε έναν καθαρό διεθνή διαγωνισμό -να τα πάρει οποιαδήποτε εταιρεία και το κράτος να παίρνει τα ποσοστά επί των εισπράξεων- κοιτάμε από την πίσω πόρτα. Ακούγεται ήδη ακόμη και σε ποιους έχουν δοθεί. Δεν με ενδιαφέρει αυτό. Με ενδιαφέρει να είναι καθαρά τα πράγματα. Αυτό όμως δεν γίνεται.
Θα σας πω και κάτι άλλο. Εγώ προειδοποιώ τον κύριο Υπουργό. Θα καταθέσω μηνυτήρια αναφορά στον εισαγγελέα αν προχωρήσει έτσι. Αναφέρει κάπου ότι θα δοθεί τίμημα με βάση την παράγραφο 8, του άρθρου 2, του νόμου του 1994, που έλεγε ότι δεν μπορεί να είναι κάτω από 5,5 δισεκατομμύρια η άδεια για την Πάρνηθα. Λέει όμως πιο κάτω ότι θα πρέπει να υπολογιστεί και η αξία της ως λειτουργούσας επιχείρησης . Ο κ. Λιβανός, τότε Υπουργός, έκανε μια διακήρυξη και είπε : Αξία επιχείρησης ; Το πενταπλάσιο των ετησίων κερδών. Υπερβολικό, αλλά αυτό είπε. Ήταν τότε πέντε δισεκατομμύρια τα ετήσια κέρδη. Πέντε δισεκατομμύρια επί πέντε δισεκατομμύρια ίσον είκοσι πέντε δισεκατομμύρια και πεντέμισι δισεκατομμύρια, σύνολο τριάντα δισεκατομμύρια πεντακόσια εκατομμύρια. Η προσφορά που υπήρξε τότε σε διεθνή διαγωνισμό το 1994 ήταν δώδεκα δισεκατομμύρια. Και σήμερα ο κύριος Υπουργός θα το δώσει για επτά δισεκατομμύρια. Επτά χρόνια μετά θα το δώσει πέντε δισεκατομμύρια λιγότερο απ' ό,τι προσέφεραν οι ιδιώτες πριν από επτά χρόνια. Δεν νομίζω ότι αυτό προασπίζει σε τίποτα ούτε τη διαφάνεια ούτε το δημόσιο συμφέρον.
Λυπούμαι. Δεν μου αρέσουν οι καταγγελίες, αλλά αυτό εδώ πάει βήμα-βήμα. Το ίδιο, κύριοι συνάδελφοι, συμβαίνει και με την περιουσία του ΕΟΤ, αυτή η οποία δόθηκε στα ελληνικά τουριστικά ακίνητα χωρίς κανέναν έλεγχο. Λειτουργεί ως μια ιδιωτική εταιρεία η οποία εταιρεία έχει και τους μετόχους της. Εδώ μέτοχος είναι το κράτος, μια είναι η μετοχή, το κράτος τα κανονίζει, η Κυβέρνηση, δηλαδή ο αρμόδιος Υπουργός αυτός τα μοιράζει, αυτός τα κάνει. Θα στείλω δε στη θυρίδα όλων σας να δείτε αυτήν την περίφημη διακήρυξη. Ο διαγωνισμός έγινε. Όλα τα περιοδικά και τα ραδιόφωνα της Αθήνας έχουν συμμετάσχει. Εδώ το ψηφίσαμε στο Σύνταγμα υποκριτικά όλοι όσοι το ψηφίσατε . Λυπούμαι που αισθάνομαι έτσι. Αισθάνομαι ότι εξευτελίζουμε το κύρος αυτού του Κοινοβουλίου, πιστέψτε με, διότι είμαστε συμμέτοχοι όλοι σε αυτά που γίνονται. 
Θα σας πω και κάτι άλλο. Από το 1996 αυτός ο ΕΟΤ ταλαιπωρείται.
Eάν από τότε ήθελε η Κυβέρνηση να τον διαλύσει, ας τον διέλυε. Έχουν περάσει πέντε χρόνια και φέτα-φέτα κόβεται. Κάποτε μας έλεγαν το εξής σπουδαίο: Ότι θέλουμε να μειώσουμε τα διοικητικά συμβούλια. Και κλείνει ένα κι έχει κάνει τέσσερα έτσι. Έχει κάνει τέσσερις εταιρείες που έχουν διοικητικά συμβούλια και καλοπληρωμένα. Για μένα είναι αστείο τώρα να μιλάμε πόσα παίρνει ο Πρόεδρος. Να πληρωθεί. Το θέμα είναι να γίνεται σωστά η δουλειά. Να γίνεται διαφανώς. Σήμερα διαλύεται και η Κυβέρνηση επαίρεται για την τουριστική κίνηση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα κλείσω, κύριε Πρόεδρε. 
Θα ήθελα να προτείνω στον κύριο Υπουργό να πάει στο Εντευκτήριο των Βουλευτών τώρα μάλιστα που ο κύριος Πρωθυπουργός σερφάρει πολύ συχνά, να πάει στο government.gr, να πάει στο Υπουργείο του, να πάει στον ΕΟΤ και να πάει στην τουριστική κίνηση. Ξέρετε πώς φαίνονται τα 10,5 εκατομμύρια τουρίστες πρόπερσι, κύριοι συνάδελφοι; Οι πεντακόσιοι εξήντα είναι από το ανέκδοτοι Αλβανοί τουρίστες. Συνυπολογίζονται και αυτοί οι οποίοι έχουν περάσει τις δύο πύλες εισόδου από την Αλβανία. Είναι κι αυτοί στην τουριστική μας ανάπτυξη. Είναι και τα callgirls που έρχονται από τις ανατολικές χώρες.
Γι' αυτό μην εκπλήσσεστε που ενώ αυξάνει ο αριθμός, το τουριστικό συνάλλαγμα μειώνεται δραματικά κάθε χρόνο. Κι εκεί θα έπρεπε να ενσκύψουμε. Λυπούμαι. Πρόκειται για ένα νομοσχέδιο, το οποίο είναι σκανδαλώδες. Μπορεί να μην υπάρχει πρόθεση, αλλά το αποτέλεσμα μετράει. Και εδώ είμαστε, κύριε Υπουργέ. Θα δείτε, κύριοι συνάδελφοι, ποιοι θα είναι οι μέτοχοι των καζίνο σε μερικά χρόνια.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Ανάπτυξης κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι συνάδελφοι, συζητούμε σήμερα ένα νομοσχέδιο το οποίο πρωτίστως και κατά προτεραιότητα αφορά στα θέματα έρευνας και τεχνολογικής ανάπτυξης της χώρας μας. Αυτός είναι ο κύριος λόγος καταρτίσεως και συζητήσεως του νομοσχεδίου και θίγονται επ' ευκαιρία αυτή και μία σειρά από άλλα θέματα εξίσου σημαντικά σχετικά με τις βιομηχανικές περιοχές και μία σειρά θεμάτων που αφορούν σε ορισμένα ζητήματα της τουριστικής ανάπτυξης.
Το κύριο νομοσχέδιο όμως αποτελεί εκδήλωση της έμφασης την οποίαν επιθυμεί να δώσει η Κυβέρνηση σε θέματα που γίνονται ολοένα και πιο πιεστικά, που ολοένα και περισσότερο καταλαμβάνουν θέση προτεραιότητας σε ολόκληρη την Ευρωπαϊκή Ένωση και στη χώρα μας.
Στο ευρωπαϊκό πλαίσιο, κυρίες και κύριοι συνάδελφοι, η Ευρώπη χαρακτηρίζεται από ένα παράδοξο: Ενώ έχει μία πολύ υψηλή ικανότητα παραγωγής ερευνητικής και επιστημονικής γνώσης δύσκολα αυτή η γνώση βρίσκει μία διέξοδο, μία αξιοποίηση και πολλώ δε μάλλον μία οικονομική και εμπορική εκμετάλλευση στο πλαίσιο οικονομικής δραστηριότητας. Αντίθετα άλλες χώρες εκτός Ευρωπαϊκής Ένωσης με λιγότερες επιδόσεις στο χώρο της έρευνας και της επιστήμης έχουν μία ικανότητα υπερβολικά μεγαλύτερης αξιοποίησης αυτής της γνώσης. 
Σ' αυτό το παράδοξο συμμετέχει και η δική μας χώρα, η οποία έχει σημειώσει πολύ σημαντικές επιδόσεις και τα τελευταία χρόνια στο χώρο της επιστήμης, της τεχνολογίας και της έρευνας, αδυνατεί όμως ακόμα να σημειώσει εξίσου καλές επιδόσεις στο χώρο της τεχνολογικής μεταμόρφωσης αυτών των αποτελεσμάτων, στο χώρο της εμπορικής, οικονομικής εκμετάλλευσης των αποτελεσμάτων της έρευνας. Η αναζήτηση αυτής της εκμετάλλευσης ήταν βέβαια πάντα κάτι το ζητούμενο. Ήταν πάντα μια προτεραιότητα της πολιτικής. Ποτέ όμως δεν είχε καταλάβει κεντρική θέση στην ατζέντα της ελληνικής και των ευρωπαϊκών κυβερνήσεων όσο σήμερα. 
Στη Σύνοδο της Λισαβόνας τον προηγούμενο χρόνο όλες οι ευρωπαϊκές κυβερνήσεις αναγνώρισαν τη μεγάλη κοινωνική και οικονομική σημασία, την οποία έχει η έρευνα και η τεχνολογία για να διαμορφώσουμε τις προϋποθέσεις και τις προοπτικές ευημερίας, ανάπτυξης και απασχόλησης στην Ευρωπαϊκή Ένωση. Για να τονώσουμε την ευρωπαϊκή προστιθέμενη αξία από τα αποτελέσματα της έρευνας και της τεχνολογίας. Για να κάνουμε τις ευρωπαϊκές επιχειρήσεις να μπορέσουν να ανταποκριθούν στις απαιτήσεις της ανταγωνιστικότητας. Και τέλος, για να δώσουμε την ευκαιρία σ'αυτό το οποίο πάνω απ' όλα αποτελεί τη δική μας προτεραιότητα: Στους εργαζόμενους και ιδιαίτερα στους νέους να εφοδιαστούν με όλα εκείνα τα εφόδια έτσι ώστε και να μπορέσουν να απασχοληθούν σε σύγχρονες θέσεις στις επιχειρήσεις, αλλά και να δημιουργήσουν οι ίδιοι σύγχρονες, καινοτομικές και υψηλής τεχνολογίας επιχειρήσεις εφόσον το επιθυμούν.
Ταυτόχρονα η σύνοδος της Λισαβόνας, αλλά πολύ περισσότερο η επόμενη σύνοδος που έγινε στη Στοκχόλμη και αυτές που θα ακολουθήσουν, δίνουν ολοένα και μεγαλύτερη προσοχή ως ένα παράγοντα της πραγματικής σύγκλισης μεταξύ των ευρωπαϊκών οικονομιών, στους λεγόμενους διαρθρωτικούς δείκτες, οι οποίοι χαρακτηρίζουν τις επιδόσεις κάθε χώρας σε ζητήματα όπως είναι η επιχειρηματικότητα, η ανταγωνιστικότητα, η ικανότητα του επιστημονικού συστήματος να μεταμορφώνεται σε τεχνολογική ανακάλυψη και καινοτομία και σε οικονομική δυνατότητα, την ικανότητα των επιχειρήσεων να συμμετέχουν στις τεχνολογικές εξελίξεις και μια σειρά από άλλους δείκτες. Αυτά, λοιπόν, τα οποία έχουν υιοθετηθεί ομοφώνως και μετ' επιτάσεως από τις ευρωπαϊκές συνόδους, φιλοδοξεί να θεσπίσει και το συζητούμενο νομοσχέδιο για την ελληνική πραγματικότητα. 
Κατ' αρχήν το νομοσχέδιο φιλοδοξεί να δώσει τη δυνατότητα μιας ολοένα και μεγαλύτερης ανταπόκρισης του ελληνικού ερευνητικού συστήματος, τόσο στη δημιουργία ευρωπαϊκής προστιθέμενης αξίας, όσο και στα νέα κριτήρια αξιολόγησης των ερευνητικών και τεχνολογικών ομάδων που ισχύουν στην Ευρωπαϊκή Ένωση. 
Το πρώτο κριτήριο, το οποίο ανέφερα προηγουμένως, είναι το κριτήριο της ευρωπαϊκής προστιθέμενης αξίας. Η έρευνα και η τεχνολογία η οποία αναπτύσσεται στην Ευρωπαϊκή Ένωση, άρα και στη χώρα μας, θα πρέπει να οδηγεί, είτε από μόνο του είτε με τη συνεργασία επιχειρήσεων είτε με τη μεταπήδηση ερευνητών και τεχνικών στελεχών από την έρευνα στο χώρο των επιχειρήσεων, σε μία αύξηση της οικονομικής δραστηριότητας, σε μία καινοτομική ικανότητα των επιχειρήσεων. Αυτό το κριτήριο της ευρωπαϊκής προστιθέμενης αξίας, μπορεί να αποτελέσει το ασφαλές κριτήριο για να αξιολογούμε την οικονομική και κοινωνική σημασία της έρευνας. Και το νομοσχέδιο αυτό με συγκεκριμένες διατάξεις και κίνητρα προσπαθεί να οδηγήσει προς τα εκεί. Το δεύτερο κριτήριο είναι ότι το ευρωπαϊκό σύστημα έρευνας και τεχνολογίας προσανατολίζεται στο να έχει πλέον δίκτυα αριστείας ανάμεσα στα ερευνητικά και τεχνολογικά ινστιτούτα της Ευρωπαϊκής Ένωσης. Και να ενισχύει εκείνα τα ινστιτούτα τα οποία μπορούν να συνεργαστούν και μεταξύ τους και να διαμορφώσουν μια κρίσιμη μάζα ερευνητικής ικανότητος, αλλά και να αποτελέσουν την προμετωπίδα της ερευνητικής και τεχνολογικής δραστηριότητας. Αυτό για να γίνει χρειάζεται τα ερευνητικά και τεχνολογικά κέντρα της χώρας μας να ενισχυθούν ακόμα περισσότερο και να αποκτήσουν ακόμα εντονότερους ρυθμούς με το χώρο της οικονομικής δραστηριότητος. 
Πρέπει να σας πω ότι στα προγράμματα της Ευρωπαϊκής Ένωσης αυτά τα δύο κριτήρια, η αριστεία και η ευρωπαϊκή προστιθέμενη αξία σημαίνουν νέους όρους, οι οποίοι σταδιακά διαμορφώνονται για τα προγράμματα πλαίσια όπως ονομάζονται αυτά, στα οποία μέχρι τώρα η χώρα μας έχει σημειώσει πολύ υψηλές αποδόσεις. Ένα από τα κριτήρια αυτά, τα οποία διαμορφώνονται είναι η ικανότητα των προγραμμάτων να προσελκύουν επιχειρήσεις, όχι μετά το τέλος του προγράμματος, αλλά από την αρχή του προγράμματος, έτσι ώστε να συνεργάζονται με τα ερευνητικά και τεχνολογικά κέντρα και να προσβλέπουν από την αρχή σε μία οικονομική και εμπορική αξιοποίηση του αποτελέσματος που θα βρει το ερευνητικό πρόγραμμα. Αυτός είναι ένας τομέας, ο οποίος στην Ελλάδα δεν ευδοκιμεί ιδιαιτέρως. Η Ελλάδα είναι μία χώρα η οποία έχει πετύχει πολύ σημαντική πρόοδο στον τομέα της έρευνας, έχει πολύ καλούς ερευνητές και επιστήμονες και στα πανεπιστήμια και στα ερευνητικά κέντρα, έχει όμως επιδείξει μία αξιοσημείωτη υστέρηση στην προσέλκυση επιχειρηματικότητας για την αξιοποίηση των ερευνητικών αποτελεσμάτων. Για το λόγο αυτό η Ελλάδα είναι σήμερα ακόμα η χώρα, η οποία ξοδεύει στο σύνολό της λιγότερα ως ποσοστό του εθνικού εισοδήματος για την έρευνα και τεχνολογική ανάπτυξη. Εάν, όμως, δει κανείς αυτήν τη δαπάνη, θα δει ότι αυτό το οποίο ξοδεύει η Κυβέρνηση, δεν υπολείπεται από όλες και δεν υπολείπεται τόσο πολύ από αυτό το οποίο ξοδεύουν άλλες κυβερνήσεις της Ευρωπαϊκής Ένωσης. Και εν πάση περιπτώσει η ελληνική Κυβέρνηση είναι η μοναδική κυβέρνηση των χωρών συνοχής, οι οποίες κατά την πορεία της σύγκλισης προς τις απαιτήσεις του Μάαστριχτ αύξανε τις κρατικές δαπάνες έρευνας και τεχνολογίας ως ποσοστό του Ακαθάριστου Εθνικού Εισοδήματος, ενώ άλλες χώρες τις μείωναν. 
Βεβαίως πρέπει να γίνουν αρκετά ακόμα ως προς τις δημόσιες δαπάνες έρευνας και τεχνολογίας, αλλά δεν είναι αυτός ο τομέας στον οποίο ιδιαιτέρως υστερούμε. Εκεί που υστερούμε ιδιαιτέρως είναι η ροπή των ελληνικών επιχειρήσεων να συμμετέχουν σε ερευνητικά και τεχνολογικά προγράμματα, να τα χρηματοδοτούν και να έχουν μία προδιάθεση συνεισφοράς επενδυτικών κεφαλαίων για την αξιοποίησή τους. 
Προκειμένου να αντιμετωπίσουμε ακριβώς αυτήν την υστέρηση διαμορφώνουμε ένα νέο θεσμικό πλαίσιο και δίνουμε μία σειρά από κίνητρα στους ερευνητές και στα τεχνικά στελέχη του ερευνητικού συστήματος της χώρα μας, έτσι ώστε να διευκολυνθεί αυτή η συνεργασία, η σύνδεση έρευνας και παραγωγής στη χώρα μας.
Βεβαίως υπάρχουν και μία σειρά από παράγοντες και επιδόσεις οι οποίες είναι αισιόδοξες και οι οποίες μας λένε ότι με τα κατάλληλα κίνητρα και με το κατάλληλο πλαίσιο μπορεί αυτή η σύνδεση έρευνας και παραγωγής να επιταχυνθεί. Υπάρχει για παράδειγμα μία πολύ σημαντική βελτίωση των εξαγωγών υψηλής τεχνολογίας της χώρας μας προς άλλες χώρες. Τα τελευταία πέντε χρόνια οι εξαγωγές αυτές αυξήθηκαν περίπου κατά 20%. Και επειδή στο σύνολο των εξαγωγών υπήρξε μία μείωση σε τιμές δολαρίου, η αύξηση των εξαγωγών υψηλής τεχνολογίας σημαίνει πολύ πρακτικά ότι η Ελλάδα διπλασίασε το μερίδιό της σε εξαγωγές υψηλής τεχνολογίας, κάτι το οποίο παρουσιάζεται στη χώρα μας για πρώτη φορά. Αυτό δείχνει ότι υπάρχει μία εγγενής ικανότητα του ελληνικού συστήματος και σε αρκετές επιχειρήσεις αλλά και στο επιστημονικό και ερευνητικό σύστημα της χώρας για να καινοτομήσουν, να δημιουργήσουν προϊόντα τα οποία είναι διεθνώς ανταγωνιστικά. Αυτό είναι το πρώτο καλό σημάδι. 
Το δεύτερο καλό σημάδι είναι ότι παρά το γεγονός ότι οι ελληνικές επιχειρήσεις δεν έχουν υψηλή ροπή συνεργασίας με το ερευνητικό και επιστημονικό σύστημα και αντιστρόφως, οι επιδόσεις των ελληνικών ομάδων στα ανταγωνιστικά ευρωπαϊκά προγράμματα της Ευρωπαϊκής Ένωσης είναι πολύ υψηλές. Το πρόγραμμα επικοινωνιών και πληροφορικής για παράδειγμα είναι ένα πρόγραμμα στο οποίο οι ελληνικές ομάδες και των πανεπιστημίων και των επιχειρήσεων και των ερευνητικών κέντρων σημειώνουν επίδοση κατά 8% περίπου τη στιγμή που έχουν ένα Ένωσης. Έχουμε, δηλαδή, μία επίδοση τετραπλάσια περίπου της πληθυσμιακής αναλογίας που έχουν. Αυτό είναι το δεύτερο καλό σημάδι.
Το τρίτο καλό σημάδι είναι ότι έχει αρχίσει να παρουσιάζεται ένας ολοένα και μεγαλύτερος αριθμός νέων επιστημόνων και νέων ερευνητών οι οποίοι είναι διατεθειμένοι να πάρουν το ρίσκο μιας οικονομικής και εμπορικής αξιοποίησης των αποτελεσμάτων της έρευνας. 
Για όλους αυτούς τους λόγους το παρόν νομοσχέδιο διαμορφώνει ένα καινούργιο θεσμικό πλαίσιο ενώ ταυτόχρονα μέσα από το Γ' Κοινοτικό Πλαίσιο Στήριξης προκηρύσσουμε μία σειρά προγραμμάτων τα οποία δίνουν χρηματοδοτικά κίνητρα προς νέους επιστήμονες, προς ερευνητικά κέντρα και προς επιχειρήσεις για να πετύχουν με καλύτερους και αποτελεσματικότερους τρόπους αυτήν τη σύνδεση.
Μόνο μέχρι τώρα έχουν προκηρυχθεί προγράμματα ύψους 150 δισεκατομμυρίων δραχμών σε σύνολο επενδυτικής δαπάνης, τα οποία αφορούν συγχρηματοδότηση εργαστηρίων για παράδειγμα από το ερευνητικό και πανεπιστημιακό σύστημα της χώρας με επιχειρήσεις, έτσι ώστε να εκσυγχρονιστούν και να μπορούν να προβαίνουν σε πράξεις διαπίστευσης ποιότητος. 
Χρηματοδοτούμε με 12 δισεκατομμύρια, ένα πρόγραμμα το οποίο εξαγγέλθηκε πριν από λίγες μέρες νέους ερευνητές και επιστήμονες οι οποίοι θέλουν να ξεκινήσουν επιχειρήσεις για να παράγουν πιλοτικά στην αρχή συστηματικά αργότερα, αποτελέσματα τα οποία έβγαλαν από τα ερευνητικά τους προγράμματα. Υπάρχει και μία σειρά από άλλα προγράμματα τα οποία είναι γνωστά στο ερευνητικό και επιχειρηματικό κοινό της χώρας. Για να το κάνουμε αυτό όμως πρέπει να πετύχουμε και μία πιο αποτελεσματική δομή του ερευνητικού και τεχνολογικού συστήματος και αναφέρομαι εδώ ειδικά στα ερευνητικά και τεχνολογικά ιδρύματα τα οποία εποπτεύονται από τη Γενική Γραμματεία. Για το σκοπό αυτό προβαίνουμε κατ' αρχήν στην ίδρυση ενός νέου κέντρου τεχνολογιών, πληροφορικής και επικοινωνίας, έτσι ώστε να φέρουμε σε αυτό και να ενώσουμε όλες τις δυνάμεις του ερευνητικού συστήματος οι οποίες υπηρετούν σήμερα παρόμοιες κατευθύνσεις αλλά είναι διεσπαρμένες και να το αναπτύξουμε ακόμα περισσότερο.
Η Ελλάδα σήμερα δεν διαθέτει ακόμα ένα μεγάλο κέντρο σύγχρονων εφαρμογών τεχνολογίας επικοινωνιών και πληροφορικής, το οποίο μάλιστα μπορεί να έχει μια πολύ μεγάλη ανταπόκριση από τον επιχειρηματικό κόσμο.
Ταυτόχρονα παίρνουμε μέτρα για τη δημιουργία νέων θεσμών όπως είναι το Μουσείο Επιστημών και Τεχνολογίας, το οποίο έχει στόχο να αυξήσει την εξοικείωση της κοινωνίας και ειδικότερα της νεολαίας με τα επιτεύγματα της έρευνας, της τεχνολογίας και της επιστήμης και να διαμορφώσει έτσι μια προδιάθεση επιστημονικής δημιουργίας και έφεσης, η οποία είναι πάρα πολύ χρήσιμη για την εξέλιξη των αυριανών στελεχών στους τομείς αυτούς. 
Δημιουργούμε επίσης τις προϋποθέσεις για μια διαρκή αξιολόγηση των ερευνητικών και τεχνολογικών κέντρων. Πριν από λίγους μήνες τελείωσε με αρκετά καλά αποτελέσματα, αλλά και με πολλές υποδείξεις, μια ανταγωνιστική αξιολόγηση όλων των ερευνητικών και τεχνολογικών ινστιτούτων που εποπτεύονται από το Υπουργείο Ανάπτυξης με διεθνείς κριτές και διεθνείς προδιαγραφές. Αυτό το σύστημα της αξιολόγησης το θεσμοθετούμε έτσι ώστε να γίνεται ανά τακτά χρονικά διαστήματα, ενώ θα λαμβάνεται υπόψη κατά ένα μέρος και στην επιχορήγηση την οποία πέραν των λειτουργικών και μισθολογικών εξόδων θα λαμβάνουν τα ερευνητικά ιδρύματα. 
Δίνουμε κίνητρα στους ερευνητές και στο τεχνικό προσωπικό μέσω των επιμισθίων που ορίζονται εδώ έτσι ώστε όταν σημειώνουν επιτυχίες στα ανταγωνιστικά ερευνητικά προγράμματα να μπορούν να ανεβάζουν και το δικό τους επίπεδο αμοιβών. Επίσης θεσπίζουμε για πρώτη φορά μία ενιαία επιστημονική εποπτεία των ομοειδών ερευνητικών ινστιτούτων έτσι ώστε από χρόνο σε χρόνο να γίνεται μια παρακολούθηση και μία αξιολόγηση και να μην αφήνεται αυτή η δουλειά μόνο ανά πιο αραιά χρονικά διαστήματα έτσι όπως γίνεται σήμερα.
Για το λόγο αυτό αναμορφώνουμε το Εθνικό Συμβούλιο Έρευνας και Τεχνολογίας το οποίο θα είναι διαρθρωμένο με τα τομεακά επιστημονικά συμβούλια. Πιστεύω ότι το σύστημα αυτό θα έχει ως αποτέλεσμα τη μεγαλύτερη συνεργασία, τη μεγαλύτερη συσπείρωση των ερευνητικών και τεχνολογικών δυνάμεων της χώρας. 
Τέλος επειδή πολλές φορές ακούστηκε στην κοινοβουλευτική επιτροπή θέλω να αναφέρω ότι όλες αυτές οι δράσεις οι οποίες προωθούνται με το συζητούμενο νομοσχέδιο έχουν στόχο να ενισχύσουν την τεχνολογική αξιοποίηση της έρευνας αλλά κάθε άλλο παρά βλαπτικές είναι ή θέτουν το παραμικρό εμπόδιο στη διενέργεια της λεγόμενης βασικής ή ελεύθερης έρευνας.
Κατ' αρχήν οι διακρίσεις αυτές είναι ξεπερασμένες από τα πράγματα. Η βασική και η εφαρμοσμένη έρευνα απαιτούν υψηλή ποιότητα. Όταν η εφαρμοσμένη έρευνα είναι υψηλής ποιότητας έτσι ώστε να μπορέσει να αξιοποιηθεί τεχνολογικά, πρέπει από πίσω της να έχει μια πολύ υψηλής ποιότητας βασική έρευνα. Όταν η βασική έρευνα είναι υψηλής ποιότητας, τότε αργά ή γρήγορα βρίσκονται πάντα διαδικασίες αξιοποίησής της οικονομικής, κοινωνικής και εμπορικής. Δεν υπάρχουν πια αυτά τα διλήμματα σε ένα σύγχρονο ερευνητικό κέντρο. Γι' αυτό όλα τα κίνητρα τα οποία δίνουμε στους ερευνητές και στα ερευνητικά κέντρα με τις παρούσες διατάξεις δεν ευνοούν μόνο την καλύτερη σύνδεσή της με την παραγωγή, αλλά ταυτόχρονα ευνοούν το ερευνητικό σύστημα της χώρας συνολικά. 
Στο δεύτερο κεφάλαιο του νομοσχεδίου τολμούμε κάτι το οποίο πιστεύω ότι θα έχει και άμεσα, αλλά και μακροχρόνια, εξαιρετικά θετικά αποτελέσματα για το ερευνητικό, επιστημονικό αλλά και το αμυντικό σύστημα της χώρας. Δημιουργούμε, σε συνεργασία με το Υπουργείο Άμυνας, για πρώτη φορά ένα ενιαίο ερευνητικό και τεχνολογικό κέντρο το ΚΕΤΕΘΑ. Μέχρι σήμερα η ελληνική έρευνα στην αμυντική βιομηχανία ήταν εξαιρετικά περιορισμένη. Σε άλλα κράτη περίπου οι μισές χρηματοδοτήσεις του συνολικού ερευνητικού συστήματος μιας χώρας προέρχονται από τα αμυντικά προγράμματα. Στη χώρα μας το ποσοστό αυτό είναι 1%. Στην Αμερική είναι 55%. Ο λόγος είναι ότι μέχρι τώρα το ερευνητικό σύστημα του Υπουργείου Άμυνας ήταν διεσπαρμένο και για πρώτη φορά με το παρόν νομοσχέδιο συγκροτείται μία ενιαία ερευνητική δομή η οποία είναι παρόμοια με την ερευνητική δομή που έχουν και τα άλλα ινστιτούτα του Υπουργείου Ανάπτυξης.
Και όχι μόνο αυτό, αλλά προικίζουμε την ερευνητική τους δραστηριότητα με τη δέσμευση του 1% των εξοπλιστικών κονδυλίων τα οποία έχουμε και έτσι δημιουργείται μια άμεση χρηματοδοτική σχέση της ελληνικής αμυντικής έρευνας και τεχνολογίας, πράγμα το οποίο θα αυξήσει φυσικά και τους διατιθέμενους πόρους στο σύστημα αυτό.
Στο τρίτο μέρος τώρα, για να έρθω και στις άλλες διατάξεις του νομοσχεδίου, ρυθμίζονται ειδικότερα θέματα του Υπουργείου Ανάπτυξης.
Κατ' αρχήν, ρυθμίζεται το θέμα των βιομηχανικών περιοχών. Οι βιομηχανικές περιοχές της χώρας ήταν μέχρι σήμερα, όπως γνωρίζετε, τμήμα της ΕΤΒΑ. Η Τράπεζα Βιομηχανικής Αναπτύξεως οδεύει προς ιδιωτικοποίηση. Ήδη χθες υπεγράφη η ανάθεση σε χρηματοοικονομικό σύμβουλο. Η ιδιωτικοποίησή της θα αφορά στο τραπεζικό μέρος των δραστηριοτήτων της. Οι βιομηχανικές περιοχές της χώρας οι οποίες έπαιξαν στο παρελθόν έναν πολύ σημαντικό ρόλο στην εκβιομηχάνιση και στην ενίσχυση της ανταγωνιστικότητας, μπορούν να εξακολουθήσουν να παίζουν ένα σημαντικό ρόλο και στις νέες συνθήκες, αλλά για να παίξουν το ρόλο αυτό θα πρέπει να προσαρμοσθούν στα νέα δεδομένα.
Ποια είναι τα νέα δεδομένα; Συγκροτούνται ως Ανώνυμη Εταιρεία Βιομηχανικών Ακινήτων όλες οι βιομηχανικές ζώνες της χώρας. Μετά τη συγκρότησή τους θα γίνει η προσπάθεια να προσελκυσθούν ιδιωτικά κεφάλαια είτε μέσω της εισαγωγής της εταιρείας στο Χρηματιστήριο είτε μέσω άλλων προσκλήσεων επενδυτικών κεφαλαίων. Θα προσκληθούν φυσικά και οι ίδιες οι εγκατεστημένες επιχειρήσεις να συμμετέχουν σ' αυτήν τη χρηματοδότηση με ανταλλαγές μετοχών, έτσι ώστε να διαμορφωθούν νέα ιδιωτικά επενδυτικά κεφάλαια, τα οποία θα μπορέσουν να χρηματοδοτήσουν σύγχρονες υποδομές μεταφορών, ύδρευσης, περιβαλλοντικών διεργασιών, ηλεκτρονικές υποδομές, αλλά επίσης και κατασκευές μέσα στις βιομηχανικές ζώνες, όπως: στοιχειώδεις εκθεσιακές υποδομές, γραφεία κλπ., για να μπορέσουν έτσι οι βιομηχανικές περιοχές να ανταποκριθούν πιο ολοκληρωμένα στις σύγχρονες απαιτήσεις των ελληνικών επιχειρήσεων.
Στο δεύτερο μέρος υπάρχουν μία σειρά από άρθρα, τα οποία ρυθμίζουν κυρίως θέματα τουριστικής ανάπτυξης. Στα θέματα αυτά για κάποιο λόγο έθεσε το βάρος της κριτικής της η Νέα Δημοκρατία. Θα απαντήσω, λοιπόν, ένα προς ένα στα ζητήματα αυτά.
Κατ' αρχήν, ρυθμίζεται ένα πάγιο αίτημα πολλών ιδιοκτητών ξενοδοχειακών καταλυμάτων, τα οποία έχουν καταβάλει τα απαιτούμενα πρόστιμα για την αυθαίρετη δόμηση την οποία είχαν επιχειρήσει στο παρελθόν, χωρίς όμως μέχρι τώρα να έχουν τη δυνατότητα να λαμβάνουν πιστοποιητικά ασφαλούς λειτουργίας και κατά τον τομέα της στατικής επάρκειας και κατά τον τομέα της πυρασφάλειας.
Αυτό δημιουργεί ένα πρόβλημα, γιατί ενώ έχουν καταβάλει τα απαιτηθέντα από το Υπουργείο Οικονομικών πρόστιμα, μέχρι τώρα δεν μπορούν να διαπιστευθούν για την ασφάλεια των παρεχομένων υπηρεσιών με όλα τα συνεπακόλουθα, τα οποία μπορεί να σκεφθεί κανείς.
Λύνει, λοιπόν, το νομοσχέδιο αυτό το πρόβλημα και επιτρέπει τη διαπίστευση ασφάλειας και κατά την πυρασφάλεια και κατά τη στατική επάρκεια των κτιρίων.
ΑΡΙΣΤΟΤΕΛΗΣ ΠΑΥΛΙΔΗΣ: Δεν το λύνει, το παρακάμπτει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Ετσι, μπορεί να υπάρξει μια λειτουργική νομιμοποίηση και πιστοποίηση ασφάλειας και των ξενοδοχείων και των ενοικιαζομένων δωματίων, λύνοντας ένα χρόνιο πρόβλημα για χιλιάδες μικρομεσαίες επιχειρήσεις.
Το δεύτερο θέμα το οποίο λύνει το νομοσχέδιο μεταξύ άλλων είναι το θέμα της σύστασης μιας ανώνυμης εταιρείας για τα καζίνο Πάρνηθας και Κέρκυρας με στόχο την ιδιωτικοποίησή τους. Απορώ ειλικρινά με τα όσα ακούσθηκαν προηγουμένως από τους ομιλητές της Νέας Δημοκρατίας. Ή δεν έχουν διαβάσει το νομοσχέδιο ή άλλα θέλουν να πουν και απλώς δεν τα λένε.
Τα καζίνο Πάρνηθας και Κέρκυρας είναι μέχρι σήμερα μία κρατική επιχείρηση. Πριν από λίγο ήταν μια κρατική υπηρεσία. Η Ελλάδα είναι η μοναδική χώρα στον κόσμο που ακόμα έχει απολύτως κρατικά καζίνο. Πιστεύω ότι κανείς σε αυτήν την Αίθουσα εκτός ίσως από λίγους δεν θα επιμείνει σε αυτήν την ιδιάζουσα εξαίρεση της χώρας μας.
Τα καζίνο πρέπει να ιδιωτικοποιηθούν. Θα ιδιωτικοποιηθούν όμως όχι βιαστικά, αλλά με προγραμματισμένες κινήσεις, έτσι ώστε να αποδώσουν το μεγαλύτερο δυνατό της αξίας τους. Για το λόγο αυτό συνιστάται μια ανώνυμη εταιρεία για το κάθε καζίνο, η οποία εν συνεχεία θα ιδιωτικοποιηθεί, ενώ παράλληλα προχωρούν οι εργασίες μιας στοιχειώδους βελτίωσης της υποδομής της λειτουργίας τους, ενέργειες οι οποίες μέχρι τώρα έχουν οδηγήσει σε θεαματικά αποτελέσματα βελτίωσης.
Αρκεί να σας πω, κύριοι συνάδελφοι, ότι αμέσως μόλις υπήχθησαν τα καζίνο στην Εταιρεία Τουριστικών Ακινήτων διπλασίασαν το μερίδιο το οποίο καταλαμβάνουν στην ελληνική αγορά από το 9% στο 18%. Μάλιστα στην περασμένη περίοδο των Χριστουγέννων, ιδιωτικά καζίνο αισθάνθηκαν την ανάγκη πρώτη φορά από την έναρξη της λειτουργίας τους να κάνουν τηλεοπτική διαφήμιση. 
ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή πήγαν οι πελάτες στα κρατικά καζίνο;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Βγάλτε τα συμπεράσματά σας. Ενώ η αγορά παρουσίασε μικρή μόνο άνοδο σε σχέση με πέρυσι, τα καζίνο Πάρνηθας και Κέρκυρας διπλασίασαν το μερίδιο τους στην ελληνική αγορά, με αποτέλεσμα να αυξηθούν πολύ και τα κέρδη και τα έσοδα του ελληνικού δημοσίου και να δηλωθεί με ένα μη αμφισβητήσιμο τρόπο ότι αν οργανωθούν και προπαρασκευασθούν σωστά τα καζίνο, μπορούν να έχουν μια επιτυχή διαδικασία ιδιωτικοποίησης. 
Αμέσως μετά τη δημοσίευση αυτού του νόμου, θα προχωρήσουμε στη σύσταση ανώνυμης εταιρείας και μετά θα ανακοινωθούν οι όροι με τους οποίους θα προχωρήσει η ιδιωτικοποίηση.
Έρχομαι τώρα στο θέμα του ελέγχου των καζίνο. Τα σχόλια που ακούστηκαν μάλλον θα πρέπει να οφείλονται στο ότι δεν έχετε μελετήσει το νόμο ή στο ότι τον έχετε παρανοήσει πλήρως. Οι διατάξεις του νομοσχεδίου λένε ρητά και κατηγορηματικά ότι ο διοικητικός έλεγχος των καζίνο γίνεται με ευθύνη του Υπουργείου Ανάπτυξης και με στελέχη του Υπουργείου. Ο οικονομικός έλεγχος των καζίνο γίνεται με ευθύνη του Υπουργείου Οικονομικών και με στελέχη του. Ο έλεγχος μπορεί να υποβοηθείται και να στηρίζεται από τεχνικές εταιρείες διότι ο έλεγχος αυτός είναι ένα σύνθετο τεχνικό πρόβλημα στο οποίο δεν μπορεί πάντα να ανταποκριθεί η κρατική διοίκηση, διότι πολλές φορές η τεχνολογία των ελεγχομένων επιχειρήσεων τρέχει πιο γρήγορα από την τεχνολογία των ελεγκτικών μηχανισμών. 
Σήμερα χρησιμοποιούνται μια σειρά από συστήματα βιντεοσκόπησης ανάλυσης και άλλων παρακολουθήσεων, τεχνολογία που δεν είναι πάντα διαθέσιμη, -για να είμαι ειλικρινής σήμερα δεν είναι καθόλου διαθέσιμη- από τους ελεγκτικούς μηχανισμούς του δημοσίου. Γι' αυτόν το λόγο, για να μη δημιουργούμε πρόσθετες τεχνολογικές υποδομές μέσα στο δημόσιο που είναι εξαιρετικά δαπανηρές, μπορούμε στο πλαίσιο της εξωτερικής ανάθεσης που αρχίζει και κατακτά έδαφος και στην Ελλάδα για πάρα πολλά θέματα, να ζητάμε την τεχνική αρωγή εξωτερικών εμπειρογνωμώνων με διεθνή διαγωνισμό και με υψηλές απαιτήσεις. 
ΘΕΟΔΩΡΟΣ ΚΑΣΣΙΜΗΣ: Γιατί δεν τα λέτε αυτά μέσα στο νομοσχέδιο;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Διαβάστε τα, κύριε Κασσίμη. Το νομοσχέδιο λέει ότι ο διοικητικός έλεγχος -μην ανακαλύπτετε αντιθέσεις εκεί που δεν υπάρχουν- ασκείται από το Υπουργείο Ανάπτυξης.
ΘΕΟΔΩΡΟΣ ΚΑΣΣΙΜΗΣ: Αυτά τα στελέχη πού είναι; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πώς θα κάνει τον έλεγχο το Υπουργείο Ανάπτυξης; Θα πάει ο Υπουργός; Το κτίριο θα πάει; Οι υπάλληλοι του Υπουργείου θα πάνε. 
Κύριε Κασσίμη, κάντε τον κόπο να διαβάσετε και τους κανονισμούς των προεδρικών διαταγμάτων για όλα αυτά τα θέματα, για να δείτε ποιοι κάνουν τους ελέγχους. Και μετά λέμε ότι ο οικονομικός έλεγχος ασκείται από το Υπουργείο Οικονομικών. Διαβάστε τα αυτά. 
ΘΕΟΔΩΡΟΣ ΚΑΣΣΙΜΗΣ: Τα διάβασα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Διά της επαναλήψεως μπορεί να έρθει και η μάθηση. 
Αναφερθήκατε -και απορώ για την εσφαλμένη πληροφόρησή σας- στα θέματα της αξιοποίησης των ακτών. Κατ' αρχήν υπογράψαμε πριν από λίγες ημέρες σύμφωνο συνεργασίας με όλους τους παραλιακούς δήμους που έχουν ακτές στα όριά τους. Είναι μια πρωτοποριακή συνεργασία διότι διασφαλίζει μια καλώς εννοούμενη ανάμειξη της Τοπικής Αυτοδιοίκησης στη λειτουργία και τον έλεγχο της ποιότητας των υπηρεσιών που θα πρέπει να παρέχουν οι ακτές στους πολίτες.
Μετά θα προχωρήσουμε στη διαδικασία ανάθεσης έπειτα από ανοικτό διαγωνισμό με σαφέστατα ποιοτικά και οικονομικά κριτήρια. Είμαι βέβαιος ότι η ευόδωση αυτών των διαγωνισμών θα ανοίξει μια νέα περίοδο υψηλής ποιότητας υπηρεσιών χωρίς οικονομική επιβάρυνση των πολιτών. 
Θα προσφέρουν καλύτερες υπηρεσίες, περισσότερες υπηρεσίες και ταυτόχρονα θα έχουμε διαμορφώσει ένα πλαίσιο συνεργασίας με τις συνορεύουσες δημοτικές αρχές, έτσι ώστε να ελέγχεται η ποιότητα αυτών των υπηρεσιών και να εντάσσονται όλες αυτές οι αναβαθμισμένες ακτές σε ένα συνολικό σχέδιο αναβάθμισης του παραλιακού μετώπου.
Το νομοσχέδιο επίσης περιέχει -και θα κλείσω, επειδή τελειώνει και ο χρόνος- μία σημαντική ρύθμιση για τον Οργανισμό Ασφάλισης Προσωπικού ΔΕΗ. Με τη ρύθμιση αυτή κλείνει οριστικά όλο το θέμα της ίδρυσης του Οργανισμού Ασφάλισης Προσωπικού ΔΕΗ, ανοίγοντας έτσι ένα νέο δρόμο σε αυτό το κεφάλαιο και διαλύοντας οριστικά την αβεβαιότητα η οποία υπήρχε σχετικά με το ασφαλιστικό μέλλον των εργαζομένων και των συνταξιούχων της ΔΕΗ.
Με τον τρόπο αυτό μπορούμε να πούμε επίσης ότι καλύφθηκε και άλλη μία υπόθεση θεσμικής ανασυγκρότησης της Δημόσιας Επιχείρησης Ηλεκτρισμού, έτσι ώστε να προχωρήσει στην προσέλκυση επενδυτικών κεφαλαίων, έτσι όπως έχουμε προγραμματίσει.
Αναφέρθηκαν όμως εκτός νομοσχεδίου και μία σειρά από άλλα θέματα τα οποία εκτείνονται από θέματα τουριστικής διαφήμισης, οργάνωσης ή οτιδήποτε άλλο. Πρέπει να σας πω ότι στηρίζονται σε εσφαλμένες εκτιμήσεις και πληροφορίες. Σε λίγες ημέρες έχουμε μία σύσκεψη με όλα τα γραφεία εξωτερικού από τις κύριες τουριστικές αγορές. Τα μηνύματα τα οποία έρχονται μέχρι τώρα, με βάση τις κρατήσεις που έχουν πραγματοποιηθεί και το Μάιο, είναι ικανοποιητικά και δείχνουν σαφείς τάσεις ανόδου σε σχέση με την περσινή τουριστική κίνηση.
Ταυτόχρονα η διαμόρφωση ενός πλέγματος αναβάθμισης υπηρεσιών, ελέγχου της παροχής υπηρεσιών, πληροφόρησης και κινητοποίησης, είμαι βέβαιος ότι μπορεί να οδηγήσει σε μία συνολική αναβάθμιση της τουριστικής κίνησης, η οποία θα συμπληρώσει την αναβάθμιση της τουριστικής οικονομίας, που επιχειρείται και με τις διατάξεις που είχαμε ψηφίσει το προηγούμενο καλοκαίρι, αλλά και με τις διατάξεις που περιλαμβάνονται σε αυτό το νομοσχέδιο.
Γι' αυτό είμαι βέβαιος ότι θα τύχει της υπερψήφισης του Κοινοβουλίου.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Kοινοβουλευτικός Eκπρόσωπος της Νέας Δημοκρατίας, κ. Βουλγαράκης, έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Δεν μπορώ να καταλάβω, κύριε Υπουργέ, πώς συμβαίνει κάθε φορά όλη η Αντιπολίτευση και οι εμπλεκόμενοι φορείς στο κάθε σχέδιο νόμου το οποίο συζητάμε να έχουν άδικο και εσείς ως Κυβέρνηση, να έχετε πάντα μόνο δίκιο. Υπήρξε στην Αίθουσα αυτή ένας καταιγισμός ενστάσεων, όχι μόνο από τους ομιλητές της Νέας Δημοκρατίας, όχι μόνο από τους εισηγητές της Νέας Δημοκρατίας, αλλά και των υπολοίπων κομμάτων. Παρ' όλα ταύτα, εξακολουθείτε να πιστεύετε ότι όλα όσα ρυθμίζετε είναι σωστά. Εδώ, ισχύει αυτό που λέμε "ή στραβός είναι ο γιαλός ή στραβά αρμενίζουμε". Αλλά αυτό είναι κάτι το οποίο διαπιστώνεται καθημερινά.
Είπατε ότι πρωτίστως το σχέδιο νόμου που συζητάμε σήμερα αφορά την τεχνολογία. Έτσι θα έπρεπε να είναι. Λυπάμαι όμως γιατί από το σύνολο των είκοσι έξι άρθρων και τροπολογιών, τα μισά μόνο αφορούν ή ρυθμίζουν θέματα τεχνολογίας, ενώ τα υπόλοιπα και μάλιστα πάρα πολύ σημαντικά άρθρα και οι εξίσου σημαντικές τροπολογίες αναφέρονται σε σειρά άλλων ζητημάτων, όπως παραδείγματος χάρη και η τροπολογία που κατατέθηκε μόλις χθες και αφορά τα λεγόμενα προμέτοχα, δηλαδή μία προσπάθεια έμμεσου δανεισμού του κράτους.
Θέλω, δηλαδή, με λίγα λόγια να πω ότι στο σημείο αυτό πρέπει να βάλουμε μία τάξη και στον τρόπο που νομοθετούμε κάθε φορά και στον τρόπο που αποφασίζει η Βουλή. Το έχουμε πει πολλές φορές, το έχουμε επισημάνει και εμείς, αλλά και ολόκληρη η Βουλή. Είναι πάντως ένα θέμα.
Ενδεχομένως, αποτελεί ειρωνεία το ότι το σχέδιο νόμου αυτό ψηφίζεται μετά από τη χθεσινή υπερψήφιση μόνο από το κόμμα σας, του σχεδίου νόμου που αφορά την εκπαίδευση.

Και το λέω αυτό, γιατί πριν μιλήσει κανείς για βασική έρευνα ή για εφηρμοσμένη έρευνα ή για οτιδήποτε άλλο, θα έπρεπε πολύ περισσότερο να μιλήσει για βασική γνώση. Και νομίζω ότι από κει ξεκινάει η όλη διαδικασία, για να καταλήξει κανείς στο συμπέρασμα γιατί, πώς και με ποιες συνθήκες δεν έχουμε εκείνα τα αποτελέσματα, τα οποία θα ανέμενε ο ελληνικός λαός μέσα από μια διαδικασία που είπατε προηγουμένως.
Υπάρχει και μια λέξη κλειδί στην υπόθεση αυτή. Δεν μπορεί να μιλήσει κανείς για οτιδήποτε άλλο, αν δεν αξιολογήσει ότι αυτό το οποίο λείπει κατά τη γνώμη μας από την Κυβέρνησή σας και διατρέχει όλη τη φιλοσοφία της δράσης σας, είναι οι λέξεις πολιτική βούληση. Λείπουν απ' όλα σας τα σχέδια νόμου οι λέξεις πολιτική βούληση.
Θυμάμαι, έτσι για την ιστορία, όταν ακόμη ήμουν στο κεντρικό συμβούλιο της ΕΦΕΕ, είχε αποπειραθεί μια πολύ μεγάλη βιομηχανική εταιρεία να αξιοποιήσει τις ερευνητικές δυνατότητες του Εθνικού Μετσοβίου Πολυτεχνείου, για να προχωρήσει σε κάποια ερευνητικά προγράμματα. Και μάλιστα η επιχείρηση αυτή είχε καταφέρει να εξασφαλίσει τότε κάποια κοινοτικά κονδύλια, από τα πρώτα που υπήρχαν, και έπρεπε, για να μπορέσει να τα αξιοποιήσει να συμπράξει μαζί της κάποιος ερευνητικός φορέας κλπ. Θυμάμαι ότι τότε είχε ξεσηκωθεί θύελλα αντιδράσεων, ότι είχαν αντιδράσει τότε όλοι οι φορείς, ότι είχε καταγγελθεί η επιχείρηση αυτή ότι ήταν μια προσπάθεια των μονοπωλίων, του ιμπεριαλισμού κλπ. να ελέγξουν τη διαδικασία αυτή. Είχε απασχολήσει ακόμα και τη Σύγκλητο του Πολυτεχνείου και είχε οδηγήσει σε μια ή δύο, αν θυμάμαι καλά ημέρες αποχής από τα μαθήματα. Βλέπετε πώς αλλάζει ο καιρός και πώς αλλάζουν τα πράγματα κάποια στιγμή. 
Όμως, κύριε Υπουργέ, αν κάνει κανείς μια ανάλυση θα δει -και εξηγείται απολύτως- γιατί στην Ελλάδα υπάρχουν αυτές οι επιδόσεις και πόσο αντιστρόφως σημαντική είναι η δουλειά των Ελλήνων ερευνητών, μέσα από αντίξοες συνθήκες να καταφέρουν να έχουν τις επιδόσεις τις οποίες έχουν. 
Θεωρώ, δηλαδή, με λίγα λόγια, ότι εξηγείται απολύτως το γεγονός ότι είμαστε σε δημόσιες δαπάνες τελευταίοι στην εκπαίδευση, τελευταίοι στη δια βίου εκπαίδευση, τελευταίοι στις ευρεσιτεχνίες σε τομείς υψηλής τεχνολογίας, με το 8% του πληθυσμού να είναι χρήστες του internet με το 11% των κατοίκων να έχουν προσωπικό υπολογιστή και να διατίθεται μόλις το μισό τοις εκατό του ΑΕΠ για την έρευνα. Εξηγείται, λοιπόν, απολύτως.
Το ερώτημα που τίθεται είναι: Υπάρχει πολιτική έρευνας στην Ελλάδα; Η απάντηση είναι ότι δεν υπάρχει. Και το ότι δεν υπάρχει, οφείλεται κατά κανόνα στην αμφιθυμία, η οποία υπήρξε τις τελευταίες δεκαετίες στην οικονομική πολιτική. Υπήρξαν, καλώς ή κακώς, κάποια κονδύλια τα οποία ήρθαν ουσιαστικά από την Ευρωπαϊκή Ένωση και τα οποία ήταν κατ' ουσία ίσως και οι μόνοι πόροι οι οποίοι διατέθηκαν στην περίπτωση αυτή κοντά στο ένα τρισεκατομμύριο. Έγινε ποτέ μια αξιολόγηση τι παρήχθη από τα κονδύλια αυτά, τι ήταν αυτό που παρήχθη σαν ερευνητικό προϊόν απ' αυτήν την ιστορία; Υπήρξαν τέτοιες ανακοινώσεις ποτέ; Υπήρξαν τέτοια αποτελέσματα;
Αντιστρόφως υπάρχουν θέματα τα οποία αφορούν την ελληνική οικονομία. Υπάρχουν ζητήματα τα οποία πρέπει οπωσδήποτε να λυθούν, για να μπορέσει η ελληνική οικονομία να περάσει σε διαφορετικό στάδιο ανάπτυξης. Και μια και είστε Κρητικός, παραδείγματος χάρη, υπάρχει το θέμα των αποβλήτων του ελαιόλαδου που δημιουργούν τα ελαιοτριβεία, ο κατσίγαρος, ο οποίος είναι γνωστό τι επιπτώσεις έχει στο περιβάλλον, διεισδύει στον υδροφόρο ορίζοντα κλπ. Υπάρχουν ερευνητικά προγράμματα που να έχουν ασχοληθεί με την υπόθεση αυτή; Σε ποια φάση υπάρχουν και τι αποτελέσματα έχουν παραχθεί από την υπόθεση αυτή; Υπάρχουν κάποιες έρευνες στην Ισπανία παραδείγματος χάρη, στη νότιο Ιταλία. Θέλω με λίγα λόγια να πω ότι εδώ υπάρχει μια σαφής αντιστοιχία της έλλειψης ερευνητικής πολιτικής με την αναντιστοιχία και την αμφιθυμία την οποία έχει επιδείξει το κόμμα σας ουσιαστικά στη γενικότερη οικονομική πολιτική.

Και αυτή εκφράζεται με την έλλειψη συγκεκριμένων στόχων, που υπάρχει και σ' αυτό το σχέδιο νόμου, το οποίο σήμερα συζητάμε. Εξηγήθηκε αναλυτικά από τους προλαλήσαντες συναδέλφους και από τον εισηγητή της Νέας Δημοκρατίας τι σημαίνει αυτή η έλλειψη και τι σηματοδοτεί και πώς εκφράζεται μέσα από τα άρθρα του σχεδίου νόμου, το οποίο σήμερα συζητάμε.
Υπάρχει μια πολυδιάσπαση της έρευνας, η οποία συνεχίζεται. Νομίζω ότι είναι σαφές. Επίσης έχει εξηγηθεί αναλυτικά στην Αίθουσα αυτή πόσο σημαντικές αρνητικές επιπτώσεις έχει αυτή η πολυδιάσπαση της έρευνας και επίσης δεν υπάρχει κανένας συντονισμός ανάμεσα στο πλήθος των Υπουργείων, που ασχολούνται με τα διαφορετικά αναλυτικά προγράμματα της έρευνας κλπ.
Το αποτέλεσμα της υπόθεσης αυτής είναι ότι δεν μπορεί κανείς να μιλήσει για ένα ουσιαστικό αποτέλεσμα της ερευνητικής προσπάθειας. Και αυτός είναι ένας ακόμη λόγος για τον οποίο οι Έλληνες ερευνητές είναι άξιοι συγχαρητηρίων και οι επιδόσεις, τις οποίες έχουν, νομίζω ότι έχουν αναφερθεί από όλους στην Αίθουσα αυτή και αναδεικνύονται σαν πραγματικό ανδραγάθημα, όταν μέσα από αυτές τις διαδικασίες καταφέρνουν να έχουν το αποτέλεσμα, το οποίο έχουν.
.( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ).
Τι κάνει όμως αυτό το σχέδιο νόμου; Τα είπαν στην επιτροπή και θεωρώ σκόπιμο να επαναληφθούν και στην Ολομέλεια, έστω για τα Πρακτικά. Ο πρόεδρος της Ένωσης Ελλήνων Ερευνητών κ. Δημήτριος Λουκάς λέει ότι δεκαπέντε χρόνια μετά την ψήφιση του ν.1514, που ήταν ο καταστατικός χάρτης της έρευνας στη χώρα μας, μετά από δύο Κοινοτικά Πλαίσια Στήριξης και στην αρχή ενός τρίτου και ενώ η ερευνητική κοινότητα αντίκρυζε τη νέα ηγεσία του Υπουργείου Ανάπτυξης με την ελπίδα ότι αυτές οι συνθήκες θα ανοίξουν το δρόμο για έναν ειλικρινή και σε βάθος διάλογο για θέματα έρευνας στη χώρα μας, λυπάται γιατί σήμερα είναι αναγκασμένος να μεταφέρει την αγωνία σύσσωμης της ερευνητικής κοινότητας. Και συνεχίζω.
Αυτό το νομοσχέδιο απορρίπτεται από το σύνολο της ερευνητικής κοινότητας. Στο υπόμνημα, το οποίο έχουμε στη διάθεσή σας, το έδωσα στην επιτροπή, μέσα σε δύο μέρες συγκεντρώθηκαν διακόσιες ενενήντα δύο υπογραφές από τα τριακόσια ογδόντα μέλη των ερευνητικών κέντρων, στα οποία απευθυνθήκαμε. 
Αυτό, κύριε Υπουργέ, δεν σας προβληματίζει; Καλά, πείτε ότι εμείς ως Αντιπολίτευση κάνουμε ένα αντιπολιτευτικό έργο. Η υπόλοιπη Αντιπολίτευση επίσης κατά το μερίδιο της δικής της συμμετοχής στο κοινοβουλευτικό έργο κάνει αντιπολίτευση. Το συντριπτικό ποσοστό της ερευνητικής κοινότητας, το οποίο αντιτίθεται σ' αυτό το σχέδιο νόμου, δεν σας έχει δημιουργήσει έστω την αίσθηση ότι πρέπει να επανεξεταστούν κρίσιμοι τομείς του σημερινού σχεδίου νόμου που σήμερα συζητάμε;
Συνεχίζει αναφέροντας ότι το Εθνικό Γνωμοδοτικό Συμβούλιο απέρριψε αυτό το νομοσχέδιο έτσι όπως είναι διαμορφωμένο, όπως και οι ηγεσίες και οι διοικήσεις των ερευνητικών κέντρων. Το ερώτημα είναι γιατί. 
Και εδώ υπάρχει το κρίσιμο σημείο, γιατί το νομοσχέδιο δεν αφορά απλά τη ρύθμιση κάποιων λειτουργικών θεμάτων της Δημόσιας Διοίκησης. Απευθύνεται στη φαντασία, τον ενθουσιασμό και τη δημιουργικότητα των ερευνητών, δηλαδή, των ανθρώπων οι οποίοι έχουν επιλέξει να επενδύσουν εξήντα και εβδομήντα ώρες την εβδομάδα για το καλό της επιστήμης. Καλώς ή κακώς οι υπογραφές δείχνουν ότι νιώθουμε πειθαναγκασμένοι.
Γιατί, λοιπόν, το Υπουργείο Ανάπτυξης προχωρεί στην ψήφιση αυτού του νομοσχεδίου; Επίσης, ο πρόεδρος του Δημόκριτου αναφέρει "θα ήθελα να σας επισημάνω το γεγονός, το οποίο μπορεί να πιστοποιεί και ο Πρόεδρος του ΕΣΕΠ κ. Παπαηλιού, ότι ήμουν τέσσερα χρόνια μέλος αυτού του οργάνου και ουδέποτε μας ήρθε από την πολιτική ηγεσία το ερώτημα για την ερευνητική πολιτική της Ελλάδας. Ποτέ. Τα μόνα προβλήματα της ημερήσιας διάταξης ήταν οι εκλογές διευθυντών κέντρων και ινστιτούτων". 
Κύριε Πρόεδρε, κύριε Υπουργέ, εδώ υπάρχει από τον πρόεδρο του Δημόκριτου ένα μείζον ζήτημα. Αντιλαμβάνομαι φυσικά ότι η ερευνητική πολιτική είναι μία πολιτική, η οποία συνδέεται, όπως είπαμε, και με τις οικονομικές επιλογές, τις οποίες κάθε φορά η εκάστοτε κυβέρνηση έχει. Περιλαμβάνει όμως μέσα της και τη συστηματική αξιοποίηση των τεχνοκρατών, των ανθρώπων οι οποίοι καθημερινά είναι σε επαφή με το πεδίο, στο οποίο η έρευνα γίνεται και επίσης είναι σε θέση να είναι λόγω της θέσεώς τους ενημερωμένοι για το ρου και την πορεία των πραγμάτων. Όταν, λοιπόν, αυτοί οι άνθρωποι και η εμπειρία τους δεν αξιοποιείται, δεν μετουσιώνεται σε πρακτικό βοήθημα πολιτικής άμεσο και δημιουργικό, το ερώτημα το οποίο τίθεται είναι πώς αυτή η πολιτική κάθε φορά εκπονείται.
Επιτρέψτε μου στο σημείο αυτό να κάνω μία γέφυρα με αυτά τα οποία το σχέδιο νόμου λέει. Τι λέει το σχέδιο νόμου; Παίρνει όλες τις αρμοδιότητες, οι οποίες θα μπορούσαν να είναι αντικείμενο διάθλασης μέσα σε ένα πλήθος οργάνων από τα διάφορα κέντρα ή εταιρίες ή φορείς που δημιουργούνται και προσωποποιούνται στο πρόσωπο κάθε φορά του Υπουργού. Δηλαδή ο Υπουργός είναι εκείνος, ο οποίος κάθε φορά αποφασίζει ποιοι θα μπουν, πώς θα μπουν, τι θα κάνουν κλπ. δηλαδή "l' ;etat c' est moi", εγώ είμαι το κράτος, εγώ κάνω τα πάντα.

Επιτρέψτε μου να πω ότι αυτή δεν είναι πολιτική. Και πάντως, αν αυτή είναι πολιτική, επιτρέψτε μου να πω ότι εμείς στη Νέα Δημοκρατία έχουμε άλλη αντίληψη περί πολιτικής και άλλη αντίληψη περί συλλογικότητος των οργάνων. 
Υπάρχει όμως και συνέχεια στο ζήτημα. Αναφέρεται από τον κ. Σιώτη π.χ. ότι όσον αφορά το συζητούμενο νομοσχέδιο, συμφωνώ ότι υποβαθμίζεται -έτσι λέει- ο ρόλος του ερευνητή. Γενικά πιστεύω -συνεχίζει- ότι ο νόμος έχει κάποιες θετικές κατευθύνσεις. Θα χρειαζόταν όμως μια ευαισθησία προς την ερευνητική κοινότητα η οποία έχει αποδείξει ότι είναι ανταγωνιστική σε διεθνές επίπεδο και περιέχει μονάδες άριστες διεθνώς. Αυτά μπορούν να καλυφθούν με αλλαγές στο νόμο.
Κύριε Υπουργέ, συνήθως το ζήτημα το οποίο τίθεται και αφορά τις οικονομικές διεκδικήσεις των εργαζομένων ή των ερευνητών στην προκειμένη περίπτωση, είναι ένα ζήτημα το οποίο κατά κανόνα δυσφημείται. Επιτρέψτε μου να πω ότι αν δεν υπάρχει κίνητρο να μπορέσει κανείς να λειτουργήσει και να παράξει έργο απερίσκεπτα, δεν είναι σε θέση κανένας να περιμένει από αυτόν ότι πράγματι μπορεί οι στόχοι τους οποίους έχει θέσει η πολιτεία να ευοδωθούν και ότι είναι πράγματι σε θέση, ένα φιλόδοξο ερευνητικό στην προκειμένη περίπτωση σχέδιο, πλάνο, να μπορέσει να έχει ευτυχές, αίσιο, επιθυμητό εν πάση περιπτώσει τέλος.
Λοιπόν, υπάρχουν εδώ ζητήματα τα οποία τίθενται απ' όλους οι οποίοι τουλάχιστον ήλθαν στην επιτροπή και κατέθεσαν τις απόψεις τους. Τα μισθολογικά θέματα δηλαδή, η μισθολογική και θεσμική αναβάθμιση των ερευνητών που δεν εξασφαλίζεται στο νομοσχέδιο, μαζί με τα πενιχρά κονδύλια που διατίθενται, συνιστούν κατά τη γνώμη μας δύο πολύ αρνητικές παραμέτρους στην ιστορία της αναβάθμισης της έρευνας. Και μαζί μ' αυτό, θα πρέπει κανείς να συνυπολογίσει ότι δεν υπάρχει η σύνδεση την οποία και στην αρχή υπαινίχθην και την οποία επίσης θεωρούμε πάρα πολύ βασική των ερευνητικών κέντρων των μεταπτυχιακών σπουδών των ΑΕΙ της χώρας και η αντιστοιχία των βαθμών και αποδοχών μεταξύ ερευνητών και μελών ΔΕΠ που είναι αναγκαία προϋπόθεση για να εξασφαλιστεί αυτή η ροή σε ανθρώπινο δυναμικό και γνώση, ανάμεσα στην ερευνητική κοινότητα και στην ακαδημαϊκή κοινότητα.
Κυρίες και κύριοι συνάδελφοι, νομίζω έχει καταστεί σαφές απ' όλη τη διαδικασία η οποία έχει προηγηθεί, ότι αυτό το σχέδιο νόμου μπορεί μεν να είναι ως προς τους στόχους του φιλόδοξο, όμως εάν κανείς υπεισέλθει ειδικότερα στην ανάλυση των άρθρων, θα διαπιστώσει μια απερίγραπτη γύμνια στην υποστήριξη των στόχων που έχει θέσει. Δεν μας ξενίζει βέβαια το γεγονός διότι και ο προηγούμενος νόμος τον οποίο διαδέχεται ο σημερινός, ο 1514/85, ο οποίος μάλιστα φέρει μια πλειάδα υπουργικών υπογραφών στο τέλος του διότι αφορούσε μια επίσης πλειάδα θεμάτων, ουσία απέτυχε να εκπληρώσει τους στόχους τους οποίους η εισηγητική έκθεση αναφέρει και μάλιστα πάρα πολύ γλαφυρά. Έχω στη διάθεσή μου τα πρακτικά των επιτροπών που συζητήθηκαν εκείνη την περίοδο. Έχω επίσης στη διάθεσή μου τα Πρακτικά της Ολομέλειας της Βουλής όπου τα θέματα είχαν εκτεθεί αναλυτικά και λυπούμαι να πω ότι συνεχίζεται αυτή η κακή παράδοση στην οποία νόμοι ψηφίζονται, συζητούνται, στόχοι τίθενται, αλλά ουσιαστικά δεν υπάρχει καμία αξιολόγηση για το τι αυτοί οι νόμοι έχουν πετύχει και σε τι αυτοί οι νόμοι είναι σε θέση μέσα από την εξέλιξη του χρόνου και της ροής των γεγονότων. 
Το σχέδιο νόμου αυτό φυσικά αναφέρεται και σε σειρά άλλων όπως είπαμε ρυθμίσεων, ρυθμίσεις τις οποίες θα έχουμε τη δυνατότητα και κατά τη διάρκεια των άρθρων να προσεγγίσουμε αλλά και κατά τη διάρκεια της δευτερολογίας ενδεχομένως μετά τη συμπλήρωση των όσων θα απαντήσει ο κύριος Υπουργός. Είναι πάντως ζητήματα ουσιαστικά.
Αναφέρθηκαν οι συνάδελφοι εκτενώς για το θέμα της τουριστικής πολιτικής και για το θέμα του ΕΟΤ. Αναφέρθηκε επίσης η υπόθεση με τα ακίνητα του ΕΟΤ και τα καζίνο. Κύριε Υπουργέ, επιτρέψτε μου να πω ότι δεν είναι έτσι, αν έτσι νομίζετε και πιστεύω ότι πρέπει να ασχοληθείτε εκτενέστερα, διότι ακόμη και αν έχετε αυτή τη φιλοδοξία, δεν τα καταφέρνει τουλάχιστον η διατύπωση την οποία το σχέδιο νόμου το οποίο σήμερα συζητάμε, έχει.
Υπήρξαν στην Επιτροπή μας και εκπρόσωποι τόσο των ξενοδοχειακών επιχειρήσεων όσο και του Συνδέσμου Ελληνικών Επιχειρήσεων και εκπρόσωποι άλλων φορέων που σχετίζονται με τον τουρισμό. Συνοψίζω, κατά τη γνώμη μου στο σημαντικό, αυτό το οποίο ο κ. Δρακόπουλος, ο Γενικός Διευθυντής του Συνδέσμου Ελληνικών Τουριστικών Επιχειρήσεων, είπε στην επιτροπή μας. Τι είπε δηλαδή; Είπε ότι η τουριστική πολιτική της Ελλάδος είναι στον αέρα. Μας είπε με λίγα λόγια ότι οι στόχοι τους οποίους έχουμε θέσει δεν είναι δυνατόν να επιτευχθούν, διότι γίνονται λαθεμένες επιλογές, οι οποίες συνεχώς συμπληρώνονται με τροποποιήσεις και μερεμέτια, τα οποία οδηγούν σε αδιέξοδο.
'Εκανε μια πολύ περιγραφική αναφορά για το θέμα της επέκτασης καθ' ύψος των ξενοδοχειακών μονάδων, συνέκρινε την αποτελεσματικότητα στην περίπτωση της Ρόδου, παραδείγματος χάρη και στην περίπτωση της Κρήτης, μας ανέφερε νούμερα, από τα οποία αποδεικνύεται ότι κανένας από τους στόχους δεν μπορεί να επιτευχθεί με αυτήν τη λογική. Δηλαδή η αύξηση των εσόδων και η βελτίωση της ανταγωνιστικότητας με τα πολυώροφα κτίρια εξήγησε ότι προφανώς δεν μπορεί να συμβεί, ο στόχος της αύξησης της απασχόλησης επίσης δεν μπορεί να επιτευχθεί μέσα από αυτήν τη λογική, αλλά και τέλος, το επίπεδο της ποιότητας του τουρισμού, το οποίο παρέχει η Ελλάδα επίσης δεν μπορεί να καταστεί αντίστοιχο με αυτό το οποίο τουλάχιστον διαφημίζουμε, διότι μέσα από τα κτίρια αυτά δεν παρέχεται το διαφορετικό το οποίο επιζητεί ο τουρίστας, ο οποίος έρχεται στην Ελλάδα. 
Τέλος, κύριοι συνάδελφοι, υπήρξε και μια τροπολογία, αυτή η οποία αφορά τα λεγόμενα "Προμέτοχα" και η οποία κατετέθη μόλις χθες το βράδυ, αφού προηγουμένως...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα τη συζητήσουμε μόλις έρθει.
ΓΕΩΡΓΙΟΣ ΒΟΥΛΓΑΡΑΚΗΣ: Με συγχωρείτε, έχω την αίσθηση ότι θα εκφραστώ όπως θέλω εγώ. Εκτός αν θέλετε να ρωτάτε και να απαντάτε κιόλας. Αν θέλετε να το κάνετε και αυτό, είναι μια πολύ προχωρημένη άποψη περί της δημοκρατίας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): 'Όχι, κύριε Βουλγαράκη. Μετά ο κύριος Υπουργός θα κάνει κάποια παρατήρηση την οποία θέλει να κάνει. 
ΓΕΩΡΓΙΟΣ ΒΟΥΛΓΑΡΑΚΗΣ: Όχι, αναφέρθηκα στο ότι είναι μια πολύ προχωρημένη άποψη περί δημοκρατίας την οποία διατυπώνει ο κύριος Υπουργός, αλλά εν πάση περιπτώσει. 
Τι είναι αυτή η τροπολογία, κύριοι συνάδελφοι, με μια κουβέντα; 'Ενας ανεπίσημος αλλά ουσιαστικός δανεισμός του δημοσίου. Είναι μια διαδικασία, η οποία συμβάλλει στο περίφημο αφανές χρέος. Δηλαδή τι λέει το κράτος; "Εγώ θα σας δώσω το δικαίωμα να αγοράσετε τώρα κάποιους τίτλους -τους οποίους ονομάζει "Προμέτοχα"- και μετά την παρέλευση κάποιου χρόνου και όταν αυτές οι επιχειρήσεις των οποίων τα "Προμέτοχα" κανείς αγοράζει μπουν στο Χρηματιστήριο, θα πάρετε μετοχές, αν δεν μπουν θα πάρετε κάποια χρήματα".
Εάν πάρουμε το παράδειγμα του Ο.Τ.Ε., όπου προσπαθούμε να βρούμε εδώ και πάρα πολύ καιρό κάποιον να πάρει το 15%, αντιλαμβάνεσθε πού μπορεί να οδηγηθεί αυτή η διαδικασία. Και φυσικά όλα αυτά τα πράγματα δεν μπαίνουν στον κρατικό προϋπολογισμό, δεν εμφανίζονται στις επίσημες καταστάσεις του κράτους, αλλά συνεισφέρουν, συμβάλουν, είναι μέρος του λεγόμενου "αφανούς χρέους". 
Κύριοι συνάδελφοι, θα έχουμε τη δυνατότητα στη διάρκεια της δευτερολογίας, αλλά και στα άρθρα να απαντήσουμε και να κάνουμε περισσότερες παρατηρήσεις επί της ουσίας. Όμως, θα ήθελα τελειώνοντας να πω το εξής: Είναι κρίμα νομοσχέδια τα οποία συνδέονται με το μέλλον της χώρας μας και τα οποία θα μπορούσαν πραγματικά να συναντήσουν μια οικουμενική αποδοχή να ψηφίζονται με τρόπο, ο οποίος εκ των πραγμάτων και εξ αντικειμένου εμποδίζει αυτήν τη σύμπτωση των απόψεων, παρά το γεγονός ότι υπάρχει δεδηλωμένη βούληση και της Νέας Δημοκρατίας, αλλά και της υπόλοιπης Αντιπολίτευσης.
Πιστεύω -εύχομαι τουλάχιστον- κατά τη διάρκεια της συζήτησης να υπάρξουν εκείνες οι τροποποιήσεις, οι οποίες θα επιτρέψουν τη σύγκλιση, τρόπον τινά, των απόψεων των κομμάτων. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο για μια σύντομη παρέμβαση. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ' αρχήν να ενημερώσω τον κ. Βουλγαράκη για τα θέματα αξιολόγησης της έρευνας στην Ελλάδα ότι η πρώτη συστηματική και πλήρης αξιολόγηση των επιδόσεων των ερευνητικών κέντρων έγινε το 1995 με διεθνείς προδιαγραφές και επανελήφθη έπειτα από μια πενταετία, πέρσι το 2000. Τα ελληνικά ερευνητικά κέντρα αποτελούν έτσι μια πρωτοπορία ως προς αυτό το θεσμό της αξιολόγησης, η οποία είναι χρήσιμη και για το υπόλοιπο εκπαιδευτικό και ερευνητικό σύστημα της χώρας, αλλά και για άλλες χώρες.
Ακριβώς αυτό κάνει και ο νόμος, ο οποίος εμπεδώνει πλέον την αξιολόγηση και της λειτουργίας και των αποτελεσμάτων της έρευνας και της τεχνολογίας στη χώρα μας ως ένα συστατικό στοιχείο της σωστής πορείας την οποία θα πρέπει να ακολουθούν.
Διότι η έρευνα δεν είναι κάτι το τετελεσμένο, πήγαμε καλά μια φορά και το αφήσαμε. Είναι μια διαρκής επίμοχθη αναζήτηση, η οποία θα πρέπει να αξιολογείται και από άλλους επιστήμονες, αλλά και από την ίδια την κοινωνία και την οικονομία.
Δεύτερον, αναφερθήκατε στο ποιος τοποθετεί τους διευθυντές των ινστιτούτων και των ερευνητικών κέντρων. Γνωρίζετε πάρα πολύ καλά, κύριε Βουλγαράκη, ότι μέχρι το 1993 οι τοποθετήσεις γίνονταν με βάση τα κομματικά κριτήρια, τα οποία είχατε υιοθετήσει. Και ήταν διορισμοί που κάνατε απ' ευθείας λες και επρόκειτο για απλά διοικητικά σχήματα του κράτους. Το 1994 ξεκίνησε για πρώτη φορά η επιλογή των διευθυντικών στελεχών, των ερευνητικών ινστιτούτων και οργανισμών έπειτα από δημόσια προκήρυξη, έπειτα από αξιολόγηση στην οποία συμμετείχαν εγχώριοι και διεθνείς εμπειρογνώμονες και αυτή η διαδικασία οδήγησε και θα οδηγήσει σε μια βελτίωση και του κλίματος που επικρατεί μέσα στα ερευνητικά κέντρα, αλλά και στην προσέλκυση ικανών στελεχών για να τα διευθύνουν. 
Ο παρών νόμος αυτό το οποίο κάνει είναι ότι ενθαρρύνει όλη αυτήν τη δημόσια προκήρυξη και αξιολόγηση και από τους τρεις επικρατέστερους ο Υπουργός επιλέγει ποιος θα τοποθετηθεί. Η επιλογή αυτή δεν μπορεί να γίνεται μετά σύμφωνη γνώμη ενός άλλου οργάνου, διότι ο εκάστοτε Υπουργός τότε θα στερείται ουσιαστικά της δυνατότητας απόφασης. Η διαδικασία αυτή, την οποία σας λέω είναι μια διαδικασία η οποία εφαρμόζεται και σε άλλες περιπτώσεις και σε άλλες χώρες και βασίζεται ακριβώς στο δημόσιο ανταγωνισμό, στην επιστημονική αξιολόγηση και στην επιλογή την οποία κάνει τελικά ο Υπουργός.
Αναφερθήκατε επίσης στα θέματα της διασύνδεσης της έρευνας τα οποία, κατά τη γνώμη σας, δεν είναι επαρκή. Ο κύριος λόγος για τον οποίο γίνεται το νομοσχέδιο είναι για να δώσει παραπάνω κίνητρα, να δημιουργήσει ένα πιο ευέλικτο θεσμικό πλαίσιο, έτσι ώστε να επιταχυνθεί αυτή η διαδικασία. Όχι όμως πως η διαδικασία αυτή δεν γίνεται. Η διαδικασία αυτή γίνεται και αποδίδει αποτελέσματα και θέλουμε να επιταχύνουμε αυτήν τη διαδικασία. Η έρευνα και η ερευνητική πολιτική είναι τέκνο των κυβερνήσεων του ΠΑΣΟΚ και από τα μέσα της δεκαετίας του '80, αλλά και με όλες τις πρωτοβουλίες και ενισχύσεις οι οποίες υπήρξαν από το 1993 και μετά. Ενώ είναι προφανέστερο του προφανούς σε πόση μεγάλη αδιαφορία και απαξία είχε περιπέσει και πριν το 1984 που είχε γίνει ο πρώτος νόμος περί έρευνας, αλλά και στην περίοδο 1990-93 όπου εκεί πραγματικά πήγαν πίσω πολλοί και σπουδαίοι τομείς της έρευνας. Αναφέρω έναν χαρακτηριστικά, τον τομέα της θαλάσσιας έρευνας, ο οποίος είχε καταβαραθρωθεί, ενώ είναι ένας τομέας ο οποίος μετά την κατάλληλη στήριξη που δόθηκε, μετά την ενίσχυση σε υποδομές και σε προσωπικό άρχισε να καταγάγει τη μια επίδοση μετά την άλλη και συγκαταλέγεται σήμερα σαν μια από τις ισχυρότερες ερευνητικές και τεχνολογικές δυνάμεις σε επίπεδο Ευρωπαϊκής Ένωσης. 
Ένα σχόλιο τέλος γι' αυτό που είπατε για τα προμέτοχα. Τα προμέτοχα αποτέλεσαν στην Ελλάδα, όταν εισήχθησαν για πρώτη φορά το 1998, ένα πολύ σημαντικό εργαλείο το οποίο ουσιαστικά άρχισε να προδιαθέτει το επενδυτικό κοινό για την προοπτική των μετοχοποιήσεων. Οι εκδόσεις που έγιναν τότε το 1998 υπήρξαν εξαιρετικά επιτυχείς, καλύφθηκαν από θεσμικούς επενδυτές και από το ευρύ επενδυτικό κοινό και σε πολύ μεγάλη αναλογία έχουν μετατραπεί σε μετοχές επιχειρήσεων, οι οποίες μετοχοποιήθηκαν και φυσικά αυτό συνεχίζεται, γιατί η λήξη των μεν δραχμικών προμετόχων είναι τον ερχόμενο Οκτώβριο, των δε προμετόχων σε ευρώ είναι το 2003 και θα έχει καλυφθεί ακόμη σε μεγαλύτερο βαθμό. Αποτελεί ένα σύγχρονο εργαλείο, το οποίο εφαρμόζουν και άλλες χώρες και πολύ μεγάλες επιχειρήσεις. Πρόσφατα η Γερμανία εξέδωσε παρόμοια χρηματοοικονομικά εργαλεία. Πρόσφατα η Ιταλία εξέδωσε παρόμοια χρηματοοικονομικά εργαλεία, ενώ η Γαλλία είχε εκδώσει από πολύ παλιότερα και αποτελεί ένα απόλυτα θεμιτό αξιόπιστο και απ' ό,τι φαίνεται δημοφιλές χρηματοοικονομικό εργαλείο, το οποίο δίνει την ευκαιρία στο ευρύ επενδυτικό κοινό να δηλώσει από τώρα την προδιάθεσή του να συμμετέχει στις αποκρατικοποιήσεις και μετοχοποιήσεις τις οποίες προωθεί η Κυβέρνηση. 
Σας ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000-80 χρόνια από την ενσωμάτωση στην Ελλάδα" τριάντα πέντε μαθητές και δύο καθηγητές του 1ου Πειραματικού Γυμνασίου Αθηνών, καθώς και είκοσι μαθητές και επτά δάσκαλοι του 3ου Δημοτικού Σχολείου Χίου.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο Κοινοβουλευτικός Εκπρόσωπος του ΠΑ.ΣΟ.Κ., κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, κύριοι συνάδελφοι, είναι αλήθεια ότι δεν μπορούμε να συμφωνήσουμε με τη Νέα Δημοκρατία στο συζητούμενο νομοσχέδιο και αυτό φάνηκε από τις αγορεύσεις των συναδέλφων της Νέας Δημοκρατίας. 
Εγώ σταχυολογώ τρία σημεία των αγορεύσεων, τα οποία τεκμηριώνουν του λόγου το αληθές.
Το πρώτο είναι αυτό με το οποίο έκλεισε ο Κοινοβουλευτικός Εκπρόσωπος της Νέας Δημοκρατίας, πως υπήρξαν δύο νομοθετικές πρωτοβουλίες για την έρευνα και την τεχνολογία στην Ελλάδα, το 1985 και η σημερινή, και ουσιαστικά δεν έχουμε καμία πρόοδο. Μεσολάβησε όμως μια τετραετία της Νέας Δημοκρατίας και σ' αυτή δεν αναφέρεται καμία νομοθετική πρωτοβουλία για την έρευνα και την τεχνολογία. Αφού ήταν χωρίς περιεχόμενο η νομοθετική πρωτοβουλία του 1985, είχαν το περιθώριο τριάμισι χρόνια να επαναπροσδιορίσουν την πορεία των ερευνητικών κέντρων, την πορεία της έρευνας στη χώρα μας. Έπραξαν ουδέν. 
Η δεύτερη βεβαίως νομοθετική πρωτοβουλία είναι και πάλι της Κυβέρνησης του ΠΑ.ΣΟ.Κ., η σημερινή.
Ο δεύτερος λόγος είναι αυτό που και πάλι ο κ. Βουλγαράκης υπαινίχθηκε για τα φοιτητικά του χρόνια, όταν συμμετείχε στο κεντρικό συμβούλιο της ΕΦΕΕ, και φαντάζομαι ότι θα αναφέρεται στην Κυβέρνηση της Νέας Δημοκρατίας, γιατί συμπίπτουν εκείνα τα χρόνια ή και τα μεταγενέστερα χρόνια, γιατί αναφέρθηκε σε κάποια πολυεθνική εταιρεία που θα χρηματοδοτούσε ένα ερευνητικό επιστημονικό πρόγραμμα του Μετσοβίου Πολυτεχνείου. Και τότε οι φοιτητικές παρατάξεις -και όχι μόνο- εξεγέρθηκαν, γιατί έβλεπαν άλωση των πολυεθνικών και του ιμπεριαλισμού στα εθνικά εκπαιδευτικά κέντρα.
Δεν ξέρω ποιο ήταν το πρόγραμμα και ποιος ήταν ο στόχος και αν δικαίως ή αδίκως υπήρξε εκείνη η εξέγερση. Γιατί έχει σημασία πάντοτε να εξετάζουμε και το περιεχόμενο του ερευνητικού προγράμματος. Όση σημασία έχει η χρηματοδότηση εξωτερικά ενός ερευνητικού προγράμματος σε ένα ακαδημαϊκό κέντρο, εξίσου μεγάλη σημασία έχει και το περιεχόμενο του προγράμματος. Δεν το γνωρίζω, γι' αυτό δεν μπορώ να αξιολογήσω τη στάση τότε των φοιτητών, των επιστημόνων και βεβαίως των εκπροσώπων της Νέας Δημοκρατίας και του κ. Βουλγαράκη.
Ξέρω, όμως, κάτι άλλο -και μπορώ να διαβάσω και από τα Πρακτικά της επιτροπής- αλλά και η αναφορά στη σημερινή αγόρευση του αγαπητού εισηγητού της Νέας Δημοκρατίας λέει τα εξής χαρακτηριστικά: "Με την κατεύθυνση που δίνει το νομοσχέδιο, η έρευνα θα οδηγηθεί αποκλειστικά σε τομείς και άξονες που χρηματοδοτούνται από την Ευρωπαϊκή Ένωση και δεν ταυτίζονται πάντοτε με τις ανάγκες της ελληνικής οικονομίας. Οι ερευνητές μας θα αναγκαστούν, προκειμένου να φέρουν οικονομικούς πόρους, να προσανατολιστούν σε πλασματικές έρευνες με τη βιομηχανία που βρίσκεται σε εμβρυακή κατάσταση στον τομέα αυτόν και τα κίνητρά της είναι περισσότερο οικονομικά".
Νομίζω ότι δεν διαφέρει, κύριε Βουλγαράκη, αυτή η τοποθέτηση του εισηγητού σας απ' αυτό που εσείς προηγουμένως κατηγορήσατε και καταγγείλατε. Γιατί αυτή η νέα νότα ευρωσκεπτικισμού από την πλευρά της παράταξής σας; Από πότε οι κατευθύνσεις της Ευρωπαϊκής Ένωσης είναι κατευθύνσεις υπόπτου προελεύσεως και ιδιαίτερα στα θέματα της τεχνολογικής ανάπτυξης; 
Λέει παρακάτω ο αγαπητός εισηγητής της Νέας Δημοκρατίας, ότι το 2005 σταματάει η χρηματοδότηση της Ευρωπαϊκής Ένωσης και θα μείνουν ορφανά τα ερευνητικά προγράμματα της χώρας.
Μα, νομίζω, αγαπητοί φίλοι της Νέας Δημοκρατίας, ότι δεν γνωρίζετε την πραγματικότητα που επικρατεί στην Ευρωπαϊκή Ένωση. Μεγάλη συζήτηση και αναφορά σας έκανε ο Υπουργός Ανάπτυξης κ. Χριστοδουλάκης, λέγοντας πολύ χαρακτηριστικά ότι υπάρχει ένα μεγάλο κενό, ένα χάσμα ανάμεσα στις χρηματοδοτήσεις των δύο άλλων αναπτυγμένων πόλων, των Ηνωμένων Πολιτειών της Αμερικής και της Ιαπωνίας και της Ευρωπαϊκής Ένωσης, δηλαδή, της Ευρωπαϊκής Ένωσης έναντι των δύο αυτών πόλων και όσον αφορά τη χρηματοδότηση, αλλά και όσον αφορά τη σύνδεση της έρευνας και της τεχνολογίας με την παραγωγική διαδικασία.
Αυτό το μεγάλο χάσμα προσπαθεί να κλείσει η Ευρωπαϊκή Ένωση και με τις διαρθρωτικές παρεμβάσεις στα Ανώτατα Εκπαιδευτικά Ιδρύματα, γενικότερα στην εκπαιδευτική διαδικασία, αλλά και γενικότερα στην έρευνα και την τεχνολογία. Αν δεν κλείσει αυτό το χάσμα η Ευρωπαϊκή Ένωση, γνωρίζει ότι διαρκώς θα διευρύνεται το έλλειμμα ανταγωνιστικότητας που έχει με τις Η.Π.Α. και την Ιαπωνία.
Αυτή τη βασική παραδοχή της Ευρωπαϊκής Ένωσης εσείς την αγνοείτε και σήμερα έρχεστε ως Κασσάνδρες να προφητεύσετε ότι το 2005 η Ευρωπαϊκή Ένωση θα περιστείλει τις χρηματοδοτήσεις και την έρευνα και τεχνολογία. Να είστε όμως βέβαιοι, ότι η προοπτική της Ευρωπαϊκής Ένωσης είναι να πολλαπλασιάσει τις χρηματοδοτήσεις στην έρευνα και τεχνολογία, γιατί μόνο έτσι θα καλύψει αυτό το μέγα έλλειμμα. 
Δε νομίζω να είναι τόσο άφρονες οι Ευρωπαίοι ηγέτες, η Ευρωπαϊκή Επιστημονική Κοινότητα που να οδηγήσει την Ευρώπη ουσιαστικά σε ένα συνεχή και σταθερό ουραγό των ΗΠΑ και της Ιαπωνίας. Είναι ένα δεύτερο παράδειγμα, γιατί δεν μπορούμε να συμφωνήσουμε στο συζητούμενο νομοσχέδιο. Γιατί το νομοσχέδιο ουσιαστικά κατευθύνει και τη διάρθρωση και διάταξη των ελληνικών ερευνητικών ιδρυμάτων, είτε είναι ακαδημαϊκά κέντρα είτε ερευνητικά ινστιτούτα είτε οποιαδήποτε άλλη μονάδα σε αυτήν την κατεύθυνση να την προσαρμόσει στη βασική στρατηγική προοπτική της Ευρωπαϊκής Ένωσης, να συνδέσει την έρευνα και την τεχνολογία με την παραγωγική διαδικασία. Να δημιουργεί, δηλαδή, κάθε φορά η επένδυση, το κάθε ευρώ σε ένα ερευνητικό κέντρο μια προστιθέμενη αξία για την παραγωγή και ανάπτυξη, να βελτιώνει την ανταγωνιστικότητα της ευρωπαϊκής οικονομίας, να δημιουργεί το πλεόνασμα του πλούτου και τις θέσεις απασχόλησης, να ενισχύει το κοινωνικό κράτος και όλες τις πολιτικές στην κοινωνική αλληλεγγύη. 
Αυτή είναι η στρατηγική της Ευρωπαϊκής Ένωσης σήμερα και σε αυτήν τη στρατηγική πρωταγωνιστικό ρόλο έχει η ελληνική Κυβέρνηση, η χώρα μας και η ερευνητική και επιστημονική γενικότερα κοινότητα. 
Να λοιπόν γιατί είστε έξω από την πραγματικότητα της εποχής, δεν μπορείτε να συλλάβετε τη δυναμική της εποχής και της Ευρώπης, να γιατί δεν μπορείτε να ταυτιστείτε μαζί μας στην προσπάθεια να ανασυντάξουμε τις ερευνητικές μονάδες και την ερευνητική προσπάθεια στην Ελλάδα. 
Και ο τρίτος λόγος είναι ακόμα πιο χαρακτηριστικός. Στην όλη κριτική που ασκήσατε όλοι οι αγορητές της Νέας Δημοκρατίας για τους νέους θεσμούς και φορείς και του συντονισμού της ερευνητικής δραστηριότητας, αλλά και των προγραμμάτων στη χώρα μας, το μοναδικό στοιχείο κριτικής ήταν πώς ο Υπουργός θα ορίζει τα διοικητικά συμβούλια. Δεν θίξατε καθόλου τα κριτήρια του ορισμού κατά πόσο θα είναι αξιοκρατικά, κατά πόσο θα είναι αντιπροσωπευτικά, κατά πόσο θα μπορέσουν να βελτιώσουν την αποτελεσματικότητα των ερευνητικών φορέων στην Ελλάδα. 
Το κρίσιμο για σας είναι ποιος θα τους ορίζει. 
Ο ελληνικός λαός στις εκλογές δεν έδωσε μία περιορισμένη εξουσιοδότηση στην Κυβέρνηση. Της έδωσε μια απόλυτη εξουσιοδότηση να χειριστεί τα δημόσια πράγματα και ειδικότερα τα πιο κρίσιμα από αυτά, όπως είναι η ανάπτυξη της έρευνας και της τεχνολογίας. Ακόμα μάλιστα προχωρήσατε περισσότερο και στον ερευνητικό ενιαίο φορέα που δημιουργείται στο Υπουργείο Εθνικής Άμυνας. Και εκεί ψέξατε την Κυβέρνηση γιατί επιτέλους δεν βάζει τον ιδιωτικό τομέα. Νομίζω όμως ότι τουλάχιστον στον τομέα αυτόν πρέπει να είμαστε πιο προσεκτικοί για ευνόητους λόγους, γιατί αφορούν θέματα ασφάλειας. Τουλάχιστον σε αυτούς τους χώρους ας επιτρέψουμε στην Κυβέρνηση, στην εντολοδόχο δηλαδή του ελληνικού λαού να τα διαχειρίζεται αυτή και με τη μυστικότητα που πολλές φορές χρειάζεται, αλλά και με το απόλυτο αίσθημα ευθύνης. Και βεβαίως να συζητήσουμε τα κριτήρια που πρέπει να έχουν τα στελέχη που θα στελεχώσουν αυτές τις διοικήσεις των ερευνητικών κέντρων. Αυτό είναι το κρίσιμο και σημαντικότερο, κατά πόσο το ήθος τους, η επιστημονική τους επάρκεια, η ερευνητική τους εμπειρία και η αντιπροσωπευτικότητα από όλο το φάσμα των ερευνητικών δυνάμεων και των επιστημονικών δυνάμεων και των παραγωγικών δυνάμεων της χώρας θα αντανακλάται και θα συμμετέχει σε αυτήν τη μεγάλη προσπάθεια και όχι ποιος θα τους επιλέγει. 
Θα ήθελα πολύ γρήγορα κλείνοντας αυτήν την ενότητα για τους λόγους για τους οποίους η Νέα Δημοκρατία δεν μπορεί να κινηθεί μαζί μας σε αυτήν τη μεγάλη καινοτόμο προσπάθεια και απλώς αντιπολιτευόμενη προσπαθεί να συγκροτήσει ένα λόγο, πολλές φορές γενικόλογο, τις περισσότερες φορές αντιφατικό, για να εκπληρώσει το καθήκον που τις έχει δώσει ο λαός στα έδρανα της Αξιωματικής Αντιπολίτευσης. Αυτός όμως ο λόγος δεν είναι ριζοσπαστικός, δεν είναι προοδευτικός, δεν είναι διεισδυτικός στο μέλλον, δεν είναι λόγος και πρόταση που ανοίγει βεβαίως δρόμους διαλόγου, ανοίγει την προοπτική μπροστά μας. 
Θα ήθελα ακόμα να τονίσω κάτι πολύ σημαντικό που αχνοφαίνεται στο νομοσχέδιο, που πρέπει όμως να το αναδείξουμε ακόμα περισσότερο. Τους τομείς που πρέπει να αναπτύξουμε στη νέα μας ερευνητική προσπάθεια στην Ελλάδα προς ποια κατεύθυνση, ποια παιδεία, ποιους κλάδους θα καλύψει;
Γιατί δεν μπορούμε να μιλάμε γενικώς για έρευνα, είτε είναι αυτή βασική είτε είναι εφαρμοσμένη. Κάθε φορά, ειδικότερα όταν προσπαθείς να ενσωματώσεις ή να προσαρμόσεις τα επιτεύγματα της επιστήμης και της τεχνολογίας στην παραγωγική διαδικασία για να ενισχύσεις τον παραγωγικό ιστό της χώρας, πρέπει να εξετάζεις σε ποια συγκυρία βρίσκεσαι, ποια δεδομένα έχεις, ποια είναι τα συγκριτικά σου πλεονεκτήματα, ποια είναι τα κενά σου και ποια είναι η προοπτική που έχεις μπροστά σου και στο παγκόσμιο πεδίο, στο ευρωπαϊκό, ειδικότερα στο πεδίο της Ελλάδας και της ευρύτερης περιοχής της Νοτιοανατολικής Ευρώπης, στην οποία θέλουμε να αναπτύξουμε δραστηριότητες και πρωτοβουλίες. Θέλουμε και πιστεύουμε πως συναποτελούμε έναν ενιαίο οικονομικό χώρο, γι' αυτό και πρέπει να τον βλέπουμε και ως ενιαίο επιστημονικό ακαδημαϊκό και ερευνητικό χώρο. Εκεί ίσως έχουμε τα περισσότερα και τα υψηλότερα συγκριτικά πλεονεκτήματα και πρέπει σήμερα να τα αξιοποιήσουμε. 
Η Ευρώπη, ήδη έχω αναφέρει -το έχει θίξει και ο κύριος Υπουργός- κινείται στη στρατηγική της ενίσχυσης, της έρευνας και της ενσωμάτωσης των επιτευγμάτων της επιστήμης, αλλά και της τεχνολογίας στην παραγωγή για να βελτιώσει και να καλύψει τα κενά της ανταγωνιστικότητάς της. Αυτή είναι η μία πλευρά της ευρύτερης πορείας και των κατευθύνσεων της Ευρωπαϊκής Ένωσης. 
Η θέση της Ελλάδας ποια είναι σε αυτήν την προσπάθεια; Η Ελλάδα έχει ακόμα ένα λόγο από τις άλλες χώρες-μέλη της Ευρωπαϊκής Ένωσης να επιταχύνει το βηματισμό της σε αυτήν την κατεύθυνση, γιατί έχασε τον προηγούμενο αιώνα για διάφορους ιστορικούς ή πολιτικούς λόγους, το τρένο της βιομηχανικής επανάστασης. Στη μεταβιομηχανική εποχή που ήδη ζούμε πρέπει να καλύψουμε και τα κενά της ελλειμματικής ανταγωνιστικότητας της ελληνικής βιομηχανίας στο σύγχρονο περιβάλλον και πρέπει ταυτοχρόνως να αναπτύξουμε ως πρωτεύοντα και κυρίαρχο το ρόλο της τεχνολογίας της επιστήμης του ευρύτερου πεδίου της γνώσης των νέων τεχνολογιών. Αυτά τα επιτεύγματα στηρίζουν και τον πρωτογενή και το δευτερογενή τομέα στη σύγχρονη εποχή, αλλά κυρίως στηρίζουν το πεδίο της νέας επιχειρηματικότητας, το πεδίο της νέας οικονομίας. Γι' αυτό, λοιπόν, η Ελλάδα έχει έναν ακόμα λόγο να κινηθεί με υψηλότερους ρυθμούς στους στρατηγικούς στόχους που έχει θέσει η Ευρωπαϊκή 'Ενωση. Να ρίξει ακόμα πιο μεγάλο βάρος στην έρευνα και στην τεχνολογία και στην ενσωμάτωση των αποτελεσμάτων των προϊόντων και των υπηρεσιών αυτής της προσπάθειας στην παραγωγική διαδικασία. 
Η Ελλάδα έχει ακόμα ένα λόγο, γιατί είναι η χώρα η οποία και θεσμικά και παραγωγικά και επιστημονικά μπορεί να καλύψει το κενό στην ευρύτερη ζώνη της Νοτιοανατολικής Ευρώπης, να παίξει το ρόλο του πόλου και του πεδίου της εισαγωγής της διεθνούς τεχνολογίας, αλλά και της προσαρμογής της διεθνούς τεχνολογίας στα δεδομένα και τις ανάγκες της αναπτυξιακής προσπάθειας των χωρών της Νοτιανατολικής Ευρώπης. Γιατί αυτές οι χώρες διψούν για τη νέα τεχνολογία και ειδικότερα για την προσαρμοσμένη στα δικά τους δεδομένα και στις δικές τους ανάγκες σύγχρονη τεχνολογία και ο δρόμος δεν μπορεί παρά να είναι η Ελλάδα. Γι' αυτό, λοιπόν, έχουμε έναν επιπλέον λόγο εμείς να επιταχύνουμε το βηματισμό προς αυτήν την κατεύθυνση.
Ετέθη ένα ερώτημα από την πλευρά των αγορητών της Νέας Δημοκρατίας. Βασική ή εφαρμοσμένη έρευνα. Νομίζω ότι αυτά τα δύο πεδία δεν μπορούν να αποσυνδεθούν. Χωρίς βασική έρευνα δεν μπορεί να υπάρξει και εφαρμοσμένη. Όμως, όσον αφορά το χάσμα και το μεγάλο έλλειμμα που έχουμε εμείς στην προσαρμογή της διεθνούς τεχνολογίας και την ενσωμάτωσή της στην εγχώρια παραγωγική διαδικασία και ταυτόχρονα στη δημιουργία ενός πλεονάσματος τεχνογνωσίας μιας κρίσιμης μάζας για την ανάπτυξη της ελληνικής οικονομίας, νομίζω ότι πρέπει να γείρουμε χωρίς να αμελήσουμε τη βασική έρευνα προς την εφαρμοσμένη έρευνα. Άλλωστε αν διαβάσουμε όλες τις θέσεις και τις διακηρύξεις του ελληνικού παραγωγικού κόσμου -και εσείς λέτε ότι έχετε επαφή με αυτά τα κοινωνικά στρώματα- αυτό απαιτούν στροφή της έρευνας στην εφαρμοσμένη κατεύθυνσή της. Γιατί αυτό είναι το μεγάλο έλλειμμα του ελληνικού παραγωγικού ιστού. Νομίζω ότι το οφείλουμε στην ελληνική οικονομία, γιατί μόνο έτσι θα μπορέσει να αναπτυχθεί με ταχείς ρυθμούς, γιατί μόνο έτσι θα μπορεί να δημιουργήσει το μεγάλο κοινωνικό πλεόνασμα για να καλύψουμε και μια σειρά κοινωνικές ανάγκες, γιατί μόνο έτσι θα δημιουργήσουμε τις πολλές θέσεις απασχόλησης, για να χτυπήσουμε τη μάστιγα της ανεργίας.

Γι' αυτό, λοιπόν, το δίλημμα που θέσατε σήμερα θα έλεγα πως δεν αφορά τη συγκυρία, δεν αφορά την Ευρώπη, δεν αφορά τη χώρα μας. Ίσως να αφορά κάποιες ακαδημαϊκές ή άλλες συζητήσεις. Σε καμιά περίπτωση δεν αφορά τις μεγάλες ανελαστικές ανάγκες της ελληνικής παραγωγής, όπως τις θέτουν παραγωγικές δυνάμεις, οι δυνάμεις της εργασίας και οι δυνάμεις της επιστήμης. Το μόνιμο αίτημα να συνδεθούν τα ελληνικά εκπαιδευτικά ιδρύματα, τα ελληνικά ερευνητικά κέντρα με την παραγωγική διαδικασία μονίμως κινούνταν σε ασύμβατες τροχιές. Είναι λοιπόν η στιγμή, είναι η εποχή να καλύψουμε αυτό το χάσμα, να κλείσουμε αυτήν την απόσταση. Και νομίζω ότι με το συζητούμενο νομοσχέδιο ανοίγουμε αυτόν το δρόμο, δημιουργούμε αυτό το πλαίσιο μιας διαφανούς και υγιούς συνεργασίας που δημιουργεί το επιστημονικό ερευνητικό πλεόνασμα, την προστιθέμενη αξία που όλοι σήμερα αναζητούμε.
Θα ήθελα ακόμη να τονίσω πως μόνο μια τέτοια στροφή στην καινοτομία, τη νέα επιχειρηματικότητα και την προσαρμογή της διεθνούς τεχνολογίας στην ελληνική παραγωγική δραστηριότητα μπορούμε να πούμε πως κάτι έχουμε προσφέρει. Διαφορετικά οι δυνάμεις της παραγωγής και της οικονομίας θα κινηθούν μακριά από μας, μακριά από το πολιτικό σύστημα και νομίζω ότι αυτό δεν θα είναι προς τιμήν του πολιτικού κόσμου της χώρας. Πρέπει λοιπόν να βλέπουμε τις ανάγκες, πρέπει να βλέπουμε την προοπτική. Και αυτό επιχειρεί το συζητούμενο νομοσχέδιο.
Θα ήθελα ακόμη να πω πως σήμερα πρέπει να τολμήσουμε, πρέπει να είμαστε πιο γαλαντόμοι, να υποστηρίξουμε κάθε καινοτόμο δραστηριότητα, να υποστηρίξουμε την ανάπτυξη των τεχνολογικών πάρκων και να μην ανακαλύπτουμε ύποπτες αφετηρίες, ύποπτες σκέψεις, πίσω από την απόπειρα που κάνει το συζητούμενο νομοσχέδιο να ενισχύσει και να υποστηρίξει τις υποδομές των τεχνολογικών πάρκων.
Εγώ θα προχωρήσω ακόμη περισσότερο. Υπάρχουν σήμερα προτάσεις από την επιχειρηματική κοινότητα και ιδιαίτερα από τους κλάδους της πληροφορικής η οποία παρ' ότι ζει σε ένα ζοφερό περιβάλλον, παρ' ότι πιέζεται από το διεθνή ανταγωνισμό, έχει αναπτύξει μια εξωστρέφεια και έχει ήδη διεθνείς προσανατολισμούς. Αναφέρθηκε σ' αυτήν την Αίθουσα, πάλι από τον Υπουργό, ότι έχουν αυξηθεί κατά 20% οι εξαγωγικές επιδόσεις των εταιρειών υψηλής τεχνολογίας στην Ελλάδα. Να δούμε προς τα πού κατευθύνονται αυτές οι υψηλές εξαγωγικές επιδόσεις. Κυρίως κατευθύνονται στις χώρες της Νοτιοανατολικής Ευρώπης. Και πρέπει να σας πληροφορήσω ότι κυρίως ξεκινούν από τη Θεσσαλονίκη και τις βορειοελλαδικές επενδύσεις. Να, λοιπόν, γιατί πρέπει να στραφούμε στην υποστήριξη των δραστηριοτήτων αυτών των επιχειρήσεων. Αυτές σέρνουν σήμερα το άρμα της ανάπτυξης, αυτές σέρνουν το άρμα των νέων τεχνολογιών, αυτές σήμερα δημιουργούν τις πολλές θέσεις απασχόλησης, το μέγα δηλαδή πρόβλημα για τη χώρα μας και ιδιαίτερα για την ελληνική νεολαία. Εκεί λοιπόν θα κριθούμε και θα κερδίσουμε τη μάχη του μέλλοντος ή θα τη χάσουμε οριστικά. 
Πιο γενναία λοιπόν υποστήριξη. Και σ' αυτό καλώ την Κυβέρνηση σε κάθε πρωτοβουλία της νέας επιχειρηματικότητας, σε κάθε πρωτοβουλία για επενδύσεις στην υψηλή τεχνολογία, σε κάθε πρωτοβουλία σε εξωστρεφείς δυναμικές δραστηριότητες. Αυτό βέβαια αφορά και το Υπουργείο Ανάπτυξης, αφορά και το Υπουργείο Εθνικής Οικονομίας. Και είμαι βέβαιος ότι σε μια νέα ευκαιρία αυτό το θέμα πρέπει να το συζητήσουμε και πρέπει να προσδιορίσουμε αυτές τις στρατηγικές μας κατευθύνσεις. 
Στο νομοσχέδιο αυτό πολλά -έχω πει ήδη- απ' αυτά τα θέματα θίγονται. Χαρακτηριστικότερο όλων είναι η απόπειρα ενιαιοποίησης των φορέων που διαχειρίζονται την έρευνα και τα ερευνητικά προγράμματα. Ε, λοιπόν, νομίζω ότι αποτελεί πλέον εθνική πατέντα ο πολυκερματισμός των δυνάμεων όπως την είχαμε στην αυτοδιοίκηση, όπως την έχουμε σε μια σειρά από δραστηριότητες της δημόσιας και της ιδιωτικής ζωής σε τούτη τη χώρα. Δεν μπορούσε να εξαιρεθεί ο χώρος της έρευνας, ο χώρος της τεχνολογίας. Και νομίζω ότι η προσπάθεια που γίνεται για την ενιαιοποίηση των φορέων και των δυνάμεων είναι μία θετική προσπάθεια και δεν μπορεί τουλάχιστον στο πεδίο των αρχών, στο επίπεδο των αρχών να υποστηριχτεί από την Αντιπολίτευση κάτι το αντίθετο. Άλλωστε υποστηρίζεται από όλους τους ερευνητές και όλα τα ερευνητικά κέντρα. Αυτή λοιπόν η εθνική πατέντα της πολυδιάσπασης των δυνάμεων, του πολυκερματισμού, της σπατάλησης πόρων και ανθρώπινου δυναμικού, σήμερα νομίζω πως οδηγείται στο τέλος της στο χώρο της έρευνας και της τεχνολογίας. 
Για πρώτη φορά διασαφηνίζεται με το νομοσχέδιο η αποστολή και ο δημόσιος χαρακτήρας της έρευνας και της τεχνολογίας. Το πλαίσιο και οι κατευθύνσεις καθορίζονται από το δημόσιο και από τις ανάγκες βεβαίως της κοινωνίας και της παραγωγής. 
Για πρώτη φορά προσδιορίζεται και το χρηματοδοτικό πλαίσιο. Και είναι κολοσσιαία τα χρήματα στο πλαίσιο του επιχειρησιακού προγράμματος για την ανταγωνιστικότητα που διατίθενται σ' αυτήν την κατεύθυνση. Έχει σημασία όμως πού θα απορροφηθούν, πώς θα επενδυθούν, ποια προστιθέμενη αξία θα δημιουργήσουν. Γιατί δεν έχει μεγάλη σημασία απλώς να απαριθμούνται δισεκατομμύρια που απορροφώνται σε κάποιες δραστηριότητες. Σημασία έχει οι τομείς στους οποίους επενδύονται, το κοινωνικό και αναπτυξιακό πλεόνασμα που δημιουργούν. 
Και θα κλείσω στο χρόνο που απομένει λέγοντας ότι ειδικότερα στο χώρο της εθνικής άμυνας και της έρευνας εκεί νομίζω ότι είναι μεγάλη η τομή που πραγματοποιείται με την ενιαιοποίηση της ερευνητικής δραστηριότητας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τριάντα δευτερόλεπτα, κυρία Πρόεδρε. 
Και βεβαίως είναι γαλαντόμος η χρηματοδότηση με το 1% των πόρων για την επόμενη πενταετία, πόρων που είναι υψηλότατοι για τα εξοπλιστικά μας προγράμματα. Και έρχονται αρωγοί και πρόσθετοι πόροι στην ήδη αυξημένη χρηματοδότηση της ελληνικής πολιτείας και της Ευρωπαϊκής Ένωσης.
Κλείνω λέγοντας πως όλοι μας πρέπει να δούμε ως ένα ξεχωριστό εθνικό κεφάλαιο την έρευνα και την ανάπτυξη της τεχνολογίας και της τεχνογνωσίας στην Ελλάδα. Είναι πραγματικά ένας αγώνας και μια πολιτική διαπάλη για το παρόν και το μέλλον. Εδώ δεν κρίνουμε απλώς τις υστερήσεις, τα χάσματα και τα ελλείμματα του χθες. Δεν αναζητούμε να επιμερίσουμε ευθύνες στο χθες και στο παρελθόν. Εδώ κρινόμαστε για το κατά πόσο έχουμε διαγνώσει το παρόν, έχουμε δει το μέλλον και έχουμε απόψεις και θέσεις. Και η Κυβέρνηση αποδεικνύει και με το συζητούμενο νομοσχέδιο ότι και το παρόν έχει αποκωδικοποιήσει και την προοπτική έχει δει, αλλά και προτάσεις για το μέλλον έχει. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Στριφτάρης. 
ΣΠΥΡΙΔΩΝ ΣΤΡΙΦΤΑΡΗΣ: Κυρία Πρόεδρος, κατ' αρχάς άκουσα με πολλή προσοχή και τον κύριο Υπουργό και τον Κοινοβουλευτικό Εκπρόσωπο του ΠΑΣΟΚ. Πρέπει να πω ότι μεγάλωσαν οι αμφιβολίες μου για τις καλές προθέσεις της Κυβέρνησης να προάγει την έρευνα και την τεχνολογία μ' αυτό το νομοσχέδιο. Και το λέω αυτό γιατί σε κάποια στιγμή πήγα να νιώσω πραγματικά εθνικά υπερήφανος, όταν ο κύριος Υπουργός έκανε μάθημα και στους Ευρωπαίους ότι "εδώ δεν τα πάτε καλά με την έρευνα και πρέπει εδώ να την προσαρμόσετε σ' αυτά που λέω εγώ". 
ΑΡΙΣΤΟΤΕΛΗΣ ΠΑΥΛΙΔΗΣ: Άρα, τι έγινε τελικά; 
ΣΠΥΡΙΔΩΝ ΣΤΡΙΦΤΑΡΗΣ: Τελικά με τα όσα συνέχισε να λέει διέκρινα και αλχημείες. Λέει: "Αυξάναμε εμείς σε περίοδο σταθεροποίησης της οικονομίας τις δαπάνες για την έρευνα και την τεχνολογία. Οι άλλοι τις μείωναν". Δεν κάνει όμως τον κόπο να πει σαν αριθμολόγος που είναι τι δίναμε εμείς στην έρευνα, τι αυξήσαμε. Το 0,2 το κάναμε 0,4. Είναι, λέει, αύξηση 100%. Τι αντιστοιχεί όμως στο 0,2 για να πάμε στο 0,4; Ούτε η καλυτέρευση της μισθολογίας των ερευνητών. Ούτε αυτό αντιστοιχεί. Αν πλήρωναν τα ασφαλιστικά τους ταμεία, δεν ξέρω εάν αυτή η αύξηση θα ήταν τόση. Παρουσιάζεται όμως 100% αύξηση. 
Ένα ζήτημα είναι αυτό. Αυτή η έπαρση και αυτή η αλαζονεία των Υπουργών και όχι μόνο αυτών, αλλά και των άλλων Υπουργών της Κυβέρνησης, δίνει περιθώρια τουλάχιστον για μία καλόπιστη συζήτηση. Και λέμε ότι αυτό ακριβώς το νομοσχέδιο είναι που θα φέρει αυτήν την έρευνα και αυτήν την τεχνολογία που μέχρι τώρα έχει κατακτηθεί. Και όλοι παραδέχονται ότι έχει κατακτηθεί και δεν κατακτήθηκε ούτε τα τελευταία δέκα χρόνια ούτε τα τελευταία είκοσι χρόνια. Γιατί τουλάχιστον -και προσωπική εμπειρία έχω- στην παραγωγή, στην έρευνα, στους πόρους και στις νέες ποικιλίες πριν από μία εικοσαετία ερευνητές με όλα αυτά τα χάλια μπόρεσαν πραγματικά και έδωσαν στον Έλληνα γεωργό και καλαμπόκι καλής ποικιλίας, υβρίδια και βαμβάκι και ποικιλίες πρώιμες, όψιμες, μεσοπρώιμες στις ροδακινιές. Και όμως, τουλάχιστον τα τελευταία δέκα χρόνια δεν είχαμε καμία τέτοια επιτυχία. 
Και δεν φταίνε οι ερευνητές σ'αυτό. Και δεν μας απάντησε ο κύριος Υπουργός. Αλήθεια, αφού οι κρίσεις γίνονται τώρα, μετά το 1994, διάφανα και με διαγωνισμούς, έναν πρόεδρο ενός ιδρύματος, ένα διευθυντή που δεν είναι δικό του παιδί. Έναν να μας πει. Τουλάχιστον, εγώ έχω επισκεφθεί όλα τα ερευνητικά ιδρύματα σε όσα βρήκα, προϊστάμενος ήταν δικό του παιδί. Δικό του παιδί, της Κυβέρνησης, όχι του Υπουργού. Κανένας, μα κανένας άλλος δεν βρέθηκε να έχει ικανότητες;
Και λέει τώρα, στους τρεις πρέπει να διαλέξω τον έναν. Ποιος είναι αυτός που θα διαλέξει τον έναν; Και φυσικά εδώ το ρισκάρουμε. Στους τρεις που θα προτείνουν με την αναλογία που έχουμε στο Σώμα, θα είναι κατά τεκμήριο και ένα δικό μας παιδί. Με τέτοιες λογικές δεν μπορεί να πάει μπροστά η έρευνα. Και μην απορείτε, κύριε Υφυπουργέ, δεν μπορεί να πάει μπροστά η έρευνα. Τη στιγμή που ο Υπουργός θα κάνει το ΕΣΕΠ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν ισχύουν αυτά που λέτε για τα δικά μας παιδιά.
ΣΠΥΡΙΔΩΝ ΣΤΡΙΦΤΑΡΗΣ: Όχι τίποτα! Αυτό είναι στη φαντασία μας! Όμως, ο ελληνικός λαός τα ξέρει, τα ξέρουν και οι ερευνητές και ξέρουν ποιος είναι ο Υπουργός που θα φτιάξει τον κατάλογο του ΕΣΕΠ. Ποιος είναι; Ο αλάνθαστος; Δεν έχει γνώμη κανένας γι'αυτό το πράγμα; Και λέει, θα περιλαμβάνονται αυτοί και αυτοί αλλά μια γνώμη από έναν επιστημονικό φορέα, από ένα ίδρυμα, δεν πρέπει να δεσμεύει και τον Υπουργό; Κατά τα άλλα δε συζητάμε για τα δικά μας παιδιά.
Είπαν και οι άλλοι συνάδελφοι σε σχέση με τις προτάσεις του ερευνητικού προσωπικού και πραγματικά δεν θέλω να επεκταθώ. Ειλικρινά με λυπεί το γεγονός, γιατί αυτού του κόσμου που καλείται πραγματικά να αναβαθμίσει την έρευνα και την τεχνολογία η γνώμη του όχι μόνο δεν παίρνεται υπόψη από τον κύριο Υπουργό πέρα απ' ό,τι συμπεριφέρθηκε σε όλο το διάστημα που συζητιόταν πριν ένα χρόνο που πρωτοδόθηκε στη δημοσιότητα κάποιο σχέδιο, ουσιαστικά δεν έκανε καμία συζήτηση με αυτούς τους ανθρώπους, οι οποίοι μας τα είπαν και στην επιτροπή. Επιτέλους, μας δόθηκε η ευκαιρία να πούμε και εμείς τις απόψεις μας. Με τέτοιες λογικές, βεβαίως δεν μπορεί να πάει μπροστά η έρευνα και η τεχνολογία. Και για να μην πολυλογώ, πιστεύουμε ότι δεν είναι και τώρα αργά η Κυβέρνηση να το ξανασκεφθεί. Και επειδή ξέρουμε ότι δεν πρόκειται να το πάρει πίσω, ορισμένες παρατηρήσεις που έχουν γίνει εμείς θέλουμε να το πάρει πίσω και αυτή είναι η άποψή μας, να το αποσύρει το νομοσχέδιο. Ξέρουμε όμως τις εμμονές της, είδαμε και προηγούμενα και από την καθημερινή της πρακτική ότι θα προχωρήσει στην ψήφιση παρ' όλο που δεν βρέθηκε -και δεν θέλω να ανακατευθώ στα εσωτερικά του ΠΑΣΟΚ - ένας Βουλευτής να το υποστηρίξει από τη Συμπολίτευση. Τόσο καλά τα λέει ο Υπουργός και δεν έχει χρεία κανενός δηλαδή να πει και ένας Βουλευτής του ΠΑΣΟΚ ότι είναι καλό το νομοσχέδιο; Για την οικονομία του χρόνου το κάνατε; 
Και έρχομαι στα υπόλοιπα ζητήματα. Έφυγε ο κύριος Υπουργός, αλλά ή εγώ δεν ξέρω ελληνικά και άλλοι συνάδελφοι δεν ξέρουν ελληνικά και ο Υπουργός ξέρει καλύτερα από εμάς ελληνικά. Αλλά πρέπει να σας πω ότι ήμουν καλός και στα αρχαία και στα νέα ελληνικά όταν πήγαινα σχολείο. Και έχω απολυτήριο με "19" στα αρχαία και με "19" στα νέα ελληνικά. 
Λέει παραδείγματος χάρη για τον έλεγχο των καζίνο, σας διαβάζω ακριβώς: "Ο οικονομικός έλεγχος εκτός εκείνου της εφαρμογής των όρων αδειών ίδρυσης και λειτουργίας ασκείται από το Υπουργείο Οικονομικών. Με κοινή απόφαση των Υπουργών Οικονομικών και Ανάπτυξης, που δημοσιεύεται στην Εφημερίδα της Κυβερνήσεως, καθορίζεται ο τρόπος και η διαδικασία του οικονομικού ελέγχου καθώς και οι λεπτομέρειες κάθε απαιτούμενης συνεργασίας των Υπουργείων Οικονομικών και Ανάπτυξης". 
Γιατί δεν βάζει εδώ "με τα δημόσια όργανα" να τελειώνουμε; 
Θέλετε να έχουμε εμπιστοσύνη όταν ομόφωνα το Υπουργικό Συμβούλιο, η κυβερνητική επιτροπή, το εκτελεστικό γραφείο του ΠΑΣΟΚ, αποφασίζουν και δίνουν στη δημοσιότητα σχέδιο για το ασφαλιστικό -δεν ξέρω πώς το λένε, θα το ονομάσετε όπως θέλετε- και σε μια μέρα το παίρνετε πίσω;
Θέλετε να έχουμε εμπιστοσύνη σ' αυτό που δεσμεύεστε ότι θα είναι δημόσιος ο έλεγχος στα καζίνο; 
Θέλετε να σας πιστέψουμε ότι οι ρυθμίσεις που κάνετε για τα ξενοδοχεία δεν είναι κατ' απαίτηση των ξενοδόχων και προάγουν τον τουρισμό όταν δίνουμε το καθ' ύψος και αγνοούμε πραγματικά αυτό που θέλει ο τουρίστας; Άμα θέλει να πάει να κλειστεί σε τέσσερις τοίχους, κάθεται και στο Λονδίνο στην πολυκατοικία του.
Θέλετε να σας πιστέψουμε ότι ενδιαφέρεσθε πραγματικά να πάει η ΕΤΒΑ μπροστά και όχι να εξυπηρετήσετε συμφέροντα στα οποία ουσιαστικά θα παραδοθεί περιουσία του ελληνικού λαού για ένα πιάτο φακή στη λεγόμενη ιδιωτική πρωτοβουλία, που εγώ τη λέω αισχροκέρδεια; 
Θέλετε να σας πιστέψουμε ότι με αυτό το νομοθέτημα προσπαθείτε να προάγετε συνολικά τον τουρισμό; Εκείνο που κάνετε είναι ουσιαστικά αυτό που κάνατε και με τις τροπολογίες που φέρατε.
Έρχομαι τώρα στα προμέτοχα. Τι έγινε με τα προμέτοχα της Αγροτικής Τράπεζας, κύριε Υφυπουργέ; Αναγκάσατε με τους διευθυντές από πάνω να αγοράσουν όλοι οι υπάλληλοι του Υπουργείου Γεωργίας, όλοι οι υπάλληλοι της Αγροτικής Τράπεζας και μερικές χιλιάδες αγρότες, προμέτοχα της Αγροτικής Τράπεζας. Αυτό θα κάνετε και τώρα; Έτσι θα το χειριστείτε; Αυτό είναι ουσιαστικά ένας προδανεισμός του ελληνικού δημοσίου για μπορέσετε να ξεπεράσετε δυσκολίες που έχετε ήδη στην εκτέλεση του προϋπολογισμού.
Είδαμε πώς πήγε η μετοχοποίηση της Αγροτικής Τράπεζας. Εάν έτσι πάνε και αυτές οι μετοχοποιήσεις που θέλετε να κάνετε, καταλαβαίνετε ποιοι θα πληρώσουν ξανά το μάρμαρο. Θα υποχρεώσετε τους υπαλλήλους της ΔΕΗ να πάρουν προμέτοχα της ΔΕΗ και φυσικά θα την πληρώσουν, όπως την πλήρωσαν και αυτοί που είχαν πάρει προμέτοχα της Αγροτικής Τράπεζας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εισερχόμαστε στο στάδιο των δευτερολογιών. 
Έχω ένα αίτημα από τον κ. Παυλίδη, ο οποίος ήρθε μόλις τελείωσε ο χρόνος εγγραφής και ζητεί, εάν συμφωνούμε, να μιλήσει εν είδει προτασσόμενης δευτερολογίας για τρία λεπτά. 
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το Σώμα συμφώνησε. 
Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, ευχαριστώ εσάς, τον κύριο Υπουργό και τους συναδέλφους για την έγκριση παραχωρήσεως δικαιώματος συμμετοχής στη συζήτηση κατ' αυτήν τη φάση του νομοσχεδίου.
Κύριε Υπουργέ, δεν θα μπω στα ιδιαίτερα της έρευνας και τεχνολογίας. Επιτρέψτε μου να αναφερθώ στον τουρισμό και υποθέτω ότι κατανοείτε το ιδιαίτερο ενδιαφέρον μου. Όσα πάντως σχολιάστηκαν για την έρευνα και την τεχνολογία αποδεικνύουν ότι υπάρχει πρόβλημα, το οποίο δεν αντιμετωπίζεται με το παρόν νομοσχέδιο. Εύχομαι η εφαρμογή του να αποδείξει πληρέστερα τις ανάγλυφες πλευρές του προβλήματος και η επόμενη κυβέρνηση να το αντιμετωπίσει κατά τρόπο θετικότερο απ' ό,τι σήμερα. 
Παρακολούθησα την ομιλία του κυρίου Υπουργού και καθόσον αφορά τα θέματα του τουρισμού θαύμασα την αισιοδοξία του. Κύριοι συνάδελφοι, η τουριστική περίοδος δεν εξελίσσεται όπως την περιέγραψε ο κύριος Υπουργός. Είναι πολύ κατώτερη απ' ό,τι αναμέναμε και αυτό βεβαίως δεν είναι τυχαίο. Όμως ούτε σ' αυτό θα μείνω. 
Έχουμε συγκεκριμένα θέματα, κύριε Υπουργέ, τα οποία το νομοσχέδιό σας επιχειρεί να αντιμετωπίσει με ορισμένα άρθρα του και αναφέρομαι στο άρθρο 18 και πέρα. 
Δεν συμφωνώ με την πρακτική σας να βάζουμε στο ίδιο καζάνι όλα τα θέματα, "έχουμε την έρευνα και την τεχνολογία, ας βάλουμε τον τουρισμό, ας βάλουμε και κάτι άλλο". Για ένα τόσο μεγάλο ζήτημα, κύριε Υπουργέ, όπως είναι ο τουρισμός, θα ήταν χρήσιμο για τον τόπο μας, θα βοηθούσε την Κυβέρνηση, αλλά προπάντων θα βοηθούσε το Κοινοβούλιο ένα αυτοδύναμο, ένα αυτοτελές περί τον τουρισμό νομοσχέδιο να έλθει στο Κοινοβούλιο. 
Το μόνο που θυμάμαι ότι ήρθε εδώ κάποτε, κύριοι συνάδελφοι, ήταν το νομοσχέδιο περί γυμνισμού. Δεν το θυμόσασθε οι νεότεροι. Επιχείρησε η τότε Κυβέρνηση Παπανδρέου να αντιμετωπίσει το τουριστικό πρόβλημα διά της αναπτύξεως του γυμνισμού. Πέρασαν χρόνια και σήμερα τι βλέπουμε; Μία επέμβαση σε τουριστικά θέματα. Δεν το θυμόσαστε, κύριε Υπουργέ, γιατί τότε ακόμη ήσασταν πολύ μακράν των κυβερνητικών θώκων. Ο Σκουλάς μας έφερε εδώ το νομοσχέδιο περί αναπτύξεως του γυμνισμού. Ήταν το κλειδί για να ανοίξουν οι πόρτες του μεγάλου τουρισμού.
Σήμερα επιχειρείτε να κάμετε επέμβαση στα θέματα της εκπαιδεύσεως. Χθες το βράδυ συζητήσαμε εδώ -κυρία Πρόεδρε, είχατε συμμετάσχει και εσείς στη συζήτηση ιδιαιτέρως- για την κατάσταση στα ΤΕΙ που "ανωτατοποιούνται". Έχουμε ανώτερες τουριστικές σχολές, όπως είναι η "ΑΣΤΕΡ" στη Ρόδο. Το Υπουργείο σας δεν μερίμνησε, κύριε Υπουργέ, ώστε μέσα στην όλη συζήτηση να εντάξει και αυτές τις σχολές, οι οποίες καλούνται ανώτερες, και να παράσχει στους αποφοιτούντες τη δυνατότητα να αποκτήσουν ό,τι αποκτούν απόφοιτοι των ΤΕΙ. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δηλαδή να έχουν εξέλιξη διά των masters ή άλλων παρομοίων. Είναι σχολές με ιστορία και με προοπτική και παρ' όλα αυτά δεν επιτρέπετε στους αποφοίτους τους να εξελιχθούν επιστημονικά.
Δεύτερο θέμα. Μας είπατε για τον έλεγχο των καζίνο, όπως τον περιγράψατε πώς θα ασκείται εφεξής δια των οργάνων του Υπουργείου Οικονομικών. Υποθέτω ότι έχετε καλή πρόθεση. Συμμερίζομαι ορισμένες ανησυχίες για τους ελέγχους, αλλά εκείνο με το οποίο διαφωνώ απόλυτα είναι η αδιαφορία σας για την παρακολούθηση των συμβάσεων που έχετε υπογράψει κατά τη χορήγηση των αδειών λειτουργίας των ιδιωτικών καζίνο. Δεν αγωνιά κανείς από εσάς, κύριε Υπουργέ, δεν παρακολουθεί; Είναι δυνατόν το καζίνο στη Ρόδο να έχει υπογράψει σύμβαση που προβλέπει αντισταθμιστικά οφέλη υπέρ του Δήμου Ροδίων, υπέρ των Ροδίων, γενικώς, είκοσι δισεκατομμύρια δραχμές και μέχρι στιγμής κανείς από εσάς δεν τους ελέγχει; Τι θα ελέγξετε από εδώ και πέρα; Σκότος και έρεβος. Κανένα ενδιαφέρον δεν έχετε επιδείξει. Αξιώ έλεγχο και τήρηση των "ρήτρων".
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, ακούσατε το κουδούνι λήξης του χρόνου.
ΑΡΙΣΤΟΤΕΛΗΣ ΠΑΥΛΙΔΗΣ: Τελειώνω, κυρία Πρόεδρε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): ΄Εχω διατάξει να γίνει αποτύπωση τι έχει πραγματοποιηθεί μέχρι σήμερα, γιατί δεν είναι όλα τα καζίνο το ίδιο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, αν θέλετε να παρέμβετε κανονικά, να μου το πείτε. Να μη γίνεται όμως διάλογος.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τα μόνα αντιπολιτευτικά στοιχεία που βρίσκει η Νέα Δημοκρατία είναι πράγματα για τα οποία (δεν ακούστηκε) ...Εγώ σέβομαι την αγωνία σας, κύριε Παυλίδη, και την αναγνωρίζω. Σας πληροφορώ όμως ότι εδώ και καιρό έχω συστήσει μία επιτροπή εμπειρογνωμόνων, η οποία ακριβώς ασχολείται με αυτό το θέμα, να αποτυπώσει τι έχει πραγματοποιηθεί μέχρι σήμερα στο πλαίσιο των συμβάσεων αντισταθμιστικών έργων που όφειλαν και έχουν αναλάβει την υποχρέωση να κάνουν τα καζίνο και μόλις περατωθεί αυτή η μελέτη θα πράξουμε τα δέοντα, αλλά και θα ενημερωθεί η Εθνική Αντιπροσωπεία για το τι έχει συμβεί. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, η ευαισθησία σας είναι αξιοπρόσεκτη.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, τελειώστε τώρα. Πήρατε μία απάντηση. Την άλλη εβδομάδα η συνέχεια. 
ΑΡΙΣΤΟΤΕΛΗΣ ΠΑΥΛΙΔΗΣ: Όχι, έχω συνέχεια. 
Κύριε Υπουργέ, αυτά που λέτε και περιμένετε να σας τα εκθέσουν άλλοι είναι υπόθεση ενός τηλεφωνήματος και αφού δεν το εκάματε εσείς σας λέγω εγώ: "μηδέν από μηδέν, μηδέν", τίποτε δεν έχει κάμει μέχρι στιγμής το καζίνο Ρόδου από όσα έχει υποχρέωση. Κερδίζει, εισπράττει. Φιλοδοξείτε μάλιστα τώρα τα κρατικά καζίνο να πάρουν από τους τζογαδόρους ό,τι παίρνουν τα ιδιωτικά, με γειά σας με χαρά σας, αν αυτό είναι η φιλοδοξία σας. Το κράτος τελικά τι κερδίζει;
Εδώ και ένα χρόνο σ' αυτήν την Αίθουσα σε παρόμοιο νομοσχέδιο μου είπατε ότι σε δέκα μέρες το Γκόλφ Αφάντου βγαίνει στον "αέρα", Διεθνής διαγωνισμός! Τίποτε!
Προχθές ήρθε ο Γενικός Γραμματέας του ΕΟΤ στη Ρόδο και μου θύμισε το "Τσοβόλα δώστα όλα". Όποιος του έλεγε "θέλω σήμα", του έδινε σήμα. Όποιος του έλεγε έχω αυτήν την αυθαιρεσία, του έδινε άδεια λειτουργίας. Αναμένω να δω πώς τελικά θα ανταποκριθεί σ' όσα ανέλαβε έναντι ταλαιπωρημένων μικροεπιχειρηματιών. Στο νομοσχέδιό σας δεν βλέπω τίποτε. Έτσι αντιμετωπίζεται ο τουρισμός; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μη ρωτάτε, κύριε Παυλίδη, γιατί δεν μπορεί να σας απαντήσει τώρα ο κύριος Υπουργός. Τελειώνετε. 
ΑΡΙΣΤΟΤΕΛΗΣ ΠΑΥΛΙΔΗΣ: Πώς δεν μπορεί; Υποθέτω ότι είναι ενημερωμένος. Το νομοσχέδιο αναφέρεται στον τουρισμό και θα πάμε και στα άρθρα. 
Με τις παρατηρήσεις μου σας δίνω την ευκαιρία να ετοιμαστείτε μετά από λίγο στα άρθρα να ενημερώσετε το Κοινοβούλιο και να πάρουμε αποφάσεις. Αλλιώς, με όσα γενικά και αόριστα μας λέτε δεν γίνεται δουλειά, κύριε Υπουργέ, και επαναλαμβάνω την αισιοδοξία σας για το άριστο της εξελίξεως του τουρισμού κρατήστε τη μόνο για τον εαυτό σας. Με αυτήν την αισιοδοξία προβληματισμός δεν υπάρχει. Προβληματιστείτε και θα βοηθήσουμε και εμείς να λύσουμε το πρόβλημα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
Κυρίες και κύριοι συνάδελφοι, δημιουργεί πράγματι ισχυρή εντύπωση η στάση της Νέας Δημοκρατίας. Ενώ είναι το κόμμα που είναι θιασώτης του οικονομικού συστήματος που κυριαρχεί παγκόσμια, έχει δηλαδή τη νεοφιλελεύθερη αντίληψη, διαπιστώνει κανείς, ότι στην πράξη αδυνατεί να προσαρμοστεί και απορρίπτει ακόμα και αυτά που εμείς από την πλευρά μας χωρίς δογματισμό προσπαθούμε να αξιοποιήσουμε ως θετικά στα πλαίσια του συστήματος που κυριαρχεί.
Θα έλεγε κανείς, ότι ίσως το κάνει από αντιπολιτευτική διάθεση. Νομίζω όμως ότι εκείνο που αναδεικνύεται περισσότερο είναι, ότι αδυνατεί να παρακολουθήσει τις εξελίξεις, αδυνατεί να παρακολουθήσει το πώς μπορεί να προσαρμόσει τα δεδομένα της ελληνικής οικονομίας στα δεδομένα που διαμορφώνονται παγκόσμια, ώστε αυτή να γίνει και ανταγωνιστική, αλλά και για να εισπράττει εκείνο που της ανήκει.
Το δίλημμα που μπήκε σε σχέση με τη βασική και την εφαρμοσμένη έρευνα είναι στην πράξη ψευτοδίλημμα. Ή υπάρχει έρευνα ή δεν υπάρχει. Η εφαρμοσμένη έχει ανάγκη τη βασική και η βασική πρέπει να εξυπηρετήσει την εφαρμοσμένη. Αυτά συνδέονται μεταξύ τους και οπωσδήποτε αυτό είναι το κυρίαρχο και όχι ότι πρέπει να δούμε ή μόνο τη βασική ή μόνο την εφαρμοσμένη. 
Σε αυτά που αναφέρει ο εισηγητής του Κομμουνιστικού Κόμματος, δηλαδή ότι προσπαθούμε μέσα από τη διαδικασία του νομοσχεδίου να εισπράξει η ιδιωτική πρωτοβουλία χρήματα που το δημόσιο έδωσε, να καρπωθεί, όπως είπε χαρακτηριστικά, τα προϊόντα της έρευνας στα οποία συμμετέχει και ο δημόσιος τομέας, εμείς πρέπει να πούμε ότι ναι, αυτό το επιδιώκουμε. Είναι πολύ προτιμότερο να εισπράξει ο ιδιωτικός τομέας της χώρας μας τα αποτελέσματα της έρευνας και να δημιουργήσει θέσεις εργασίας και ανάπτυξη στον τόπο μας, παρά τα προϊόντα αυτά της έρευνας να εξαχθούν στο εξωτερικό και να δοθεί εκεί η προστιθέμενη αξία στα προϊόντα της έρευνας που εμείς παράγουμε.
Νομίζω ότι αυτό δεν είναι κακό και έτσι θα πρέπει να το αντιληφθεί κάποιος, όπως θα πρέπει να αντιληφθεί ο αγαπητός συνάδελφος ότι δεν υπάρχει καπιταλιστική ή σοσιαλιστική ανάπτυξη. Η ανάπτυξη έχει άλλα χαρακτηριστικά ή πρέπει να έχει άλλα χαρακτηριστικά με κυριότερο την αειφορία. Θα πρέπει να λειτουργεί με κανόνες και αρχές. Ο σοσιαλισμός και ο καπιταλισμός σε άλλα επίπεδα μπορεί να πει κανείς ότι διαμορφώνονται και αλλού μπορεί να βρει τα στοιχεία που τους διέπουν.
Θα ήθελα να πω μερικές κουβέντες σε σχέση με τους ερευνητές, τη στάση τους, τη διαφοροποίησή τους. Έχω μαζί μου ένα κείμενο που μας μοιράστηκε ως αναλυτικό υπόμνημα της Ένωσης Ελλήνων Ερευνητών στις κατ' άρθρον διατυπώσεις. Διαπιστώνει κανείς με πολύ μεγάλη ευκολία εάν το ξεφυλλίσει ότι καμία διαφωνία επί της ουσίας και επί του στόχου που βάζει το νομοσχέδιο δεν υπάρχει, ούτε υπάρχει κάποια διαφορετική πρόταση ή διατύπωση, πώς δηλαδή θα μπορέσουμε να συνδέσουμε την έρευνα και την τεχνολογία με την παραγωγή. 
Υπάρχουν διαφορετικές απόψεις και εκτιμήσεις σε σχέση ενδεχόμενα με τις αμοιβές, γιατί το εκατό να γίνει διακόσια και να μη γίνει τριακόσια. Όλα αυτά είναι θεμιτά και αναγκαία να τα υποστηρίξει το συνδικαλιστικό κίνημα, αλλά όμως επί της ουσίας, δηλαδή για το πώς θα πρέπει να συνδεθεί η έρευνα και η τεχνολογία με την παραγωγή δεν υπάρχει καμία ουσιαστική διαφορά, καμία διαφορετική διατύπωση. Και σε άλλα σημεία ενδεχόμενα με τη σύνθεση του Εθνικού Συμβουλίου κλπ. μπορεί να υπάρχουν, αλλά δεν νομίζω ότι εκεί εστιάζεται το πρόβλημα, γιατί το θέμα που θέλουμε εμείς να υπηρετήσουμε σήμερα είναι πώς θα μπορέσουμε πράγματι να συνδέσουμε την έρευνα και την τεχνολογία με την παραγωγή και να αξιοποιήσουμε τη γνώση σε αυτόν τον τομέα.
Θέλω να πω ακόμα ότι ενώ διατυπώνεται η άποψη ότι οι ερευνητές αντιδρούν και κανείς δεν συμφωνεί, υπάρχουν ευτυχώς και αντίθετες απόψεις από πλευράς εργαζομένων. Έχω μπροστά μου ένα δελτίο Τύπου του Συλλόγου Εργαζομένων του ΙΘΑΒΙΚ, του Ινστιτούτου Θαλάσσιας Βιολογίας Κρήτης, το οποίο πολύ περιληπτικά και χαρακτηριστικά επισημαίνει ότι η όλη διαδικασία που βάζει το νομοσχέδιο και προς την κατεύθυνση της ενοποίησης της θαλάσσιας έρευνας στην προκειμένη περίπτωση είναι θετική, αλλά και ότι βρίσκει μια διέξοδο το προσωπικό από τη μέχρι σήμερα σχέση του και την οποιαδήποτε διαδικασία υπήρχε από τις διατάξεις που συμπεριλαμβάνονται στο νέο σχέδιο νόμου. Ασφαλώς τους δίνεται η δυνατότητα να αξιοποιήσουν τα αποτελέσματα της έρευνας που πραγματοποιείται στα ινστιτούτα αυτά.
Θα έλεγα ότι είναι θετικό να παρουσιάζεται αυτό. Εμείς στην Κρήτη έχουμε ένα σημαντικό ίδρυμα το Ίδρυμα Τεχνολογίας και Έρευνας. Μήπως, κύριε Υπουργέ, θα έπρεπε να πάνε και άλλες έδρες ερευνητικών ιδρυμάτων στην περιφέρεια ή εκεί τουλάχιστον που μπορεί να υπάρξει ανταγωνισμός; Ίσως πετύχουμε σοβαρά αποτελέσματα, όπως πετυχαίνουμε με το Ίδρυμα Τεχνολογίας και Έρευνας της Κρήτης.
Πάντως το κύριο πρόβλημα και το ζητούμενο δεν είναι αυτό. Το ζητούμενο είναι πώς θα ενοποιήσουμε την έρευνα και πώς θα διαμορφώσουμε εκείνες τις προϋποθέσεις που είναι αναγκαίες ώστε και προϊόντα έρευνας να υπάρξουν αλλά και η αξιοποίησή τους να γίνει με τον καλύτερο δυνατό τρόπο.
Ασφαλώς δεν μπορούμε να πούμε ότι επιτελέσαμε το τέλειο. Υπάρχουν και άλλα πράγματα που μπορούν να γίνουν στο μέλλον. Εκτιμώ ότι το σύνολο των διατάξεων που περιλαμβάνονται στο σχέδιο νόμο συμβάλλουν για να πετύχουμε το αποτέλεσμα που όλοι θέλουμε. Βέβαια οι αλλαγές στον περίγυρο είναι ραγδαίες. Γι' αυτό δεν πρέπει σε καμία περίπτωση να μας ξενίζει ενδεχόμενη νέα αλλαγή του θεσμικού πλαισίου ακριβώς για να προλαβαίνουμε τις εξελίξεις, για να μπορούμε να ανταποκρινόμαστε στις σύγχρονες απαιτήσεις. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κ. Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ο κύριος Υπουργός στο εισαγωγικό μέρος της ομιλίας του χρησιμοποίησε τους καινούριους όρους που αυτήν τη στιγμή διαμορφώνονται και στην Ευρωπαϊκή Ένωση. Και η Ευρωπαϊκή Ένωση αδυνατεί να υλοποιήσει το βασικό της στόχο το κοινωνικό της μοντέλο και την κοινωνική της συνοχή. Παραμένει στην αγωνία της να φθάσει οικονομικά και να συμπορευτεί με τις επιλογές των Η.Π.Α. Έφθασε στο σημείο να ξεχάσει δικές της παραδοσιακές μορφές έρευνας, δηλαδή το δικό της πολιτιστικό και ερευνητικό περιβάλλον.
Είναι γνωστό ότι και η Ευρωπαϊκή Ένωση στα θέματα της έρευνας και της σύνδεσής της με την παραγωγή αυτήν τη στιγμή παραπαίει. Δεν έχει ενιαία πολιτική. Από την άλλη μεριά εμείς ερχόμαστε πολύ φιλοευρωπαϊκά με τάσεις άκρατης εφαρμογής αυτού του συστήματος να υιοθετήσουμε τις βεβιασμένες κινήσεις που γίνονται σήμερα εν ονόματι της ανταγωνιστικότητας της αγοράς, εν ονόματι της οικονομικής μεγέθυνσης, και να οριοθετήσουμε το πεδίο της επιστημονικής μας έρευνας. 
Μιλήσατε για ευρωπαϊκή προστιθέμενη αξία. Η ευρωπαϊκή προστιθέμενη αξία ακόμη και σ' ένα νομοσχέδιο για την έρευνα αφορά οικονομική αξία που θα προστεθεί; Δεν είναι αξία που αφορά κοινωνικούς πόρους, δεν είναι αξία της προόδου της Ευρώπης σε ένα σωρό άλλα θέματα; Αυτός είναι δηλαδή ο κυρίαρχος στόχος;
Το λέω αυτό γιατί μας είπατε ότι πραγματικά η έρευνα θα πρέπει να τείνει να ενισχύσει τους θεσμούς και το χώρο της οικονομικής δραστηριότητας. Αυτός μπορεί να είναι ένας στόχος της έρευνας σε αυτήν την εποχή της παγκοσμιοποιημένης αγοράς. Είμαστε προσγειωμένοι και τα ξέρουμε αυτά, αλλά δεν μπορούμε και να μην αντισταθούμε.
Μπορεί να είναι ένας στόχος. Δεν μπορεί όμως σε καμία περίπτωση και νομίζω για κανένα πολιτικό σύστημα να είναι ο κυρίαρχος στόχος. Γιατί αν κρατήσουμε αυτόν το στόχο, κύριοι συνάδελφοι και κύριε Υπουργέ, τότε ελάτε να μου απαντήσετε τι θα συμβάλει η επιστημονική έρευνα, ακόμη και στην ανταγωνιστικότητα και στην πρόοδο και ποιότητα των βιομηχανικών ή των αγροτικών προϊόντων.
Μήπως μέσα από αυτού του τύπου την έρευνα θα αυξηθούν κι άλλο τα διατροφικά μας προβλήματα; Θα επιλεγούν και θα εξευρεθούν και άλλα μεταλλαγμένα προϊόντα; Θα βρεθούν και άλλες μέθοδοι της γενετικής, που θα δημιουργούν τρελές αγελάδες και θα μας φτάσουν σε όλα αυτά τα διατροφικά αδιέξοδα; Μήπως μέσα από αυτήν την ανταγωνιστικότητα στην έρευνα θα καλυτερεύσουν τα δικά μας προϊόντα; Θα υπάρξει η περιβόητη έρευνα και η κατεύθυνση προς τα δικά μας παραδοσιακά προϊόντα για την τυποποίησή τους, για τις οικολογικές καλλιέργειες, για τις αλλαγές στην κτηνοτροφική παραγωγή μας κλπ.;
Όλα αυτά δεν ενδιαφέρουν το ιδιωτικό κεφάλαιο. Αυτήν τη στιγμή και στην Ελλάδα, έτσι όπως πρόχειρα συγκροτείται το τοπίο από την έρευνα, έχει ως κύριο στόχο την αύξηση του κέρδους και όχι βέβαια αυτό που όλοι μας θέλουμε, την ανταγωνιστικότητα των προϊόντων. Η ανταγωνιστικότητα όμως των προϊόντων δεν είναι δυνατόν να συνδέεται με το πώς θα παράγουμε περισσότερα και πώς θα διαφημίζουμε περισσότερο, ενώ στο τέλος πρόκειται για πλαστικά και πολύ πιο επιβλαβή για τη δημόσια υγεία προϊόντα.
Από την άλλη πλευρά εγώ θα έλεγα ότι ακόμη και η έρευνα η οποία γίνεται και στην Αμερική και στην Ιαπωνία, έχει πάρα πολλά στοιχεία της βασικής επιστημονικής έρευνας πάνω στον τομέα της υγείας, πάνω στον τομέα της διατροφής, πάνω στον τομέα της γενετικής κοκ. Τα μεγάλα τεχνολογικά κέντρα -και έχω υπόψη μου το Διεθνές Ινστιτούτο Υγείας στην Ουάσινγκτον- είναι κέντρα τα οποία πραγματικά προάγουν την έρευνα για τη δημόσια υγεία. Το συγκεκριμένο ινστιτούτο το κάνει όχι μόνο για τη δημόσια υγεία της Αμερικής αλλά και του υπόλοιπου κόσμου. Επομένως ακόμα και παραδοσιακά καπιταλιστικές χώρες έχουν κρατήσει αυτήν τους τη δομή στην έρευνα.
Θέλουμε, λοιπόν, και εμείς να επικεντρώσουμε εκεί το ενδιαφέρον μας. Εμείς δεν θέλαμε απαντήσεις και κατευθύνσεις ότι αυτήν τη στιγμή και για την Ελλάδα αλλά και για την Ευρώπη είναι κυρίαρχος ο στόχος να εδραιώσουμε την ουσιαστική έρευνα, να εδραιώσουμε το δημόσιο και ακαδημαϊκό χαρακτήρα της έρευνας και να τη συνδέσουμε έτσι με την παραγωγή, ώστε να μην είναι όλα τα οφέλη στην ίδια την παραγωγή και στον ιδιωτικό τομέα, αλλά να διαχέονται σε όλη την κοινωνία και να την προστατεύουν. Όσον αφορά τις απαντήσεις που μας δώσατε για τις υπόλοιπες παρεμβάσεις που κάνατε σε αυτό το νομοσχέδιο, παρεμβάσεις που αφορούν τις ΒΙΠΕ, για τις οποίες είπατε ότι είμαστε στην ευχάριστη θέση να επενδύσουμε ιδιωτικά κεφάλαια προκειμένου να κάνουμε τις υποδομές σε αυτές τις περιοχές, εγώ από τα στοιχεία που έχω, βλέπω ότι οι περισσότερες από αυτές τις ΒΙΠΕ πάνε καλά. Είναι τέσσερις-πέντε οι οποίες πραγματικά δεν έχουν να παρουσιάσουν αξιόλογο έργο, δεν έχουν ολοκληρώσει τις υποδομές τους. Θα έλεγα δηλαδή ότι κατά μέσο όρο είναι σε καλό επίπεδο, σε ένα επίπεδο το οποίο βέβαια έχει δημιουργηθεί και από πολλές παραλείψεις και άλλου τύπου επεμβάσεις, που γίνονται κάθε φορά από την Κυβέρνηση σε αυτούς τους δημόσιους οργανισμούς.
Εμείς λέμε ότι θα πρέπει να διορθώσουμε αυτού του τύπου τις παρενέργειες και τις παρεμβάσεις. Δεν λέμε να πάμε σε άλλη μορφή. Αυτός είναι ένας άλλου τύπου φιλελευθερισμός. Κάποιοι τον λένε "κινέζικο φιλελευθερισμό", κάποιοι άλλοι τον λένε "φιλελευθερισμό του νέου ΠΑΣΟΚ".
Eν πάση περιπτώσει, θα πρέπει κάποτε να συνεννοηθούμε ουσιαστικά τι συμβαίνει με τους οργανισμούς του δημόσιου τομέα. Τους εγκαταλείπουμε πλήρως; Διορθώνουμε μια κατάσταση; Με αυτές τις ρυθμίσεις που έρχονται δεν υπάρχει κάποια πολιτική. Η Νέα Δημοκρατία διαμαρτύρεται ότι δεν υπάρχει η καθαρή πολιτική, ότι δηλαδή για ορισμένες απ' αυτές τις επιχειρήσεις του δημόσιου τομέα θα πρέπει κατευθείαν να πάμε στην πλήρη ιδιωτικοποίησή τους. Από εσάς έχουμε την ενδιάμεση πολιτική κάποιων ερμαφρόδιτων σχημάτων ανωνύμων εταιρειών χωρίς καμία δέσμευση, χωρίς κανένα πλαίσιο, χωρίς καμία οριοθέτηση πού σταματά ο δημόσιος χαρακτήρας και πού φθάνει ο ιδιωτικός χαρακτήρας. 
Όσον αφορά για τη φιλολογία που αναπτύχθηκε για τα καζίνο, θα μπορούσα να τη χαρακτηρίσω και σημειολογική για την εποχή μας. Τελικά εδώ υπήρξε μια πλειοδοσία για το πώς θα γίνει καλύτερα ο τζόγος και πώς θα αποκτήσει δηλαδή περισσότερα οφέλη το κράτος, είτε χειριζόμενο το ίδιο τα καζίνο είτε δίδοντάς τα στην ιδιωτική πρωτοβουλία, από την καταλήστευση μ' αυτόν τον τρόπο των Ελλήνων που πραγματικά ρέπουν και προς αυτήν την τακτική. Κάποτε με το πρόσχημα των δημόσιων καζίνο ανέχθηκαν πολλοί το να δημιουργηθούν, γιατί θα δημιουργούσαν πόρους στο κράτος. Από την άλλη πλευρά, με το πρόσχημα για τα ιδιωτικά καζίνο ότι θα αποδώσουν ανταποδοτικά οφέλη στο δημόσιο τομέα, που ουδέποτε εισέπραξε αυτά τα ανταποδοτικά οφέλη, πάλι φάνηκε ελαστικός ο ελληνικός λαός και εκχώρησε και αυτήν τη δυνατότητα. Αποφασίστε τέλος πάντων τι θέλετε, πώς το θέλετε, αλλά δώστε μας εκείνα τα στοιχεία για τα οποία εμείς σας κατηγορούμε ότι η λειτουργία των καζίνο μόνο αφυδάτωσε τον ελληνικό λαό και τίποτε δεν έχει προσθέσει στη δημόσια οικονομία. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, θα ήθελα να σας ανακοινώσω ότι τη συνεδρίασή μας παρακολουθούν από τα άνω δυτικά θεωρία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, τριάντα οκτώ μαθητές και μαθήτριες και τέσσερις δάσκαλοι από το 11ο Δημοτικό Σχολείο Βόλου.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Τσιαρτσώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Κυρία Πρόεδρε, είμαι υποχρεωμένος να επανέλθω σε ορισμένες βασικές έννοιες, τις οποίες έδωσα και ορισμένες κατευθύνσεις και θέσεις του κόμματός μου, καθότι κυρίως από τον Κοινοβουλευτικό Εκπρόσωπο του ΠΑΣΟΚ είδα τη γνωστή μέθοδο να πειράζονται λίγο, έτσι όπως θα λέγανε στα μοτέρ, οι θέσεις της Νέας Δημοκρατίας και να αναπτύσσουμε μια επιχειρηματολογία που μπορεί να μας κρατήσει και ώρες εδώ.
Θέλω να πω το εξής. Εμείς δεν είμαστε αντίθετοι και δεν είπαμε ποτέ ότι η κατεύθυνση που στοχεύει το νομοσχέδιο δεν είναι η σωστή. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πείτε το να γραφεί και στα Πρακτικά. 
ΝΙΚΟΛΑΟΣ ΤΣΙΑΡΤΣΙΩΝΗΣ: Το είπαμε χίλιες φορές, κύριε Υπουργέ, και θα το πούμε και άλλη μια: Ο στόχος που βάζετε είναι σωστός. Ο τρόπος με τον οποίο θέλετε να υλοποιήσετε το στόχο είναι τελείως λανθασμένος και καταστροφικός. Και σας είπαμε ότι με την ίδια μέθοδο στο πρώτο και δεύτερο Κοινοτικό Πλαίσιο Στήριξης ξοδεύτηκε περίπου το μισό τρισεκατομμύριο δραχμές και το αποτέλεσμα ήταν μηδενικό. Παραμένει ακόμη η ιδιωτική συμμετοχή στην έρευνα στο 0,1%. Πάτε λοιπόν με τον ίδιο τρόπο να χειριστείτε και να επενδύσετε στο Γ' Κοινοτικό Πλαίσιο Στήριξης. Λυπάμαι πολύ. Αν αυτό δεν είναι κατανοητό, δεν ξέρω τι άλλο μπορεί να είναι. Λέμε λοιπόν ότι αυτός ο τομέας που πάσχει είναι ο συγκεκριμένος, η συμμετοχή του ιδιωτικού τομέα. Να δούμε τι φταίει και τόσα χρόνια δεν ξεκουνήθηκε. 
Να δώσουμε κίνητρα. Κάποια στιγμή είδα σ' ένα σχέδιο νόμου σας ότι είχατε φορολογικές απαλλαγές. Δεν το βλέπω; Να δοθούν κάποια άλλα κίνητρα τα οποία θα δίνουν μια κατεύθυνση στα συγκριτικά πλεονεκτήματα που υπάρχουν στην υπάρχουσα βιομηχανική δομή της χώρας και βεβαίως στα συγκριτικά πλεονεκτήματα, όπου η χώρα μπορεί να επενδύσει και να πρωτεύσει.
Παίρνουμε τα ευρωπαϊκά προγράμματα και δίνουμε την ελευθερία χωρίς καμία κατεύθυνση προς τους ερευνητές ή και τις βιομηχανίες και λέμε "πάρτε και αξιοποιείστε". Μα, χωρίς κατεύθυνση, πού θα πάμε; Ξέρουμε ότι υπερτερούμε κάπου και υστερούμε σε πάρα πολλά. Δεν δίδεται κατεύθυνση μέσα από το νομοσχέδιο, έτσι ώστε πραγματικά να υπάρξει συγκέντρωση, στόχευση και ένταση σε συγκεκριμένους τομείς. 
Θέλω να πω δύο λόγια γι' αυτό που σας κατηγορούν ότι είναι υπουργοκεντρικό το νομοσχέδιό σας. Θα γυρίσω στο ίδιο παράδειγμα για να μην εμπλακούμε σε άλλα παραδείγματα. Βάζετε, λοιπόν, να επιλέξετε εσείς έναν από τους τρεις για τους οποίους κάποια κριτήρια δόθηκαν και επιλέχθηκαν. 
Λοιπόν, γιατί δεν βάζετε ένα πλαίσιο κριτηρίων, στο οποίο πραγματικά να φαίνεται ότι ένας από τους τρεις υπερτερεί; Δεν μπορεί να είναι και οι τρεις ίσοι. Λέτε ότι έχει κριτήρια το νομοσχέδιο; Μα, δεν έχει πλαίσια κριτηρίων. Εσείς διορίζετε και τα Δ.Σ. και τις διευθύνσεις. Και μάλιστα όταν βάζετε τα όργανα να επιλέξουν κάποιους, λέτε "επιλέγετε εσείς τρεις, αλλά παίρνω εγώ τον έναν". 
Χρειάζεται αξιοπιστία και εμπιστοσύνη στο ερευνητικό δυναμικό της χώρας. Αυτή η εμπιστοσύνη είναι πραγματικά εκείνη η οποία θα παράξει πραγματικά αποτελέσματα και αξιοκρατικές μεθόδους επιλογής. Λέτε ότι έχουμε αυξήσει κατά 20% τις εξαγωγές μας ως χώρα στην υψηλή τεχνολογία. Και το ξέρετε εσείς πολύ καλά και καλύτερα από μας ότι αν δεν υπήρχε μια συγκεκριμένη επιχείρηση, η οποία έχει ευνοηθεί με διάφορους τρόπους, αυτά τα αποτελέσματα δεν θα ήταν χειροπιαστά.
Λέμε λοιπόν ότι έχουμε ανθρώπινο δυναμικό το οποίο μπορεί να αξιοποιηθεί σ' αυτόν τον τομέα. Ε, δώστε λίγο την κατεύθυνση. Δώστε την κατεύθυνση προς τα εκεί και μην αφήνετε ξέφραγο αμπέλι όλη αυτήν την ιστορία. Βέβαια, όταν εσείς στέλνετε όλες τις χρηματοδοτικές διευκολύνσεις προς τον τομέα της βιομηχανίας, καταλαβαίνετε ότι οι ερευνητές, μη έχοντας άλλα κίνητρα, το θεσπίζετε άλλωστε, το κίνητρο είναι η οικονομική ωφελιμότητα της έρευνας, στέλνονται πραγματικά στη συνεργασία με τη βιομηχανία. 
Αλλά παράλληλα δεν ενισχύετε τη δομή της βασικής έρευνας, προκειμένου να μην υπάρξουν μαζικές εκροές ερευνητικού κεφαλαίου, ερευνητών προς εκείνη την κατεύθυνση. Σας λέμε ότι εφόσον θα φύγουν οι ερευνητές, να πάνε προς τα εκεί, η βασική έρευνα υποβαθμίζεται. Και χωρίς βασική έρευνα δεν μπορεί να υπάρξει εφαρμοσμένη. Δεν θέλω να σας ταλαιπωρήσω άλλο. 
Νομίζω ότι αυτό το νομοσχέδιο, όσο και να διορθωθεί, δεν υπάρχει περίπτωση να συντελέσει θετικά πραγματικά στο να δημιουργηθεί ένα επιχειρηματικό κεφάλαιο για τη χώρα. Διορθώσεις επί μέρους μπορούν να γίνουν, αλλά η κατεύθυνση που πάτε να βάλετε τους ερευνητές, πραγματικά είναι λανθασμένη. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο, για να δευτερολογήσει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι κρίμα που αποχώρησε η εκπρόσωπος του Συνασπισμού μετά απ' αυτό το ρεσιτάλ τεχνοφοβίας το οποίο επιχείρησε να δώσει. 
Είναι εκπληκτικό να ακούγονται στην αρχή του 21ου αιώνα τέτοιες απαξιωτικές θεωρήσεις και αντιλήψεις περί τεχνολογίας και επιστήμης. Η τεχνολογία και η επιστήμη αποδεικνύουν τη χρησιμότητά τους όταν εμπλέκονται στο κοινωνικό γίγνεσθαι και στην οικονομική δραστηριότητα. Ακόμα και οι πιο σημαντικές επιστημονικές ανακαλύψεις, αργά ή γρήγορα, βρήκαν μια οδό κοινωνικής χρησιμότητας και οικονομικής αξιοποίησης.

Ελέχθη από την ίδια ομιλήτρια ότι θα πρέπει να γίνει μια προσπάθεια έτσι ώστε τα οφέλη της επιστημονικής και τεχνολογικής έρευνας να μην πηγαίνουν στους καπιταλίστες, αλλά να πηγαίνουν σε όλη την κοινωνία και σε αυτούς που τα παράγουν. Αν δεν κάνω λάθος, αυτό ακριβώς επιχειρεί το νομοσχέδιο. Δίνει τα κίνητρα στους ίδιους τους ερευνητές και τους επιστήμονες να δημιουργούν, να αναπτύσσονται, να υπογράφουν συμφωνίες που συμμετέχουν και αυτοί στην αξιοποίηση των οικονομικών αποτελεσμάτων και προσπαθεί να δώσει και το θεσμικό πλαίσιο και τα οικονομικά κίνητρα, έτσι ώστε η ίδια η ερευνητική και επιστημονική κοινότητα να βρει έναν πιο ενεργό, πιο αποτελεσματικό και πιο προσοδοφόρο τρόπο να αξιοποιήσει το αποτέλεσμά της. 
Διότι, όπως πολύ εύστοχα είπε ο αγορητής του ΠΑΣΟΚ ο κ. Στρατάκης, αν δεν αξιοποιηθεί από το δικό μας κοινωνικό και οικονομικό σύστημα, θα αξιοποιηθεί από άλλους. 
Ανέφερα προηγουμένως στην ομιλία μου -αλλά δυστυχώς δεν προσέχθηκε από όσους δεν θέλουν να προσέξουν- ότι οι ελληνικές ερευνητικές ομάδες και των πανεπιστημίων και των ερευνητικών κέντρων συμμετέχουν σε ανταγωνιστικά προγράμματα της Ευρωπαϊκής 'Ενωσης όπου είναι υποχρεωτική η συμμετοχή επιχειρήσεων. 'Οπου δεν υπάρχουν αντίστοιχες ελληνικές επιχειρήσεις συμμετέχουν προφανώς άλλες οι οποίες δημιουργούν την ευρωπαϊκή προστιθέμενη αξία, με ελάχιστη κατανομή στη δική μας χώρα. και με ελάχιστη κατανομή και σε οικονομική δραστηριότητα και σε απασχόληση. Και μου κάνει πρωτοφανή αρνητική εντύπωση πώς ομιλητές οι οποίοι μιλούν με κριτήρια Αριστεράς απαξιούν τόσο πολύ την κοινωνική χρησιμότητα, την οικονομική αξιοποίηση και εν τέλει την απασχόληση και τη συμμετοχή στη δημιουργία και την ευημερία, η οποία παράγεται με την επιστημονική γνώση.
Αυτό όμως δεν ήταν το μόνο το οποίο ελέχθη. Ελέχθη ότι οι ΒΙΠΕ, οι βιομηχανικές περιοχές, εκτός από ελάχιστες, δεν έχουν προβλήματα, ότι όλες είναι μια χαρά και τι θέλει το ιδιωτικό κεφάλαιο. Μα, κατ' αρχάς οι βιομηχανικές περιοχές στεγάζουν ιδιωτικό κεφάλαιο. Και είναι παράδοξο να μην αφήνεται στο ιδιωτικό κεφάλαιο να πάρει και αυτό μερικές πρωτοβουλίες και μερικές ευθύνες. Ως πότε το κράτος μόνο του θα χρηματοδοτεί ιδιωτικές επιχειρηματικές πρωτοβουλίες; 
Έπειτα υπάρχει μια παντελής άγνοια της πραγματικότητας. Το 50% της γης των βιομηχανικών περιοχών είναι αδιάθετο, διότι δεν είναι ελκυστικό. Δεν έχει υποδομές, δεν έχει δίκτυα, δεν έχει σύγχρονες εκθεσιακές δομές, δεν έχει ηλεκτρονικές μορφές επικοινωνίας κλπ. και είναι αδιάθετο. Και εκεί όπου εκδηλώνεται ένα ενδιαφέρον για να βελτιωθούν τα πράγματα, το θεσμικό πλαίσιο δεν το επιτρέπει. Και εμείς τι λέμε τώρα; Λέμε ότι εφόσον αυτές είναι οι υποδομές για τον επιχειρηματικό τομέα, τον οποίο περιέλουσε προηγουμένως αρκούντως η ίδια ομιλήτρια, πρέπει να δημιουργηθούν οι προϋποθέσεις να συμμετάσχει και αυτός και με ευθύνη και με οικονομική συνεισφορά σε μια αξιοποίηση είτε αυτός είναι εγκατεστημένος σε βιομηχανικές περιοχές είτε είναι εκτός. Ερχόμαστε, λοιπόν, με συγκεκριμένες πληροφορίες και γνώση και του τι υπάρχει και του τι θέλουμε να κάνουμε. 
Ο κ. Τσιαρτσιώνης, που μίλησε για τις εξαγωγές τεχνολογίας από μια συγκεκριμένη επιχείρηση, κάνει λάθος. Το μεγαλύτερο μέρος των τεχνολογικών εξαγωγών της χώρας μας -και αυτό είναι ένα επίτευγμα- παράγεται κυρίως από μικρές επιχειρήσεις στον τομέα των τηλεπικοινωνιών, στον τομέα της πληροφορικής και στον τομέα των υλικών, όπως και σε ορισμένα άλλα πράγματα. Υπάρχει μια νέα φουρνιά ελληνικών επιχειρήσεων, οι οποίες έχουν πολύ υψηλές τεχνολογικές επιδόσεις. Θα πρέπει να ενθαρρύνουμε τη δραστηριοποίηση αυτών των επιχειρήσεων από δυο μεριές και για να συνεργαστούν με τα ερευνητικά κέντρα, αλλά και να ενθαρρύνουμε νέους επιστήμονες και νέους ερευνητές να κάνουν και αυτοί τέτοιες επιχειρήσεις και να δημιουργήσουν τις προϋποθέσεις ευημερίας και απασχόλησης στη χώρα τους και όχι μόνο για τις επιχειρήσεις και την απασχόληση των άλλων χωρών. Αυτό σημαίνει εθνική πολιτική.
Εθνική πολιτική σημαίνει να δίνεις όλο το δίκτυο και το πλέγμα των ευκαιριών και των προσδοκιών να μπορεί να ικανοποιηθεί στη χώρα σου και να προάγεις και την ευημερία και την απασχόληση και την επιστημονική δημιουργία και όχι να είσαι ένας δακτυλοδεικτούμενος καλός επιστήμονας τον οποίον απομυζούν εξωελληνικά κέντρα και επιχειρήσεις μέσα από τις διαδικασίες που γίνονται.
Ανέφερε προηγουμένως, όταν πρωτομίλησε ο Κοινοβουλευτικός Εκπρόσωπος της Νέας Δημοκρατίας, το υπόμνημα των ερευνητών. Και ανέφερε πάλι εύστοχα ο ομιλητής του ΠΑΣΟΚ ότι, αν το δει κανείς, έχει ορισμένα αιτήματα, τα οποία μπορεί να είναι συζητήσιμα, σε άλλο θέμα όμως. Τα πλείονα απ΄ αυτά είναι μισθολογικού χαρακτήρα, τα οποία δεν αποτελούν αντικείμενο του νομοσχεδίου αυτού ούτως ή άλλως. Ορισμένα που αποτελούν, δρουν υπέρ της δυνατότητος αυξήσεως των αποδοχών μέσω της συμμετοχής τους στα ερευνητικά προγράμματα. 
Δεύτερον. Το άλλο μέρος αφορά το πώς ο Υπουργός κατά κάποιον τρόπο θα δεσμεύεται απολύτως σε ό,τι γνωμοδοτεί ένα επιστημονικό συμβούλιο. Μα, εξήγησα προηγουμένως ότι αυτό κατ' αρχάς θεσμικά δεν είναι δυνατόν. Διότι, δεν μπορεί να αποφασίζει ο Υπουργός μόνο εφόσον αποφασίζει -και είναι σύμφωνη η απόφαση αυτή- με μία γνώμη που θα δώσει ένα γνωμοδοτικό συμβούλιο. Δεν γίνεται αυτό. Τότε πρέπει να εκχωρήσει εντελώς την αρμοδιότητα. 
Γι' αυτό είπα ότι οι επιλογές των διευθυντών των κέντρων ξεκίνησαν με δημόσια ανταγωνιστική διαδικασία, με επιστημονική αξιολόγηση υψηλού κύρους και προδιαγραφών από το 1994 και μετά, όταν ο ομιλών ήταν Γενικός Γραμματέας Έρευνας και Τεχνολογίας και καταργήθηκε αυτό το μοντέλο των κομματικών τοποθετήσεων, το οποίο είχατε ανάγει σε μία πρωτοφανούς εκτάσεως δραστηριότητα. Δίνεται, λοιπόν, η δυνατότητα και του δημόσιου ανταγωνισμού και της επιστημονικής αξιολόγησης και της πολιτικής ευθύνης. Όλες αυτές οι προϋποθέσεις θα πρέπει να συντρέχουν, έτσι ώστε να δημιουργήσουμε ένα ερευνητικό ιστό στη χώρα μας, ο οποίος είναι και υψηλών επιδόσεων αλλά και υψηλής κοινωνικής χρησιμότητας και οικονομικής αξιοποίησης. Γι' αυτόν το λόγο άλλωστε τα ερευνητικά κέντρα υπάγονται στο Υπουργείο Ανάπτυξης. 
Η χώρα μας, βεβαίως, δεν έχει μόνο αυτά τα ερευνητικά κέντρα. ΄Εχει και τα ακαδημαϊκά ερευνητικά κέντρα, τα οποία ανήκουν στα πανεπιστήμια, που και αυτά σε πολύ μεγάλο βαθμό ακολουθούν αυτές τις προδιαγραφές του νομοσχεδίου, αλλά μπορούν να ακολουθούν ενδεχομένως και άλλες κατευθύνσεις. 
Η έρευνα πρέπει να είναι κοινωνικά χρήσιμη και οικονομικά αξιοποιήσιμη. Βεβαίως, αυτό προϋποθέτει πολύ υψηλής ποιότητος βασική έρευνα. Να μη δημιουργούμε, λοιπόν, εδώ τεχνητά διλήμματα και διαχωρισμούς. Ο καλός ερευνητής είναι και καλός βασικός και καλός εφαρμοσμένος ερευνητής. Και η βασική έρευνα δεν πρέπει να αποτελέσει το άλλοθι της μετριότητος για όσους δεν θέλουν να δουν τις νέες προοπτικές για την επιστήμη, την έρευνα, την τεχνολογική ανάπτυξη και τη δημιουργία προϋποθέσεων ευημερίας και απασχόλησης.
Ο κ. Μαγκριώτης έκανε ορισμένες ενδιαφέρουσες παρατηρήσεις, στις οποίες θα μου επιτρέψετε να σταθώ. Χρειάζονται πλέον στην Ενωμένη Ευρώπη -την οποία νομίζω θα πρέπει να ακούμε λίγο περισσότερο, γιατί το τι αποφασίζει αποτελεί ένα ευρύτερο προβληματισμό στον οποίον κι εμείς συμμετέχουμε- να δημιουργηθούν σοβαρές ερευνητικές υποδομές. Το επόμενο πρόγραμμα - πλαίσιο έρευνας και τεχνολογίας της Ευρωπαϊκής Ένωσης θα στηρίζεται πάνω σε αυτήν την υποδομή, στη δικτύωση εξεχόντων ερευνητικών κέντρων. Θα πρέπει, λοιπόν, εάν θέλουμε να διατηρήσουμε τις υψηλές επιδόσεις, να αρχίσουμε να προσαρμοζόμαστε από τώρα σε αυτήν την υψηλή ποιότητα και στην οικονομία κλίμακος. Τι σημαίνει αυτό: ότι δεν μπορούμε να έχουμε πια όλον αυτόν το διασπαρμένο χαρακτήρα των μικρών ερευνητικών ομάδων και κέντρων, αλλά θα πρέπει να φροντίσουμε να δημιουργήσουμε υποδομές μεγάλης κλίμακας για να είναι ευρωπαϊκά βιώσιμες και ανταγωνιστικές. Και γι΄ αυτό έχουμε πάρει και ορισμένες πρωτοβουλίες. Το νομοσχέδιο έχει τη συνένωση τριών ερευνητικών ινστιτούτων και τεχνολογικών ινστιτούτων σε ένα μεγάλο καινούριο κέντρο τεχνολογιών, επικοινωνιών και πληροφορικής. 
Αναφέρθηκε προηγουμένως η αναβάθμιση της θαλάσσιας έρευνας. Και οι ίδιοι οι εργαζόμενοι στα ινστιτούτα αυτά επιζητούν την εθνική συνένωση και δικτύωση για να μπορέσει ακριβώς να προαχθεί ακόμα περισσότερο ο κρίσιμος αυτός τομέας και για την έρευνα και για την κοινωνία και για την οικονομία της χώρας μας. Και οι ίδιοι οι εργαζόμενοι τα ζητούν αυτά. 
Θέλω να ευχαριστήσω τον κ. Στρατάκη που το υπενθύμισε και θα δούμε μήπως στη διάρκεια συζήτησης του νομοσχεδίου έχουμε τη δυνατότητα να το αποτυπώσουμε αυτό, ακόμα ευκρινέστερα, έτσι ώστε να επιταχυνθεί αυτή η διαδικασία συγκέντρωσης της ερευνητικής υποδομής σε εθνική κλίμακα, έτσι ώστε να συντονίζεται καλύτερα, να παράγει περισσότερα επιστημονικά, τεχνολογικά, κοινωνικά και οικονομικά και να μην έχει κανείς κανένα φόβο γι΄ αυτά τα πράγματα. 

Αυτές είναι οι σύγχρονες κατευθύνσεις της επιστημονικής δημιουργίας, της τεχνολογικής καινοτομίας. Οι 'Ελληνες έχουν αποδείξει ότι μπορούν να σταθούν σε αυτές τις απαιτήσεις και τις προκλήσεις. Διαπιστώνουμε ένα πολύ μεγάλο ενδιαφέρον από τους ίδιους τους ερευνητές και ιδιαιτέρως τους νέους, να συμμετέχουν σε όλα αυτά τα προγράμματα, έτσι ώστε να μπορέσουμε να μετατρέψουμε την παραγόμενη επιστημονική αξία στη χώρα μας και σε ελληνική προστιθέμενη αξία και για την κοινωνία και για την οικονομία και για την απασχόληση και εν τέλει για την ίδια την έρευνα. Να μη δημιουργούμε λοιπόν πλαστά διλήμματα και διαχωρισμούς, αλλά να φροντίζουμε όλοι, πως με τη συνεισφορά μας θα κάνουμε αυτό το επίτευγμα ακόμα μεγαλύτερο. 
Μπορούμε να το πετύχουμε και να αφήσουμε κατά μέρος όλες αυτές τις παρελθοντολογίες και τις μιζέριες και να δούμε πώς η Ελλάδα μπορεί να μετασχηματιστεί σε μια χώρα, που όχι μόνο παράγει και προάγει τη γνώση, αλλά ξέρει και να την αξιοποιεί και για το κοινωνικό σύνολο και για το οικονομικό της σύστημα και για το ίδιο το ερευνητικό και επιστημονικό σύστημα. 
Σας ευχαριστώ πολύ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βουλγαράκης έχει το λόγο. 
ΓΕΩΡΓΙΟΣ ΒΟΥΛΓΑΡΑΚΗΣ: θα συνιστούσα κατ' αρχάς στα περί κομματισμού να είναι ο κύριος Υπουργός περισσότερο προσεκτικός, γιατί είναι γνωστό το τι έχει συμβεί τα τελευταία χρόνια και στο δημόσιο τομέα και στον ευρύτερο δημόσιο τομέα. 
Παρουσιάστηκε μάλιστα το εξής ευτράπελο. Οι νέοι Βουλευτές που εξελέγησαν με τη Νέα Δημοκρατία στις τελευταίες εκλογές είχαν δυσκολία να αποσπάσουν, όπως δικαιούνται από τον Κανονισμό της Βουλής νέους υπαλλήλους στα γραφεία τους, διότι δεν έχει μείνει άνθρωπος στο δημόσιο τομέα. 
Τα περί κομματισμού λοιπόν δεν θέλω να τα σχολιάσω, αλλά νομίζω ότι το παραμύθι πρέπει κάποια στιγμή να τελειώνει. 
Δεύτερον. Ποιος σας είπε ότι υπάρχουν κάποιοι στην Αίθουσα αυτή οι οποίοι πιστεύουν πως δεν χρειάζεται να προωθηθεί στην Ελλάδα η έρευνα, η τεχνολογία κλπ.; Πιστεύετε ότι υπάρχει όχι μόνο κάποιος Βουλευτής αλλά κάποιος Έλληνας που να μη συμφωνεί επί της αρχής σε γεγονότα ή σε ευχές, τις οποίες η εισηγητική έκθεση λέει; Είναι πολύ δύσκολο να διαφωνήσει κανείς σε αυτό. Η διαφωνία έρχεται στην ανάγνωση άρθρο κατ' άρθρο των όσων περιγράφονται στο κείμενο αυτό. 
Λυπούμαι να πω ότι δεν εισακούστηκε κανένα μέλος της ερευνητικής κοινότητας. Παραλείπω τώρα τα περί τουρισμού και τα υπόλοιπα, τα οποία είπαμε ότι θα τα πούμε στη συνέχεια. 
Αλλά είναι δυνατόν, από όλους όσους είχαν προσέλθει στη Διαρκή Επιτροπή της Βουλής, να μην υπάρχει ένας άνθρωπος ο οποίος να πει "πράγματι, αυτό το σχέδιο νόμου μας εκφράζει απολύτως";
Έγινε μία προσπάθεια από τον κύριο Υπουργό να περιοριστεί το θέμα ως θέμα οικονομικών διεκδικήσεων. Δεν είναι έτσι. Μπαίνουν και άλλα ζητήματα, τα οποία έχουν μπει σε πολύ μεγάλη έκταση και σε πολύ μεγάλη ένταση. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πείτε μας ένα. 
ΓΕΩΡΓΙΟΣ ΒΟΥΛΓΑΡΑΚΗΣ: Τα ζητήματα αυτά σας τα διάβασα περιπτωσιολογικά. Υπάρχουν στα Πρακτικά, μπορείτε να τα πάρετε. 
Εγώ λοιπόν νομίζω ότι υπάρχει ένα ζήτημα, το οποίο σχετίζεται με το γενικότερο καθεστώς των ερευνητών, των ερευνητικών κέντρων, των ερευνητικών φορέων που υπάρχουν στη χώρα μας. 
Σε τελική ανάλυση, αυτό που πρέπει να σημειώσω -και με αυτό να κλείσω- είναι το εξής: Λυπάμαι πάρα πολύ, κύριε Μαγκριώτη, γιατί δεν καταλάβατε προφανώς καλά την ομιλία του εισηγητού της Νέας Δημοκρατίας. Ο εισηγητής της Νέας Δημοκρατίας και στην επιτροπή, αλλά και εδώ τόνισε ότι η Ευρωπαϊκή 'Ενωση μπορεί να έχει μια συγκεκριμένη κατεύθυνση και συνεπώς να δίνει προτεραιότητες, όσον αφορά την ευρωπαϊκή έρευνα. 
Γνωρίζετε πάρα πολύ καλά ότι πίσω από τα μεγάλα ερευνητικά εργαστήρια κρύβονται πάρα πολύ μεγάλα οικονομικά συμφέροντα. Εσείς πιστεύετε ή θεωρείτε δεδομένο ότι αυτή η έρευνα κατ' ανάγκη συμπίπτει και με τα δεδομένα ή τα ερευνητικά προβλήματα που αντιμετωπίζει η χώρα; 
Θα μου επιτρέψετε να πω ότι έχουμε διαφορετική άποψη. Γιατί μπορεί, παραδείγματος χάριν, την Αγγλία σαν χώρα να την απασχολεί ένα άλφα θέμα. το οποίο να μην έχει καμιά σχέση με την Ελλάδα. Εάν λοιπόν η Ευρωπαϊκή 'Ενωση χρηματοδοτεί ή κατευθύνει χρηματοδοτήσεις προς την κατεύθυνση αυτή, τι πρέπει να γίνει; Πρέπει τα ελληνικά προβλήματα να παραμείνουν άλυτα έως ότου εξευρεθούν διαδικασίες τέτοιες, οι οποίες θα απασχολήσουν και τα δικά μας δεδομένα; Αυτή η απλή αλήθεια νομίζω ότι είναι αλήθεια η οποία πρέπει να ομολογηθεί. 
Σε τελική ανάλυση είμαστε οι πρώτοι που μας ενδιαφέρει να συνδεθεί η έρευνα με την παραγωγή, μας ενδιαφέρει η οικονομία να είναι ανοικτή στην κοινωνία και φυσικά τις αντιθέσεις της. Μας ενδιαφέρει όμως οι αντιθέσεις της κοινωνίας να μην κατευθύνουν και να μην αλλοιώνουν τη βασική δομή της έρευνας. 
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, το λόγο, παρακαλώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Μαγκριώτη, έχετε το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Μα, κύριε Μαγκριώτη, η Κυβέρνηση εκπροσωπείται εδώ από τον Υπουργό και τον Υφυπουργό και δεν απαντά και εσείς ζητάτε το λόγο για να απαντήσετε;
ΙΩΑΝΝΗΣ ΜΑΓΚΡΙΩΤΗΣ: Δεν καταλαβαίνω τη διαμαρτυρία του κ. Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Την καταλαβαίνετε. Πώς δεν την καταλαβαίνετε;
ΙΩΑΝΝΗΣ ΜΑΓΚΡΙΩΤΗΣ: Καθόλου δεν σας καταλαβαίνω!
ΠΡΟΕΔΡΕΥΟΥΣΑ (Άννα Μπενάκη-Ψαρούδα: Σας παρακαλώ, κύριε Μαγκριώτη, συνεχίστε.
ΙΩΑΝΝΗΣ ΜΑΓΚΡΙΩΤΗΣ: Πρώτα απ'όλα θα ήθελα να πω στον αγαπητό κ. Βουλγαράκη ότι μου κάνει κατάπληξη: Από επτακόσιες χιλιάδες δημοσίους υπαλλήλους δεν βρίσκουν να αποσπάσουν στα πολιτικά τους γραφεία; Φαίνεται τους αποφεύγουν οι δημόσιοι υπάλληλοι, διότι δεν μπορώ να φανταστώ ότι και οι επτακόσιες χιλιάδες ανήκουν ιδεολογικά και πολιτικά στο χώρο του ΠΑΣΟΚ. Κάτι άλλο συμβαίνει, λοιπόν, στο κόμμα σας, κύριοι συνάδελφοι, και ψάξτε το.
Δεύτερον, συμφωνώ μαζί σας ότι το ζητούμενο είναι η συγχρηματοδότηση των ερευνητικών προγραμμάτων του ιδιωτικού τομέα με τα δημόσια ερευνητικά κέντρα και ακόμα τα ακαδημαϊκά ιδρύματα, αλλά επίσης το ζητούμενο και το σημαντικό είναι το περιεχόμενο των ερευνητικών προγραμμάτων και το τόνισα και στην πρωτομιλία μου. Εμείς έχουμε εμπιστοσύνη τόσο στα ερευνητικά ιδρύματα όσο και στους ερευνητές, αλλά βεβαίως και στον παραγωγικό κόσμο. Δεν νομίζω ότι θα υποθηκεύσουν τα εθνικά μας συμφέροντα οι ελληνικές επιστημονικές δυνάμεις και τα ερευνητικά κέντρα. Συνεπιλέγουμε και συναποφασίζουμε τα ερευνητικά προγράμματα τα οποία υιοθετούμε. Δεν μας τα επιβάλλει άκριτα κανένα διευθυντήριο της Ευρωπαϊκής 'Ενωσης, εκτός και αν τώρα έχετε ανακαλύψει μια τέτοια λειτουργία της Ευρωπαϊκής 'Ενωσης και των Βρυξελλών. Τότε πραγματικά η ιδεολογική σας και η πολιτική σας μετατόπιση είναι συγκλονιστική. Αλλά αυτό πρέπει να το δείτε και στις προεκτάσεις του. 
Είπα και θα ξανατονίσω γιατί κατανοώ τους συναδέλφους της Νέας Δημοκρατίας στις αγορεύσεις και στις τοποθετήσεις τους όταν λένε ότι δεν θα ψηφίσουν το συζητούμενο νομοσχέδιο. Πρώτα-πρώτα, γιατί δεν γνωρίζουν την πραγματικότητα στην Ευρωπαϊκή 'Ενωση. Δεν ξέρω αν αυτό οφείλεται στο ότι βρίσκονται χρόνια μακριά από τη διαχείριση της κυβερνητικής και της κρατικής εξουσίας. Δεν νομίζω μόνο η διαχείριση να είναι ο δίαυλος της ενημέρωσής τους. Συμμετέχουν στα ευρωπαϊκά όργανα, στο Ευρωπαϊκό Λαϊκό Κόμμα, συμμετέχουν στο Ευρωκοινοβούλιο, συμμετέχουν σε όλες τις επιτροπές, είναι δραστήρια μέλη της επιστημονικής και της επιχειρηματικής κοινότητας τα στελέχη τους και είμαι βέβαιος πως έχουν διαύλους επικοινωνίας και ενημέρωσης. Όταν, λοιπόν, τους ακούμε να λένε ότι οι ντιρεκτίβες της Ευρωπαϊκής 'Ενωσης και οι κατευθύνσεις, που σήμερα με αγωνία διαμορφώνει για να καλύψει το μεγάλο κενό ανταγωνιστικότητος που έχει απέναντι στις Ηνωμένες Πολιτείες Αμερικής και στην Ιαπωνία, που για μας στην Ελλάδα είναι ακόμα πιο μεγάλο και εμείς συμμετέχουμε στη διαμόρφωση αυτής της στρατηγικής -είναι το μεγάλο ζητούμενο για μας, ότι αυτό είναι επικίνδυνο για την εθνική μας οικονομία για την έρευνα στην Ελλάδα- τότε πράγματι δεν μπορούμε παρά να εντοπίσουμε ακόμη ένα δείγμα ευρωσκεπτικισμού στη Νέα Δημοκρατία. Δεν μπορούμε πραγματικά να κατανοήσουμε σήμερα, όπου διαχέεται και διασπείρεται η έρευνα και η τεχνολογία, η γνώση, η επιστήμη από το Διαδίκτυο και διασυνδέονται όλα τα ερευνητικά και επιστημονικά κέντρα της Ευρώπης -και αυτή είναι η διάθεσή μας, για να μπορέσουμε να κερδίσουμε μέσα από αυτήν τη διάχυση και ενδοεπικοινωνία της ευρωπαϊκής επιστημονικής και ερευνητικής κοινότητας, γιατί έτσι πλέον θα λειτουργούν από εδώ και μπρος- αυτήν τη φοβία που διακατέχει τη Νέα Δημοκρατία από την άμιλλα, το συναγωνισμό και τη συνεργασία της ελληνικής ερευνητικής επιστημονικής κοινότητας με την ευρωπαϊκή. Εκεί θα αναδείξουμε τα συγκριτικά μας πλεονεκτήματα. Έχουμε συγκλονιστικά δείγματα μεγάλων διεθνών επιτυχιών. 
Η Ιατρική Σχολή της Κρήτης πρόσφατα συμμετείχε και έχει προβάλει και τα μεγάλα επιτεύγματά της διεθνούς επιπέδου στην καταπολέμηση σύγχρονων ασθενειών που αποτελούν μάστιγες σε όλη την υφήλιο. Αυτή είναι η ελληνική επιστημονική κοινότητα και εμείς της έχουμε εμπιστοσύνη και θέλουμε να της δώσουμε όλα τα εφόδια να κινηθεί μέσα στο ευρωπαϊκό περιβάλλον και να αξιοποιήσει και την έρευνα που γίνεται στο ευρωπαϊκό περιβάλλον.
Δεν μπορούμε να ψηφίσουμε μαζί με τη Νέα Δημοκρατία, γιατί το μόνο που την ενδιαφέρει είναι ποιος θα διορίζει τις διοικήσεις στα ερευνητικά κέντρα. Δεν την ενδιαφέρει το περιεχόμενο, δεν την ενδιαφέρουν τα κριτήρια αυτών που θα στελεχώσουν αυτά τα ερευνητικά ιδρύματα. Αυτό γι' αυτή είναι ήσσονος σημασίας. Να, γιατί έχει δίκιο ο κύριος Υπουργός, όταν μιλάει για μία λογική κομματισμού που διαπερνά τη Νέα Δημοκρατία, που χρόνια την είχε και δεν μπορεί να την αποβάλει.

ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μαγκριώτη, υπάρχει και άλλη μία μέρα συζήτησης του νομοσχεδίου.
ΙΩΑΝΝΗΣ ΜΑΓΚΡΙΩΤΗΣ: Τελειώνω, κυρία Πρόεδρε, δεν θα τον εξαντλήσω το χρόνο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το χρόνο σας τον έβαλα επειδή τον δικαιούσθε.
ΙΩΑΝΝΗΣ ΜΑΓΚΡΙΩΤΗΣ: Αν δεν μου κάνατε τη διακοπή, θα είχα τελειώσει.
Είπατε και πάλι, κάτω από την πίεση που σας ασκήσαμε, ότι οι στόχοι του νομοσχεδίου είναι σωστή. Απλώς τα μέσα και η μεθοδολογία που ακολουθεί δεν οδηγούν σ' αυτόν το στόχο. Εμείς τουλάχιστον νιώθουμε μια σχετική ικανοποίηση, γιατί μέσα από την αποκάλυψη στην οποία προχωρήσαμε των απόψεων και των θέσεών σας, μέσα από την πίεση που σας ασκήσαμε, τουλάχιστον σας αναγκάσαμε να αποδεχτείτε ότι οι στόχοι του νομοσχεδίου είναι σωστοί. Να είσθε βέβαιοι ότι θα συνεχίσουμε αυτήν την προσπάθεια, γιατί η χώρα χρειάζεται και μια σωστή Αξιωματική Αντιπολίτευση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, πριν κλείσουμε τη συνεδρίαση, να υποδεχτούμε την τελευταία στιγμή τριάντα έναν μαθητές και επτά δασκάλους από το 4ο Δημοτικό Σχολείο Άρτας, οι οποίοι προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", για τα ογδόντα χρόνια ενσωμάτωσης της Θράκης στην Ελλάδα.
Τους καλωσορίζουμε.
(Χειροκροτήματα)
Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης: "Σύνδεση έρευνας και τεχνολογίας με την παραγωγή και άλλες διατάξεις".
Ερωτάται το Σώμα: Γίνεται δεκτό το σχέδιο νόμου επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το νομοσχέδιο έγινε δεκτό επί της αρχής κατά πλειοψηφία.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.55' λύεται η συνεδρίαση για αύριο ημέρα Πέμπτη 17 Μαΐου 2001 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητος του Υπουργείου Υγείας και Πρόνοιας για τη δημιουργία του υγειονομικού χάρτη, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



