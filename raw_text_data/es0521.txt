      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΡΙΔ΄
      Τετάρτη 21 Μαΐου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από: το 13ο δημοτικό σχολείο του Πειραιά, το δημοτικό σχολείο Βέλου Κορινθίας, το 4ο και 29ο δημοτικό σχολείο Καλαμάτας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης, 22 Μαίου 2003 και Παρασκευής 23 Μαίου 2003.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση και ψήφιση του σχεδίου νόμου του Υπουργείου Οικονομίας και Οικονομικών: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΡΣΕΝΗ Μ., σελ.
      ΓΕΙΤΟΝΑΣ Κ., σελ.
      ΚΑΛΛΙΩΡΑΣ Η., σελ.
      ΚΑΡΑΤΖΑΦΕΡΗΣ Γ. σελ.
      ΚΑΨΗΣ Ι., σελ.
      ΚΩΣΤΟΠΟΥΛΟΣ Δ., σελ.
      ΛΑΦΑΖΑΝΗΣ Π. σελ.
      ΝΙΚΟΛΟΠΟΥΛΟΣ Ν., σελ.
      ΠΑΧΤΑΣ Χ., σελ.
      ΣΑΛΑΓΚΟΥΔΗΣ Γ., σελ.
      ΣΠΥΡΙΟΥΝΗΣ Κ., σελ.
      ΤΖΕΚΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΡΙΔ΄
      Τετάρτη 21 Μαΐου 2003
      
      Αθήνα, σήμερα στις 21 Μαΐου 2003, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20/5/2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΙΓ΄ συνεδριάσεώς του, της Τρίτης 20 Μαΐου 2003).
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή  Β΄  Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε δημοσίευμα εφημερίδας το οποίο αναφέρεται στο οικονομικό αδιέξοδο των Δημοτικών Σταθμών Μεσολογγίου.
      2. Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία η Ομοσπονδία Συλλόγων Τριχωνίδας ζητεί την ίδρυση και λειτουργία Κέντρου Υγείας στο Δήμο Παρακαμπυλίων και την ενίσχυση των Αγροτικών Ιατρείων με μόνιμους γιατρούς κ.λπ..
      3. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Επιτροπή Αγώνα Καθηγητών Μουσικής Νομού Καρδίτσας διαμαρτύρεται για την πρόθεση της ΟΛΜΕ να αποκλειστούν οι δάσκαλοι μουσικής κάτοχοι μη πανεπιστημιακών τίτλων σπουδών από τις θέσεις των Σχολικών Συμβούλων Μουσικής.
      4. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μιχελάκης Μιχάλης Πολιτικός Μηχανικός ζητεί να ληφθούν υπόψη παρατηρήσεις, σχετικά με την εκτός σχεδίου δόμηση.
      5. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας ζητεί την ίδρυση και λειτουργία Μουσικού Γυμνασίου στην Ιεράπετρα.
      6. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί την παραχώρηση ιδιοκτησίας του Ο.Ε.Κ. στο Δήμο Σητείας.      
      7. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί την παραχώρηση ιδιοκτησίας του Υπουργείου Γεωργίας  στο Δήμο Σητείας.
      8. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Βάρδας Μιχαήλ κάτοικος Κρούστας Ν. Λασιθίου ζητεί την επίλυση συνταξιοδοτικού προβλήματος της ανάπηρης κόρης του.
      9. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Μακρύ Γιαλού Νομού Λασιθίου ζητεί στις επικείμενες προσλήψεις για την ΑΗΣ Αθερινόλακκου, να λαμβάνεται  υπόψη η εντοπιότητα και για τους δημότες του Δήμου Μακρύ Γιαλού.
      10. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη χρηματοδότηση και υλοποίηση των έργων που απαιτούνται για την ομαλή λειτουργία του αεροδρομίου Σητείας και την εξυπηρέτηση του επιβατικού κοινού.
      11. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ικανοποίηση οικονομικών, υγειονομικών και ασφαλιστικών αιτημάτων των μελών του.
      12. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Ομοσπονδία Συλλόγων Διδακτικού Προσωπικού των Σχολών του Υπουργείου Εθνικής Άμυνας ζητεί τον εκσυγχρονισμό της δομής και λειτουργία των Ανωτάτων Στρατιωτικών Σχολών με νομοθετική ρύθμιση και τη μισθολογική αποκατάσταση των τακτικών καθηγητών και του λοιπού διδακτικού προσωπικού.
      13. Ο Βουλευτής Μαγνησίας κ. ΑΛΕΚΟΣ ΒΟΥΛΓΑΡΗΣ κατέθεσε αναφορά με την οποία το Σωματείο Καθαριστριών Αας και Βας Εκπαίδευσης Ν. Μαγνησίας ζητεί την αλλαγή του εργασιακού καθεστώτος των μελών του και τη μετατροπή των συμβάσεων έργου σε συμβάσεις αορίστου χρόνου.
      14. Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ κατέθεσε αναφορά με την οποία ο Δήμος Ρούβα Ν.Ηρακλείου ζητεί την υλοποίηση του έργου της διαμόρφωσης αύλειου χώρου στο Γυμνάσιο και Δημοτικό Σχολείο Γέργερης.
      15. Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ κατέθεσε αναφορά με την οπία ο Τ.Ο.Ε.Β. Τυμπακίου – Βόρων ζητεί οικονομική ενίσχυση, για την αποκατάσταση της βατότητας δρόμων νέου αναδασμού στην περιοχή Τυμπακίου και Βόρων.
      16. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Χαμηλάκης Εμμανουήλ, κάτοικος Κορυδαλλού, εργαζόμενος στη ΔΗΚΕΚ Α.Ε. ζητεί τη μονιμοποίησή του σύμφωνα με τις κείμενες διατάξεις.
      17. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την  οποία ο κ. Ιωάννης Πετρουτσάς, κάτοικος Αγίου Ιωάννη Μονεμβασιάς, υπήκοος ΗΠΑ ζητεί από τη χώρα μας, δίκαιη φορολογική μεταχείριση.
      18. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος Συνταξιούχων ΗΣΑΠ ζητεί την επίλυση ασφαλιστικών, συνταξιοδοτικών και λοιπών ζητημάτων που απασχολούν τα μέλη του.
      19. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος ζητεί τη μελέτη και κατασκευή πεζογέφυρας στο Σχιστό.
      20. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Επιτροπή Αγώνα Απολυμένων Δημοσίων Υπαλλήλων ζητεί την τροποποίηση της παραγράφου 3 του άρθρου 105 νόμου 2683/99.
      21. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Αθλητικός Όμιλος ΙΩΝΙΚΟΣ Νίκαιας ζητεί οικονομική ενίσχυση για την ανάπτυξη του τμήματος της συγχρονισμένης κολύμβησης.
      22. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Αθλητικός Όμιλος ΙΩΝΙΚΟΣ Νικαίας ζητεί οικονομική ενίσχυση.
      23. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων και Κηδεμόνων του Πειραματικού Σχολείου Πανεπιστημίου Αθηνών ζητεί την ανέγερση νέου κτιριακού συγκροτήματος για τη στέγαση του πιο πάνω σχολείου.
      24. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία αγρότες-κάτοικοι Μαλαμάτων Δωρίδας Ν. Φωκίδας ζητούν την έναρξη των γεωτρήσεων στην περιοχή τους και την άμεση αποκατάσταση της βλάβης στο σύστημα άρδευσης, προκειμένου να διασωθούν οι καλλιέργειές τους.
      25. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Γαλαξιδίου διαμαρτύρεται για τη διάθεση λυμάτων των Φυλακών Μαλανδρίνου σε περιοχή του Δήμου Γαλαξιδίου.
      26. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Ν. Ηρακλείου ζητεί την ίδρυση Τμήματος Άμεσης Δράσης στο πολεοδομικό συγκρότημα του Ηρακλείου και τη φύλαξη στόχων αστυνομικού ενδιαφέροντος και ευπαθών στόχων.
      27. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία κάτοικοι του Δήμου Καρπάθου ζητούν τη λήψη μέτρων για τη διατήρηση και προστασία του Ινδικού και Ιταλικού Νεκροταφείων Καρπάθου.
      28. Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Εκκλησιαστική Επιτροπή του Ιερού Ναού Αγίου Δημητρίου, Πέτρας Ν. Πιερίας ζητεί την αποκατάσταση και συντήρηση του πιο πάνω ναού, ως μνημείου της μεσοβυζαντινής περιόδου.
      29. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Νικολίτσης Νικήτας ζητεί την επίλυση προβλήματος σχετικά με τον τρόπο εκμίσθωσης των κυλικείων σε δημοσία σχολεία,
      30. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύλλογος Εθελοντών Αιμοδοτών Ρόδου «Αδελφότης Αίματος» ζητεί τη διενέργεια αιμοληψίας ένα μήνα πριν τους Ολυμπιακούς Αγώνες στα νησιά του Αιγαίου, που στερούνται σταθμούς αιμοδοσίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3528/2-12-02 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 1102135/246/20-12-2002 έγγραφο από τον Υφυπουργό Οικονομικών η ακόλουθη απάντηση:
         «Σε απάντηση της με αριθ. πρωτ. 3528/2.12.02 ερώτησης που κατέθεσε ο Βουλευτής κ. Γ. Καρατζαφέρης, σχετικά με το ανωτέρω θέμα, σας γνωρίζουμε τα εξής:
         Α. 1. Κατ’ αρχήν, το προσωπικό της Ελληνικής Αστυνομίας του Πυροσβεστικού και Λιμενικού Σώματος μισθοδοτείται και συνταξιοδοτείται με βάση τις ισχύουσες κάθε φορά διατάξεις για τους στρατιωτικούς των Ενόπλων Δυνάμεων (Ε.Δ.).
         2. Κατά την κατάρτιση του μισθολογίου του προσωπικού των Ενόπλων Δυνάμεων και των Σωμάτων Ασφαλείας, λήφθηκαν υπόψη η επικινδυνότητα και οι ειδικές συνθήκες απασχόλησης, η νυχτερινή απασχόληση οι μετακινήσεις κ.λ.π. του προσωπικού αυτού και για το λόγο αυτό το μισθολόγιο τους διαμορφώνεται σε διαφορετική βάση από το αντίστοιχο των λοιπών δημοσίων υπαλλήλων. Επίσης, σας γνωστοποιούμε ότι οι στρατιωτικοί των Ε.Δ. δεν έχουν συνδικαλιστική εκπροσώπηση αφ’ ενός και ωράριο εργασίας αφ’ ετέρου.
         3. Επιπλέον η θέσπιση επιδομάτων που χορηγούνται στους λοιπούς πολιτικούς δημοσίους υπαλλήλους και στο προσωπικό των Σωμάτων Ασφαλείας θα ανέτρεπε την υφιστάμενη σχέση με τις αποδοχές του προσωπικού των Ενόπλων Δυνάμεων.
         4. Τέλος σας πληροφορούμε ότι, αίτημα για εναρμόνιση των αποδοχών του προσωπικού των Σωμάτων Ασφαλείας με τις ισχύουσες για τους λοιπούς πολιτικούς δημοσίους υπαλλήλους ουδέποτε έχει τεθεί στην αρμόδια Υπηρεσία μας από τις αντιπροσωπευτικές συνδικαλιστικές οργανώσεις των ενδιαφερομένων.
         Β. 1) Σύμφωνα με τις διατάξεις της παρ. 6 του άρθρου 6 του ν. 3075/2002 η σύνταξη των αξιωματικών των Ενόπλων Δυνάμεων και Σωμάτων Ασφαλείας, που αποστρατεύονται αυτεπάγγελτα λόγω προαγωγής νεωτέρων τους και δεν συμπληρώνουν πραγματική συντάξιμη υπηρεσία τριάντα πέντε ετών, προσαυξάνεται μέχρι 3/35 και μέχρι τη συμπλήρωση τριακονταπενταετούς πραγματικής συντάξιμης υπηρεσίας, με την προϋπόθεση καταβολής από τους ίδιους του συνόλου των ασφαλιστικών εισφορών αφού μετά την ψήφιση του ν. 2084/92 για οποιαδήποτε συντάξιμη υπηρεσία πρέπει να καταβάλλονται οι ανάλογες ασφαλιστικές εισφορές.
         2) Για τους αξιωματικούς και τους υπαξιωματικούς των Ε.Δ. και Σ.Α που αποστρατεύονται για λόγους υγείας ισχύουν οι ίδιες διατάξεις, με τους λοιπούς πολιτικούς υπαλλήλους και ανάλογα με την αιτία της πάθησης ή του τραύματος που τους αναγκάζει σε αποστρατεία (πάθηση ή τραύμα εξαιτίας ή όχι της υπηρεσίας) εφαρμόζονται ειδικές διατάξεις κατά παρέκκλιση των λοιπών διατάξεων του Κώδικα Πολιτικών και Στρατιωτικών συντάξεων του Δημοσίου (Π.Δ. 16612000).
         Ο Υφυπουργός
         Γ. ΦΛΩΡΙΔΗΣ»
      2. Στην με αριθμό 5025/22-1-03 ερώτηση του Βουλευτή κ. Παναγιώτη Σκανδαλάκη δόθηκε με το υπ’ αριθμ. 8135/ΙΗ/13-2-2003 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
         «Απαντώντας στην ερώτηση με αριθμό 5025/22-1-03 την οποία κατέθεσε ο Βουλευτής κ. Παν. Σκανδαλάκης, σας γνωρίζουμε ότι όπως μας πληροφόρησε η Ελληνική Πρεσβεία στο Bελιγράδι με σχετικά έγγραφά της, επιτεύχθηκε λύση στο πρόβλημα στέγασης των παιδιών Ελλήνων του εξωτερικού τα οποία παρακολουθούν μαθήματα ελληνικής γλώσσας στο Βελιγράδι.
         Σύμφωνα με την ανακοίνωση του Συλλόγου Ελλήνων στη Σερβία «Ρήγας Φεραίος», υπεγράφη -με τη βοήθεια του Υπουργού Παιδείας και Αθλητισμού της Σερβίας- προσύμφωνο διάθεσης αιθουσών διδασκαλίας με το δημοτικό σχολείο «Μίλιτσα Πάβλοβιτς» στο Δήμο Βράτσαρ στο Βελιγράδι.
         Το προσύμφωνο προβλέπει την παραχώρηση -χωρίς αμοιβή- στο Σύλλογο Ελλήνων στη Σερβία «Ρήγας Φεραίος» δύο αιθουσών διδασκαλίας, τις απογευματινές ώρες, για περίοδο πέντε ετών αρχομένης από 20 Ιανουαρίου τρέχοντος έτους με αποκλειστικό σκοπό τη διδασκαλία της ελληνικής γλώσσας, ιστορίας, γεωγραφίας και θρησκευτικών για τα μέλη του συλλόγου.
         Ο Υπουργός
         ΠΕΤΡΟΣ ΕΥΘΥΜΙΟΥ»
      3. Στην με αριθμό 4905/20-1-2003 ερώτηση του Βουλευτή κ. Παναγιώτη Σκανδαλάκη δόθηκε με το υπ’ αριθμ. 577/14-02-2003 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
         «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Ελέγχου Συντήρησης Έργων της Περιφέρειας Πελοποννήσου τα εξής:
         1. Η ΕΥΔΕ/ΟΣΥΕ έχει την αρμοδιότητα για την κατασκευή των σηράγγων Αρτεμισίου. Με εργολαβία που άρχισε το 1985, κατασκευάστηκε η μία από τις δύο παράλληλες σήραγγες που προβλέπεται σε τελική φάση να κατασκευαστούν στο όρος Αρτεμίσιο και παραδόθηκε στην κυκλοφορία το έτος1991 μαζί με την Νέα Εθνική Οδό Κορίνθου-Τρίπολης. Η σήραγγα αυτή εξυπηρετεί και τα δύο ρεύματα κυκλοφορίας, με μία λωρίδα για κάθε κατεύθυνση. Οι πιστώσεις που διατέθηκαν την περίοδο 1985-1990 και οι μελέτες που είχαν συνταχθεί για τη δημοπράτηση και κατασκευή του έργου αφορούσαν την κατασκευή μόνο της μιας σήραγγας.
         Σύμφωνα με τις μελέτες του έργου που συντάχθηκαν με βάση τη διεθνή εμπειρία της δεκαετίας 1980 τοποθετήθηκαν όλα τα απαραίτητα συστήματα για την ασφαλή λειτουργία της σήραγγας (φωτισμός, αερισμός, τηλέφωνα, κλειστό κύκλωμα τηλεόρασης, υποσταθμοί, πυρασφάλεια κλπ).
         Μέχρι σήμερα οι συνθήκες κυκλοφορίας μέσω της πρώτης σήραγγας (κυκλοφοριακοί φόρτοι, καυσαέρια κλπ) δεν έχουν καταστεί δυσμενείς, ώστε να επιβάλλουν την κατασκευή του δεύτερου κλάδου.
         Η σκοπιμότητα κατασκευής του δεύτερου κλάδου της εν λόγω σήραγγας εξετάζεται σε συνάρτηση με τους κυκλοφοριακούς φόρτους του αυτοκινητοδρόμου Κορίνθου - Τρίπολης και την ιεράρχηση των αναγκών ολοκλήρωσης του αυτοκινητοδρόμου Τρίπολης - Καλαμάτας, καθώς και του Εθνικού δικτύου Τρίπολης - Σπάρτης - Μονεμβάσιας.
         2. Η Σήραγγα Αρτεμισίου εξυπηρετεί αμφίδρομη κυκλοφορία οχημάτων, όμως τα δύο αντίθετα ρεύματα κυκλοφορίας διαχωρίζονται από τη διπλή αξονική γραμμή που είναι επισημασμένη με ανακλαστήρες οδοστρώματος (μάτια γάτας) υψηλής αντανακλαστικότητας, οι οποίοι είναι τοποθετημένοι σε μεγάλη πυκνότητα.
         Ο φωτισμός της σήραγγας είναι ο προβλεπόμενος από την απόλυτα εξειδικευμένη μελέτη που συνετάγη για την κατασκευή της σήραγγας.
         Η αρμόδια Υπηρεσία της Περιφέρειας Πελοποννήσου για τη συντήρηση της σήραγγας (ΔΕΣΕ) για την ασφάλεια της κυκλοφορίας εντός της σήραγγας έχει προβεί στις ακόλουθες ενέργειες όπως τη τοποθέτηση μεγαφωνικής εγκατάστασης, τη συμπλήρωση και βελτίωση συστημάτων πυρόσβεσης, τη διεξαγωγή άσκησης ετοιμότητας των εμπλεκομένων φορέων στην ασφάλεια της σήραγγας υπό την αιγίδα του Γενικού Γραμματέα της Περιφέρειας Πελοποννήσου κλπ.
         Η παραπάνω Υπηρεσία της Περιφέρειας Πελοποννήσου με τη συνδρομή του ΥΠΕΧΩΔΕ (ΕΥΔΕ/ΟΣΥΕ) πρόκειται να εξετάσει το φωτισμό (μετά τη βαφή) και τον αερισμό της σήραγγας και εφόσον απαιτείται θα προβεί σε νέες εξειδικευμένες μελέτες για την αναβάθμισή τους μετά την προβλεπόμενη βαφή της σήραγγας η οποία θα γίνει μέσω εργολαβίας, αφού έχει ήδη εκπονηθεί η σχετική μελέτη και μετά την έγκριση της αιτηθείσας πίστωσης για τη δημοπράτηση του έργου.
         Όσον αφορά το μοναδικό θανατηφόρο ατύχημα εντός της σήραγγας που συνέβη την 17.10.2002, δεν υπάρχουν ενδείξεις ότι αυτό οφείλεται στην υπάρχουσα στάθμη φωτισμού.
         Ο Υφυπουργός
         ΙΩΑΝΝΗΣ ΤΣΑΚΛΙΔΗΣ»
      4. Στην με αριθμό 3605/2002 ερώτηση του Βουλευτή κ. Παναγιώτη Κουρουπλή δόθηκε με το υπ’ αριθμ. 4427/23-12-2002 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
         «Απαντώντας στην αριθμ. 3605/2002 ερώτηση, που κατατέθηκε στη Βουλή από το Βουλευτή κ. Π. Κουρουμπλή, για τα θιγόμενα σ’ αυτή θέματα, σας πληροφορούμε τα εξής:
         Στην περιοχή του Αγίου Ιωάννη Ρηγανά στο Αγρίνιο ο Οργανισμός Εργατικής Κατοικίας (ΟΕΚ) κατασκεύασε τρεις οικισμούς, τον "ΑΓΡΙΝΙΟ IVα", "ΑΓΡΙΝΙΟ IVβ" και «ΑΓΡΙΝΙΟ VII», που παραδόθηκαν με παραχωρητήρια χρήσης στους δικαιούχους αντίστοιχα το 1986, το 1987 και το 1999. Κατά την παράδοση και κατά το πρώτο χρονικό διάστημα μετά την κατοίκηση των οικισμών ο ΟΕΚ, που ήταν και ο νόμιμος ιδιοκτήτης τους, προέβη σε όποιες αποκαταστάσεις τεχνικών προβλημάτων και ατελειών επισημάνθηκαν, ώστε οι κατοικίες να είναι απόλυτα πλήρεις και λειτουργικές.
         Μετά την ολοκλήρωση των εργασιών και την κοστολόγησή τους, δόθηκαν στους δικαιούχους τα οριστικά παραχωρητήρια των κατοικιών, (το 1990 του «ΑΓΡΙΝΙΟ IVα», το 1997 του «ΑΓΡΙΝΙΟ IVβ» και το 1998 του «ΑΓΡΙΝΙΟ IVβ»), με βάση τα οποία η πλήρης κυριότητα, νομή και κατοχή των κατοικιών περιήλθε στους δικαιούχους και έγινε η απαραίτητη μεταγραφή τους, στο υποθυκοφυλακείο, στις μερίδες των ιδιοκτητών τους. Από εκείνη τη στιγμή, ο ΟΕΚ έπαυσε να είναι ιδιοκτήτης των κατοικιών. Μάλιστα, δεδομένου ότι μετά παρέλευση δέκα ετών από την επίδοση των παραχωρητηρίων κυριότητας οι ιδιοκτήτες μπορούν, σύμφωνα με το νόμο, να μεταβιβάσουν τις κατοικίες τους, είναι πολύ πιθανόν αρκετοί από τους σημερινούς κατοίκους να μην είναι καν εργαζόμενοι δικαιούχοι του ΟΕΚ.
         Τα κτίρια των τριών αυτών οικισμών, όπως και όλες οι οικοδομές, δημόσιου και ιδιωτικού τομέα, είναι φυσικό να υπόκεινται στη φθορά του χρόνου, Για την αντιμετώπιση της φυσικής αυτής φθοράς, οι ιδιοκτήτες των κτιρίων οφείλουν να φροντίζουν πάντοτε για τη συντήρησή τους και για την αποκατάσταση των πιθανών βλαβών όταν και όποτε αυτές προκύπτουν, ώστε οι κατοικίες τους να βρίσκονται πάντοτε σε καλή κατάσταση. Επομένως, και στην περίπτωση των κατοικιών της περιοχής του Αγ. Ιωάννη Ρηγανά , οι κάτοικοι και ιδιοκτήτες είναι και οι μόνοι υπεύθυνοι για τη συντήρηση των κατοικιών τους.
         Ο Υπουργός
         ΔΗΜΗΤΡΙΟΣ ΡΕΠΠΑΣ»
      5. Στην με αριθμό 3236/25-11-2002 ερώτηση των Βουλευτών κυρίων Γεωργίου Τρυφωνίδη, Σταύρου Σκοπελίτη, Άγγελου Τζέκη, Ευάγγελου Μπασιάκου, Φώτη Κουβέλη, Ασημίνα Ξηροτύρη – Αικατερινάρη, δόθηκε με το υπ’ αριθμ. 574/20-12-2002 έγγραφο από τον Υπουργό Γεωργίας η ακόλουθη απάντηση:
         «Απαντώντας στα παραπάνω που κατέθεσαν οι Βουλευτές, κ. Στ. Σκοπελίτης, Α. Τζέκης, Γ. Τρυφωνίδης, Ε. Μπασιάκος, Φ. Κουβέλης, Α. Ξηροτύρη- Αικατερινάρη, σας πληροφορούμε τα εξής:
         Σε αρκετές ελαιοκομικές περιοχές της χώρας λόγω των συνεχών βροχοπτώσεων, της υψηλής σχετικής ατμοσφαιρικής υγρασίας και των υψηλών θερμοκρασιών τους μήνες Σεπτέμβριο και Οκτώβριο, ευνοήθηκαν οι πληθυσμοί του Δάκου της ελιάς και οι διάφορες μυκητιάσεις, έτσι ώστε οι προσβολές του καρπού φέτος να παρουσιάζονται αυξημένες και να επηρεάζεται η εμφάνιση και η ποιότητα της κονσερβολιάς και του λαδιού λόγω αυξημένης οξύτητας.
         Οι ζημιές αυτές δεν καλύπτονται ασφαλιστικά από τον ΕΛΓΑ καθώς ο Οργανισμός δεν αποζημιώνει ζημιές από εντομολογικές προσβολές και φυτονόσους.
         Το πρόβλημα παρουσιάζεται ανομοιόμορφα, με περιοχές σημαντικών ποσοστών και άλλες με πολύ περιορισμένες που αγγίζουν τα συνήθη ετήσια όρια.
         Η καταπολέμηση του δάκου της ελιάς γίνεται σε επίπεδο χώρας με τη μέθοδο των δολωματικών ψεκασμών, η οποία είναι επιστημονικά τεκμηριωμένη ως η πλέον, αποτελεσματική και φιλική στο περιβάλλον και τον καταναλωτή.
         Το Υπ. Γεωργίας έχει αρμοδιότητα εξασφάλισης των απαραίτητων πιστώσεων, υλικών και του εποχικού προσωπικού.
         Η αρμοδιότητα και η ευθύνη της εφαρμογής του Προγράμματος, ανήκει στις Ν.Α. των ελαιοκομικών Νομών, οι οποίες πραγματοποίησαν φέτος κατ' εκτίμηση 50% έως 150% δολωματικούς ψεκασμούς περισσότερους από πέρυσι.
         Εξάλλου, οι Γεωργικές Δ/νσεις των ελαιοκομικών Ν.Α. έδωσαν έγκαιρα σχετικές οδηγίες στους παραγωγούς για λήψη πρόσθετων μέτρων προστασίας του καρπού, με ψεκασμούς κάλυψης ,με ευθύνη των παραγωγών.
         Από τον ΕΛΓΑ έχουν γίνει οι απαραίτητες επισημάνσεις και συγκεντρώνονται τα απαραίτητα στοιχεία για την καλλιέργεια (μετεωρολογικά δεδομένα, φυτοπαθολογικές αναλύσεις κ.λ.π.).
         Αν από τα προαναφερόμενα στοιχεία στοιχειοθετηθεί ζημιά ( σε είδος και σε έκταση) σύμφωνη με τις Κοινοτικές κατευθυντήριες γραμμές, θα εξεταστεί η δυνατότητα υποβολής αιτήματος έγκρισης στην Ε. Επιτροπή.
         Θα πρέπει όμως να γίνει κατανοητό ότι η Ε. Επιτροπή εξετάζει με μεγάλη αυστηρότητα προγράμματα που αφορούν ζημιές στις καλλιέργειες από εχθρούς και ασθένειες, η ανάπτυξη των οποίων οφείλεται σε δυσμενείς καιρικές συνθήκες, και θεωρεί ότι παρόμοια προβλήματα θα πρέπει να αντιμετωπίζονται με την ορθολογιοποίηση των επεμβάσεων.
         Όσον αφορά το ερώτημα περί απαλλαγής των πληγέντων παραγωγών από την εισφορά δακοκτονίας, σας γνωρίζουμε ότι αυτό δεν είναι δυνατόν, καθότι η δακοκτονία στις εν λόγω περιοχές πραγματοποιήθηκε και εκτιμούμε ότι τα συνεργεία ψεκασμών έκαναν όσο ήταν δυνατόν το καθήκον τους, παρά τις δυσμενείς καιρικές συνθήκες.
         Ο Υπουργός
         ΓΕΩΡΓΙΟΣ ΔΡΥΣ»
      6. Στην με αριθμό 3472/29-11-02 ερώτηση του Βουλευτή κ. Παναγιώτη Κρητικού δόθηκε με το υπ’ αριθμ.1102440/235/23-12-02 έγγραφο από τον Υφυπουργό Οικονομικών η ακόλουθη απάντηση:
         «Σε απάντηση της με αριθ. 3472/29-11-02 ερώτησης που κατέθεσε ο Βουλευτής κ. Π. Ν. Κρητικός, σχετικά με το ανωτέρω θέμα, σας γνωρίζουμε τα εξής:
         Η διοίκηση και διαχείριση της περιουσίας της έκπτωτης βασιλικής οικογένειας (κινητής και ακίνητης) είχε ανατεθεί σε Επιτροπή υπαγομένη στο Υπουργείο Προεδρίας που συγκροτήθηκε από αυτό με την αρ. 18443/1509/1-10-1974 απόφασή του, βάσει των διατάξεων του Ν.Δ. 72/1974.
         Η όλη περιουσία του τέως βασιλιά (κινητή και ακίνητη) είχε καταγραφεί από την πιο πάνω επιτροπή και περιγράφεται στο Ν.Δ. 225/1973 (Φ.Ε.Κ. 278/τ.Α΄/5-10-1973).
         Στη συνέχεια και σύμφωνα με το άρθρο 3 του Ν. 2215/1994 «Ρύθμιση θεμάτων της απαλλοτριωμένης περιουσίας της έκπτωτης βασιλικής οικογένειας της Ελλάδας» εκδόθηκε η 1101191/722/0006Α/8-9-1994 απόφαση του Υπουργού Οικονομικών με την οποία συγκροτήθηκε επταμελής επιτροπή στις αρμοδιότητες της οποίας ανήκουν α) η απογραφή των πραγμάτων ως και η διεκδίκηση όσων δεν βρίσκονται σήμερα υπό τον έλεγχο, εποπτεία και φύλαξη του Κράτους β) η διενέργεια όλων των αναγκαίων πράξεων διοίκησης και διαχείρισης των πραγμάτων αυτών γ) η παράδοση των παραπάνω πραγμάτων στις δημόσιες υπηρεσίες, νομικά πρόσωπα ή επιχειρήσεις της παραγράφου 1 και 4 του άρθρου 4 του νόμου αυτού και δ) η άσκηση κάθε άλλης αρμοδιότητας, που θα ανατεθεί σε αυτήν με απόφαση του Υπουργού Οικονομικών σε σχέση με τα πράγματα αυτά».
         Με την 1109549/401/Α0006/27-11-2001 τελευταία απόφαση του Υπουργού Οικονομικών τροποποιήθηκε η αρ. 1101191/722/Α0006/8-9-1994 προηγούμενη απόφασή του ως προς τα μέλη αυτής και ορίστηκε μεταξύ των άλλων ως Πρόεδρος της, επιτροπής ο Σωτήριος Παπαγεωργακόπουλος, Νομικός Σύμβουλος του Ν.Σ.Κ. που υπηρετεί στο Γραφείο Νομικού Συμβούλου του Υπουργείου Οικονομικών.
         Β. Με αφορμή δημοσιεύματα σχετικά με το εν λόγω θέμα, διενεργήθηκε οίκοθεν έρευνα από τον τότε αρμόδιο Επιθεωρητή Τελωνείων. Στη συνέχεια, ο εν λόγω Επιθεωρητής υπέβαλε, στις 11.3.91, σχετική αναφορά στη Δ/νση Επιθεώρησης Τελωνείων, με την οποία ζήτησε από τον τότε Υπουργό Οικονομικών κ. Ι. Παλαιοκρασσά, τη διενέργεια Ένορκης Διοικητικής Εξέτασης (ΕΔΕ) για τον εντοπισμό τυχόν πειθαρχικών ευθυνών των υπαλλήλων κατά την εξαγωγή των ανωτέρω ειδών, που όμως δεν διενεργήθηκε, καθόσον δεν υπεγράφη από τον Υπουργό η σχετική εντολή.
         Η τότε Διευθύντρια του Τελωνείου Αθηνών, μέσω του οποίου πραγματοποιήθηκε η εξαγωγή, κ. Δήμητρα - Νιόβη Βασιλάκου - Θεοδωράτου, η οποία φαίνεται ως η κυρίως εμπλεκόμενη στην υπόθεση, καθόσον ενήργησε και ως ελεγκτής, έχει ήδη συνταξιοδοτηθεί από το Μάρτιο 1994 και ως εκ τούτου δεν είναι δυνατή η πειθαρχική διερεύνηση της υπόθεσης.
         Τέλος, όπως προκύπτει από τα αρχεία της Υπηρεσίας μας και από σχετική αλληλογραφία με την Εισαγγελία Πρωτοδικών Αθηνών, υπάρχει σχετική δικογραφία με τα στοιχεία Α.Β.Μ. Γ91/1320, η oπoία όμως τέθηκε στο αρχείο από 2.4.1991, σύμφωνα με το άρθρο 43, παρ. 1 του ΚΠΔ.
         Ο Υφυπουργός
         Α. ΦΩΤΙΑΔΗΣ»
      7. Στην με αριθμό 3885/10-12-02 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Β-2400/27-12-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
         «Σε απάντηση στην ερώτηση με αριθμό 3885/10-12-2002 που κατέθεσε στη Βουλή ο Βουλευτής κ. Σπήλιος Σπηλιωτόπουλος, σύμφωνα και με το έγγραφο της Υπηρεσίας Πολιτικής Αεροπορίας αριθμ. Υ.Π.Α/Δ13/Α/51272/2311, σας πληροφορούμε τα παρακάτω:
         1. Σχετικά με την παράγραφο 2.α΄-β΄ της Ερώτησης, η Υ.Π.Α ενημερώνει τους αεροναυτιλόμενους για οτιδήποτε αφορά στο FIR Αθηνών καταγγέλλοντας τυχούσα παραβίαση των κανόνων του Διεθνή Οργανισμού Πολιτικής Αεροπορίας (ICAO).
         2. Η παρατήρηση της παρ. 2.γ ότι «η Τουρκία επανέρχεται στην Ελληνική απάντηση», η οποία σημειωτέον αφορά στην καταγγελία της Τουρκικής πλευράς για διεξαγωγή Τουρκικής άσκησης στο Ελληνικό FIR και ότι δεν αντιδρά εκ νέου η Ελληνική Υ.Π.Α, είναι απολύτως ανακριβής, αφού ο «κύκλος» των Αγγελιών προς τους αεροναυτιλόμενους κλείνει με το Ελληνικό Navigatίon Warning.
         3. Σχετικά με την παρ. 3.β, η Υ.Π.Α πάντοτε απαντά σε εκδόσεις αγγελιών της Τουρκίας που αφορούν στο FIR του ERCAN, με το περιεχόμενο και τη διαδικασία που έχει καθιερωθεί από τα συναρμόδια υπουργεία Εξωτερικών και Εθνικής Άμυνας.
         4. Πρέπει να σημειωθεί ότι η Ελληνική Υ.Π.Α ουδέποτε έκανε λάθη ή παραλείψεις που αφορούσαν στα παραπάνω σοβαρά θέματα και όλων των ενεργειών της προηγείται συντονισμός με τα Υπουργεία Εθνικής Άμυνας και Εξωτερικών.
         Ο Υπουργός
         ΧΡΙΣΤΟΣ ΒΕΡΕΛΗΣ»
      8. Στην με αριθμό 3892/10-12-2002 ερώτηση του Βουλευτή κ. Νικολάου Νικολόπουλου δόθηκε με το υπ΄ αριθμ. 132849 Π.Ε./ΙΗ/2-1-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3892/10-12-02 την οποία κατέθεσε ο Βουλευτής κ. Νικ. Nικολόπουλος και αφορά στην απόσπαση Εκπαιδευτικών συζύγων Κληρικών για λόγους συνυπηρέτησης σας γνωρίζουμε ότι το αρμόδιο υπηρεσιακό συμβούλιο (ΚΥΣΔΕ) κατά την εξέταση των αιτήσεων απόσπασης συνεκτιμά και το θέμα της συνυπηρέτησης συζύγων, σε σχέση βέβαια και με τις υπηρεσιακές ανάγκες.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      9. Στην με αριθμό 3988/12-12-2002 ερώτηση του Βουλευτή κ. Βασίλη Κορκολόπουλου δόθηκε με το υπ΄ αριθμ. 133781/ΙΗ/14/31-12-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3988/12-12-02 που κατέθεσε ο Βουλευτής κ. Βασίλης Κορκολόπουλος σχετικά με την ίδρυση Σχολών ή Τμημάτων του Πανεπιστημίου Πελοποννήσου στο Νομό Ηλείας, σας γνωρίζουμε τα ακόλουθα:
     Το Υπουργικό Συμβούλιο, στη συνεδρίασή του στις 20 Ιουνίου 2002, κατέληξε σε αποφάσεις για το Εθνικό Χωροταξικό Σχέδιο Ανάπτυξης της Ανώτατης Εκπαίδευσης στην	Ελλάδα. Το σχέδιο αυτό ανακοινώθηκε από τον ίδιο τον Πρωθυπουργό και αναλύθηκε	στη συνέχεια από το ΥΠΕΠΘ.
     Στο εν λόγω σχέδιο προβλέπεται η δημιουργία Σχολής του ΤΕΙ Πάτρας στον Πύργο με ίδρυση τριών Τμημάτων, εκ των οποίων το ένα θα εγκατασταθεί στην Αμαλιάδα και τα οποία θα αρχίσουν να λειτουργούν σταδιακά, με το πρώτο Τμήμα να αρχίσει να λειτουργεί μέσα στη διετία 2003-04/2004/05.
     Για τον καθορισμό της Σχολής που θα λειτουργήσει στον Πύργο όπως επίσης και για τον προσδιορισμό του γνωστικού αντικειμένου των τμημάτων της εν λόγω σχολής και του χρονοδιαγράμματος έναρξης του καθενός, το ΥΠΕΠΘ θα αναμένει τη σχετική εισήγηση της Διοικούσας Επιτροπής προκειμένου να λάβει τις τελικές αποφάσεις.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      10. Στην με αριθμό 3732/6-12-02 ερώτηση του Βουλευτή κ. Δημητρίου Πιπεργιά δόθηκε με το υπ΄ αριθμ. 659/30-12-02 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Δημήτριος Πιπεργιάς, σας πληροφορούμε τα εξής:
     * Το φράγμα Ψαχνών είναι ενταγμένο στο πρόγραμμα Μελετών του ΥΠ.ΓΕ. Ήδη εκπονείται η οριστική μελέτη του φράγματος και συγχρόνως, αφού έχει ήδη εγκριθεί και η γενική διάταξη των έργων, θα ανατεθεί συντόμως και όχι πέραν του τετραμήνου η απαιτούμενη μελέτη Περιβαλλοντικών επιπτώσεων.
     * Με την έγκριση των δύο προαναφερθεισών μελετών το έργο θα παρουσιάζει ωριμότητα και θα είναι δυνατή η ένταξή του σε Πρόγραμμα' Κατασκευών Εγγ. Έργων του ΥΠ.ΓΕ., ώστε να καταστεί δυνατή η δημοπράτηση και η κατασκευή του.
     Ο Υπουργός
     ΓΕΩΡΓΙΟΣ ΔΡΥΣ»
      11. Στην με αριθμό 3520/2-12-02 ερώτηση του Βουλευτή κ. Νικολάου Κορτσάρη δόθηκε με το υπ΄ αριθμ. 621/27-12-02 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ν. Κορτσάρης για τα θέματα της αρμοδιότητάς μας, σας πληροφορούμε τα εξής:
     Για τις ζημιές που προκλήθηκαν την άνοιξη του έτους 2000 στην παραγωγή χειμερινών σιτηρών του Ν. Φλώρινας, η σχετική ΚΥΑ βρίσκεται στο στάδιο υπογραφής.
     Μετά την υπογραφή θα αποσταλεί στη Δ/νση Γεωργίας για υλοποίηση.
     Ο Υπουργός
     ΓΕΩΡΓΙΟΣ ΔΡΥΣ»
      12. Στην με αριθμό 4042/16-12-2002 ερώτηση του Βουλευτή κ. Γεωργίου Ψαχαρόπουλου δόθηκε με το υπ΄ αριθμ. 135003/ΙΗ/31-12-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4042/16-12-02 την οποία κατέθεσε ο Βουλευτής κ. Γ. Ψαχαρόπουλος και η οποία αναφέρεται στα Σχολικά Βιβλία του Δημοτικού, σας γνωρίζουμε τα ακόλουθα:
     Τα προγράμματα σπουδών και τα σχολικά βιβλία του Δημοτικού σχολείου υπόκεινται συνεχώς σε ανανεώσεις και διορθώσεις, με βάση τις παρατηρήσεις της εκπ/κής κοινότητας και την εμπειρία από την εφαρμογή τους στη διδακτική πράξη. Επιπλέον πολλά βιβλία αντικαθίστανται με καινούργια, τα οποία συγγράφονται με ευθύνη του Παιδαγωγικού Ινστιτούτου και εκδίδονται από τον Οργανισμό Εκδόσεως Διδακτικών Βιβλίων (Ο.Ε.Δ.Β.). Κατά τη συγγραφή των νέων βιβλίων καθώς και τις διορθωτικές παρεμβάσεις στα παλαιά λαμβάνονται υπόψη οι ανάγκες της σύγχρονης εποχής, για τις οποίες πρέπει το σχολείο να προετοιμάζει τους μαθητές χρησιμοποιώντας κατάλληλες διδακτικές μεθόδους και σχολική ύλη.
     Όλα τα διδακτικά βιβλία για τη διδασκαλία των μαθηματικών έχουν αναπροσαρμοσθεί στα νέα νομισματικά (ΕΥΡΩ) και οικονομικά δεδομένα. Αναπροσαρμογές έχουν γίνει επίσης και στα βιβλία για το μάθημα της Ιστορίας. Το Παιδαγωγικό Ινστιτούτο έχει δώσει ειδικές οδηγίες για την καλύτερη αξιοποίηση των διδακτικών βιβλίων που χρησιμοποιούνται σήμερα στα σχολεία.
     Επίσης το Παιδαγωγικό Ινστιτούτο έχει εφαρμόσει σε 750 δημοτικά σχολεία της χώρας πιλοτικό πρόγραμμα με αντικείμενο «Ευέλικτη Ζώνη Διαθεματικών και Δημιουργικών Δραστηριοτήτων», για τις ανάγκες του οποίου έχει εκπονήσει ένα πολυθεματικό βιβλίο με τίτλο «Βλέπω το σημερινό κόσμο» το οποίο, με στοιχεία από ερευνητικά δεδομένα έχει μεγάλη απήχηση στην εκπαιδευτική Κοινότητα.
     Τα διδακτικά βιβλία όπως προβλέπεται από την ισχύουσα Νομοθεσία (Νόμος 1566/85, άρθρο 1 και Νόμος 2525/97, άρθρο 7) «συγγράφονται σύμφωνα με τα Αναλυτικά Προγράμματα Σπουδών τα οποία αναθεωρούνται συνεχώς σύμφωνα με τις εξελίξεις στον τομέα των γνώσεων, τις κοινωνικές ανάγκες και την πρόοδο των επιστημών της Αγωγής».
     Ακόμη το Παιδαγωγικό Ινστιτούτο ολοκλήρωσε την εκπόνηση και τον ουσιαστικό εκσυγχρονισμό των Αναλυτικών Προγραμμάτων Σπουδών για την υποχρεωτική εκπαίδευση. Συγκεκριμένα, κατάρτισε Διαθεματικά Ενιαία Πλαίσια Προγραμμάτων Σπουδών για όλα τα μαθήματα της υποχρεωτικής εκπαίδευσης γεγονός που συμβαίνει για πρώτη φορά. Τα νέα Αναλυτικά Προγράμματα Σπουδών με την έμφαση που δίδεται στη Διαθεματική προσέγγιση της σχολικής γνώσης, την ομαδοσυνεργατική διδασκαλία, τα σχέδια εργασίας κτλ θα συμβάλουν αποφασιστικά στην καλλιέργεια της κριτικής σκέψης, την καταπολέμηση της παπαγαλίας και του λειτουργικού αναλφαβητισμού (έκθεση PISA, ΟΟΣΑ). Σ΄ αυτό θα βοηθήσουν καθοριστικά τα βιβλία που θα γραφτούν με βάση τα νέα Αναλυτικά Προγράμματα Σπουδών και τις προδιαγραφές που τα συνοδεύουν. Ήδη οι σχετικές διαδικασίες για τη συγγραφή των νέων βιβλίων για όλες τις τάξεις του δημοτικού σχολείου έχουν δρομολογηθεί.
     Τέλος σας γνωρίζουμε ότι η συγγραφή των νέων βιβλίων θα γίνει από συγγραφικές ομάδες μετά από σχετική προκήρυξη με την εποπτεία του Παιδαγωγικού Ινστιτούτου.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      13. Στην με αριθμό 4024/13-12-2002 ερώτηση του Βουλευτή κ. Σταύρου Παπαδόπουλου δόθηκε με το υπ΄ αριθμ. 134335 Π.Ε./ΙΗ/2-1-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4024/13-12-2002 την οποία κατέθεσε ο Βουλευτής κ. Στ. Παπαδόπουλος και η οποία αναφέρεται στην Ε.Δ.Ε. που έχει διενεργηθεί κατά της κ. Αγγελικής Δεληγιάννη, Σχολικής Συμβούλου, κλάδου ΠΕ6 Αγγλικής και Αθανασίου Παπαζαρή τέως σχολικού συμβούλου, κλάδου ΠΕ16 Μουσικής, σας γνωρίζουμε ότι κρίθηκε αναγκαίο να τεθεί η υπόθεση στο αρχείο, επειδή δεν προέκυψαν επαρκή αποδεικτικά στοιχεία εις βάρος των καταγγελομένων.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      14. Στην με αριθμό 3806/9-12-02 ερώτηση του Βουλευτή κ. Γιάννη Ζαφειρόπουλου δόθηκε με το υπ΄ αριθμ. ΥΠΠΟ/Γ.Υ./Κ.Ε./743/19-12-02 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 3806/09.12.2002 ερώτηση του Βουλευτή κ. Γιάννη Zαφειρόπουλου σας γνωρίζουμε τα εξής:
     Όσον αφορά σε μνημεία και μουσεία αρμοδιότητας της Ζ’ Εφορείας Προϊστορικών και Κλασικών Aρχαιοτήτων δεν σημειώθηκαν ζημιές ή φθορές μετά τον σεισμό στο Νομό Ηλείας.
     Από πλευράς βυζαντινών αρχαιοτήτων τα πλέον σοβαρά προβλήματα παρουσιάστηκαν στον πύργο της Ι.Μ. Ελεούσας στην Λυγιά Βαρθολομιού.
     Σύμφωνα με αυτοψία κλιμακίου της 2ης Εφορείας Νεωτέρων Μνημείων δεν υπάρχουν έντονα προβλήματα στα διατηρητέα κτίρια στην πόλη του Πύργου. Επιπλέον, η τεχνική υπηρεσία του Δήμου μας ενημέρωσε ότι δεν υπάρχει καμία καταγγελία για βλάβη σε διατηρητέο κτίριο.
     Βλάβες παρουσιάζει ο φέρων οργανισμός του κτιρίου Σισίνη στη Γαστούνη Ηλείας, για το οποίο δόθηκαν οδηγίες από τους μηχανικούς του ΥΠ.ΠΟ. για λήψη μέτρων προστασίας από το Δήμο, ύστερα από συνεργασία με τις τεχνικές του υπηρεσίες. Η χρήση του κτιρίου καθώς και η κυκλοφορία πεζών στα πεζοδρόμια που το περιβάλλουν έχει απαγορευθεί.
     Στα Λεχαινά και την Αμαλιάδα δεν διαπιστώθηκαν, ούτε αναφέρθηκαν ζημιές από τον πρόσφατο σεισμό.
     Τέλος, σε ό,τι αφορά στους σιδηροδρομικούς σταθμούς του Ν. Ηλείας που ανήκουν στο Δίκτυο Αθηνών - Κορίνθου - Πάτρας - Πύργου - Καλαμάτας και έχουν χαρακτηρισθεί ως έργα τέχνης. η αρμόδια Υπηρεσία του ΥΠ.ΠΟ. έχει ζητήσει από τον ΟΣΕ σχετική ενημέρωση.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
     15. Στην με αριθμό 3571/3.12.2002 ερώτηση του Βουλευτή κ. Μιλτιάδη Έβερτ δόθηκε με το υπ’ αριθμ. 1102132/256/20.12.2002 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της με αριθμό 3571/3-12-02 ερώτησης που κατέθεσε ο Βουλευτής κ. Μ. Έβερτ, σας γνωρίζουμε τα εξής:
     Μετά τη Συνθήκη του Maastricht και κυρίως με την ένταξη της χώρας μας στην ΟΝΕ, το Ε.Δ. υποχρεώνεται να καλύπτει τα τυχόν ταμιακά του ανοίγματα με ελεύθερο δανεισμό από τις αγορές χρήματος και όχι με προσφυγή στην έκδοση νέου χρήματος από την Τράπεζα της Ελλάδος.
     Για να ανταποκριθεί στις πιο πάνω συνθήκες, το Υπουργείο Οικονομικών παρακολουθεί τις εισπράξεις και πληρωμές του δημοσίου σε ημερήσια βάση και έχει διαμορφώσει ένα μηχανισμό δανεισμού για την κάλυψη των βραχυχρόνιων ανοιγμάτων του.
     Ειδικότερα, στο πλαίσιο διαχείρισης των κρατικών διαθεσίμων, το Ε.Δ. τηρεί σε εμπορικές τράπεζες έντοκους λογαριασμούς, όπου κατατίθενται τα διαθέσιμά του έναντι συμφωνούμενου εκάστοτε επιτοκίου, με αποτέλεσμα την είσπραξη σημαντικών εσόδων από τόκους. Παράλληλα έχει υπογράψει συμφωνίες με εμπορικές τράπεζες για άντληση κεφαλαίων, όταν παρίσταται ανάγκη, για μικρά χρονικά διαστήματα. Με τον τρόπο αυτό καλύπτονται με χαμηλό κόστος τα προσωρινά ανοίγματα του λογαριασμού των κρατικών διαθεσίμων και αποφεύγεται ο μακροχρόνιος δανεισμός.
     Η χρήση των πιστωτικών διευκολύνσεων είναι ευρέως διαδεδομένη για την κάλυψη υποχρεώσεων μικρών χρονικών διαστημάτων (ημερών) και προβλέπεται από την κείμενη νομοθεσία (Ν.2362/95, Π.Δ.85/96, γ.Α.2084358/2116/0049/1-12-97).
     Όσον αφορά το έτος 2002, σας γνωρίζουμε ότι σύμφωνα με τις προβλέψεις των εισπράξεων και πληρωμών, μέχρι το τέλος του τρέχοντος έτους δεν θα υπάρξει ανάγκη για το Ελληνικό Δημόσιο άντλησης οποιουδήποτε ποσού από εμπορικές τράπεζες με τη μορφή πιστωτικής διευκόλυνσης.
     Ο Υφυπουργός
     Γ. ΦΛΩΡΙΔΗΣ»
     16. Στην με αριθμό 3785/9.12.2002 ερώτηση του Βουλευτή κ. Ευτύχιου Κοντομάρη δόθηκε με το υπ’ αριθμ. Τ/12628/23.12.2002 έγγραφο από τον Υφυπουργό Ανάπτυξης η ακόλουθη απάντηση:
     «Σε σχέση με την παραπάνω ερώτηση που κατατέθηκε στη Βουλή από τον ως άνω Βουλευτή, σας γνωρίζουμε ότι σύμφωνα με σχετικό έγγραφο, το οποίο μας διαβιβάστηκε από τον ΕΟΤ, η μελέτη τουριστικής ανάπτυξης της περιφέρειας Ιονίων νήσων δεν έχει ανατεθεί ακόμη.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
     17. Στις με αριθμό 3931/11-12-02 και 4193/18.12.2002 ερωτήσεις των Βουλευτών κυρίων Ευάγγελου Πολύζου και Γεωργίου Κωνσταντόπουλου δόθηκε με το υπ’ αριθμ. Β-2425/3-1-2003 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση των με αριθμό πρωτ. 3931/11-12-02 και 4193/18-12-02 ερωτήσεων που κατέθεσαν στη Βουλή οι Βουλευτές κ.κ. Ευαγ. Πολύζος και Γ. Κωνσταντόπουλος που αφορά το υπό κατάργηση Τηλεπ. Εμπορικό Yποκατάστημα Πλαταμώνα, σύμφωνα και με το αριθμ. πρωτ. 1/30353 Ι 2312-02 έγγραφο του Οργανισμού Τηλεπικοινωνιών Ελλάδος, σας γνωρίζουμε τα εξής:
     Ο Ο.Τ.Ε. μετά την αλλαγή του νομοθετικού πλαισίου των τηλεπικοινωνιών και την κατάργηση του μονοπωλιακού του χαρακτήρα, ήταν αναγκαίο λόγω του ανταγωνισμού, να προχωρήσει σε ορθολογική κατανομή των σημείων πωλήσεων των προϊόντων και υπηρεσιών του.
     Για το λόγο αυτό επανεξέτασε τη λειτουργία πολλών Τηλεπ/κών Εμπορικών Υποκαταστημάτων με κριτήριο τις σημερινές ανάγκες των πελατών του και τους τρόπους εξυπηρέτησής τους, όπως διαμορφώνονται από την εξέλιξη της τεχνολογίας και οι οποίοι τρόποι ελαχιστοποιούν ή και μηδενίζουν την ανάγκη παρουσίας ανθρώπινου δυναμικού.
     Μεταξύ των Τηλεπ/κών Εμπορικών Υποκαταστημάτων αυτών, περιλαμβάνεται και το Τηλεπ. Εμπορικό Υποκατάστημα Πλαταμώνα.
     Η διατήρηση του Υποκαταστήματος αυτού είναι ασύμφορη μια και το κόστος του υπερβαίνει κατά πολύ τα έσοδά του, όπως προκύπτει από τα υφιστάμενα στοιχεία.
     Επί πλέον οι πελάτες στο Υποκατάστημα αυτό, μπορούν να εξυπηρετούνται από τα εγκαταστημένα καρτοτηλέφωνα (118 κατά τους καλοκαιρινούς μήνες που τους χειμερινούς περιορίζονται στα 98,) οι λογαριασμοί τους μπορούν να εξοφλούνται τοπικά στα ΕΛΤΑ και στα πρακτορεία ΠΡΟ-ΠΟ, πράγμα που γίνεται ήδη σε μεγάλο βαθμό, ενώ καταβάλλονται προσπάθειες να συμβληθούν η υπάρχουσα Τράπεζα στον Πλαταμώνα και τα υπόλοιπα πρακτορεία ΠΡΟ-ΠΟ της περιοχής. Επίσης για τις υπόλοιπες εξυπηρετήσεις οι πελάτες. μπορούν να απευθύνονται στα Κέντρα Τηλεφωνικής Εξυπηρέτησης (134) του Ο.Τ.Ε.
     Ας σημειωθεί ότι η λειτουργία στον Ο.Τ.Ε. ζημιογόνων τηλεπ/κών Μονάδων αυξάνει αδικαιολόγητα το λειτουργικό κόστος και μειώνει την ανταγωνιστικότητά της επιχείρησης, με πολύ σοβαρές επιπτώσεις στο οικονομικό αποτέλεσμά της, που τελικά επιβαρύνουν το σύνολο των πελατών της.
     Ο Υφυπουργός
     ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
     18. Στην με αριθμό 4019/13.12.2002 ερώτηση των Βουλευτών κυρίων Ορέστη Κολοζώφ και Λιάνας Κανέλλη δόθηκε με το υπ’ αριθμ. 14236Β/23.12.2002 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Η αρμοδιότητα για τη συντήρηση και εκμετάλλευση του πάρκου του Π. Άρεως ανήκει στη Διευρυμένη Νομαρχιακή Αυτοδιοίκηση Αθηνών - Πειραιώς στην οποία μεταβιβάστηκε με το Π.Δ. 98/2000 «περί καταργήσεως του ΕΤΜΟΑ» (ΝΠΔΔ του ΥΠΕΧΩΔΕ), στο οποίο ανήκε μέχρι τότε η παραπάνω αρμοδιότητα.
     Το ΥΠΕΧΩΔΕ, στα πλαίσια της προετοιμασίας για τους Ολυμπιακούς αγώνες, συμπεριέλαβε στο πρόγραμμά του «Αναπλάσεις» και την ανάπλαση υπαρχόντων μεγάλων χώρων πρασίνου, χρηματοδοτώντας διάφορα έργα.
     Η μελέτη και η εκτέλεση έργων στο Πεδίο του Άρεως γίνονται από το ΥΠΕΧΩΔΕ βάσει κατευθύνσεων του ΕΤΜΟΑ, της Διευρυμένης Νομαρχιακής Αυτοδιοίκησης Αθηνών -Πειραιώς και στηρίζονται κυρίως σε χρόνια αιτήματα των κατοίκων των γύρω περιοχών.
     Τα έργα τα οποία έχουν προγραμματιστεί και εκτελούνται είναι:
     1 . Περίφραξη του πάρκου και καθορισμός 5 βασικών εισόδων ώστε η 	φύλαξή του να καταστεί εφικτή. Οι αποστάσεις μεταξύ των εισόδων δεν είναι πάνω από 300μ κατά μέσο όρο.
     2. Αναβάθμιση των δύο υπαρχόντων κύριων αξόνων περιπάτου από το άγαλμα Αθηνάς προς τη Γεωγραφική Υπηρεσία Στρατού και από το άγαλμα του Κωνσταντίνου προς την πλατεία Πρωτομαγιάς. 
     Η αναβάθμιση των αξόνων συνίσταται:
     α) στην αποκατάσταση της διάστρωσης των αξόνων.
     β) στη δημιουργία νησίδας πρασίνου κατά μήκος των αξόνων- όπου διατηρούνται τα υπάρχοντα δένδρα και εμπλουτίζεται το πράσινο με νέες φυτεύσεις, τόσο στους άξονες, όσο και στις εισόδους.
     γ) στη βελτίωση του υπάρχοντος φωτισμού με την προσθήκη νέων φανοστατών.
     δ) στην αντικατάσταση των υπαρχόντων καθιστικών (πάγκοι) με νέα.
     Επισημαίνεται ότι στο πάρκο απαγορεύεται και δεν προβλέπεται με τα εκτελούμενα έργα η κυκλοφορία οχημάτων, εκτός εκείνων άμεσης ανάγκης (πυροσβεστική, ασθενοφόρα, υπηρεσιακά).
     3. Αποκατάσταση των 3 υπαρχουσών παιδικών χαρών με καινούργιο εξοπλισμό.
     4. Καθαρισμός παρτεριών φυτών, κλάδεμα δένδρων, θάμνων και διαμόρφωση μπορντουρών, στήριξη δένδρων, απομάκρυνση γηρασμένων, πεσμένων δένδρων και ξηρών κλάδων, φύτευση δένδρων προς συμπλήρωση υπαρχουσών δενδροστοιχιών.
     Σχετικά με άλλα έργα, τα οποία θα ολοκληρώσουν την ανάπλαση του πάρκου, το ΥΠΕΧΩΔΕ βρίσκεται σε συνεννόηση με τη Διευρυμένη Νομαρχιακή Αυτοδιοίκηση Αθηνών - Πειραιώς, στην οποία ανήκει και η αρμοδιότητα συντήρησης, για την εξεύρεση και διάθεση των αναγκαίων πρόσθετων πόρων.
     Σχετικά με προβλήματα από υπάρχουσες χρήσεις (θέατρο Άλσους, Green Park, εκθέσεις κλπ) καθώς και παράνομες επεκτάσεις του Πανελληνίου Γυμναστικού Συλλόγου βρισκόμαστε σε συνεννόηση με την Κτηματική Εταιρεία του Δημοσίου, στην οποία ανήκει ο χώρος και τη Διευρυμένη Νομαρχιακή Αυτοδιοίκηση Αθηνών - Πειραιώς, η οποία διαχειρίζεται το χώρο ώστε συντονισμένα να διερευνηθεί το νομικό καθεστώς βάσει του οποίου θα αντιμετωπιστούν αυτά τα ζητήματα και θα εξασφαλιστεί η σωστή διαχείριση του πάρκου στο μέλλον προς όφελος των πολιτών.
     Η Υπουργός
     Β. ΠΑΠΑΝΔΡΕΟΥ»
      19. Στην με αριθμό 3465/29.11.02 ερώτηση του Βουλευτή κ. Σπύρου Σπύρου δόθηκε με το υπ’ αριθμ. Τ/12384/23.12.02 έγγραφο από τον Υφυπουργό Ανάπτυξης η ακόλουθη απάντηση:
      «Σε σχέση με την παραπάνω ερώτηση που κατατέθηκε στη Βουλή από τον ως άνω Βουλευτή σας γvωρίζoυμε τα εξής :
      1. Σχετικά με τις υπηρεσίες Τουρισμού στην Κέρκυρα:
      Οι Διευθύνσεις Τουρισμού των 13 Περιφερειών της χώρας είναι νεοσύστατες υπηρεσίες στις οποίες η ισχύουσα νομοθεσία (Π.Δ.313/2001) αποδίδει σημαντικές αρμοδιότητες. Η στελέχωσή τους πραγματοποιείται -σε όποιο βαθμό αυτό είναι δυνατό- από το υπηρετούν στις πρώην περιφερειακές υπηρεσίες του ΕΟΤ προσωπικό. Αυτό επιδιώκεται προκειμένου να εξασφαλισθεί η συνέχεια στη συγκεκριμένη διοικητική λειτουργία και να μην απολεσθεί όλη η προηγούμενη εμπειρία σε ζητήματα τουρισμού. Η στελέχωση των Διευθύνσεων Τουρισμού συμπληρώνεται βέβαια και με πρόσθετο προσωπικό που σταδιακά εξειδικεύεται και υπoστηρίζεται από τη δέουσα μηχανοργάνωση. Το πλέον πρόσφατo παράδειγμα είναι η εισαγωγή του ΜΗ.Τ.Ε., δηλαδή ενός ηλεκτρονικού ενιαίου μητρώου τουριστικών επιχειρήσεων στο οποίο θα έχουν πρόσβαση και ενιαία πληρoφόρηση η Kεντρική Δ/νση Περιφερειακής Πολιτικής της Γενικής Γραμματείας Τουρισμού και όλες οι Δ/νσες Τουρισμού των Περιφερειών. Τα αποτελέσματα που θα προκύψουν θα είναι ευεργετικά για την εξοικονόμηση χρόνου, την εγκυρότητα της πληροφόρησης και των ελέγχων και στη συνακόλουθη θετική επίπτωσή τους στην λειτουργία της τoυριστικής αγοράς.
      2. Σχετικά με τη λειτουργία Σχολής Ξεναγών :
      Με το Ν. 2837/2000 οι Σχολές Ξεναγών του Ελληνικού Οργανισμού Τουρισμού μεταφέρθηκαν στις Σχολές Τουριστικής Eκπαίδευσης.
      Με εξουσιοδότηση του ανωτέρω Νόμου, εκδόθηκε η υπ΄ αριθμ. 1375125-10-2002 ΚΥΑ των Υπουργών Ανάπτυξης και Εθνικής Παιδείας και θρησκευμάτων με την οποία ρυθμίστηκαν θέματα που αφoρoύν τις Σχολές Ξεναγών - ιδίως το πρόγραμμα σπουδών - ο τρόπος εισαγωγής των υποψηφίων, η μoριοδότηση σπάνιων γλωσσών, κλπ.
      Αυτό το διάστημα οι Σ.Τ.Ε. και εν’ όψει της εκπαιδευτικής περιόδου 2003-2004 επεξεργάζονται την προώθηση ΚΥΑ η οποία θα ρυθμίζει τις αμοιβές των Καθηγητών των Σχολών Ξεναγών καθώς και τις λοιπές δαπάνες που προέρχονται από την εκπαιδευτική διαδικασία των Σχολών Ξεναγών.
      Ειδικά για τη Σχολή Ξεναγών Κέρκυρας, με βάση τις ανάγκες της αγοράς εργασίας, οι Σ.Τ.Ε. έχουν προγραμματίσει τη λειτουργία της για την εκπαιδευτική περίοδο 2003-2004, οι δε διαδικασίες εισαγωγής υποψηφίων μαθητών πρόκειται να ξεκινήσουν το Μάρτιο - Απρίλιο του 2003.
      Σε ό,τι αφορά την ανέγερση σχολής στο οικόπεδο στην περιοχή «Γουβιά» Κέρκυρας ιδιοκτησίας ΣΤΕ, αυτό πρόκειται να ενταχθεί άμεσα στο Σχέδιο Πόλεως. Αναμένεται η ανάρτηση του ρυμοτομικού σχεδίου β' φάσεως, όμως η εναπομένουσα έκταση δεν αρκεί για να καλύψει τις κτιριακές απαιτήσεις των ΣΤΕ στα πλαίσια μιας Πρότυπης Τουριστικής Σχολής επιφανείας 5.500 τ.μ. περίπου, αφού με βάση τα σχέδια ρυμοτόμησης διέρχεται οδός η οποία στην ουσία τέμνει την έκταση σε δύο επί μέρους τμήματα, εκ των οποίων το ένα απαλλοτριώνεται εξ' ολοκλήρου και χαρακτηρίζεται ζώνη αναψυχής, και στο δεύτερο τμήμα απαλλοτριώνεται το 30% περίπου για χώρο στάθμευσης.
      Η τελική επιφάνεια της έκτασης με βάση τους όρους δόμησης που θα ισχύσουν μετά την ένταξη αποδίδει οικοδομήσιμη επιφάνεια κτιρίου 2.500 τ.μ. περίπου και μάλιστα όχι σε ένα ενιαίο συγκρότημα αλλά διαχωρισμένο σε δύο επιμέρους οικοδομικά τετράγωνα.
      Η Υπηρεσία μετά την ανάρτηση θα προβεί σε ενέργειες για την διασφάλιση της οικοπεδικής έκτασης με σκοπό την τροποποίηση του ρυμοτομικού ενώ παράλληλα έχουν υποβληθεί σχετικά αιτήματα στην Περιφέρεια Ιονίων Νήσων και στην Νομαρχία Κέρκυρας προκειμένου να διερευνηθεί η δυνατότητα χρηματοδότησης από το Π.Ε.Π. για αγορά κτιρίου το οποίο να καλύψει επαρκώς τις κτιριολογικές απαιτήσεις των ΣΤΕ.
      3. Σχετικά με το ρυθμό απορροφητικότητας των χρηματοδοτήσεων του Π.Ε.Π. οι εξηγήσεις αφορούν και θα πρέπει να αναζητηθούν στην Περιφέρεια Ιονίων Νήσων.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      20. Στην με αριθμό 4229/18.12.02 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/2840/27.12.02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης σας γνωρίζουμε ότι τα διαλαμβανόμενα σ’ αυτήν είναι αρμοδιότητας του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης.
      Επισημαίνεται ότι, μετά την ισχύ των νόμων 2910/2001 και 3013/2002, που αφορούν τη μεταναστευτική πολιτική της χώρας μας και προβλέπουν ιδιαίτερα τη διαδικασία της νομιμοποίησης των παρανόμως διαμενόντων αλλοδαπών, η αρμόδια Υπηρεσία μας διαγράφει χωρίς χρονοτριβή αυτούς που έχουν καταχωρηθεί στον Κατάλογο Ανεπιθύμητων, για παράνομη είσοδο, έξοδο, παραμονή και εργασία, συνεπεία διοικητικής απόφασης απέλασης, μετά από σχετικό αίτημά τους. Στη συνέχεια ενημερώνονται, τόσο οι ίδιοι, όσο και οι αρμόδιες Περιφέρειες, οι οποίες και αποφασίζουν για τη χορήγηση ή όχι τίτλου διαμονής στη χώρα μας.
      Η ίδια διαδικασία ακολουθείται πλέον και στις περιπτώσεις που αλλοδαποί εμφανίζονται για είσοδο στα συνοριακά σημεία της χώρας, ενώ τα σχετικά αιτήματα, όσων είναι καταχωρημένοι στον Κατάλογο Ανεπιθύμητων για οποιαδήποτε άλλη αιτία, εξετάζονται ενδελεχώς από την Υπηρεσία μας, προκειμένου να αποφασισθεί η διαγραφή τους ή μη.
      Πάντως, σε ό,τι αφορά τους ελέγχους νομιμότητας των αλλοδαπών, θα πρέπει να επισημανθεί ότι οι αρμόδιες Υπηρεσίες μας, σε συνεργασία με τις Υπηρεσίες των συναρμοδίων Υπουργείων, καταβάλλουν κάθε δυνατή προσπάθεια και εφαρμόζουν με αμεροληψία και αντικειμενικότητα τις διατάξεις της αναφερόμενης ισχύουσας νομοθεσίας, με την οποία διαμορφώθηκε μία σύγχρονη μεταναστευτική πολιτική και αντιμετωπίζονται τα σχετικά, με το θέμα της παράνομης εισόδου και παραμονής αλλοδαπών στη χώρα μας, προβλήματα. Δυνατότητα της Αστυνομίας για επιλεκτική, κατά τόπο και χρόνο, εφαρμογή των νόμων δεν υφίσταται. Η εφαρμογή της ισχύουσας νομοθεσίας αποτελεί υποχρέωση και δεν επαφίεται στη διακριτική της ευχέρεια.
      Στο πλαίσιο αυτό οι έλεγχοι νομιμότητας των αλλοδαπών, τόσο στις παραμεθόριες περιοχές, όσο και στο εσωτερικό της χώρας, οι οποίοι είναι συστηματικοί και έντονοι, θα συνεχισθούν με αμείωτη ένταση, ώστε στη χώρα να παραμείνουν μόνο οι αλλοδαποί, οι οποίοι πληρούν τις, από την ισχύουσα νομοθεσία, προβλεπόμενες προϋποθέσεις και να απομακρυνθούν όλοι οι παρανόμως διαβιούντες.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      21. Στην με αριθμό 3971/12.12.02 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 221404/ΕΥΣ 6142/31.12.02 έγγραφο από τον Υφυπουργό Οικονομικών η ακόλουθη απάντηση:
      «Σχετικά με την ερώτηση του θέματος σας γνωρίζουμε τα εξής:
      Στο πλαίσιο του ΠΕΠ Κεντρικής Μακεδονίας 2000-2006 και συγκεκριμένα στο μέτρο 4.2 του άξονα 4 «Αγροτική Ανάπτυξη» προβλέπονται μεταξύ άλλων και δράσεις εγγείων βελτιώσεων, έργα αντιπλημμυρικής προστασίας (διευθέτηση χειμάρρων, κατασκευή αναβαθμών, καθορισμός και διευθέτηση της κοίτης των ποταμών, ενίσχυση αναχωμάτων, βελτίωση πρανών κλπ), καθώς και δράσεις διαχείρισης υδατικού δυναμικού όπως ανακαίνιση, εκσυγχρονισμός και βελτίωση υπαρχόντων αρδευτικών δικτύων, ταμίευση και εκμετάλλευση επιφανειακών απορροών, κατασκευή έργων μεταφοράς και διανομής νερού της ταμίευσης, εμπλουτισμός υπογείων υδροφορέων κλπ.
      Αναφερόμενοι στην ένταξη των έργων στο ΠΕΠ, η αρμόδια σύμφωνα με το Ν. 2860/00 Διαχειριστική Αρχή του ΠΕΠ προβαίνει σε σταδιακή εξειδίκευση του Συμπληρώματος Προγραμματισμού, ακολουθώντας την προβλεπόμενη δημοσιοποίηση και προκήρυξη των μέτρων του ΠΕΠ, προκειμένου δε να ενταχθεί ένα έργο στο ΠΕΠ, πρέπει να προταθεί στη Διαχειριστική Αρχή συνοδευόμενο από αντίστοιχο Τεχνικό Δελτίο Έργου. Ακολούθως η ανωτέρω υπηρεσία προτείνει στο Γενικό Γραμματέα της Περιφέρειας την ένταξή τους στο Περιφερειακό Επιχειρησιακό Πρόγραμμα, μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων.
      Σας γνωρίζουμε επίσης ότι σχετική πρόσκληση για την υποβολή προτάσεων στο πλαίσιο του μέτρου 4.2 του ΠΕΠ Κεντρικής Μακεδονίας δημοσιεύτηκε στις 6.8.01 με ισχύ ενός έτους και έχει δοθεί παράταση για ένα ακόμη έτος (έως 7.8.03). Αυτό το διάστημα ο Τελικός Δικαιούχος (Δνση Δημοσίων Έργων Περιφέρειας Κεντρικής Μακεδονίας) ολοκληρώνει τις μελέτες έργων και σε συνεργασία με την Διαχειριστική Αρχή του ΠΕΠ συμπληρώνονται τα σχετικά Τεχνικά Δελτία.
      Επιπροσθέτως σας πληροφορούμε ότι στην ιστοσελίδα για το Γ΄ ΚΠΣ, www.hellaskps.gr  δημοσιεύονται όλα τα μέχρι σήμερα ενταγμένα έργα όλων των τομέων του ΚΠΣ, με τους τίτλους και τους προϋπολογισμούς τους, ανά Περιφέρεια, νομό και ανά Επιχειρησιακό Πρόγραμμα.
      Περισσότερες πληροφορίες για τα ζητήματα της ερώτησης θα δοθούν από τα συνερωτώμενα Υπουργεία Γεωργίας, ΠΕΧΩΔΕ και Ανάπτυξης.
      Ο Υφυπουργός
      Χ.ΠΑΧΤΑΣ»
      22. Στην με αριθμό 3551/2.12.02 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 95991/11.12.02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 3551, που κατατέθηκε στις 2.12.02 από τον Βουλευτή κ. Φώτη Κουβέλη και περιοριζόμενοι στα θέματα της αρμοδιότητάς μας, σας γνωρίζουμε τα ακόλουθα:
      1. Για το εργοστάσιο παραγωγής κεραμεικών προϊόντων «ΒΙΟΚΕΡΑΛ» της εταιρείας TERRA - ΑΕ στο 60 χλμ. Επ. Ο. Λάρισας Συκουρίου, έχουν εγκριθεί περιβαλλοντικοί όροι λειτουργίας με την Απόφαση έγκρισης περιβαλλοντικών όρων της TERRA Α.Ε. «ΒΙΟΚΕΡΑΛ» ( έγγραφο Διεύθυνσης ΕΑΡΘ ΥΠΕΧΩΔΕ α.π 57492/23-7-2001) σύμφωνα με την οποία:
      - το επιτρεπόμενο καύσιμο στις εγκαταστάσεις του εργοστασίου είναι το μαζούτ 
      - η εταιρεία υποχρεούται να προβεί στη σταδιακή αντικατάσταση του μαζούτ από το φυσικό αέριο. Οι προθεσμίες για την προβλεπόμενη σύνδεση με τον κεντρικό αγωγό φυσικού αερίου, είναι: Δεκέμβριος 2003 για το ξηραντήριο και Δεκέμβριος 2005 για τον κλίβανο όπτησης.
      2. Μετά από σχετική καταγγελία του ΣΔΟΕ και αίτημα της υπηρεσίας μας, κλιμάκιο των υπηρεσιών της Νομ. Αυτ. Λάρισας (Δ/νση Βιομηχανίας και Δ/νση Περιβάλλοντος), διενήργησε αυτοψία στο εν λόγω εργοστάσιο και διαπίστωσε ότι εκτός από το επιτρεπόμενο καύσιμο (μαζούτ) γίνεται και χρήση Pet Coke κατά παράβαση της προαναφερόμενης απόφασης, με αποτέλεσμα τη δημιουργία δυσμενών επιδράσεων στο περιβάλλον, εντός και εκτός εργοστασίου και συνέπεια αυτών, τις έντονες διαμαρτυρίες πολιτών της περιοχής.
      Κατόπιν αυτού, σύμφωνα με τις διατάξεις των ν. 2516/97 και ν. 1650/86, με Απόφαση Νομάρχη επεβλήθη στην εν λόγω επιχείρηση πρόστιμο ύψους είκοσι οκτώ χιλιάδων εξακοσίων εβδομήντα (28.670) Ευρώ.
      3. Σε επόμενες αυτοψίες που διενήργησαν οι ίδιες Υπηρεσίες (γ σχετ.), διαπιστώθηκε ότι η εν λόγω βιομηχανία διέκοψε τη χρήση του Pet Coke στις εγκαταστάσεις καύσης και συνέχισε τη χρήση του Μαζούτ σύμφωνα με την προαναφερθείσα απόφαση έγκρισης περιβαλλοντικών όρων της TERRA Α.Ε. «ΒΙΟΚΕΡΑΛ» ( υπ’ αρ. 57492/23.07.01 έγγραφο Δ/νσης ΕΑΡΘ/ΥΠΕΧΩΔΕ)
      4. Στις 18.09.02 και 23.10 02, η εταιρεία TERRA - ΑΕ υπέβαλε στην υπηρεσία μας Τεχνικές μελέτες με τις οποίες ζήτησε να της επιτραπεί η χρήση Pet Coke στις εγκαταστάσεις του εργοστασίου «ΒΙΟΚΕΡΜ». Οι μελέτες κρίθηκαν ελλειπείς και επεστράφησαν, προς συμπλήρωση σύμφωνα με τις απαιτήσεις της ισχύουσας περιβαλλοντικής νομοθεσίας.
      5. Δεδομένου ότι οι σχετικές διαμαρτυρίες για τη χρήση του Pet Coke από την εταιρεία δεν έχουν σταματήσει και το θέμα έχει λάβει τεράστιες διαστάσεις στην τοπική κοινωνία, οι υπηρεσίες του Υπουργείου προτίθενται να διενεργήσουν σύντομα λεπτομερή έλεγχο στις εγκαταστάσεις της. Ο έλεγχος αφορά το χρησιμοποιούμενο καύσιμο και την τήρηση των εγκεκριμένων περιβαλλοντικών όρων της σχετικής προαναφερθείσας Απόφασης (υπ' αρ. 57492/23.07.01 έγγραφο Δ/νσης ΕΑΡΘ/ΥΠΕΧΩΔΕ)
      6. Σύμφωνα με τα αποτελέσματα του ελέγχου, θα κριθούν οι περαιτέρω ενέργειες του Υπουργείου μας.
      Η Υφυπουργός
      Ρ. ΖΗΣΗ»
      23. Στην με αριθμό 3746/6.12.02 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 130656/0092/23.12.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Νίκος Νικολόπουλος, σας γνωρίζουμε τα εξής:
      1) Οι διατάξεις του άρθρου 21 του ν. 293/76 με τις οποίες προβλεπόταν η θεμελίωση χορηγίας προέδρου κοινότητας ή δημάρχου με τετραετή υπηρεσία στις θέσεις αυτές και 16ετή υπηρεσία κοινοτικού ή δημοτικού συμβούλου, αντίστοιχα, είχαν καθαρά μεταβατικό χαρακτήρα και έπαυσαν να ισχύουν από την ημερομηνία ισχύος του νόμου 1205/81 (10-9-1981). Επαναφορά των διατάξεων αυτών μετά μάλιστα παρέλευση εικοσαετίας και πλέον, δεν αντιμετωπίζεται από το Υπουργείο Οικονομίας και Οικονομικών.
      2) Με τις διατάξεις που ψηφίσθηκαν πρόσφατα προβλέπεται ότι χρόνος θητείας δημάρχου ή προέδρου κοινότητας, εφόσον δεν παρέχει τη δυνατότητα θεμελίωσης αυτοτελούς σύνταξης από τις θέσεις αυτές, μπορεί να αξιοποιηθεί συνταξιοδοτικά προσμετρούμενος σε τυχόν υπάρχουσα προγενέστερη ή μεταγενέστερη δημοσιοϋπαλληλική υπηρεσία και μέχρι τη συμπλήρωση 35ετίας. Η ικανοποίηση του αιτήματος για προσμέτρηση του ανωτέρω χρόνου και πέραν της 35ετίας δεν αντιμετωπίζεται από το Υπουργείο Οικονομικών, αφού θα είχε ως αποτέλεσμα η σύνταξη των εν λόγω προσώπων, να υπερβαίνει το 80% των αποδοχών ενέργειας που είναι το ανώτατο όριο σύνταξης για όλους τους υπαλλήλους και λειτουργούς του Δημοσίου.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      24. Στην με αριθμό 3548/2-12-2002 ερώτηση του Βουλευτή κ. Ιωάννη Βαϊνά δόθηκε με το υπ’ αριθμ. 129231/ΙΗ/20-12-2002 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3548/2-12-02 την οποία κατέθεσε ο Βουλευτής κ. Ιωάννης Βαϊνάς και αφορά στην επιχορήγηση της Νομαρχιακής Αυτοδιοίκησης Aιτωλ/vίας για το Πρόγραμμα Σχολικής Στέγης, σας γνωρίζουμε τα ακόλουθα:
      Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το π.δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
      Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
      Η Νομαρχιακή Αυτοδιοίκηση Αιτωλ/νίας θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Δυτικής Ελλάδος. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε. συνολικά για οικόπεδα - κατασκευές και τους ΟΤΑ, για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
      Η Νομαρχιακή Αυτοδιοίκηση Αιτωλ/νίας χρηματοδοτήθηκε εφέτος (2002) για οικόπεδα και κατασκευές σχολ. κτιρίων από το ΠΔΕ του ΥΠΕΠΘ με 733.675,72 ευρώ.
      Η Νομαρχιακή Αυτοδιοίκηση Αιτωλ/νίας στην περίοδο 1999-2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε του ΥΠΕΠΘ και του ΟΣΚ Α.Ε.
      1999
      Για οικόπεδα – κατασκευές				601.000.000 δρχ.
      Για επισκευές					206.000.000 δρχ.
      2000
      Για οικόπεδα - κατασκευές 				430.000.000 δρχ.
      Για επισκευές					150.000.000 δρχ.
      2001
      Για οικόπεδα – κατασκευές				200.000.000 δρχ.
      Η χρηματοδότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ.
      Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Aιτωλ/νίας θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
      Σε ό,τι αφορά στις αγορές οικοπέδων έχουν ζητηθεί, στο πλαίσιο απολογισμού από την ΤΑΣΕ, με σχετικό έγγραφο του ΥΠΕΠΘ αναλυτικά στοιχεία από τη Ν. Αυτοδιοίκηση Αιτωλ/νίας, προκειμένου να σας ενημερώσουμε.
      Ο Υφυπουργός
      ΝΙΚ. ΓΚΕΣΟΥΛΗΣ»
      25. Στην με αριθμό 3233/25-11-2002 ερώτηση του Βουλευτή κ. Μιχάλη Χαλκίδη δόθηκε με το υπ’ αριθμ. 4364/20-12-2002 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 3233/25-11-2002 ερώτηση, που κατατέθηκε στη Βουλή από το Βουλευτή κ. Μ. Χαλκίδη, για τα θιγόμενα σ' αυτή θέματα, σας πληροφορούμε τα εξής:
      Σύμφωνα με τις διατάξεις του άρθρου 19 παρ. 6 του ν. 2910/2001, η αίτηση του εργοδότη προς το Νομάρχη για χορήγηση άδειας εργασίας σε αλλοδαπό, συνοδεύεται από τα κάτωθι:
      α) βεβαίωση του εργοδότη, ότι θα προσλάβει το συγκεκριμένο αλλοδαπό και αναλαμβάνει τις δαπάνες διαβίωσής του μέχρι να λάβει άδεια διαμονής ή αν δεν του χορηγηθεί η άδεια, μέχρι να αποχωρήσει από τη χώρα.
      β) εγγυητική επιστολή τράπεζας ποσού τουλάχιστον ίσου με τις τριμηνιαίες αποδοχές ανειδίκευτου εργάτη, για την κάλυψη των δαπανών τρίμηνης διαβίωσης του αλλοδαπού και ποσού που καλύπτει τις δαπάνες επαναπροώθησης ή απέλασής του στη χώρα προέλευσης.
      Με την παραπάνω νομοθετική διάταξη διασφαλίζεται, αφενός η διαβίωση του αλλοδαπού που μετακαλείται μέχρι να λάβει την άδεια διαμονής του, αφετέρου η φερεγγυότητα του εργοδότη, αλλά και η αποφυγή κατάχρησης των διατάξεων περί μετάκλησης αλλοδαπών.
      Επιπλέον, ο νομοθέτης, κρίνοντας σκόπιμη την κατάθεση εγγυητικής επιστολής για την κάλυψη των δαπανών, επαναπροώθησης/απέλασης του αλλοδαπού, εφόσον συντρέξουν λόγοι που να την υπαγορεύουν, αποσκοπεί στην αποφυγή της επιβάρυνσης του ελληνικού δημοσίου και κατ’ επέκταση του Έλληνα φορολογούμενου, με τις δαπάνες αυτές.
      Ωστόσο, ο νομοθέτης, αναγνωρίζοντας τις ιδιαιτερότητες της αγροτικής οικονομίας και θέλοντας να επιτύχει τη μικρότερη δυνατή επιβάρυνση στον αγροτικό πληθυσμό, με το άρθρο 19 παρ. 2 του ν. 3013/2002, το οποίο συμπλήρωσε το άρθρο 19 παρ. 6 του ν. 2910/2001, περιόρισε το ύψος της εγγυητικής επιστολής για τους αλλοδαπούς που απασχολούνται ως εργάτες γης, στις αποδοχές ενός μηνός του ανειδίκευτου εργάτη.
      Διευκρινίζεται πάντως, ότι στη χώρα μας υπάρχει μεγάλος αριθμός μεταναστών, οι οποίοι σε μεγάλο ποσοστό είναι εργάτες γης. Ως εκ τούτου, η έγκριση για «μετάκληση» αλλοδαπού, δεν μπορεί να δίνεται παρά μόνον αν διαπιστώνεται ότι οι ανάγκες δεν καλύπτονται από τους Έλληνες ή τους ευρισκόμενους ήδη στην Ελλάδα μετανάστες.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      26. Στην με αριθμό 3815/9-12-2002 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 456/3-1-2003 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Ύδρευσης και Αποχέτευσης (Δ6) του ΥΠΕΧΩΔΕ τα εξής:
      1. Η Μελέτη Κτηματογράφησης (που περιλαμβάνει Κτηματολογικούς πίνακες και διαγράμματα) των περιοχών που προβλέπεται να απαλλοτριωθούν κατά μήκος των αγωγών και των οδών που πιθανώς θα διανοιχθούν, του αγωγού από το φράγμα Αστερίου προς Πάτρα, προς οικισμούς Β.Δ. Αχαΐας και ΒΙΠΕ Πάτρας και του διυλιστηρίου, έχει ήδη εκπονηθεί στα πλαίσια της μελέτης με τίτλο «Ύδρευση Πάτρας από τους ποταμούς Πείρο και Παραπείρο. - Αγωγοί υδροδότησης, διυλιστήριο. - Οικονομοτεχνική μελέτη. - Μελέτες Περιβαλλοντικών Επιπτώσεων» και έχει υποβληθεί στην Υπηρεσία για έλεγχο και προώθηση των διαδικασιών κήρυξης απαλλοτριώσεων.
      2. Η Μελέτη Κτηματογράφησης των περιοχών που προβλέπεται να απαλλοτριωθούν για την κατασκευή των φραγμάτων Αστερίου, Βαλμαδούρας και του Ενωτικού τους αγωγού, έχει ήδη προκηρυχθεί, έχουν υποβληθεί εκδηλώσεις ενδιαφέροντος και εκκρεμεί η ανάθεσή της.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      27. Στην με αριθμό 4150/17-12-2002 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. Β-2402/27-12-2002 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 4150/17-12-02 που κατέθεσε στη Βουλή ο Βουλευτής κ. Ευάγ. Μπασιάκος, κατά λόγο αρμοδιότητας του Υπουργείου Μεταφορών και Επικοινωνιών, σύμφωνα και με το αριθμ. πρωτ. Δ13/Α/51334/2312/24-12-02 έγγραφο της Υπηρεσίας Πολιτικής Αεροπορίας σας πληροφορούμε τα παρακάτω:
      Οι πτήσεις των αεροσκαφών της Γενικής Αεροπορίας στο αεροδρόμιο της Τανάγρας πραγματοποιούνται σύμφωνα με όλους τους Κανόνες Ασφαλείας που προβλέπονται από την ισχύουσα Εθνική και Κοινοτική Νομοθεσία, καθώς και τα σχετικά Παραρτήματα της Σύμβασης του Σικάγο.
      Για την εξασφάλιση του υψηλότερου δυνατού επιπέδου ασφαλείας των πτήσεων υπεγράφη μεταξύ της Υπηρεσίας Πολιτικής Αεροπορίας και του ΓΕΑ Μνημόνιο Συνεργασίας στο οποίο περιγράφονται και οριοθετούνται οι αρμοδιότητες των δύο εμπλεκομένων Υπηρεσιών, ενώ παράλληλα εκπονήθηκαν και εφαρμόζονται σχετικές ειδικές διαδικασίες που επιτρέπουν την ασφαλή και απρόσκοπτη εκτέλεση των πτήσεων των αεροσκαφών Γενικής Αεροπορίας.
      Εξάλλου, για τους ίδιους λόγους η Υπηρεσία Πολιτικής Αεροπορίας προέβη στη σύσταση κλιμακίου της που εδρεύει στο εν λόγω αεροδρόμιο.
      Τέλος επισημαίνεται ότι η σύμφωνα με την Υπουργική Απόφαση Δ3/Α/23766 /5390 /20-06-02 μεταφορά του συνολικού αριθμού των αεροσκαφών που δραστηριοποιούνταν στον Κρατικό Αερολιμένα Αθηνών, στο αεροδρόμιο της Τανάγρας, έχει ήδη ολοκληρωθεί.
      Ο Υπουργός
      ΧΡΙΣΤΟΣ ΒΕΡΕΛΗΣ»
      28. Στην με αριθμό 3799/9-12-2002 ερώτηση της Βουλευτού κ. Μαρία Κόλλια - Τσαρουχά δόθηκε με το υπ’ αριθμ. 132245Π.Ε./ΙΗ/2-1-2003 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3799/9-12-2002 την οποία κατέθεσε η Βουλευτής κ. Μαρία Κόλλια - Τσαρουχά και η οποία αναφέρεται στο δικαίωμα κατάθεσης αίτησης μετάθεσης νεοδιοριζόμενων εκπαιδευτικών, σας γνωρίζουμε τα ακόλουθα:
      Σύμφωνα με το άρθρο 7 του π.δ. 100/97 (ΦΕΚ 94 Α΄) απαιτείται από τους εκπαιδευτικούς υπηρεσία ενός έτους στην κατεχόμενη οργανική θέση μέχρι 31 Αυγούστου του έτους κατά το οποίο πραγματοποιούνται οι μεταθέσεις.
      Κατ’ εξαίρεση και μόνο για φέτος σύμφωνα με το αριθμ. Φ. 361.271/74/85452/Δ1/22-8-2002 έγγραφο του ΥΠΕΠΘ οι δάσκαλοι που διορίστηκαν το 2002 και αποσπάστηκαν σε άλλους νομούς ως πλεονάζον προσωπικό θεμελιώνουν δικαίωμα μετάθεσης και λαμβάνουν μονάδες συνθηκών διαβίωσης τις μονάδες του σχολείου που υπηρετούν με απόσπαση.
      Το ΥΠΕΠΘ δε μελετά προς το παρόν τροποποίηση των Προεδρικών διαταγμάτων 50/96 και 100/97, που ρυθμίζουν θέματα μεταθέσεων.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      29. Στην με αριθμό 3832/10-12-2002 ερώτηση του Βουλευτή κ. Βασίλειου Κεδίκογλου δόθηκε με το υπ’ αριθμ. 461/3-1-2003 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΠΑΘΕ ότι στα πλαίσια κατασκευής του αυτοκινητοδρόμου έχει κατασκευασθεί ο Ανισόπεδος Κόμβος Γλύφας και λειτουργεί προ πολλού.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      30. Στην με αριθμό 4181/18-12-2002 ερώτηση του Βουλευτή κ. Βασίλειου Πάππα δόθηκε με το υπ’ αριθμ. 223229/ΔΕ-14312/30-12-2002 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατατέθηκε στη Βουλή από τον Βουλευτή κ. Βασίλειο Πάππα, και αφορά τις ζημιές που προκλήθηκαν από τις έντονες βροχοπτώσεις στις 2 και 3 Δεκεμβρίου στη Σιθωνία Χαλκιδικής, σας γνωρίζουμε ότι προκειμένου να εξετασθεί το αίτημα για κάλυψη δαπανών για αποκατάσταση των ζημιών αυτών πρέπει να υπάρξει σχετική πρόταση από την αρμόδια Περιφέρεια Κεντρικής Μακεδονίας η οποία έχει και την ευθύνη της τελικής εκτίμησης του ύψους των ζημιών.
      Ο Υφυπουργός
      ΧΡΗΣΤΟΣ ΠΑΧΤΑΣ»
      31. Στην με αριθμό 4887/20-1-2003 ερώτηση της Βουλευτού κ. Μαρία Κόλλια – Τσαρουχά, δόθηκε με το υπ’ αριθμ. 6765-ΙΗ/13-2-2003 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4887/20.1.2003, την οποία κατέθεσε η Βουλευτής κ. Μαρία Κόλλια - Τσαρουχά, σχετικά με την αξιοποίηση μέσων που παραχωρήθηκαν στα Κέντρα Περιβαλλοντικής Εκπαίδευσης, σας γνωρίζουμε τα εξής:
      Το Εθνικό Ίδρυμα Νεότητας (Ε.Ι.Ν.) στις 25.2.2000 αγόρασε έξι αυτοκίνητα (Jeep) για τις ανάγκες του Κ.Π.Ε. Σουφλίου, Έβρου, Μουζακίου Καρδίτσας, Αρναίας Χαλκιδικής, Πορροίων Σερρών και Νάουσας με χρήματα του ΥΠ.Ε.Π.Θ. (2ο Κ.Π.Σ.).
      Το κόστος αγοράς ήταν 6.551.000 δραχμές για κάθε αυτοκίνητο. Στη συνέχεια το Ε.Ι.Ν. με απόφαση του Διοικητικού Συμβουλίου του ενέκρινε τη μεταβίβαση των έξι αυτοκινήτων στο ΥΠ.Ε.Π.Θ. αποστέλλοντας και τις έξι άδειες κυκλοφορίας των αυτοκινήτων. Πλην όμως ανέκυψαν διαδικαστικά προβλήματα, σχετικά με τη δυνατότητα χρήσης των αυτοκινήτων και ήδη το ΥΠ.Ε.Π.Θ. βρίσκεται σε συνεννόηση με το Ε.Ι.Ν. προς αντιμετώπιση των παραπάνω ζητημάτων.
      Προωθείται η λύση της δωρεάς των αυτοκινήτων στο ΥΠ.Ε.Π.Θ. ώστε να τεθούν άμεσα προς εξυπηρέτηση του σκοπού για τον οποίο έγινε η αγορά.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»)
    ΠΡΟΕΔΕΥΩΝ (Κωνσταντίνος Γείτονας):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επίκαιρων ερωτήσεων της Πέμπτης 22 Μαΐου 2003. 
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
	1.- Η με αριθμό 628/19-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Στρατηλάτη προς τον Υπουργό Εργασίας και Κοινωνικών Ασφαλίσεων, σχετικώς με την επίλυση ασφαλιστικών προβλημάτων των συνταξιούχων του Οργανισμού Γεωργικών Ασφαλίσεων. 
	2.- Η με αριθμό 634/19-5-2003 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Υγείας και Πρόνοιας, σχετικώς με την προμήθεια φίλτρων αιμοκάθαρσης στα Κρατικά Νοσοκομεία. 
	3.- Η με αριθμό 633/19-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Μεταφορών και Επικοινωνιών, σχετικώς με την εγκατάσταση στο Χορτιάτη Θεσσαλονίκης κεραιών ραδιοτηλεοπτικών μέσων, την ανησυχία των κατοίκων για την άνοδο της ηλεκτρομαγνητικής ακτινοβολίας κλπ..
	4.- Η με αριθμό 631/19-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη- Αικατερινάρη προς τον Υπουργό Γεωργίας, σχετικώς με την νέα Κοινή Αγροτική Πολιτική, τις ρυθμίσεις για την ελληνική γεωργία κλπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
	1.- Η με αριθμό 630/19-5-2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη- Ηλιάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την ολοκλήρωση κατασκευής του οδικού άξονα Ηράκλειο- Βιάννος κλπ.
	2.- Η με αριθμό 623/19-5-2003 επίκαιρη ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τον Υπουργό Μεταφορών και Επικοινωνιών, σχετικώς με την αναβολή των έργων υπογειοποίησης της γραμμής του Προαστιακού Σιδηροδρόμου στο ύψος του Δήμου Αγίων Αναργύρων. 
	3.- Η με αριθμό 632/19-5-2003 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Υγείας και Πρόνοιας, σχετικώς με την ολοκλήρωση των έργων επανακατασκευής του Ογκολογικού Νοσοκομείου Κηφισιάς κλπ..
	4.- Η με αριθμό 625/19-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικώς με το κλείσιμο του εργοστασίου της PALCO, την απόλυση των εργαζομένων κλπ..
	Επίσης έχω την τιμή να σας ανακοινώσω το δελτίο επίκαιρων ερωτήσεων της Παρασκευής 23 Μαΐου 2003. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
	1.- Η με αριθμό 642/20-5-2003 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τους Υπουργούς Μεταφορών και Επικοινωνιών, Δημόσιας Τάξης, σχετικώς με τη λήψη των αναγκαίων μέτρων για την ασφαλή μεταφορά των μικρών παιδιών στα αυτοκίνητα κλπ..
	2.- Η με αριθμό 638/20-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Δημόσιας Τάξης, σχετικώς με την εγκατάσταση κλειστού κυκλώματος τηλεόρασης σε περιοχές της Θεσσαλονίκης, ενόψει της Συνόδου Κορυφής της Ευρωπαϊκής Ένωσης τον Ιούνιο. 
	3.- Η με αριθμό 637/20-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς του Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με τη συμμετοχή της Ελλάδος στη Διεθνή Επιτροπή για τη φαλαινοθηρία. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
	1.- Η με αριθμό 645/20-5-2003 επίκαιρη ερώτηση του Βουλευτή της Νέας Δημοκρατίας κ. Λεωνίδα Λυμπερακίδη προς τους Υπουργούς Εργασίας και Κοινωνικών Ασφαλίσεων, Οικονομίας και Οικονομικών, σχετικώς με την επιδότηση του κόστους εργασίας σε επιχειρήσεις της Θράκης. 
	2.- Η με αριθμό 639/20-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Μεταφορών και Επικοινωνιών, σχετικώς με τη λήψη των αναγκαίων μέτρων για την καλύτερη λειτουργία των αστικών συγκοινωνιών και ιδιαίτερα των μπλε λεωφορείων. 
	3.- Η με αριθμό 635/20-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη δημιουργία νέων χώρων υγειονομικής ταφής των απορριμμάτων στην Αττική, τις αντιδράσεις των κατοίκων κλπ..
	4.- Η με αριθμό 636/20-5-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Ανάπτυξης, σχετικώς με την ανάληψη της πλειοψηφίας των δημοσίων έργων από λίγες εταιρείες, το αδιέξοδο των μικρομεσαίων εργοληπτικών επιχειρήσεων κλπ..
      Κυρίες και κύριοι συνάδελφοι, έχω την τιμή να μεταφέρω στο Σώμα και να παρακαλέσω να συμφωνήσετε στην ομόφωνη πρόταση της Διάσκεψης των Προέδρων, η συνεδρίαση του κοινοβουλευτικού ελέγχου της Παρασκευής 23/5 να πραγματοποιηθεί την Πέμπτη 22/5 και ώρα 10.30΄.
	Συμφωνεί το Σώμα; 
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
	ΠΡΟΕΔΡΕΥΩΝ (Κωνσταντίνος Γείτονας): Το Σώμα συμφώνησε ομοφώνως.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
	Θα γίνει προεκφώνηση των νομοσχεδίων που είναι εγγεγραμμένα στην ημερήσια διάταξη.
	Υπουργείου Οικονομίας και Οικονομικών.
	Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
	Το νομοσχέδιο θα συζητηθεί κατά τη σημερινή συνεδρίαση.
	Υπουργείου Εξωτερικών.
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας σταθεροποίησης και σύνδεσης μεταξύ των Ευρωπαϊκών Κοινοτήτων και των Κρατών-Μελών τους αφ’ ενός και της πρώην Γιουγκοσλαβικής Δημοκρατίας της Μακεδονίας αφ’ ετέρου, μετά την συνημμένων δηλώσεων και της Τελικής Πράξης αυτής».
	Στην Διαρκή Επιτροπή ψηφίστηκε κατά πλειοψηφία. Η Νέα Δημοκρατία είπε «ΝΑΙ». 
	ΑΓΓΕΛΟΣ ΤΖΕΚΗΣ: Κρατείται. 
	ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία. 
	Επανερχόμεθα στη συζήτηση του σχεδίου νόμου του Υπουργείου Οικονομίας και Οικονομικών. 
      Θα γίνει η συζήτηση και ψήφιση ενιαία, όπως γνωρίζετε, επί της αρχής, των άρθρων και του συνόλου του σχεδίου νόμου: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
    Το νομοσχέδιο αυτό, υπενθυμίζω ότι συζητήθηκε και ψηφίστηκε στην αρμόδια Διαρκή Επιτροπή, σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μια ενιαία συνεδρίαση, όπως ορίζουν το Σύνταγμα και ο Κανονισμός της Βουλής, στις προαναφερθείσες διατάξεις του, με τις τροπολογίες.  Υπάρχουν δύο τροπολογίες Υπουργών και τέσσερις εμπρόθεσμες Βουλευτών. Επισημαίνω ιδιαίτερα ότι τόσο οι εισηγητές όσο και οι συνάδελφοι κατά τις ομιλίες τους θα πρέπει να αναφερθούν και στις τροπολογίες. 
	 ΑΓΓΕΛΟΣ ΤΖΕΚΗΣ: Πότε κατατέθηκαν οι υπουργικές τροπολογίες, κύριε Πρόεδρε;
	ΠΡΟΕΔΡΕΥΩΝ (Κωνσταντίνος Γείτονας): Από τις 16/5, κύριε Τζέκη. Πρέπει να τις έχετε λάβει.
	Η Διάσκεψη των Προέδρων αποφάσισε να διατεθεί συνολικός χρόνος έξι ωρών: τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων. Υπενθυμίζω ότι η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης –το τονίζω- έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
	Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση του νομοσχεδίου ο Βουλευτής Α΄ Αθηνών κ. Γεώργιος Αλογοσκούφης. 
	Επίσης, από το Κομμουνιστικό Κόμμα ορίζεται ως Κοινοβουλευτικός Εκπρόσωπος ο Βουλευτής κ. Άγγελος Τζέκης και από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο κ. Παναγιώτης Λαφαζάνης. 
	Το λόγο έχει η κ. Μαρία Αρσένη, εισηγήτρια του ΠΑΣΟΚ.
	 ΜΑΡΙΑ ΑΡΣΕΝΗ: Πόσο χρόνο έχω, κύριε Πρόεδρε; 
	ΠΡΟΕΔΡΕΥΩΝ (Κωνσταντίνος Γείτονας): Έχετε δεκαπέντε λεπτά και συνήθως υπάρχει ανοχή, μικρή βέβαια. Ορίστε, έχετε το λόγο.
	ΜΑΡΙΑ ΑΡΣΕΝΗ: Ευχαριστώ, κύριε Πρόεδρε.
	Κυρίες και κύριοι συνάδελφοι, κάθε ενασχόληση της Ολομέλειας του Κοινοβουλίου μας με θέματα που σχετίζονται με το χρηματιστήριο διεξάγεται υπό το βάρος των δραματικών εξελίξεων της προηγούμενης τριετίας, που οδήγησαν στη ραγδαία πτώση των χρηματιστηριακών αξιών και στις αρνητικές επιπτώσεις που σημειώθηκαν στην ελληνική οικονομία και ιδιαίτερα στο ευρύτερο επενδυτικό κοινό των μικροκαταθετών. Αυτή η φόρτιση διακατέχει και εμένα αυτήν τη στιγμή, που θα επιχειρήσω να σας εισηγηθώ το υπό συζήτηση νομοσχέδιο.
      Θετικό σημείο στην όλη υπόθεση αποτελούν αναντίρρητα οι σχετικά πρόσφατες δηλώσεις του Υπουργού Οικονομίας και Οικονομικών, ο οποίος με τόλμη και με σαφήνεια επεσήμανε το πλαίσιο των ευθυνών και τους υπεύθυνους για τη σημαντικότατη αυτή οικονομική περιπέτεια που σημειώθηκε στη χώρα μας. Οι δηλώσεις αυτές της πολιτικής ηγεσίας του αρμόδιου Υπουργείου για τα χρηματιστηριακά πράγματα αποδεικνύουν ότι διαθέτει σαφή και αποκρυσταλλωμένη γνώση των όρων και των συνθηκών και παραπέρα, ότι διαθέτει τη βούληση ώστε να αποτρέψει την επανάληψη παρόμοιων καταστάσεων στο παρόν και στο μέλλον.
      Κυρίες και κύριοι συνάδελφοι, παρ’ όλη την όποια φόρτιση που μας διακατέχει, είναι ανάγκη να κοιτάξουμε προς το μέλλον. Το χρηματιστήριο είναι και θα παραμείνει ένας από τους βασικούς παράγοντες επηρεασμού και διαμόρφωσης των οικονομικών εξελίξεων κι επομένως η ευθύνη της Κυβέρνησης και του Κοινοβουλίου στην παρούσα περίοδο είναι η συνεχής προσπάθεια, προκειμένου  να συγκροτηθεί ένα νομοθετικό πλαίσιο σύγχρονο και αποδοτικό, χωρίς αγκυλώσεις, με τις απαραίτητες δικλείδες ασφαλείας και χωρίς σύγχυση αρμοδιοτήτων που αποδυναμώνουν ή ακόμη και ναρκοθετούν την ομαλή λειτουργία των χρηματιστηρίων και των αγορών στην χώρα μας. 
    Προς αυτήν την κατεύθυνση, νομίζω ότι πολύ σωστά κινείται το υπό συζήτηση νομοσχέδιο. Κύριος στόχος του είναι η αποσαφήνιση της σχέσης μεταξύ του εποπτεύοντος Υπουργείου, της Επιτροπής Κεφαλαιαγοράς των χρηματιστηρίων και των αγορών υπό τις νέες συνθήκες ιδιωτικοποίησης των χρηματιστηρίων. Προς την κατεύθυνση αυτή προβλέπεται ο περιορισμός του αρμόδιου Υπουργείου στην προώθηση του καθαρά νομοθετικού έργου απέχοντας από την έκδοση λογιστικών αποφάσεων. Το έργο της εφαρμογής της νομοθεσίας των χρηματιστηρίων και των κανονιστικών και διοικητικών αρμοδιοτήτων περιέρχεται εξ ολοκλήρου στην Επιτροπή Κεφαλαιαγοράς. Το χρηματιστήριο λειτουργεί πλέον ως αμιγές νομικό πρόσωπο ιδιωτικού δικαίου ως προς τη λειτουργία του και ως προς τις σχέσεις τους με τις χρηματιστηριακές εταιρείες και τις εισηγμένες εταιρείες. 
     Βασικό παράγοντα της λειτουργίας των χρηματιστηρίων και των αγορών αποτελεί ο κανονισμός λειτουργίας. Ο κανονισμός συντάσσεται από το χρηματιστήριο και υποβάλλεται προς έγκριση στην Επιτροπή Κεφαλαιαγοράς η οποία δεν έχει τη διακριτική ευχέρεια μη έγκρισης του κανονισμού. Η Επιτροπή Κεφαλαιαγοράς ελέγχει τον κανονισμό μόνο ως προς τη νομιμότητα προς το ισχύον νομικό πλαίσιο. 
     Με το σχέδιο νόμου ξεκαθαρίζεται επίσης το καθεστώς εισαγωγής αξιών στο χρηματιστήριο και των πληροφοριακών δελτίων που απευθύνονται προς το επενδυτικό κοινό. Καταργούνται μια σειρά διατάξεων υφισταμένων νόμων και διαταγμάτων που είτε έχουν περιπέσει σε αδράνεια είτε δημιουργούν σύγχυση αρμοδιοτήτων είτε αντιμάχονται τις διατάξεις του συζητούμενου νομοσχεδίου. Προβλέπει επίσης, μεταβατική περίοδο δώδεκα μηνών για τον εναρμονισμό των υφιστάμενων σχημάτων προς τις διατάξεις του σχεδίου νόμου. Με τη σύνταξη αυτού του νόμου έχουν ληφθεί υπόψη όλες οι σχετικές οδηγίες της Ευρωπαϊκής Ένωσης προς τις οποίες έχουν εναρμονιστεί οι διατάξεις του. Αυτός βεβαίως είναι και ένας από τους βασικούς στόχους αυτού του νομοσχεδίου. 
     Εν κατακλείδι, μπορούμε να τονίσουμε ότι με το παρόν νομοσχέδιο απελευθερώνεται πλήρως η χρηματαγορά στη χώρα μας και ιδιωτικοποιείται η λειτουργία των χρηματιστηρίων. Αυτή η προοπτική φέρεται υπό τις παρούσες συνθήκες ως αναγκαία απαραίτητη και επιβεβλημένη και πιστεύω και αποτελεσματική χωρίς να είναι απαλλαγμένη, κατά την προσωπική μου άποψη, από κάποιους κινδύνους. Με προβληματίζει το γεγονός ότι στο μετοχικό κεφάλαιο του χρηματιστηρίου θα συμμετέχουν μεγάλοι θεσμικοί επενδυτές και κυρίως τραπεζικά ιδρύματα.  Το γεγονός αυτό πιστεύω ότι δεν πρέπει να μας οδηγεί σε εφησυχασμό δεδομένου ότι είναι γνωστός ο ρόλος των τραπεζών στα δρώμενα στη Σοφοκλέους κατά την περίοδο του 1999, όταν κάλυπταν και προωθούσαν προς εισαγωγή τις γνωστές εταιρείες «φούσκες», προκειμένου να έχουν τις απαραίτητες οικονομικές απολαβές. 
     Πιστεύω ότι, για να λειτουργήσουν ομαλά οι αγορές υπό τις νέες συνθήκες, απαραίτητη ρήτρα αποτελούν οι αξιόπιστοι ελεγκτικοί μηχανισμοί που σήμερα σε μεγάλο βαθμό δεν ανταποκρίνονται στο έργο τους. Ο κ. Αλαμάνος, Πρόεδρος του Σώματος Ορκωτών Ελεγκτών Λογιστών, σε πρόσφατη δημόσια δήλωσή του τόνισε οι έλεγχοι είναι τυπικοί και όχι ουσιαστικοί από τη στιγμή που οι επιχειρήσεις διαπραγματεύονται με τους ορκωτούς λογιστές την αμοιβή τους και μπορούν να προσλάβουν ή να απομακρύνουν τον ορκωτό λογιστή. Το καμπανάκι του κινδύνου έχει ήδη ηχήσει. Το ίδιο συμβαίνει και με τους φορολογικούς ελέγχους όπου δεν μπορούμε να ισχυριστούμε ότι σε όλες τις περιπτώσεις ανταποκρίνονται στις υποχρεώσεις τους. 
	Είναι, όμως, ενθαρρυντικές οι πρόσφατες δηλώσεις του αρμόδιου Υπουργού κ. Χριστοδουλάκη σε ημερήσια εφημερίδα στις 30 Απριλίου. Βεβαιώνει ότι το καθεστώς του ελέγχου θα επανεξεταστεί, ώστε να προστατευθεί η εθνική οικονομία και οι επενδυτές του χρηματιστηρίου από πιθανές νέες περιπέτειες.
	Δείγμα αυτών των προθέσεων καταγράφεται σαφέστατα και στο παρόν σχέδιο νόμου όπου προβλέπεται ότι οι φορολογικοί έλεγχοι εταιρειών προς εισαγωγή πρέπει να είναι επικυροποιημένοι και οπωσδήποτε μέσα στο προηγούμενο δεκάμηνο από την περίοδο εισαγωγής.
	Θα ήταν παράλειψη εάν δεν επισημαίναμε ότι το παρόν νομοσχέδιο δεν αποτελεί μία επιμέρους ενέργεια, αλλά είναι μέρος μιας συνολικής πολιτικής που προωθεί το συνολικό ανασχεδιασμό, τον εκσυγχρονισμό και την προσαρμογή του θεσμικού πλαισίου λειτουργίας των αγορών και των χρηματιστηρίων. 
	Η προσπάθεια αυτή αποτελεί ανάγκη των καιρών σε διεθνές επίπεδο και είναι αποτέλεσμα κατασταλαγμένης εμπειρίας των όσων συνέβησαν στην εγχώρια χρηματιστηριακή αγορά τα τελευταία χρόνια.
	Στο πλαίσιο αυτό θα μπορούσαμε να καταγράψουμε συνοπτικά τα βασικά στοιχεία της νέας συνολικής πολιτικής που αφορά τις χρηματαγορές, τους ελέγχους και τη νέα φιλοσοφία για τη διοίκηση των επιχειρήσεων. 
	Πρώτο στοιχείο αποτελεί η εταιρική διακυβέρνηση που αφορά στον τρόπο που συγκροτούνται και εξασκούν τη λειτουργία τους οι διοικήσεις των επιχειρήσεων.
	Δεύτερο στοιχείο αποτελεί το νέο θεσμικό πλαίσιο για τη λογιστική τακτοποίηση και τους λογιστικούς ελέγχους.
	Τρίτο στοιχείο είναι η συγκρότηση ανεξάρτητης λογιστικής αρχής.
	Το πλαίσιο συμπληρώνεται με την εισαγωγή στη χώρα μας των εταιρικών ομολόγων.
	Όλα αυτά αποδεικνύουν ότι η Κυβέρνηση και το αρμόδιο Υπουργείο έχουν πλήρη γνώση των θεμάτων και των προβλημάτων και διαθέτουν τη βούληση για την επίλυσή τους. 
      Για το λόγο αυτό πιστεύω ότι το νομοσχέδιο πρέπει να τύχει της μεγαλύτερης δυνατής πλειοψηφίας, γεγονός που θα αποδείξει ότι το Κοινοβούλιο είναι αποφασισμένο να γυρίσει σελίδα, να σηματοδοτήσει μία νέα περίοδο στο χρηματιστηριακό χώρο επωφελή για τις επιχειρήσεις, τους επενδυτές και την εθνική οικονομία. 
	Ευχαριστώ για την προσοχή σας.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε –για να τις λάβουν υπόψη τους οι εισηγητές- κάποιες διορθώσεις. Θέλετε να τις ανακοινώσετε τώρα; Έχω δώσει εντολή να διανεμηθούν. Παρακαλώ να τις αναγνώσετε για να καταχωριστούν στα Πρακτικά.
	ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, σας ευχαριστώ που μου δίνετε το λόγο.
	Στη διάρκεια της συζήτησης στη Διαρκή Επιτροπή είχαμε δεχθεί από πολλές πτέρυγες διάφορα ζητήματα, τα οποία η Κυβέρνηση συγκράτησε και επανέρχεται δίνοντας, νομίζω, μία θετική εξέλιξη στις παρατηρήσεις που είχαν γίνει. Με την ευκαιρία αυτή κάνουμε και ορισμένες διορθώσεις. 
	Οι διορθώσεις αυτές έχουν ως εξής: 
	(Στο σημείο αυτό ο Υπουργός Οικονομίας και Οικονομικών κ. Νικόλαος Χριστοδουλάκης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «							Αθήνα, 21 Μαΐου 2003
     Διορθώσεις
     Στο Σχέδιο Νόμου «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας».
     Στο τίτλο του νομοσχεδίου προστίθενται οι λέξεις «και άλλες διατάξεις»
     Άρθρο 1
     * Στην παράγραφο 2 και στον 8ο στίχο μετά τις λέξεις «εταιρείας αυτής με το» τίθενται οι λέξεις «υφιστάμενο κατά τη δημοσίευση του νόμου αυτού».
     * Στο τέλος της ίδιας παραγράφου προστίθεται εδάφιο ως εξής:
     «Με κοινή απόφαση των Υπουργών Οικονομίας και Οικονομικών και Δημόσιας Διοίκησης και Αποκέντρωσης καθορίζονται οι όροι, οι προϋποθέσεις και τα Υπουργεία ή νομικά πρόσωπα δημοσίου δικαίου, στα οποία θα μεταφερθεί, το κατά την κρίση του Δ.Σ. του Χ.Α.Α. πλεονάζον προσωπικό και θα ενταχθεί με το ίδιο καθεστώς εργασιακής σχέσης.
     * Στο τέλος της παραγράφου 5 του άρθρου 1 προστίθενται εδάφια ως εξής:
     «Οι διατάξεις αυτές εφαρμόζονται και για τη μεταβίβαση των μετοχών εταιρείας που συμμετέχει στο μετοχικό κεφάλαιο του Χρηματιστηρίου με ποσοστό τουλάχιστον 20%. Οι διατάξεις των παραγράφων 7 και 8 του άρθρου 3 του ν. 1806/1988 εφαρμόζονται αναλόγως».
     Άρθρο 9
     Στο άρθρο 9 προστίθενται εδάφιο ως εξής:
     «Ειδικώς το Χ.Α.Α. όταν του ανατίθεται σχετική εντολή επικουρείται στο έργο του από το Χρηματιστηριακό Κέντρο Θεσσαλονίκης».
     Άρθρο 12
     * Στην παράγραφο 1 ο αριθμός του άρθρου που αντικαθίσταται αντί «Άρθρο 15» τίθεται «Άρθρο 5».»)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Νικολόπουλος.
      NIΚΟΛΑΟΣ ΝΙΚΟΛΟΠΟΥΛΟΣ: Κυρίες και κύριοι συνάδελφοι, είναι μία ακόμα μέρα που οι πολίτες με αγωνία παρακολουθούν από τα μέσα ενημέρωσης να κλείνουν επιχειρήσεις και να πλεονάζει προσωπικό. 
      Σήμερα με αυτήν την ανακοίνωση του Υπουργού Εθνικής Οικονομίας και πάλι προ οφθαλμών μας βρίσκεται ακριβώς ένα ίδιο ζήτημα, ένα ίδιο πρόβλημα. Κατά πάσα πιθανότητα -έτσι εγώ κατάλαβα από την ανακοίνωση- θα περισσεύσει προσωπικό. Βέβαια, προς τη σωστή κατεύθυνση ήταν η ανακοίνωση που ακούσαμε σήμερα από τον Υπουργό, αλλά δεν μπορεί παρά να συνδεθεί με το όλο κλίμα. Όλο καινούργιες θέσεις εργασίας χάνονται. Και εκείνες που υπήρχαν φαίνεται ότι είχαν δημιουργηθεί για ευκαιριακές ή μικροπολιτικές ανάγκες.
      Κυρίες και κύριοι συνάδελφοι, η λειτουργία της κεφαλαιαγοράς αποτελεί έναν από τους ακρογωνιαίους λίθους της αναπτυξιακής προσπάθειας κάθε οικονομίας. Αυτήν τη θεμελιώδη λειτουργία της οικονομικής ανάπτυξης διατάραξε η Κυβέρνηση τα προηγούμενα χρόνια με το σκάνδαλο του χρηματιστηρίου. Έρχεται τώρα να βάλει την οριστική ταφόπλακα σαν να μη διδάχθηκε τίποτα, σαν να μην έγινε τίποτα σε αυτόν τον τόπο. Σε μια εποχή όπου τα σημάδια της ύφεσης είναι πλέον ορατά το θεσμικό πλαίσιο λειτουργίας του χρηματιστηρίου είναι μια πολύ σοβαρή υπόθεση.
      Η Κυβέρνηση στην αρμόδια επιτροπή της Βουλής για να υποστηρίξει αυτό το σχέδιο νόμου που συζητάμε σήμερα, ένα σχέδιο νόμου που μας έδωσε την εντύπωση ότι έρχεται να καλύψει παλιά σκάνδαλα που παρατηρήθηκαν και την απορρύθμιση της χρηματιστηριακής αγοράς, προσπάθησε να μας καθησυχάσει. «Μη φοβάστε» μας είπε. «Ουσιαστικά ακόμα και αν ο νόμος γίνει, δεν θα ισχύσει. Και όταν γίνει ο νόμος, δεν θα γίνουν άλλα ιδιωτικά χρηματιστήρια. Θα μείνει το μονοπώλιο». Αν μη τι άλλο, με αυτήν την ομολογία η Κυβέρνηση κατάφερε να συμφωνήσουμε όλοι πως πρόκειται για μια αναξιόπιστη κυβέρνηση και πως αυτός ο τόπος δεν κυβερνάται αλλά τον νέμονται κομματικά στελέχη και κομματικοί φίλοι.
      Από το σχέδιο νόμου που συζητείται αλλά και από τις μέχρι τώρα εισηγήσεις από πλευράς της Κυβέρνησης, κατέστησαν προφανείς η ανακολουθία, ο εμπαιγμός, οι αντιφάσεις.  Είναι αρκετό να ρίξει κάποιος μια ματιά στα Πρακτικά της Νομοπαρασκευαστικής Επιτροπής και ιδίως στα όσα ακούσαμε από τον κύριο Υπουργό των Οικονομικών σε συνδυασμό με τα λεχθέντα από τον αντιπρόεδρο της Επιτροπής Κεφαλαιαγοράς. 
      Για παράδειγμα, κάνει λόγο ο κύριος Υπουργός για την –σας διαβάζω- «ανάκτηση της εμπιστοσύνης των επενδυτών, οι οποίοι θα λαμβάνουν, με τα όσα εισηγείται το παρόν σχέδιο νόμου, καλύτερη πληροφόρηση» για να τον διαψεύσει αμέσως μετά από λίγο ο υφιστάμενός του κ. Βουσβούνης, λέγοντας ότι οι προϋποθέσεις εισαγωγής εταιρειών στο χρηματιστήριο δεν καθορίζονται ούτε από το ίδιο το χρηματιστήριο ούτε από την Επιτροπή Κεφαλαιαγοράς, αλλά από το προεδρικό διάταγμα 350/85. Επιβεβαιώνει δηλαδή η Επιτροπή Κεφαλαιαγοράς ότι με το παρόν σχέδιο νόμου δεν αλλάζει τίποτα, δεν λαμβάνεται κανένα πρόσθετο και αναγκαίο μέτρο για την προστασία των επενδυτών στο ιδιαίτερα ευαίσθητο και κρίσιμης σημασίας θέμα της εισαγωγής εταιρειών στο χρηματιστήριο.
      Ως όψιμοι εραστές του καπιταλισμού πρέπει να γνωρίζουν οι της κυβερνητικής παρατάξεως ότι η ελεύθερη οικονομία είναι πάνω απ’ όλα απολογισμός και ευθύνη. Μετά από τόσο καιρό δείξτε μας ένα κυβερνητικό στέλεχος, στο οποίο να έχουν αποδοθεί ευθύνες. Απλά, λοιπόν, σήμερα συντελείται η μεταφορά αρμοδιοτήτων από το χρηματιστήριο στην Επιτροπή Κεφαλαιαγοράς κυρίως ενόψει της πώλησης των μετοχών της ΕΧΑΕ.
      Η πασίδηλη και όχι άγνωστη πραγματικότητα είναι ότι το σχέδιο νόμου εισάγεται για να καλύψει όσα συνέβησαν στο προηγούμενο χρονικό διάστημα. Ενώ μέχρι σήμερα το χρηματιστήριο ήλεγχε εάν οι εταιρείες προς εισαγωγή πληρούν για παράδειγμα την προϋπόθεση σύμφωνα με το π.δ. 350/85 περί ικανοποιητικής περιουσιακής διάρθρωσης της εταιρείας κατά το χρόνο υποβολής της αίτησης εισαγωγής, τώρα με το παρόν σχέδιο νόμου η αρμοδιότητα αυτή μεταφέρεται στην Επιτροπή Κεφαλαιαγοράς. 
      Κυρίες και κύριοι συνάδελφοι, είναι πασιφανές ότι η ανάκτηση εμπιστοσύνης των επενδυτών και η καλύτερη πληροφόρηση των επενδυτών, την οποία επικαλέστηκε ο Υπουργός κ. Χριστοδουλάκης, δεν υπηρετούνται με την ανάληψη της αρμοδιότητας αυτής από την Επιτροπή Κεφαλαιαγοράς. 
      Εφόσον, λοιπόν, η ίδια η Επιτροπή Κεφαλαιαγοράς διά του στόματος του κ. Βουζβούνη εντοπίζει το πρόβλημα, ότι είναι δηλαδή κατ’ ουσίαν αρμοδίως αναρμοδία, γεννάται το ερώτημα γιατί δεν εισηγήθηκε στον κύριο Υπουργό σχετικά, ώστε να συμπεριληφθούν οι δέουσες διατάξεις. Δεν χρειάζεται νομίζω απάντηση. Καθένας καταλαβαίνει γιατί απουσιάζουν πλήρως διατάξεις που να αποσαφηνίζουν ή να υποχρεώνουν την Επιτροπή Κεφαλαιαγοράς ή τον όποιο αρμόδιο φορέα για την εξέταση των προϋποθέσεων εισαγωγής. Να αποσαφηνίζει πλήρως τα κριτήρια αξιολόγησης για την πλήρωση των προϋποθέσεων εισαγωγής. 
      Ποια συμφέροντα εξυπηρετούνται έτσι; Γιατί αυτή η πεισματική άρνηση της Κυβέρνησης να χαλιναγωγήσει την Επιτροπή Κεφαλαιαγοράς, όταν η τελευταία μάλιστα έχει λειτουργήσει και συνεχίζει να λειτουργεί πλημμελώς και αναποτελεσματικά; Αυτό δεν θα ήταν προτιμότερο αντί να την οπλίζει με ισχυρότερες εξουσίες, χωρίς να ενδιαφέρεται καθόλου για την προστασία των επενδυτών και της ανάπτυξης της χώρας, που θα μπορούσε να χρηματοδοτηθεί μέσα από το χρηματιστήριο; Πολλά τα γιατί που δεν πήραμε απάντηση.
      Ισχυρίζεται η Κυβέρνηση και επί λέξει είπε ο κύριος Υπουργός, ότι το σχέδιο νόμου πρώτα απ’ όλα, περιλαμβάνει τους νέους κανόνες της λεγόμενης εταιρικής διακυβέρνησης. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το προηγούμενο νομοσχέδιο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Ναι, αλλά είπατε ότι μ’ αυτήν τη λογική θα λειτουργήσει. 
      Την ίδια στιγμή όμως, κύριε Υπουργέ, ο κ. Αλεξάκης ξεκάθαρα δήλωσε στην επιτροπή ότι δεν υπάρχουν τέτοιες διατάξεις στο σχέδιο νόμου, αλλά εννοείται. Τι πάει να πει εννοείται; Νομολογούμε ή παίρνουμε μαθήματα από υψηλόμισθους κομματικούς ανευθυνοϋπεύθυνους;
      Θυμίζουμε ότι ακούστηκε και αυτό πως έφταιγε ο μακαρίτης ο Κουνιάκης και όχι ο Αλεξάκης. Ποιον από τους δυο να πιστέψουμε; Ή να θυμηθούμε ότι το ψάρι βρωμάει από το κεφάλι; Και έστω ότι δεν συμβαίνει αυτό, τότε γιατί για παράδειγμα δίνεται η δυνατότητα σε επενδυτές ή σε ομάδες επενδυτών με κοινά συμφέροντα, να αποκτήσουν χωρίς ιδιαίτερη δυσκολία τον έλεγχο των ανωνύμων χρηματιστηρίων και κατ’ ακολουθία και των αγορών και πάει λέγοντας; 
      Σ’ αυτήν τη σήψη εμπλέξατε και τις τράπεζες, γιατί κατά κύριο λόγο, με τη βοήθεια κάποιων αμαρτωλών τραπεζών, της Αγροτικής, της Εμπορικής, διεπράχθη αυτό το οικονομικό έγκλημα. Και το κακό είναι ότι δεν μαθαίνει η Κυβέρνηση από τα λάθη της.
      Σε μια εποχή δύσκολη η Εμπορική Τράπεζα επαναδραστηριοποιεί την Τράπεζα Επενδύσεων, τοποθετώντας στελέχη με μισθούς πολλών εκατομμυρίων και το χειρότερο απ’ όλα, είναι ότι συνεχίζει τη σκανδαλώδη πολιτική της σπατάλης.
      Κυρίες και κύριοι συνάδελφοι, 20 δισεκατομμύρια στοίχισε η μετατροπή σε λατινικούς χαρακτήρες της επωνυμίας της Εμπορικής Τράπεζας, για να φτιάξει ένα λογότυπο το οποίο δεν μπορεί να διαβάσει κανείς.
     Επιβεβαιώνεται, λοιπόν, η Νέα Δημοκρατία που διέγνωσε την ανυπαρξία στο παρόν σχέδιο νόμου της υποχρεωτικής εφαρμογής των αρχών της εταιρικής διακυβέρνησης, αλλά και των κανόνων αποτροπής χρήσης εσωτερικής πληροφόρησης, σύγκρουση συμφερόντων ανάμεσα σε μετόχους του χρηματιστηρίου και εισηγμένου σε αυτό εταιρειών καθώς και την ανάγκη εγκατάστασης αδιαμφισβήτητων συνθηκών διαφάνειας, αντικειμενικής ενημέρωσης και χρηστής λειτουργίας.
     Ομολογείται αυτή η παρατήρηση της Νέας Δημοκρατίας ακόμα και από τον Αντιπρόεδρο της Επιτροπής Κεφαλαιαγοράς. Αποκαλύπτοντας είπε ότι εναπόκειται όχι στα χαρτιά αλλά στον Πρόεδρο και στην εκτελεστική επιτροπή της Επιτροπής Κεφαλαιαγοράς να εμφυσήσουν ένα ορισμένο πνεύμα και ορισμένες αρχές λειτουργίας αποφυγής καταστάσεων σύγκρουσης συμφερόντων κλπ.. 
     Είναι δυνατόν η Κυβέρνηση να ισχυρίζεται ότι με τη μεταφορά αρμοδιοτήτων από το χρηματιστήριο και εν τέλει με τη συγκέντρωση των νομοθετικών εποπτικών, ελεγκτικών και κατασταλτικών αρμοδιοτήτων και εξουσιών στην επιεικώς αναποτελεσματική, όπως έχει αποδειχθεί μέχρι σήμερα, Επιτροπή Κεφαλαιαγοράς θα μετατρέψει τους διοικούντες και όσους διόρισε σε αυτήν ή όσους άλλους κομματικούς πρόκειται να διορίσει σε αυτήν σε αντικειμενικούς θεματοφύλακες των νόμων και των θεσμών του χρηματιστηρίου; Είναι δυνατόν να μας πείσει η Κυβέρνηση ότι η Επιτροπή Κεφαλαιαγοράς θα λειτουργεί ως ανεξάρτητος φορέας, αφού μέχρι τώρα αυτό δεν το έπραξε; 
     Μα, σχέδιο νόμου είναι αυτό ή απόπειρα κάλυψης σκανδάλων μονιμοποίησης εγκαθέτων και αποπροσανατολισμού; Τι εξυγιαίνει; Ποια προβλήματα επιλύει και πώς; Γιατί η Κυβέρνηση καθυστερεί την κωδικοποίηση; Ποιος είναι ο σκοπός του παρόντος σχεδίου νόμου; Η Κυβέρνηση δικαιολογείται ότι το σχέδιο νόμου εισάγεται αυτήν τη στιγμή επειδή τώρα ολοκληρώνεται η διαδικασία ιδιωτικοποίησης του χρηματιστηρίου, χωρίς όμως να έχει ιδιαίτερη σημασία αν είναι δημόσιος ή ιδιωτικός ο χαρακτήρας του. Επιβεβαίωσε δηλαδή η Κυβέρνηση, πέφτοντας σε αντίφαση, διπλά τη Νέα Δημοκρατία. Όμως, όταν είπαμε –μπορούμε να επικαλεστούμε τα Πρακτικά της επιτροπής- ότι η εύρυθμη λειτουργία των κεφαλαιαγορών και ειδικότερα του Χρηματιστηρίου Αξιών δεν πρέπει να εξαρτάται από το αν αυτό είναι κρατική ή ιδιωτική ιδιοκτησία, κατέστη αναμφισβήτητο ότι η μόνη εμφανής επιδίωξη του σχεδίου νόμου –όπως προέκυψε και στην εισηγητική του έκθεση- είναι η ενίσχυση του κρατικού προϋπολογισμού από την πώληση του ποσοστού των μετοχών της ΕΧΑΕ που κατέχει το δημόσιο σε μικρό αριθμό και μάλιστα επιλεγμένων τραπεζών. 
     Για ποιον ανταγωνισμό μιλά η Κυβέρνηση και ο κύριος Υπουργός, όταν οι ίδιοι εκτιμούν –ουσιαστικά δηλώνουν απερίφραστα- ότι το χρηματιστήριο θα παραμείνει μονοπώλιο; Είναι προφανές ότι η Κυβέρνηση δεν ενδιαφέρεται για την εξασφάλιση συνθηκών υγιούς ανταγωνισμού και αποφυγής συνθηκών μονοπωλιακού χαρακτήρα. Αυτό μόνο η Κυβέρνηση του ΠΑΣΟΚ θα μπορούσε παγκοσμίως να διαπράξει. Φέρνει ένα σχέδιο νόμου στη Βουλή για να ψηφιστεί, για να γίνει νόμος του κράτους και εφησυχάζει τους ενδιαφερόμενους. Λέει «μη φοβάστε, δεν θα έχει καμία επίπτωση αυτός ο νόμος, γιατί όσα αναφέρει δεν θα ισχύσουν». Το σχέδιο νόμου είναι όχι μόνο πρώιμο που προσπαθεί δήθεν να εμφανιστεί ότι εφαρμόζει την ειδική νομοθεσία, τις επικείμενες οδηγίες της Ευρωπαϊκής Ένωσης, αλλά και ατελές ακόμα και στην ουσία του. Για παράδειγμα στο σημείο που έπρεπε να καθορίζεται σαφώς ένα θεσμικό πλαίσιο σχέσεων και αρμοδιοτήτων ανάμεσα σε ιδιωτικούς φορείς, όπως τα χρηματιστήρια, και σε δημόσιους φορείς, όπως η Επιτροπή Κεφαλαιαγοράς, κανονικά θα ήταν σωστά να εισάγει δύο πόλους, αφ’ ενός την εποπτεία και αφ’ ετέρου τη συνεργασία. Στο σχέδιο νόμου που παρουσιάζει η Κυβέρνηση απουσιάζουν οι θεσμικές διατάξεις και διαδικασίες που πρέπει να οριοθετούν μέσω διαβουλεύσεων, τη συνεργασία μεταξύ των χρηματιστηρίων, των παραγόντων της αγοράς και της Επιτροπής Κεφαλαιαγοράς, όπως εφαρμόζεται παντού σε ευρωπαϊκό επίπεδο. Απουσία σημαντική, καθώς διαστρέφει το νόημα του θεσμικού πλαισίου που δεν είναι άλλο από την προστασία των συμφερόντων των μετόχων και την προστασία του δημοσίου συμφέροντος, το οποίο συνίσταται στην προστασία του επενδυτή και την αποτελεσματικότητα της αγοράς.
     Ωστόσο πρόκειται και για τυπική απουσία, γιατί χωρίς αυτούς τους θεσμούς δεν υπάρχει νόμος. Τι θα ορίζει; Τι και πώς θα λειτουργεί; Επαναλαμβάνουμε την ελπίδα ότι η Κυβέρνηση θα αναλογιστεί για το καλό του τόπου και για μια μοναδική φορά το βάρος των ευθυνών της, όσον αφορά την πορεία του χρηματιστηρίου. 
     Κύριοι Υπουργοί, μείνατε μόνοι να υποστηρίζετε αυτό το σχέδιο νόμου. Όχι, μόνο δεν πείσατε κανέναν για το ότι ο βεβιασμένος χαρακτήρας, η προχειρότητα και τα υπόλοιπα αποτελούν τυχαία φαινόμενα, αλλά ο κ. Αλεξάκης ισχυρίστηκε, λες και έχει σημασία μια δέσμευσή του έναντι της υποχρέωσης της Κυβέρνησης να κωδικοποιήσει τη χρηματιστηριακή νομοθεσία, ότι θα συμπτύξει –όπως μας διαβεβαίωσε- στο νέο Κανονισμό του Χρηματιστηρίου όλες τις αποφάσεις που ισχύουν για την κεφαλαιαγορά. Θα αποκτήσει και κοινοβουλευτική εξουσία και θα νομοθετεί η Επιτροπή Κεφαλαιαγοράς; Η Κυβέρνηση τον αναγόρευσε Καίσαρα και μας είπε, θα διαβάζετε ένα βιβλίο και όπως αυτό θα ορίζει θα λειτουργεί όλη η αγορά. Αφού όλα είναι τόσο απλά, γιατί δεν έχει συνταχθεί ακόμα αυτός ο Κανονισμός; Γιατί η Κυβέρνηση σήμερα δεν μας προσκόμισε ένα τέτοιο βιβλίο; Τι έκανε όλα αυτά τα χρόνια; Μήπως φταίει πάλι κάποιος μακαρίτης; 
     Η Νέα Δημοκρατία ζητά την κωδικοποίηση ολόκληρης της χρηματιστηριακής νομοθεσίας. Το κενό αυτό δεν μπορεί να το καλύψει μόνο ένας χρηματιστηριακός Κανονισμός και μάλιστα από ένα αναξιόπιστο και αναρμόδιο όργανο, ώστε να αποτελέσει εργαλείο στη σωστή λειτουργία και να παύσει αυτή η διασπορά των διατάξεων να διευκολύνει τις κάθε μορφής ανομίες και δυσφημίσεις της χρηματιστηριακής αγοράς, όπως συμβαίνει σήμερα. 
     Κυρίες και κύριοι συνάδελφοι, εμείς ενδιαφερόμαστε να γίνει κάτι σωστό. Η Νέα Δημοκρατία ενδιαφέρεται για την ομαλή λειτουργία του χρηματιστηρίου, αλλά και για το γενικότερο συμφέρον. Δεν ενδιαφέρεται για το εάν αυτό θα το κάνει η ίδια ή το ΠΑΣΟΚ. Να γίνει έτσι όπως πρέπει να γίνει και ας το κάνει η Κυβέρνηση του ΠΑΣΟΚ. 
     Κυρίες και κύριοι συνάδελφοι, με αυτήν τη βασική σκέψη, δηλαδή με τη σκέψη ότι ο τόπος πρέπει να πάει μπροστά, η Νέα Δημοκρατία είναι πρόθυμη, εάν έστω και αυτήν τη στιγμή, όπως είπαμε και στην επιτροπή, η Κυβέρνηση πάρει πίσω αυτό το σχέδιο νόμου και συζητήσει με όλους τους ενδιαφερόμενους φορείς –και στην επιτροπή ακούσατε πόσες ουσιαστικές επιφυλάξεις και παρατηρήσεις είχαμε- θα είμαστε έτοιμοι να συνεργήσουμε και εμείς και τότε σε μια σοβαρή πρόταση νόμου να ταυτιστούμε με την Κυβέρνηση. 
     Γι’ αυτό η τελευταία έκκληση από αυτό το Βήμα είναι να αποσύρετε αυτό το κατασκεύασμα και σας καλούμε να συνεργαστούμε για την ψήφιση μιας σωστής κωδικοποιημένης νομοθεσίας για τη χρηματιστηριακή αγορά. 
     Είναι ώρα να αφουγκραστείτε επιτέλους τη φωνή της αγοράς και των φορέων. Ακούστε επιτέλους τους πολίτες που σας φωνάζουν. 
     Σας ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζέκης εκ μέρους του Κομμουνιστικού Κόμματος της Ελλάδας.  
     ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, έχουμε ακούσει πολλές φορές από την Κυβέρνηση να συνδέει την ανοδική πορεία του χρηματιστηρίου με την οικονομική ανάπτυξη της χώρας. Επίσης πολλές φορές έχουμε ακούσει από την Κυβέρνηση, αλλά και από τα άλλα κόμματα να θριαμβολογούν και μάλιστα να στήνουν και να συμμετέχουν σε φιέστες για τη συμμετοχή της χώρας μας στην Οικονομική και Νομισματική Ένωση. Πολλές φορές έχουμε ακούσει, όλος ο λαός, το σύνθημα της Κυβέρνησης για την ισχυρή Ελλάδα. 
     Όμως, οι τελευταίες δραματικές κοινωνικές και οικονομικές εξελίξεις αποδεικνύουν ότι όλες αυτές οι θεωρίες ήταν πραγματικά θεωρίες αποπροσανατολισμού του κόσμου από την πραγματική οικονομική κατάσταση της χώρας και τις συνέπειές της. 
Ήταν μια προσπάθεια απόκρυψης της νεοφιλελεύθερης συντηρητικής πολιτικής που ακολουθούσε όλα αυτά τα χρόνια και η κυβέρνηση του ΠΑΣΟΚ, αλλά και η κυβέρνηση της Νέας Δημοκρατίας. 
      Έχουμε επτά περίπου επιχειρήσεις που κλείνουν και διώχνουν τους εργαζόμενους στο δρόμο: η «PALCO» η «ΥΒΟΝΝΗ» ο «ΑΝΤΩΝΟΠΟΥΛΟΣ», η «ΑΥΓΕΡΙΝΟΠΟΥΛΟΥ», η «ΑΓΝΟ» Θεσσαλονίκης, τα «ΜΕΤΑΛΛΕΙΑ ΚΑΣΣΑΝΔΡΑΣ» στη Χαλκιδική, που εδώ και πέντε μήνες είναι σε διαθεσιμότητα. Διαθεσιμότητα, κυρίες και κύριοι Βουλευτές, σημαίνει μισό μερικό και καθόλου προοπτική εργασίας. Χθες ήταν η «SOFTEX» που έκλεισε το εργοστάσιο στη Δράμα και απέλυσε πολλούς από τα εργοστάσια της Αττικής. 
      Έχουμε δηλαδή μια πραγματικά σκληρή οικονομική κατάσταση για τους εργαζόμενους. Τονίζουμε ότι οι περισσότερες απ’ αυτές τις επιχειρήσεις και κυρίως οι πολυεθνικές έχουν πάρει και επιδοτήσεις και για εγκατάσταση εργοστασίων στη χώρα μας, που τώρα τα κλείνουν για να μετακομίσουν την επιχείρηση στις γειτονικές χώρες των Βαλκανίων και μάλιστα να ξαναεπιδοτηθούν μέσα από το πρόγραμμα ανασυγκρότησης των Βαλκανίων, δηλαδή μέσα από τον κρατικό προϋπολογισμό και όχι μόνο. 
      Όλες αυτές οι εξελίξεις σηματοδοτούν μια νέα αντεργατική επίθεση και Κυβέρνησης και εργοδοσίας. Και όσο κι αν θέλει η Κυβέρνηση να χρησιμοποιεί έναν τόνο επιθετικό προς την εργοδοσία μάταια προσπαθεί να κλείσει τα μάτια του κόσμου. Μαζί με το Σύνδεσμο Ελλήνων Βιομηχάνων πήραν όσες αποφάσεις πήραν και για νέα προνόμια στους επιχειρηματίες, αλλά και για μείωση των εργασιακών σχέσεων, μείωση του μισθού, μείωση και της εργατικής δύναμης ακόμη. 
      Είμαστε οι τελευταίοι μέσα στην Ευρωπαϊκή Ένωση, όσον αφορά τις αποδοχές, γιατί στα πλαίσια της ανταγωνιστικότητας μάς λένε ότι οι επιχειρηματίες θα βρουν φθηνότερο κόστος εργασίας σε άλλες χώρες. Και αυτό, βέβαια, είναι δικαιολογία της Κυβέρνησης. Η Κυβέρνηση πιστά εφαρμόζει τις κατευθύνσεις της Ευρωπαϊκής Ένωσης, πιστά εφαρμόζει τις νεοφιλελεύθερες συντηρητικές επιλογές της. Δεν είναι ούτε λάθος των επιχειρηματιών ούτε λάθος των εργαζομένων που δεν δέχονται να πέσουν παρακάτω από αυτό το επίπεδο, που είναι οι μισθοί και τα μεροκάματα. 
      Επειδή όλα τα ανάγουμε στην ανταγωνιστικότητα και στην παγκοσμιοποίηση, θα πρέπει να υπενθυμίσουμε ότι μέσα σ’ αυτήν την Αίθουσα όλες οι πτέρυγες πλην του Κομμουνιστικού Κόμματος Ελλάδας ψήφισαν τη Συνθήκη του Μάαστριχτ. Τι σημαίνει Συνθήκη του Μάαστριχτ; Απελευθέρωση κεφαλαίων. Απελευθέρωση των εμπορευμάτων, των υπηρεσιών και των εργαζομένων. Δηλαδή δεν υπάρχει πλέον καμιά προστασία των εργατών, των υπαλλήλων από τα σχέδια των επιχειρηματιών, που έχουν το δικαίωμα να παίρνουν την επιχείρηση, να πωλούν τα κεφάλαιά τους και να τα πηγαίνουν σε οποιαδήποτε αγορά νομίζουν ότι θα βγάλουν περισσότερα κέρδη. Όχι ότι εδώ δεν βγάζουν κέρδη. Και εδώ βγάζουν κέρδη, αλλά επειδή το μέσο ποσοστό κέρδους πέφτει κάτω από ένα επίπεδο, έρχεται η Κυβέρνηση, διαμέσου των Υπουργών Οικονομίας, αλλά και των Υφυπουργών –ιδίως του κ. Φωτιάδη- να πει προς τους επιχειρηματίες: «Θα σας μειώσουμε και τις εργοδοτικές εισφορές.» Αυτό σημαίνει δηλαδή ότι αυτές θα πρέπει να τις πληρώσει ο εργάτης, ο εργαζόμενος ή ο κρατικός προϋπολογισμός, δηλαδή και πάλι ο εργαζόμενος λαός. 
      Κάποτε σε αυτήν την Αίθουσα θα πρέπει να γίνει και ένας απολογισμός. Τα ιδιαίτερα κίνητρα που πήραν οι παραμεθόριες περιοχές. Η «PALCO» πήρε το 60% της επιδότησης στην Κομοτηνή, για να φτιάξει το εργοστάσιο και την άλλη μέρα έκλεισε το εργοστάσιο της Αθήνας. Δεν θα πρέπει να απολογηθεί η Κυβέρνηση μέσα σε αυτήν την Αίθουσα, αλλά και όλα τα άλλα κόμματα, που υπερασπίζονται μια τέτοια πολιτική. 
      Βέβαια όλα αυτά τα συνδέω με τη συζήτηση του παρόντος νομοσχεδίου. Διότι μέσα στην εισηγητική έκθεση αναφέρει ότι εδώ παίρνουμε μέτρα τέτοια που θα προστατεύσουμε το επενδυτικό κοινό και θα μειώσουμε τους κινδύνους. Έπασχε δηλαδή το θεσμικό πλαίσιο από νόμους; Υπάρχουν οι νόμοι. Και το προηγούμενο θεσμικό πλαίσιο που υπήρχε και επί Νέας Δημοκρατίας και επί ΠΑΣΟΚ χρησιμοποιούσαν ως επιχείρημα ότι διαφυλάσσουμε το επενδυτικό κοινό και τους κινδύνους. Είδατε εσείς να διαφυλάττετε το επενδυτικό κοινό; Μιλάω, βέβαια, για την πλευρά των μικροεπενδυτών, των μικροαποταμιευτών. Και εδώ έπαιξε ρόλο η κυβερνητική πολιτική, μέσω του τραπεζικού συστήματος. Όταν έπεφταν τα επιτόκια κατάθεσης κατά δραματικό τρόπο, ωθούσαν τους μικροαποταμιευτές να πάρουν ό,τι είχαν από τις τράπεζες, για να τα παίξουν στο χρηματιστήριο. 
      Και έρχεται τώρα ο κύριος Υπουργός στις 15 Απρίλη 2003 και μίλησε για υπερβολές και επιπολαιότητες που χαρακτήρισαν την εποχή 1999-2000. Ήταν ζήτημα δηλαδή επιπολαιότητας της αγοράς των επιχειρηματιών; Δεν ήταν μία συνειδητή προσπάθεια της Κυβέρνησης προκειμένου να απατήσει και να εξαπατήσει τον μικροεπενδυτή, όταν όλοι οι Υπουργοί της Κυβέρνησης, με προεξέχοντα και τον Πρωθυπουργό, έκανα τα παπαγαλάκια του τζόγου μέσα από το χρηματιστήριο; Δεν ήταν ο Πρωθυπουργός που έλεγε, όταν ήταν στις 6.400 μονάδες, ότι θα έχουμε άνοδο του χρηματιστηρίου; Αυτά από επίσημα χείλη Πρωθυπουργού και Υπουργών.
      Πού είναι, λοιπόν, αυτή η ευθύνη; Θα αναλάβετε ποτέ την πολιτική ευθύνη; Γι’ αυτό μιλάμε εμείς ότι εκείνη την εποχή έγινε ένα πολιτικό-οικονομικό σκάνδαλο με πρωτεργάτη την Κυβέρνηση, τους επιχειρηματίες που συμμετείχαν συνειδητά σ’ αυτή την κλεψιά και βέβαια και της Αξιωματικής Αντιπολίτευσης που και εκείνη έτρεχε να πάρει μερίδιο από την άνοδο του χρηματιστηρίου, αλλά και από το Συνασπισμό που έλεγε ότι μέσα από θεσμικό πλαίσιο μπορούν να προστατευθούν οι μικροεπενδυτές. Γιατί και οι τρεις έχουν τη θεωρία ότι το χρηματιστήριο είναι ένας μηχανισμός απ’ όπου το κεφάλαιο αντλεί χρηματικά ποσά προκειμένου να επενδύσει και για να έχουμε αύξηση θέσεων εργασίας.
      Μα, απεναντίας είδαμε να παίρνονται μεγάλα κεφάλαια, τρισεκατομμύρια δραχμές αντλήθηκαν, αλλά δεν πήγαν ούτε για επενδύσεις ούτε για νέες θέσεις εργασίας. Εξαγορές επιχειρήσεων μπορεί να είχαμε, μπορεί να είχαμε άλλου είδους αλισβερίσια. Δεν είδαμε όμως ούτε την ανεργία να μειώνεται ούτε θέσεις εργασίας να γίνονται. 
      Και σ’ αυτό το σημείο να ανοίξω μια παρένθεση, κύριε Πρόεδρε, και να πω ότι δε θα πρέπει να υπερηφανεύεται η Κυβέρνηση ότι μειώνει την ανεργία. Μειώνεται το εργατικό δυναμικό της χώρας, γι’ αυτό έχετε 0,1% μείωση της ανεργίας. Γιατί εάν υπολογίσετε εκεί και τα προγράμματα του ΟΑΕΔ, της κατάρτισης γι’ αυτούς που δουλεύουν μία και δύο ώρες την ημέρα και δεν υπολογίζονται άνεργοι, τότε το ποσοστό είναι πολύ μεγαλύτερο. Και μην αιτιάσθε τον ΣΕΒ που λέει ότι σε λίγα χρόνια θα πάμε στο 20%. Μα, είναι η οικονομική πολιτική που πρέπει να βγάλει συμπεράσματα, όχι μόνο στην εσωτερική σου πολιτική, αλλά και στη διεθνή.
      Ευρωπαϊκή Ένωση και ΗΠΑ, αναπτυγμένες οικονομίες. Και εκεί δεν έχουμε χρεοκοπίες εισηγμένων εταιρειών; Δεν έχουμε και εκεί τέτοιου είδους πολιτικά-οικονομικά παιχνίδια σε βάρος των μικροεπενδυτών; Έχουμε. Μεγαθήρια, πολυεθνικές άντλησαν τρομερά κεφάλαια και σήμερα είναι χρεοκοπημένες. Και παράλληλα έχουμε εκατομμύρια ανέργους και όχι μόνο να χάνουν τη θέση δουλειάς και το μισθό, αλλά να χάνουν και τα περίφημα συνταξιοδοτικά προγράμματα που τα είχαν οι επιχειρήσεις και τα επένδυαν.
      Να, λοιπόν, οι πολλαπλοί κίνδυνοι για τους εργαζόμενους. Αυτό έγινε και στη Νότιο Ασία, στη Λατινική Αμερική. Τίγρεις οικονομικές τις χρεοκόπησε το κεφάλαιο. Διότι η απελευθέρωση, όπως είπαμε, του κεφαλαίου, να πηγαίνει όπου μπορεί αυτό για να αντλεί τρομερά κέρδη και μετά να σηκώνεται να φεύγει, είναι γεγονός. Είναι δηλαδή στο χαρακτήρα του καπιταλιστικού συστήματος και ιδίως στη σημερινή του μορφή, του ιμπεριαλισμού, είναι αδυσώπητο. Δεν ενδιαφέρει τι κοινωνικά-οικονομικά συντρίμμια θα αφήσει σε χώρες και σε λαϊκά στρώματα, εκείνο που ενδιαφέρει είναι το πώς θα έχει μεγιστοποίηση του κέρδους. Αυτό είναι το κοινωνικό-πολιτικό σύστημα που όλοι εδώ, εκτός του Κομμουνιστικού Κόμματος Ελλάδας, υπερασπίζεται.
      Και βέβαια ο κίνδυνος εμφανίζεται πάντοτε στις οικονομικές κρίσεις, στα κραχ. Και είναι γεμάτη η παγκόσμια ιστορία από τέτοιου είδους κινδύνους. Γιατί όταν ο μικροεπενδυτής έχει τα χαρτιά στα χέρια του και ανεβαίνει η μετοχή, έχει χαρτιά, δεν έχει χρήμα στα χέρια του. Και εδώ είναι η καταλήστευση της υπεραξίας μέσω και των μετοχών του χρηματιστηρίου. 
      Είναι πολλά τα ζητήματα που πρέπει να δούμε, κύριε Πρόεδρε και κύριοι συνάδελφοι, και από τη διεθνή και από την εσωτερική εμπειρία. Γι’ αυτό για εμάς είναι χαρακτηριστικό ότι το χρηματιστήριο είναι ένας μηχανισμός καταλήστευσης των λαϊκών στρωμάτων. Παίρνουν δηλαδή από τους πολλούς τεράστια χρηματικά ποσά για να δώσουν αφορολόγητα και άτοκα στους λίγους επιχειρηματίες. Και επιβεβαιώνεται αυτή η θέση του Κομμουνιστικού Κόμματος Ελλάδας από την ίδια τη ζωή. Γι’ αυτό οποιαδήποτε προσπάθεια αποπροσανατολισμού της κοινής γνώμης ότι μέσω του θεσμικού πλαισίου που συζητούμε σήμερα εδώ, θα έχουμε την προστασία των μικροεπενδυτών και μείωση του κινδύνου, δεν ευσταθούν. 
      Και βέβαια, οι όποιες αλλαγές γίνονται και θα γίνουν και άλλες αλλαγές, πιστεύουμε ότι έχουν έναν κύριο στόχο, την προώθηση των αναδιαρθρώσεων. Διότι και μέσω του χρηματιστηρίου και μέσω των εξαγορών, των συγχωνεύσεων, προχωράει η ιδιωτικοποίηση του κρατικού τομέα.
      Στρατηγικές επιχειρήσεις για την ανάπτυξη της χώρας περνούν στα χέρια των ιδιωτών. Δηλαδή αυτές οι διαρθρωτικές αλλαγές συνεχίζονται και θα συνεχιστούν βέβαια και οι άλλες, που θα έχουν το κτύπημα το κοινωνικοασφαλιστικό, εργασιακές σχέσεις με όλες αυτές τις δραματικές συνέπειες για τους εργαζόμενους. Και σ΄ αυτό το ζήτημα βέβαια έχουν ευθύνες και τα άλλα τα κόμματα, τα οποία προσπαθούν να αποπροσανατολίσουν την κοινή γνώμη από το κύριο που είναι, να αναδειχθεί δηλαδή αυτός ο χαρακτήρας του χρηματιστηρίου. 
      Έρχομαι τώρα στο παρόν νομοσχέδιο, για να πω το εξής. Μεταφέρονται αρμοδιότητες του Υπουργείου Οικονομικών στο Δ.Σ. της Επιτροπής Κεφαλαιαγοράς, καθώς και του χρηματιστηρίου προς την κεφαλαιαγορά. Γίνεται στα πλαίσια της ιδιωτικοποίησης των χρηματιστηρίων αλλά και της ενιαιοποίησης, αν θέλετε, των χρηματιστηριακών αγορών στα πλαίσια της Ευρωπαϊκής Ένωσης. Γιατί μπορεί να λέμε εδώ ότι θα ιδρυθούν ιδιωτικά χρηματιστήρια αλλά η διεθνής τάση είναι να συγχωνεύονται αυτά τα χρηματιστήρια, ούτως ώστε το κεφάλαιο με καλύτερους τρόπους και καλύτερο έλεγχο να κερδοσκοπεί σε βάρος χωρών και λαών.
      Εξάλλου γίνονται και μέσα στα πλαίσια των οδηγιών που θα βγουν από την Ευρωπαϊκή Ένωση –ακόμα δεν έχουν βγει- δηλαδή έχουμε και ένα πρόσθετο ζήτημα ότι αν σε κάποιο σημείο δε συμφωνούν, θα έρθουμε ξανά εδώ για να συζητήσουμε ξανά την οδηγία της Ευρωπαϊκής Ένωσης και να αλλάξουμε και το νομοσχέδιο. Η διευκόλυνση δηλαδή των ιδιωτικοποιήσεων γίνεται και μέσα από αυτό το νομοσχέδιο.
      Πιστεύουμε ότι γίνεται και μ΄ ένα σκοπό ως προς τη δημιουργία Χρηματιστηρίου Ενέργειας. Είναι γνωστή δηλαδή η διαδικασία που υπάρχει και στην Κεντρική, Ανατολική Ευρώπη και στη Μέση Ανατολή με το ζήτημα της ενέργειας. Το πολυεθνικό κεφάλαιο συμφέρει να δημιουργεί χρηματιστήρια ενέργειας για μεγαλύτερη εκμετάλλευση. Πιστεύουμε ότι αυτή η βαλκανική αγορά είναι πολύ ευκαιριακή για επενδύσεις, αφού τουλάχιστον και οι επενδύσεις αυτές επιδοτούνται από την Ευρωπαϊκή Ένωση και από τη δική μας Κυβέρνηση. Άρα το ένα ζήτημα φέρνει το άλλο.
      Εδώ, λοιπόν, λέμε ότι η ΙΕΧΑΕ, η Α.Ε. που είναι εισηγμένη στο χρηματιστήριο, πρόκειται και αυτή να ιδιωτικοποιηθεί. Το ζήτημα είναι ότι ο κ. Πάχτας στην επιτροπή μάς είπε ότι οι τράπεζες αυτή τη στιγμή έχουν το 28% και αυτό το 28%, λέει, θα αυξηθεί μέχρι το 42%. 
      Ποιος μας λέει ότι θα είναι μέχρι το 42%; Ποιος μπορεί να το περιορίσει αυτό; Γιατί μέσα στο νομοσχέδιο λέει ότι μπορεί να εξαγοράσει κάποιος μέχρι και το 66% των χρηματιστηρίων, αρκεί βέβαια η Επιτροπή Κεφαλαιαγοράς να εξετάσει την καταλληλότητα του νομικού ή φυσικού προσώπου. Δηλαδή μπορεί και μία τράπεζα να ελέγξει ολόκληρο το χρηματιστήριο αλλά και ολόκληρη την ΙΕΧΑΕ. Δηλαδή αυτές οι τράπεζες που έχουν επενδυτικές, χρηματιστηριακές και ασφαλιστικές εταιρείες, δημιουργούν έναν ασφυκτικό έλεγχο όλης της αγοράς. Βεβαίως δεν είναι ζήτημα μόνο του τραπεζικού κεφαλαίου. Το τραπεζικό κεφάλαιο συνδέεται και με το επιχειρηματικό, εφοπλιστικό, βιομηχανικό κλπ. Οι ιδιωτικές τράπεζες βλέπουμε ότι έχουν και επιχειρήσεις πετρελαίου και άλλου είδους επιχειρήσεις. 
      Βεβαίως το ζήτημα ότι μπορεί με τη διασπορά να ελέγξουν οι μικροί το χρηματιστήριο, αυτό δεν ευσταθεί. Στα πλαίσια αυτής της αγοράς, την οποία υπερασπίζονται πολλά κόμματα, δεν μπορεί κανείς να βάλει φραγμό. Εξάλλου αυτό φαίνεται και μέσα από το σχέδιο νόμου. 
      Θέλω τώρα να μιλήσω για τον κανονισμό του Χρηματιστηρίου Αθηνών. Είναι ένας κανονισμός που καθορίζει πολύ σημαντικά ζητήματα. Ο μόνος έλεγχος που γίνεται από την Επιτροπή Κεφαλαιαγοράς, έχει να κάνει με το αν κινείται στα πλαίσια του νόμου. Από εκεί και μετά, για πολλά σοβαρά ζητήματα δε θα λαμβάνει γνώμη ούτε η Επιτροπή Κεφαλαιαγοράς ούτε και το Κοινοβούλιο. 
      Με αυτό θέλω να πω ότι ο ιδιοκτήτης του χρηματιστηρίου θα είναι εκείνος που θα κανονίζει τα της αγοράς. Δηλαδή εκείνος ο οποίος έχει τη δύναμη, εκείνος θα επιβάλει και μέσω του κανονισμού τη θέλησή του. Τα ζητήματα αυτά είναι συγκεκριμένα.
      Ακούστηκαν διάφορα και για τα εταιρικά ομόλογα στην επιτροπή, ότι προωθείτε δηλαδή και τα εταιρικά ομόλογα. Θα διαβάσατε όλοι στον Τύπο ότι και τα εταιρικά ομόλογα έχουν τους κινδύνους τους. Η στάση πληρωμών μέσα στα ευρωπαϊκά εταιρικά ομόλογα έχει μια αύξηση της τάξης του 60%. Καταλαβαίνετε δηλαδή ότι και με αυτό τον τρόπο πάλι προσανατολίζεται η Κυβέρνηση να ωθήσει τους μικρούς αποταμιευτές και επενδυτές, ώστε να εγκλωβιστούν για μια ακόμη φορά στα χέρια των μεγαλοεπιχειρηματιών. 
      Γίνεται πολύς λόγος για τον έλεγχο του ενημερωτικού δελτίου. Επαναλαμβάνω για μια ακόμη φορά –αποδείχθηκε άλλωστε και στις μέχρι τώρα συζητήσεις στη Βουλή- ότι στο ενημερωτικό δελτίο της επιχείρησης δεν μπορεί να  κάνει κανείς έλεγχο. Δηλαδή άλλο ενημερωτικό δελτίο μπορεί να παρουσιάζει η επιχείρηση στην Επιτροπή Κεφαλαιαγοράς και αυτό στην πορεία μπορεί να αλλάζει έστω και με μια απόφαση της Γενικής Συνέλευσης. Και η απόφαση της Γενικής Συνέλευσης γνωρίζουμε όλοι πολύ καλά ότι είναι στα χέρια των μεγαλομετόχων.
       Άρα το ζήτημα του ελέγχου του ενημερωτικού δελτίου δεν ευσταθεί. Υπάρχουν, άλλωστε, πολλά παραδείγματα που και η Επιτροπή Κεφαλαιαγοράς, αλλά και το Δ.Σ. του χρηματιστηρίου έστελναν γράμματα-επιστολές απειλητικές –αν θέλετε- σε επιχειρηματίες, ώστε να μην τολμήσουν να αλλάξουν το ενημερωτικό δελτίο. Αυτοί άντλησαν τα λεφτά, δεν τα έδωσαν για επένδυση που προέβλεπε το ενημερωτικό δελτίο και έκαναν άλλου είδους επενδύσεις. Θέλω, λοιπόν, να πω και με αυτό τον τρόπο ότι δεν είναι δυνατόν να ελεγχθεί το κεφάλαιο. Είναι δηλαδή χαρακτηριστικό γνώρισμα του καπιταλισμού. Δε θα υπήρχε διαφορετικός λόγος ύπαρξης αυτού του συστήματος, αν ήταν να βάλει έλεγχο στη δράση του κεφαλαίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το κεφάλαιο αυτό που θέλει είναι να αποκομίσει περισσότερο κέρδος. Αδιαφορεί για τις συνέπειες. Εδώ ακριβώς φαίνεται πώς πιέζει το κεφάλαιο -και μέσα από το Σύνδεσμο Ελληνικών Βιομηχανιών αλλά και από άλλου είδους δήθεν θεσμικά όργανα- την Κυβέρνηση. Όχι ότι η Κυβέρνηση είναι η καλή και ο Σύνδεσμος Ελληνικών Βιομηχανιών είναι κακός. «Το ένα χέρι νίβει το άλλο» και ουσιαστικά έχουμε το ίδιο αποτέλεσμα. 
      Γι΄ αυτό εμείς πιστεύουμε ότι ο ελληνικός λαός θα πρέπει να απεγκλωβιστεί και από την Κυβέρνηση και από την Αξιωματική Αντιπολίτευση. Το χρηματιστήριο δεν είναι μέσο ανάπτυξης. Απεναντίας. Η Κυβέρνηση να αφήσει κατά μέρος αυτά που λέει, ότι δηλαδή η κρίση δεν κτυπάει τη δική μας χώρα. Η κρίση βρίσκεται μέσα στη χώρα μας. Αν υπάρχει μια ανάπτυξη λόγω των κονδυλίων της Ευρωπαϊκής Κοινότητας και λόγω του μεγάλου δανεισμού για τα ολυμπιακά έργα, αυτά έχουν και τέλος. Βεβαίως υπάρχουν και πολλοί διεθνείς οργανισμοί που κρούουν και τον κώδωνα του κινδύνου. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Τζέκη. Δεν έχετε άλλο χρόνο.
      ΑΓΓΕΛΟΣ ΤΖΕΚΗΣ: Γι΄ αυτό λέμε στον ελληνικό λαό ότι πρέπει να δει την προοπτική μέσα από ένα άλλο πρίσμα. Απέναντι στην οικονομία της πλουτοκρατίας του κεφαλαίου, θα πρέπει να δει μια άλλου είδους οικονομία που θα εξυπηρετεί τα λαϊκά συμφέροντα. Βεβαίως αυτή την οικονομία δεν μπορεί να την πραγματοποιήσει η σημερινή Κυβέρνηση ή η Κυβέρνηση της Νέας Δημοκρατίας. Θα πρέπει να υπάρχει μια λαϊκή εξουσία η οποία θα βάλει τα πράγματα στην κατεύθυνση στήριξης των λαϊκών στρωμάτων. 
      Ευχαριστώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης εκ μέρους του Συνασπισμού της Αριστεράς και της Προόδου έχει το λόγο.
     ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρία και κύριοι συνάδελφοι, στον τόπο μας αυτή την περίοδο ζούμε εφιαλτικές καταστάσεις στο πιο μείζον θέμα που μπορεί να θίξει την ανθρώπινη ύπαρξη σήμερα, το θέμα της απασχόλησης.
     Δυστυχώς, κύριε Χριστοδουλάκη και κύριοι της Κυβέρνησης, εξελίσσεσθε γοργά σε μια κυβέρνηση της ανεργίας και μάλιστα της εφιαλτικής ανεργίας, ανεργία που ούτε καν καταγράφεται στα στατιστικά σας δεδομένα που είναι και πλασματικά και ψευδή. Μόνο αν κυκλοφορήσει κανείς μέσα στον κόσμο, ιδιαίτερα στις λαϊκές συνοικίες και στην επαρχία, θα αντιληφθεί το εφιαλτικό μέγεθος που έχει πάρει αυτή η αναζήτηση μιας θέσης εργασίας, οποιασδήποτε θέσης εργασίας και ιδιαίτερα από τη νεολαία.
      Κλείνουν μία-μία οι επιχειρήσεις και θα αναφερθώ παρακάτω σε αυτό. Γιατί κάνω αυτήν ιδιαίτερα την παρατήρηση σε αυτό το νομοσχέδιο; Όχι μόνο γιατί σχετίζεται με τη γενικότερη οικονομική πολιτική και γιατί είναι το μείζον θέμα που απασχολεί τη χώρα μας και τον Έλληνα πολίτη σε αυτή τη συγκυρία αλλά, διότι δε φτάνει που ιδιωτικοποιείτε το χρηματιστήριο, πάτε να πετάξετε και τους εργαζόμενους του χρηματιστηρίου στο δρόμο. Γιατί το κάνετε αυτό; Δεν κατάλαβα, γιατί το κάνετε.
      Φέρατε μια νέα ρύθμιση, η οποία επιχειρεί να καλύψει αυτούς που δουλεύουν στο χρηματιστήριο και τους μόνιμους και αυτούς που είναι ειδικό επιστημονικό προσωπικό με σχέση αορίστου χρόνου. Με θυγατρικές όμως της ΕΧΑΕ τι θα γίνει, κύριοι της Κυβέρνησης; Γιατί το προσπερνάτε αυτό το θέμα; Αυτοί οι εργαζόμενοι στις θυγατρικές της ΕΧΑΕ, την οποία ιδιωτικοποιείτε –και θα πω παρακάτω ακριβώς τι κάνετε- τους εγκαταλείπετε; Τι είναι αυτοί; Νούμερα; Νούμερα στην ιδιωτικοποίηση; Πλεονάζον προσωπικό που θα κρίνουν οι νέοι ιδιοκτήτες, που θα κρίνουν οι νέοι ιδιοκτήτες του Χρηματιστηρίου Αξιών Αθηνών, τι θα γίνουν; Και ύστερα βγαίνετε να κατηγορήσετε επιχειρήσεις δημαγωγικά, τη στιγμή που εσείς έρχεστε εδώ και λέτε ότι δεν αναγνωρίζετε αυτούς τους εργαζόμενους.
      Άκουσα προηγουμένως σε μια άτυπη στιχομυθία που είχα ότι αυτοί προσελήφθησαν εκτός ΑΣΕΠ. Δεν κατάλαβα. Αυτό είναι αιτιολογία; Μπορεί να είναι αιτιολογία το ότι προσελήφθησαν εκτός ΑΣΕΠ οι εργαζόμενοι των θυγατρικών της ΕΧΑΕ, δηλαδή της ΕΤΕΣΕΚ, η ΑΣΙΚ, το Κεντρικό Αποθετήριο, το Χρηματιστηριακό Κέντρο Θεσσαλονίκης; Εγώ τους προσέλαβα εκτός ΑΣΕΠ; Εμείς ίσα-ίσα λέμε όλες οι προσλήψεις να γίνονται στα πλαίσια του ΑΣΕΠ. Εσείς το κάνατε. Και τώρα θα το επικαλείστε αυτό ως δικαιολογία για να τους πετάξετε στο δρόμο; Είναι αντίληψη αυτό;
      Αλλά και το ειδικό επιστημονικό προσωπικό του Χρηματιστηρίου Αθηνών Αξιών δεν προσελήφθη με το ΑΣΕΠ. Σωστά κάνατε την αλλαγή που, εν πάση περιπτώσει, στοιχειωδώς εξασφαλίζει τη θέση τους. Γιατί αυτούς τους πετάτε στο δρόμο, στο έλεος των νέων ιδιοκτητών των τραπεζών, που θα παραλάβουν και τις θυγατρικές; Γιατί δε βάζετε στο άρθρο 2 μια διάταξη, με βάση την οποία μαζί με την εταιρεία να είναι και οι θυγατρικές. Και έτσι θα τελειώσει το θέμα. Αν κριθούν πλεονάζον προσωπικό από τους νέους ιδιοκτήτες, θα έχουν τη δυνατότητα ως συμβασιούχοι αορίστου χρόνου να κάνουν μετάταξη σε άλλη υπηρεσία του ευρύτερου δημόσιου τομέα. Τι πιο λογικό;
      Παράγετε ανέργους συνεχώς. Και αυτό δε γίνεται μόνο στον ιδιωτικό τομέα, αλλά το κάνετε και εσείς με τα νομοσχέδιά σας. Σας κάνω έκκληση αυτή τη στιγμή και σε αυτή τη συγκυρία να κάνετε αυτή την αλλαγή. Αφορά λίγους εργαζόμενους, βέβαια, αλλά το θέμα δεν είναι αριθμητικό. Και ένας να ήταν, θα είχε τεράστια σημασία. Αυτή τη στιγμή αφορά μερικές δεκάδες εργαζόμενους. Πρέπει να τους καλύψετε.
      Η ιδιωτικοποίηση του χρηματιστηρίου είναι το θέμα σήμερα. Τι κάνετε με το νομοσχέδιό σας, σας το είπα. Πουλάτε το χρηματιστήριο, πουλάτε τη συμμετοχή του δημοσίου εκεί. Την είχατε μειώσει αρκετά και δίνετε τώρα τη χαριστική βολή. Φεύγει και το τελευταίο πακέτο μετοχών από το δημόσιο στην ΕΧΑΕ, το πουλάτε σε ιδιώτες. Θα εισπράξετε βεβαίως και θα κλείσετε μαύρες τρύπες, γιατί είναι σε δυσκολία ο προϋπολογισμός.
      Τι θα γίνει όμως με το χρηματιστήριο; Το χρηματιστήριο το παραδίδετε μετά απ’ αυτούς στις τράπεζες. Παραδίδεται κυριολεκτικά στις τράπεζες. Και δεν το λέω εγώ αυτό. Το αναγνώρισε και ο κ. Πάχτας που ήταν στην επιτροπή. Εμείς μιλάμε για ποσοστά των τραπεζών που θα ξεπερνούν κατά πολύ το 50%. Εν πάση περιπτώσει ο κ. Πάχτας, για να μας καθησυχάσει λέει ότι από 28%, με την ιδιωτικοποίηση, την πώληση δηλαδή της συμμετοχής του δημοσίου, το ποσοστό των τραπεζών θα φτάσει στο 42%. Χαράς ευαγγέλια! Το 42% είναι απόλυτος έλεγχος του χρηματιστηρίου. Αν κατάλαβα καλά, οι τράπεζες πλέον θα κάνουν το παιχνίδι στη χρηματιστηριακή αγορά;
      Οι τράπεζες οι οποίες ελέγχουν πλήρως το πιστωτικό σύστημα, οι τράπεζες που παίζουν δεσπόζοντα ρόλο στις επενδυτικές εταιρείες, οι τράπεζες που παίζουν δεσπόζοντα ρόλο στα αμοιβαία κεφάλαια, οι τράπεζες που έχουν ασφαλιστικές εταιρείες, οι τράπεζες που έχουν συμμετοχές σχεδόν σε όλους τους κλάδους της ελληνικής οικονομίας, οι τράπεζες που καθορίζουν κατά κύριο λόγο το χρηματιστηριακό δείκτη, οι τράπεζες οι οποίες συντάσσουν  τα ενημερωτικά δελτία προκειμένου να εισαχθεί μια εταιρεία στο Χρηματιστήριο, οι τράπεζες αυτές θα έχουν και το διοικητικό συμβούλιο στο Χρηματιστήριο Αξιών Αθηνών και θα κατευθύνουν τα πράγματα. Τραπεζοκαπιταλισμό κάνετε; Δηλαδή το πιο ισχυρό μέρος του ελληνικού κεφαλαίου, το πιστωτικό σύστημα, θα ελέγχει τα πάντα πλέον σ’ αυτή τη χώρα; Θα αναδειχθεί σε υπερ-κυβέρνηση; Γιατί τέτοια συγκεντρωμένη ισχύ στα χέρια λίγων τραπεζών -οι οποίες αύριο θα γίνουν ακόμη λιγότερες με τις διαδικασίες που κυριαρχούν, όπως συγχωνεύσεις, εξαγορές κ.λπ.- δε θα μπορεί πλέον όχι να την αγνοήσει αλλά θα υποτάσσεται πλέον κάθε κυβέρνηση. Κάθε πολιτική θα υποτάσσεται στο συμφέρον, τη θέληση, τις επιδιώξεις και τις προοπτικές των τραπεζών. Ήδη γίνεται αυτό.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Ένας από τους βασικούς λόγους για τον οποίο κλείνουν σωρηδόν οι επιχειρήσεις στον ιδιωτικό τομέα είναι ότι έρχονται οι τράπεζες και τους βάζουν σήμερα τη θηλιά στο λαιμό. Οι τράπεζες για να εξυπηρετήσουν τα κέρδη και να γλιτώσουν επισφάλειες έρχονται στις επιχειρήσεις και τις βουλιάζουν αυτή τη στιγμή. Δε σκέφτονται ότι έχουν και μια κοινωνική ευθύνη. Αδύνατον! Αυτό είναι εκτός οπτικής τους, εντελώς. Δε σκέφτονται ότι στις επιχειρήσεις, που τις πιέζουν άρον-άρον «κλείστε τώρα», θα αφήσουν κόσμο στο δρόμο. Δε σκέφτονται ότι μπορεί να είναι και συγκυριακό το φαινόμενο ορισμένων επιχειρήσεων κι αν τους δοθεί μια ανάσα μπορεί να ορθοποδήσουν και να καλύψουν κάποιες θέσεις εργασίας. Όλα αυτά είναι εκτός της οπτικής τους και σφίγγουν γερά την τανάλια στις επιχειρήσεις οι οποίες έχουν κάποια προβλήματα, αυτές γίνονται υποχείρια των τραπεζών και τις κλείνουν μία μία. Αυτό το φαινόμενο γίνεται. Κι έχετε δυνατότητα παρέμβασης; Έχετε απελευθερώσει –λέτε- το τραπεζικό σύστημα και το έχετε παραχωρήσει πλήρως στον ιδιωτικό τομέα. Έχετε παραιτηθεί. Ακόμη και στην ίδια την Εθνική όπου έχετε το πακέτο ελέγχου των μετοχών της, ακόμη και αυτή την έχετε βγάλει εκτός δημοσίου τομέα. Και λέτε ότι δεν έχετε δυνατότητα να παρέμβετε. Θεσμικά την έχετε βγάλει εκτός δημόσιου τομέα. Και όταν κάνουμε εμείς μια ερώτηση για την Εθνική, μας λέτε από το Υπουργείο: «δεν μπορούμε να απαντήσουμε, η Εθνική ανήκει στον ιδιωτικό τομέα, λειτουργεί με ιδιωτικο-οικονομικά κριτήρια, είναι εκτός δημοσίου ελέγχου, κάνει την προοπτική της ως μια ιδιωτική επιχείρηση, δεν μπορούμε να παρέμβουμε σε ιδιωτικές επιχειρήσεις». Αυτό κάνετε. Έτσι απορυθμίζετε κάθε δυνατότητα παρέμβασης του δημοσίου. Αφήνετε τα πάντα στην αγορά, στους ιδιώτες, και οι καταστάσεις βέβαια και οι συνέπειες είναι τραγικές πλέον σε όλους τους τομείς.
      Και εδώ θα σας υπογραμμίσω για άλλη μια φορά το θέμα της «ΠΑΠΑΣΤΡΑΤΟΣ». Χίλιοι εργαζόμενοι. Έχουμε ολοκλήρωση της εξαγοράς. Τι κάνετε απέναντι σ’ αυτή την εξαγορά και τους χίλιους εργαζόμενους; Τι κάνετε απέναντι στο παραγωγικό τμήμα μιας ιστορικής βιομηχανίας της χώρας μας, η οποία δεν είναι καθόλου προβληματική αλλά βιώσιμη και κερδοφόρα; Ποια είναι η παρέμβαση της Κυβέρνησης; Άντε πουλάει κι έρχεται και αγοράζει η «PHILIP MORRIS» και κάνει ό,τι θέλει από εκεί και πέρα; Συρρικνώνει παραγωγικές δραστηριότητες, κάνει μαζικές απολύσεις, εισάγει νέα τεχνολογία, φεύγει, μένει, δεν ξέρω τι θα κάνει, με βάση τα πλανητικά επιχειρηματικά της σχέδια, γιατί είναι κοσμο-εταιρεία, είναι πλανητική εταιρεία; Έτσι δουλεύει τώρα το καινούργιο σύστημα του εκσυγχρονισμού; Και σας κτυπάνε την πόρτα οι εργαζόμενοι και σας λένε: τι θα γίνει με τη «PHILIP MORRIS»; Καμία απάντηση. Λέει να πάει το σωματείο να διαπραγματευθεί με τη «PHILIP MORRIS». Κυβέρνηση υπάρχει σ’ αυτή την χώρα; Δεν ενδιαφέρεται για τους παραγωγικούς της τομείς; Για πηγαίνετε στη Γερμανία να κάνετε μια τέτοια εξαγορά ή στις Ηνωμένες Πολιτείες.
      Περνάνε από χίλιους δύο δημόσιους ελέγχους και είναι καπιταλιστικές, νεοφιλελεύθερες χώρες. Και μάλιστα στις Ηνωμένες Πολιτείες που είναι μητρόπολη του καπιταλισμού, αν πας να αγγίξεις μια μεγάλη τους επιχείρηση, αν πας να αγγίξεις ένα νευραλγικό τους τομέα και ιδιαίτερα θέματα τεχνογνωσίας για την εθνική ασφάλεια, θέματα που αφορούν την προοπτική των Ηνωμένων Πολιτειών, θα δεις ότι δεν πωλούνται αυτοί οι τομείς. Σε άλλους τομείς, ελέγχουν τι θέλουν να πάρουν και πού θέλουν να το πάνε. Εδώ πουλάτε έτσι και κλείνουν επιχειρήσεις.
      Ανεργία. Δεν είναι μόνο οι επιχειρήσεις αυτές. Μπορώ να σας αναφέρω και άλλες. Μπορώ να σας αναφέρω τι γίνεται τώρα με τους ναυτικούς. Υπάρχει εφιαλτική ανεργία. Δεν τηρούνται οι νόμοι για τις οργανικές συνθέσεις των πλοίων. Κοιτάξτε τις οργανικές συνθέσεις των πλοίων του Ωνάση, του Νιάρχου, του Λάτση, του Εμπειρίκου και άλλων που δε θυμάμαι. Εκατοντάδες εργαζόμενοι πετιούνται. Δε βάζουν τα ελληνικά πληρώματα. Αυτά τα ξέρετε. Είναι γνωστά τα πλοία αυτά. Γιατί δεν τηρείτε τους νόμους; Είναι υπεράνω των νόμων κάποιοι; Το εφοπλιστικό κεφάλαιο είναι από εδώ, οι τράπεζες από εκεί. Ποιος κυβερνά αυτή τη χώρα πλέον; Όλα είναι παραδομένα;
      Έρχεστε και παραδίδετε το χρηματιστήριο στις τράπεζες αυτή τη στιγμή και αύριο δεν αποκλείεται το χρηματιστήριο να μην πάει στον όμιλο των τραπεζών, όσων θα είναι αύριο στην Ελλάδα, γιατί δεν ξέρω τι θα γίνει. Δεν αποκλείεται μια τράπεζα, ένας τραπεζικός όμιλος να ελέγξει πλήρως το χρηματιστήριο, δηλαδή να πάρει πάνω από το 65%. Αυτό το επιτρέπετε μέσα στο νομοσχέδιό σας. Ούτε στοιχειώδης διασπορά μεταξύ των τραπεζών δε γίνεται. Δηλαδή είχαμε τώρα ένα δημόσιο μονοπώλιο και πάτε να το μετατρέψετε σ’ ένα καθαρά ιδιωτικό μονοπώλιο. 
      Γιατί αυτό που λέτε, να γίνουν και άλλα χρηματιστήρια, δε γίνεται στην πράξη. Είναι θεωρητικό. Δεν πρόκειται να γίνουν άλλα χρηματιστήρια στην Ελλάδα, όπως δεν έχουν γίνει και σε πολλές άλλες χώρες. Εδώ πάτε να κλείσετε και το χρηματιστηριακό κέντρο Θεσσαλονίκης. Θα μου πείτε για άλλα χρηματιστήρια; Υπήρχε ένα κέντρο εκεί που έπαιζε κάποιο ρόλο και πάτε να το κλείσετε. Και αυτή η διάταξη που φέρνετε εδώ, για να μπαλώσετε τα πράγματα, προφανώς δεν καλύπτει την κατάσταση. Αντί δηλαδή να κάνετε μια περιφερειακή αποκέντρωση, κάνετε υπερσυγκέντρωση και της επιχειρηματικής δραστηριότητας. Δεν πρόκειται να φτιαχτούν άλλα χρηματιστήρια. Ανοίγετε το δρόμο, για να μονοπωληθεί και το υπάρχον. Αυτά είναι απαράδεκτα πράγματα. 
      Τι έκανε η Επιτροπή Κεφαλαιαγοράς; Μεταφέρονται, λέει, ελεγκτικές δραστηριότητες από το χρηματιστήριο, που περνά στους ιδιώτες, στην Επιτροπή Κεφαλαιαγοράς. Τι έκανε η Επιτροπή Κεφαλαιαγοράς μέχρι σήμερα; Μπορεί τώρα να κάνει το εξής απλό και να συνδράμει η Κυβέρνηση, να ελέγξει έστω τι έγιναν οι αυξήσεις του μετοχικού κεφαλαίου και δεν έγιναν επενδύσεις, με αποτέλεσμα να έχουμε σήμερα αυτό το εφιαλτικό πρόβλημα της ανεργίας; Μπορείτε να ξεκινήσετε τον έλεγχο και να δούμε τι γίνεται σ’ αυτό το πράγμα; Μπορείτε να μας πείτε για μια-μια που πήρε από το χρηματιστήριο 20 δισεκατομμύρια, 25 δισεκατομμύρια, ποιες επενδύσεις έγιναν; Έστω και τώρα μπορεί να το κάνει η Επιτροπή Κεφαλαιαγοράς; Τι θα κάνει η Επιτροπή Κεφαλαιαγοράς, όταν το χρηματιστήριο το ελέγχουν οι τράπεζες; Τίποτα. Αλλά εδώ και θεσμικά δίνετε στις τράπεζες μεγάλες αρμοδιότητες και ελεγκτικού χαρακτήρα μέσω του χρηματιστηρίου.
      Στη σύνταξη των ενημερωτικών δελτίων δεν έχω χρόνο να αναφερθώ, διότι αυτό που λέτε ότι θα μεταφέρετε τις ελεγκτικές αρμοδιότητες στην Επιτροπή Κεφαλαιαγοράς, και αυτό δεν ισχύει. Στην ουσία οι τράπεζες θα συντάσσουν το ενημερωτικό δελτίο, τον κανονισμό με κρίσιμες δραστηριότητες όπου δεν μπορεί να γίνει έλεγχος, αυτές θα ελέγχουν το περιεχόμενο του ενημερωτικού δελτίου, θα εισηγούνται στην Επιτροπή Κεφαλαιαγοράς την έγκρισή του και η Επιτροπή Κεφαλαιαγοράς θα έρχεται και θα βάζει την υπογραφή. Δηλαδή «Γιάννης κερνά, Γιάννης πίνει» ελέγχοντες και ελεγχόμενοι. Για να μην αναφέρω ότι στην Επιτροπή Κεφαλαιαγοράς που υποτίθεται πως ελέγχει είναι και ο θεσμικός εκπρόσωπος της Ένωσης Τραπεζών. Άκουσον άκουσον!
      Τέλος θα ήθελα να πω μια κουβέντα για τις τροπολογίες που εισάγετε. Εδώ ενώ υποτίθεται ότι πήγαμε στις επιτροπές, για να συζητούνται κατ’ άρθρον τα θέματα και να γίνεται μια καλύτερη συζήτηση και επομένως να υπάρχουν ουσιαστικές παρεμβάσεις, κάθε φορά από το παράθυρο εισάγετε στη Βουλή τροπολογίες την τελευταία ώρα.
      Φέρνετε εδώ μία τροπολογία η οποία είναι εξοργιστική. Λέτε εδώ ότι ορίζεται πως από 1.6.2003 ενιαίος συντελεστής εισφοράς του ν.128/1975, που βαρύνει τα χορηγούμενα δάνεια, τις πάσης φύσεως χορηγήσεις και τα υπόλοιπα δανείων ή πιστώσεων για όλα τα πιστωτικά ιδρύματα, καθώς και όλα τα κοινοπρακτικά και ομολογιακά δάνεια, των οποίων οι συμβάσεις συνάπτονται από τη δημοσίευση του νομοσχεδίου. Οι διατάξεις των παραγράφων 1 και 4 του άρθρου 18 του ν.1792 σχετικά με μειωμένο συντελεστή 0,12% της ανωτέρω εισφοράς διατηρούνται ως προς ορισμένες μόνο δραστηριότητες. Δηλαδή τι κάνετε; Βάζετε ένα χαράτσι 0,6% σε όλα τα δάνεια, οτιδήποτε είναι, πλην εξαιρέσεων περιορισμένων που αφορούν τα στεγαστικά κ.λπ. Αυξάνετε δηλαδή αυτό το χαράτσι του ν. 128/1975 και αυξάνετε…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Υπάρχει.
      ΠΑΝΑΓΙΩΤΗΣ ΛΑΦΑΖΑΝΗΣ: Μη μου λέτε τώρα ότι υπάρχει. Σας παρακαλώ!
      Αυξάνετε αυτό το χαράτσι του ν. 128/1975 από 0,12% σε 0,6%. Το πενταπλασιάζετε. Πείτε μου ποια πράγματα έχουν πενταπλασιαστεί σε αυτή τη χώρα. Μόνο τα χαράτσια σας. Και τα πάτε αυτά στον Ειδικό Λογαριασμό της Τράπεζας της Ελλάδας υποτίθεται για την αντιμετώπιση των συναλλαγματικών κινδύνων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Πρώτα απ’ όλα είμαστε στο ευρώ. Το λαμβάνετε υπόψη σας αυτό ή μιλάτε για την περίοδο που ήμασταν στη δραχμή; Το 0,12% έπρεπε να το καταργήσετε και αυτό. Και αντί να το καταργήσετε τώρα που μπήκαμε στο ευρώ, το πάτε στο 0,6%. Και τη διαχείριση αυτού του λογαριασμού όπου μαζεύονται τεράστια ποσά, ποιος θα την κάνει; Καλύπτετε συναλλαγματικούς κινδύνους του δημόσιου δανεισμού έτσι; Μπορείτε να μας δώσετε μία εξήγηση; Γιατί δεν τα γράφετε αυτά; Πόσος είναι αυτός ο λογαριασμός; Πού θα πάει με τη νέα κατάσταση;
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Το Λογιστήριο του Κράτους λέει: «Δεν ξέρουμε, αδιευκρίνιστο». Και γιατί χαρατσώνετε το δανειολήπτη;
      ΠΡΟΕΔΡΕΥΩΝ (Κωνσταντίνος Βρεττός): Κύριε Λαφαζάνη, σας ευχαριστώ πολύ.
      ΠΑΝΑΓΙΩΤΗΣ ΛΑΦΑΖΑΝΗΣ: Λίγα είναι αυτά που πληρώνει; Λίγα είναι; Και ερχόσαστε τώρα να του πενταπλασιάσετε αυτή την εισφορά του ν.128/1975; Και έτσι δουλεύετε για την ανταγωνιστικότητα, που μας λέτε, για την ανάπτυξη; 
      Είναι απαράδεκτο να εισάγονται κατ’ αυτό τον τρόπο τέτοιες τροπολογίες και να μην έχουμε στο τέλος της ομιλίας μας μία δυνατότητα έστω δύο λεπτών να μιλήσουμε και κανείς να μην παίρνει χαμπάρι τι γίνεται σε αυτή την Αίθουσα. Γιατί δεν άκουσα και τον κύριο εισηγητή της Νέας Δημοκρατίας να αναφερθεί σε αυτό το μείζον θέμα. Είναι μείζον θέμα η αύξηση αυτή.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Για όλους αυτούς τους λόγους είναι προφανές ότι θα καταψηφίσουμε το νομοσχέδιο. Και επαναλαμβάνω μία ύστατη έκκληση στον κύριο Υπουργό…
      ΠΡΟΕΔΡΕΥΩΝ (Κωνσταντίνος Βρεττός): Έκλεισα το χρόνο διότι δεν πάει άλλο.
      ΠΑΝΑΓΙΩΤΗΣ ΛΑΦΑΖΑΝΗΣ: …να εξασφαλίσει, όσο είναι δυνατόν τουλάχιστον, τους εργαζομένους και στις θυγατρικές επιχειρήσεις της ΕΧΑΕ.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912 –1913», σαράντα οκτώ μαθητές και τρεις δάσκαλοι-συνοδοί από το 13ο Δημοτικό Σχολείο του Πειραιά. 
      Η Βουλή τούς καλωσορίζει και τους εύχεται καλή πρόοδο.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο πρώτος εκ των ομιλητών, ο κ. Κυριάκος Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητούμε ένα νομοσχέδιο επίκαιρο, κρισιμότατο που εντάσσει τη χρηματιστηριακή λειτουργία και τη χρηματιστηριακή αγορά σ΄ ένα ευρύτερο πλαίσιο αγοράς. Αποτελεί τη συνέχεια των διαρθρωτικών αλλαγών -με ευρεία έννοια- που πραγματοποιούνται για την προσαρμογή της οικονομίας της χώρας στο ευρύτερο ευρωπαϊκό γίγνεσθαι.
      Πάμπολλες συζητήσεις έχουν γίνει για την οικονομία της ελεύθερης αγοράς, για την οικονομία του συγκεντρωτικού συστήματος του υπαρκτού σοσιαλισμού, για τη νεοφιλελεύθερη οικονομία που παραχωρεί το σύνολο της οικονομικής δραστηριότητας στο ιδιωτικό κεφάλαιο και στην ιδιωτική πρωτοβουλία και πολλά άλλα.
      Κάθε φορά που ακούω να εξαπολύονται μύδροι από κάθε πλευρά που υπερασπίζεται το αντίστοιχο σχήμα, νιώθω την απορία μέσα μου γιατί δε μιλάμε για την αποτελεσματικότητα ενός συστήματος και μιλάμε για το σχήμα του συστήματος.
      Εκείνο δηλαδή, κύριοι συνάδελφοι, που θέλω να επισημάνω με έμφαση είναι πώς αρμονίζει στους κανόνες της ανάπτυξης ενός οικονομικού συστήματος, ώστε το αποτέλεσμα να είναι θετικό για την κοινωνία. Αν ο τομέας λέγεται δημόσιος ή ιδιωτικός, εκείνο που πάντοτε ασκεί ύψιστο ρόλο στην αποτίμησή του είναι το αποτέλεσμά του, το οικονομικό αποτέλεσμα, η παραγωγή και η διανομή του προϊόντος. Εδώ μπαίνει η έννοια της ρυθμιζόμενης, ελεγχόμενης αγοράς. 
      Πιστεύω ότι όλες οι κυβερνήσεις του ΠΑΣΟΚ επιδίωξαν να εναρμονίσουμε τη λειτουργία της οικονομίας με τους δύο κλάδους, το δημόσιο τομέα και τον τομέα της ελεύθερης αγοράς, της ατομικής πρωτοβουλίας του ιδιωτικού τομέα. Κατά την άποψή μου δίδει τη χρυσή τομή που απαντά, κύριε Πρόεδρε, στις επιταγές του σήμερα και προδιαγράφει -πέρα από το ότι αποτελεί πλέον παγκόσμιο κοινό κανόνα- τις καλύτερες προϋποθέσεις για το καλύτερο αποτέλεσμα στην παραγωγή και στη διανομή του προϊόντος που είναι και ο τελικός ανθρώπινος αντικειμενικός σκοπός. 
      Το νομοσχέδιο, λοιπόν, έρχεται, ρυθμίζοντας όλα αυτά τα θέματα των χρηματιστηρίων, να πετύχει δύο βασικούς στόχους που είναι εξίσου σημαντικοί, να εντάξει το χρηματιστηριακό σχήμα σ΄ ένα ευρύτερο πλαίσιο που ρυθμίζονται οι αγορές. Το δεύτερο είναι ότι, ζώντες εντός του πλαισίου της Ευρωπαϊκής Ένωσης, είμαστε υποχρεωμένοι να ανταγωνιστούμε με ίσους όρους γιατί, αν αυτό δε το πράξουμε και δεν πραγματοποιηθεί μέσα στις επιβαλλόμενες προσαρμογές από τον ορθολογισμό των πραγμάτων και από τις ανάλογες αναδιαρθρώσεις, τότε είναι ωσάν να αντιμετωπίζουμε έναν ξιφοφόρο με οδοντογλυφίδα. 
      Πρέπει επομένως η πατρίδα, αφού ζει σ’ αυτό το πλαίσιο, να κινηθεί με όλους τους κανόνες που θα την καθιστούν καθημερινά ανταγωνιστικότερη. Αυτό θα μετασχηματίζεται σε γενικό όφελος και σε στήριξη της κοινωνίας και του λαού. 
      Άρα το νομοσχέδιο με την εμπειρία ενδιαμέσως του χρηματιστηρίου έρχεται να μετασχηματίσει το καθεστώς του 1928 με τις τροποποιήσεις των δύο αντίστοιχων νόμων σε μια λειτουργία ιδιωτικής μορφής, να μετακινηθεί από το de facto μονοπώλιο σε μια ελεύθερη χρηματιστηριακή αγορά υπό τον αυστηρό –ελπίζω- έλεγχο, κάτι που εξάγεται από το σύνολο των διατάξεων, για να εξασφαλίζεται η ρυθμιζόμενη αγορά που είναι ο καλύτερος συνδυασμός, είναι η αρμονία, είναι η χρυσή τομή.
      Το νομοσχέδιο σε τρία κεφάλαια και με το ακροτελεύτιο σε 19 άρθρα έρχεται να ρυθμίσει το σύνολο των διατάξεων, ώστε να πραγματωθεί με τους καλύτερους όρους η μετακίνηση από το μονοπώλιο στην ελεύθερη χρηματιστηριακή αγορά. Το κεφάλαιο Α΄ ρυθμίζει την ίδρυση, την εποπτεία, τους κανονισμούς, τις αρμοδιότητες κ.λπ. σε σύνολο πέντε άρθρων, από το 1 μέχρι το 5. Εκεί γίνονται όλες οι συζεύξεις που επιβάλλονται για την με καλύτερους δυνατούς όρους πραγμάτωση αυτής της οικονομικής μετακίνησης. 
      Το κεφάλαιο Β΄ περιλαμβάνει τα άρθρα 6 ως 12 και κλείνει τις διατάξεις σε ένα κύκλο τροποποιήσεων αντίστοιχων τριών-τεσσάρων προεδρικών διαταγμάτων. Μεταφέρει αρμοδιότητες, οριοθετεί κανονιστικό κανονισμό χρηματιστηρίου και ρυθμίζει τις χρηματιστηριακές αγορές και την εκκαθάριση των χρηματιστηριακών συναλλαγών.
      Τέλος στο κεφάλαιο 3 πραγματοποιούνται καταργήσεις, αλλαγές της χρηματιστηριακής νομοθεσίας. Ρυθμίζονται διάφορα θέματα που αναφέρονται στα άρθρα από 13 έως 19 και κλείνει ο κύκλος με τις τροποποιήσεις τις διατάξεις, αρμονισμένα δικαιώματα και ένα σωρό άλλα πράγματα που ρυθμίζονται.
      Τελειώνοντας θέλω να πω το εξής: Κύριε Υπουργέ, πιστεύω ότι με την προσθήκη στην παράγραφο 2 του άρθρου 1 γίνεται μια τολμηρή έκφραση κοινωνικού πνεύματος, προστασίας των εργαζομένων. Ήθελα να προσθέσω την παράκλησή μου κι εγώ στους λοιπούς συναδέλφους. Το ΠΑΣΟΚ έχει αποδείξει την ευαισθησία του για τους εργαζομένους. Και πιστεύω ότι δεν μπορεί να αποστεί από αυτή τη γραμμή. Γιατί θα ήταν σαν να δέχεται την εγκατάλειψη της ιδεολογίας του. 
      Προσθέτω, λοιπόν, με την επίκληση της ιδεολογίας μας, την παράκλησή μου στην επιείκεια με την οποία πάντοτε αντικρίζετε αυτά τα θέματα. Εάν είναι δυνατόν να περιληφθούν –ελάχιστοι είναι εξάλλου- και οι των θυγατρικών εταιρειών εργαζόμενοι-απασχολούμενοι. 
      Και δεύτερον πιστεύω, κύριε Υπουργέ, ότι με την προσθήκη στο άρθρο 9 λύνετε, αρμονίζετε, και εντάσσετε μέσα στη νέα ρύθμιση, τη λειτουργία του χρηματιστηριακού κέντρου Θεσσαλονίκης. Αντιλαμβάνεστε, κύριε Πρόεδρε, ότι έχω και ειδικό ενδιαφέρον να το πω, εκλογές έρχονται, κύριοι συνάδελφοι! Δε με επηρεάζουν καθόλου αυτά, τα λέω για να ερεθίσω τα χαμόγελά σας, κύριοι συνάδελφοι, δε με επηρεάζει. Με καταξίωσε τόσες φορές, κύριε Πρόεδρε, ο λαός να με στείλει εδώ. 
      ΠΡΟΕΔΡΕΥΩΝ (Κωνσταντίνος Βρεττός): Και καλά έκανε που σας έστειλε, γιατί είστε παραγωγικότατος. 
      ΚΥΡΙΑΚΟΣ ΣΠΥΡΙΟΥΝΗΣ: Όταν μου έκαναν την πρόταση στο κόμμα μας να μπω στο ΠΑΣΟΚ, αρνήθηκα πάνω από δέκα έως δεκαπέντε φορές. Γιατί υποστήριζα ότι δε θα με ψηφίσουν περισσότεροι από τριάντα άνθρωποι. Μέρα νύχτα στο στρατόπεδο, δεν είχα καμία επαφή με το κοινωνικό σύνολο. Πήρα, προς τιμή του λαού μας, τριάντα τρεις χιλιάδες επτακόσιες πενήντα δύο ψήφους. Θα ήμουν αχάριστος αν δεν ευγνωμονούσα. Αλλά για το στρατηγό, η πατριδούλα και ο λαός είναι αδιαπραγμάτευτοι όροι. Είμαι πρώτα του κόμματος της πατρίδας και μετά, κύριε Πρόεδρε, του ΠΑΣΟΚ, για να εξηγούμαστε. Ψηφίζω το νομοσχέδιο.
      Ευχαριστώ. 
      (Χειροκροτήματα)
      ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Δημήτρης Κωστόπουλος έχει το λόγο. 
      Ορίστε, κύριε Κωστόπουλε.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ, κύριε Πρόεδρε, καταψηφίζω το νομοσχέδιο και θα εξηγήσω γιατί. 
      Η Κυβέρνηση γενικά ισχυρίζεται, κύριε Πρόεδρε, ότι η οικονομία είναι ισχυρή. Μια οικονομία που έχει τους Έλληνες στο μικρότερο βιοτικό επίπεδο στην Ευρώπη, μια οικονομία που ο πληθωρισμός είναι διπλάσιος από τον ευρωπαϊκό, μια οικονομία που η ανεργία καλπάζει, μια οικονομία που η ανταγωνιστικότητά της είναι στον πυθμένα όχι μόνο της Ευρώπης αλλά και άλλων ανταγωνιστικών χωρών. Μια οικονομία η οποία έχει πλέον τις εισαγωγές τριπλάσιες από τις εξαγωγές, έχει να επιδείξει –και πολύ σωστά- ένα δείκτη θετικό: την ανάπτυξη, που και αυτή είναι γνωστό από πού προέρχεται, από τους κοινοτικούς βασικά πόρους, τη δική μας συμμετοχή που είναι δανεικά και από την κατανάλωση που και αυτή προέρχεται από τα δανεικά. Όμως είναι για ένα κομμάτι της οικονομίας που το νομοσχέδιο αυτό αποτελεί βασικό μοχλό ανάπτυξης. Και αν αυτό το μοχλό, όπως δεν τον προσέξαμε, δε θα τον προσέξουμε και σήμερα, η οικονομία θα πάει από το κακό στο χειρότερο. Διότι από το θεσμό αυτό, από το χρηματιστήριο, αντλούνται υγιή κεφάλαια, κεφάλαια στα οποία δεν πληρώνουμε τόκους για να γίνουν επενδύσεις, για να επέλθει ανάπτυξη, απασχόληση, βιοτικό επίπεδο κ.λπ. 
      Η Κυβέρνηση στο παρελθόν κατάφερε να διαπράξει ένα μεγάλο έγκλημα. Και ήταν το έγκλημα του χρηματιστηρίου. Και δεν είναι μόνο ότι χάθηκαν πολλές δεκάδες τρισεκατομμυρίων δραχμών, αποταμιεύσεις γενεών και περιουσίες πολλών νοικοκυριών. Είναι ότι χάθηκε βασικά η αξιοπιστία του χρηματιστηρίου και χάθηκε και η εμπιστοσύνη των επενδυτών στο χρηματιστήριο. 
      Και το ερώτημα είναι: Με τούτο το νομοσχέδιο που όπως ισχυρίζεται η Κυβέρνηση, κλείνουμε τον κύκλο της θεσμοθέτησης του χρηματιστηρίου, επέρχεται και επιτυγχάνεται η εμπιστοσύνη των επενδυτών και η αξιοπιστία του χρηματιστηρίου; Η απάντηση η δική μου είναι όχι, διότι με τούτο το χρηματιστήριο ρυθμίζονται μόνο επιμέρους θέματα.
      Είπαμε στο παρελθόν και λέμε και σήμερα, ότι το μεγάλο έγκλημα που διεπράχθη, πέρα από τα λάθη που έγιναν είτε εκ δόλου είτε εξ αμελείας είτε σκόπιμα είτε όχι, για λόγους κομματικούς ή προσωπικούς, είναι ότι υπήρχε έλλειμμα στη θεσμοθέτηση. Φοβάμαι ότι παρ’ όλο που επιμένουμε και έπρεπε ήδη να έχει γίνει, σκόπιμα δε γίνεται και σήμερα. Και αναφέρομαι σε αυτά τα δυο σημεία για να μπω στα επιμέρους θέματα. 
      Πρώτον ο τρόπος εισαγωγής των μετοχών στο χρηματιστήριο, ο έλεγχος των οικονομικών στοιχείων και ο προσδιορισμός της τιμής που γίνεται μόνο από τον ανάδοχο και από την επιχείρηση, που έχουν κοινά συμφέροντα και εκ του αποτελέσματος, απέδειξαν ότι διεπράχθησαν σοβαρά εγκλήματα. Δε διορθώνεται, δεν ελέγχεται αυτό το θέμα. Και εκεί υπάρχει η ρίζα του κακού. Μπήκαν επιχειρήσεις οι οποίες δεν έπρεπε να μπουν στο χρηματιστήριο. Και το αποτέλεσμα το δείχνει αυτό όπου από τις τριακόσιες τριάντα τέσσερις εισηγμένες στο χρηματιστήριο, οι εκατόν τριάντα δύο είναι ήδη στο περιθώριο. 
      Δεύτερον το μεγάλο κενό θεσμοθετήσεως δημιούργησε το πρόβλημα αν επενδύθηκαν ή όχι τα κεφάλαια που αντλήθηκαν από το χρηματιστήριο. Αυτό το ερώτημα δεν είχε καμία απάντηση. Εξετάζοντας και τον Πρόεδρο της Επιτροπής Κεφαλαιαγοράς πριν από δεκαπέντε μέρες και τον Πρόεδρο του Χρηματιστηρίου πριν από ενάμιση μήνα δεν πήραμε απάντηση. Τη μόνη απάντηση που πήραμε ήταν ότι ελέγχονται από τους ορκωτούς λογιστές, που κατά κανόνα είναι οι σύμβουλοι των επιχειρήσεων και οι ελέγχοντες. Αυτές οι εκθέσεις δεν πέρασαν από κανένα όργανο όπως προέβλεπε ο νόμος, δεν πέρασαν από το χρηματιστήριο, από το διοικητικό συμβούλιο της Επιτροπής Κεφαλαιαγοράς και να ελεγχθεί αν πράγματι επενδύθηκαν ή όχι τα κεφάλαια. 
      Ερχόμαστε, λοιπόν, σήμερα και φέρνουμε αυτό το νομοθέτημα μ΄ ένα μόνο στόχο: να φύγει το χρηματιστήριο από το ελληνικό δημόσιο και από κρατικό χρηματιστήριο να γίνει ιδιωτικό.
      Η Νέα Δημοκρατία πιστεύει στις ιδιωτικοποιήσεις, πιστεύει στις αποκρατικοποιήσεις, δεν πιστεύει όμως ότι πρέπει να δίνουμε και τον έλεγχο και την εποπτεία σε ιδιώτες. Αυτό είναι απαράδεκτο. Δεν μπορεί η Τράπεζα της Ελλάδος να δοθεί σε ιδιώτες. 
      Κύριε Πρόεδρε, αν με το κρατικό χρηματιστήριο έγιναν εγκλήματα σκεφθείτε τι πρόκειται να γίνει στο μέλλον με ιδιωτικό χρηματιστήριο. Γι’ αυτό είμαστε κατά της αποκρατικοποιήσεως του χρηματιστηρίου. Και θα σας πω περαιτέρω τους λόγους. Και είμαστε για έναν ακόμη πρόσθετο λόγο, διότι παρ’ όλο τι γίνεται στον ιδιωτικό τομέα, δεν υπάρχει έλεγχος και εποπτεία. Δε θεσμοθετείται ο έλεγχος και η εποπτεία. Και αναφέρομαι συγκεκριμένα.
      Το ιδιωτικό χρηματιστήριο θα το πάρουν οι τράπεζες, που διαφωνούμε και ως προς τη μεταβίβαση και ως προς τον τρόπο μεταβίβασης. Οι τράπεζες θα αποτελέσουν τον κύριο μέτοχο του ιδιωτικού χρηματιστηρίου. Αυτό τι σημαίνει; Ότι δυο πυλώνες οι οποίοι χρηματοδοτούν τους Έλληνες και τις επιχειρήσεις, βρίσκονται υπό την αυτήν ομπρέλα, υπό τα αυτά συμφέροντα, χωρίς καν να κατοχυρώνεται ούτε ο ανταγωνισμός ούτε η διαφάνεια ούτε η σύγκρουση συμφερόντων. Τίποτε απ’ αυτά δεν αναφέρονται στο παρόν νομοσχέδιο. Φανταστείτε τι θα γίνει αύριο το πρωί αν ένας καλός πελάτης, ένας καλός επιχειρηματίας, μια καλή επιχείρηση θέλει να πάρει δάνειο από το χρηματιστήριο. Ποια τράπεζα και ποιος τραπεζίτης θα είναι εκείνος που θα αφήσει την αγελάδα να τη σφάξει και να μην την αρμέγει; Θα αφήσει τον πελάτη να πάρει δάνεια για επενδύσεις από το χρηματιστήριο και θα τον χάσει από πελάτη; 
      Επίσης μας λέτε ότι θα υπάρχει διοίκηση όπου θα λειτουργεί σύμφωνα με το ν. 2190. Δηλαδή θα διορίζουν τη διοίκησή τους οι τράπεζες. Κανένας ειδικός, κανένα πρόσωπο αμερόληπτο για να διοικήσει αυτή την επιχείρηση. Αλλά και αυτό κομμάτια να γίνει. Το μεγάλο πρόβλημα προκύπτει που η ΕΧΑΕ, η οποία πωλείται και που θα ανήκει ουσιαστικά στις τράπεζες, είναι και ο μόνος μέτοχος του Χρηματιστηρίου Αθηνών. Δηλαδή τι θα γίνει εκεί; Ό,τι εντέλλεται ο αφέντης, θα πραγματοποιεί το χρηματιστήριο.
      Ποιος, λοιπόν, είναι ο έλεγχος και ποια είναι η εξασφάλιση της διαφάνειας του επενδυτή, του κράτους και του θεσμού τη χρηματιστηρίου; 
      Άλλο ένα θέμα είναι ο κανονισμός. Λέτε ότι ο κανονισμός θα συντάσσεται από το χρηματιστήριο και θα υποβάλλεται προς έγκριση στην επιτροπή. Και μιλάμε για έγκριση νομιμότητας. Το επαναλαμβάνω αυτό γιατί έχει σημασία. Και την έγκριση ουσίας ποιος θα την κάνει; 
     Και το ερώτημα είναι: τον Κανονισμό θα τον φτιάξει ποιος; Η ανώνυμος εταιρεία σύμφωνα με τα δικά της δεδομένα, με τα δικά της συμφέροντα.  Πρέπει όμως να τον κάνει νόμο το κράτος, γιατί σύμφωνα με το ν.2190, οι εταιρείες συντάσσονται σύμφωνα με νόμο και υποβάλλονται προς έγκριση στο Υπουργείο. Εδώ όμως δεν υπάρχει κανένας νόμος. Είπαμε στον κανονισμό τουλάχιστον να υπάρχουν και οι άνθρωποι της αγοράς που θα το συντάξουν. Αρνείται η Κυβέρνηση.
     Ένα τελευταίο που είναι και το ουσιαστικότερο. Είπε προηγουμένως ο κ. Λαφαζάνης  «γιάννης κερνάει, γιάννης πίνει, ελέγχων και ελεγχόμενος το ίδιο πράγμα». Η Κυβέρνηση ισχυρίζεται -και πολύ σωστά- «εμείς κύριοι ακολουθούμε τα δεδομένα της Ευρώπης». Κατ’ αρχάς ακολουθείτε τα δεδομένα της Ευρώπης; Έγινε η οδηγία της Ευρώπης για να σας πει τι ακριβώς θα κάνετε; Και εν πάση περιπτώσει, το κείμενο που αποτελεί πρόπλασμα-προσχέδιο στο άρθρο 36, όταν ομιλεί για τις οργανωτικές απαιτήσεις, λέει ότι «τα κράτη-μέλη απαιτούν από τη ρυθμιζόμενη αγορά –που είναι η Επιτροπή Κεφαλαιαγοράς- να έχει μηχανισμούς που επιτρέπουν το σαφή εντοπισμό και τον έλεγχο των συνθηκών δυσμενών συνεπειών για τη λειτουργία της. Κάθε σύγκρουση συμφερόντων μεταξύ της ρυθμιζόμενης αγοράς, των ιδιοκτητών του φορέα εκμετάλλευσης κ.λπ…» Αφού μιμούμεθα τα ευρωπαϊκά χρηματιστήρια γιατί, κύριε Υπουργέ, δεν συντασσόμεθα με αυτά που θα μας πει αύριο η οδηγία της Ευρώπης; 
     Δεύτερον γιατί δε συντασσόμεθα να θεσμοθετήσουμε εκτελεστική επιτροπή, που είναι ένα άλλο κομμάτι από το διοικητικό συμβούλιο της Επιτροπής Κεφαλαιαγοράς, το οποίο ρυθμίζει τις γενικές πορείες και την εποπτεία; Γιατί η εκτελεστική επιτροπή όπως λειτουργεί –και στη Μαδρίτη, και στο Παρίσι και στο Λονδίνο- έχει ουσιαστικές αρμοδιότητες και επί της ερεύνης των οικονομικών στοιχείων της επιχείρησης και επί του ενημερωτικού δελτίου και επί της τιμής εισαγωγής και αν υπάρχει διαφάνεια και πλήρης ανταγωνισμός και αν επενδύθηκαν ή όχι τα κεφάλαια που αντλήθηκαν από το χρηματιστήριο.
     Αυτά δεν τα βλέπουμε στο παρόν νομοθέτημα. Συνεπώς το θεωρούμε απαράδεκτο. Είχα ζητήσει και στην επιτροπή να αποσυρθεί, το ζήτησε και ο εισηγητής μας, δεν βλέπω όμως να υπάρχει διάθεση και γι’ αυτό το καταψηφίζουμε. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Α΄ Αντιπρόεδρος της Βουλής κ. Γείτονας, αφού του ευχηθούμε χρόνια πολλά εκ μέρους όλων των Βουλευτών.
     ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Επίσης χρόνια πολλά σε σας και όλους τους συναδέλφους που γιορτάζουν.
     Ακούγοντας τον εκλεκτό συνάδελφο της Νέας Δημοκρατίας τον κ. Κωστόπουλο αλλά και προηγουμένως τον κ. Νικολόπουλο, εισηγητή τους, πραγματικά αρχίζω να πιστεύω, ακούγοντας ιδιαίτερα αυτά τα περί κρατικοποιήσεων και αποκρατικοποιήσεων, ότι η Νέα Δημοκρατία ως παράταξη περνάει τη μαρξιστική της «περίοδο». Και το επικίνδυνο είναι ότι την περνάει σε μία προχωρημένη νεοφιλελεύθερη ηλικία. 
     Κύριοι συνάδελφοι της Νέας Δημοκρατίας, πάλι πολιτικολογείτε σε αυτό το νομοσχέδιο. Η εισηγήτριά μας κ. Αρσένη, σε μία λιτή και περιεκτική εισήγηση, έδωσε το στίγμα της συζήτησης. Και αυτό που θα έπρεπε να συζητούμε είναι αν οι διατάξεις που εισάγονται, είναι ένα θετικό βήμα προς την κατεύθυνση της θωράκισης της αγοράς. Το να σκιαμαχούμε πάνω στις εξελίξεις του χρηματιστηρίου –αρνητικές σίγουρα εξελίξεις, που οφείλονται στην παγκόσμια κρίση των αγορών αλλά και σε αδυναμίες της εγχώριας αγοράς, η οποία γιγαντώθηκε απότομα και ασφαλώς δεν μπόρεσε να αποτρέψει φαινόμενα κερδοσκοπίας από τα οποία υπήρξαν πολλά θύματα- και πάνω στο θολό τοπίο της αναζήτησης πολιτικών ευθυνών, είναι σαν να συγκαλύπτουμε τους πραγματικούς δράστες. Υπάρχει ένα δημόσιο, «κοινό» αίσθημα που απαιτεί να δει τι πραγματικά έγινε. Αλλά αυτό γίνεται με πραγματικούς ελέγχους και όχι με ψιθύρους. 
      Και δεν είναι αργά. Εγώ επικροτώ την πρωτοβουλία του κυρίου Υπουργού Οικονομίας και Οικονομικών να συνεχιστούν οι έλεγχοι και να επεκταθούν ακόμα και αναδρομικά για να δούμε ποιος έφταιξε συγκεκριμένα, ποιος προέβη σε παράνομες πράξεις και ποιοι έπαιξαν σε βάρος των μικροεπενδυτών. 
      Όλα τα άλλα, οι ψίθυροι, οι γενικολογίες, η προσπάθεια μετάθεσης των ευθυνών και ιδιαίτερα της αναζήτησης πολιτικών ευθυνών σε θολό τοπίο, νομίζω ότι δεν προσφέρουν. Να πληρώσουν όσοι έφταιξαν. Η Νέα Δημοκρατία πρέπει να καταλάβει ότι η Κυβέρνηση δεν έχει να φοβηθεί τίποτα.
      Γι’ αυτό, κύριε Υπουργέ, προχωρήστε στους ελέγχους ακόμα και αναδρομικά. Είναι υποχρέωση του κράτους δικαίου και θα ικανοποιήσει το λαϊκό αίσθημα αλλά θα είναι και θετικός παραδειγματισμός για το μέλλον, όσοι παρανόμησαν να πληρώσουν και να πάνε και φυλακή.
      Ακούσαμε τη μη πρόταση -δεν είναι έκπληξη πλέον για μας να αποσυρθεί και αυτό το νομοσχέδιο. Πού διαφωνείτε, κύριοι συνάδελφοι της Νέας Δημοκρατίας, δεν ακούσαμε. Ψελλίσατε για κάποιους κινδύνους, αλλά αν έχετε συγκεκριμένες προτάσεις να τις ακούσουμε. 
      Αναφέρομαι και στον αγαπητό συνάδελφο του ΚΚΕ κ. Τζέκη και θέλω να του πω πως δεν αρκεί να λέτε στους πολίτες ότι εμείς είμαστε κατά της αγοράς, πιστεύουμε σ΄ ένα άλλο οικονομικό σύστημα το οποίο δεν υπάρχει στη χώρα μας. Σ’ αυτό το σύστημα που υπάρχει μ’ αυτούς τους όρους που λειτουργεί η οικονομία, είστε υποχρεωμένοι να προτείνετε μέτρα για την προστασία του κοινού. 
      ΄Αρα, και από εσάς η γενική άρνηση δεν αποτελεί μία θετική υπέρ του πολίτου στάση. Η Κυβέρνηση φέρει συγκεκριμένα αυτό το νομοσχέδιο και πιστεύω πως είναι προς την σωστή κατεύθυνση. Και αυτό γιατί πρέπει να γίνουν προσαρμογές της εγχώριας αγοράς στα παγκόσμια δεδομένα, για να μπορούν να υπάρξουν αύριο και συνεργασίες σε ευρωπαϊκό επίπεδο των χρηματιστηρίων. Γιατί ακόμα αναγκαστικά με βάση αυτές τις προσαρμογές αλλά και με την εμπειρία θα πρέπει να ενισχυθεί ο εποπτικός ρόλος της Επιτροπής Κεφαλαιαγοράς κάτι που είναι προς τη σωστή κατεύθυνση και τέλος να ενισχυθούν και τα μέτρα διαφάνειας αλλά και ελέγχων όσον αφορά όχι μόνο την εισαγωγή των επιχειρήσεων στο χρηματιστήριο αλλά και τη διαδρομή τους. 
      Τελειώνοντας, θέλω να επισημάνω τρία ζητήματα τα οποία θα πρέπει να προσέξουμε για να αποφύγουμε νέους κινδύνους. Θα ψηφίσω το νομοσχέδιο ακριβώς για να είμαι συνεπής και όχι υποκριτής. Συνεπής γιατί πράγματι υπήρξαν ρωγμές στη θωράκιση της κεφαλαιαγοράς και πρέπει να συμβάλουμε να τις κλείσουμε. Γιατί ακόμα μέσα από την τότε «παραφροσύνη» του γενικού τζόγου χιλιάδες μικροεπενδυτές εγκλωβίστηκαν αλλά η πολιτική δε σηκώνει τα χέρια, δε μένει στο παρελθόν, οφείλει να κάνει βήματα μπροστά και να παίρνει μέτρα για να μην υπάρξουν άλλα θύματα στο μέλλον. Για να μην ξεχάσω λέω στην αρχή ότι θεωρώ πως η επισήμανση που έκανε ο κ. Λαφαζάνης -στη συνέχεια της σωστής τροποποίησης, που κάνατε, κύριε Υπουργέ, για τις εγγυήσεις των εργαζομένων στο χρηματιστήριο- για τους εργαζομένους στις θυγατρικές εταιρείες είναι σωστή. Δεν είναι πολλοί και επειδή είμαστε σε μία εποχή που πολλοί θα ήθελαν να προκαλέσουν πανικό και να παρουσιάσουν την Κυβέρνηση ως αδιάφορη, ανάλγητη για τους εργαζομένους, προτείνω ότι με το ίδιο καθεστώς που εργάζονται σήμερα, θα μπορούσε η τροπολογία σας να συμπεριλάβει και αυτούς. 
      Έρχομαι τώρα σε τρεις παρατηρήσεις. Πρώτον: Είναι σωστό αυτό που ακούστηκε ότι μέσα από την ιδιωτικοποίηση του χρηματιστηρίου αποκτούν κυρίαρχο ρόλο οι τράπεζες. Εγώ δεν θα τοποθετηθώ αν είναι σωστό ή λάθος. 
        Εκείνο που θέλω να πω είναι ότι δε πρέπει μέσα απ’ αυτό που θα συμβεί –έτσι θα συμβεί περίπου- να φαλκιδευτεί ο ανταγωνισμός. Γιατί οι τράπεζες έχουν δεσπόζουσα θέση σε όλο το πεδίο της οικονομίας. Δεν εκτιμάτε ότι θα υπάρξουν ζητήματα, όταν οι τράπεζες θα είναι στη διοίκηση του χρηματιστηρίου, θα συντάσσουν ενημερωτικό δελτίο, θα είναι ανάδοχοι, θα ελέγχουν το ενημερωτικό δελτίο, θα εισηγούνται την έγκρισή του από την Επιτροπή Κεφαλαιαγοράς και θα μετέχουν με εκπρόσωπο της Ένωσής της στο διοικητικό συμβούλιο της Επιτροπής Κεφαλαιαγοράς; Φοβάμαι, εγώ, ότι θα προκύψουν ζητήματα και θα πρέπει έστω και με κανονιστικές αποφάσεις σε εξουσιοδότηση των νόμων, να δεί αυτό το θέμα. Δεν θα πρέπει να επιτρέψουμε στην πράξη, να μας προκύψουν άλλα «φασούλια». 
      Η δεύτερη παρατήρησή μου. Έχω την άποψη ότι είναι σωστό με την ιδιωτικοποίηση των χρηματιστηρίων να ενισχύεται ο εποπτικός και κανονιστικός ρόλος της Επιτροπής Κεφαλαιαγοράς. Και το κάνετε 
      Ωστόσο, κύριε Υπουργέ, υπάρχει ένα ερώτημα το οποίο θέτω με αφορμή και τη συζήτηση που είχαμε με τον Πρόεδρο της Κεφαλαιαγοράς πριν λίγες μέρες στην Επιτροπή των ΔΕΚΟ. Είσαστε πεπεισμένος, δεδομένου ότι δεν είδα να κάνετε αλλαγές, ότι η σημερινή δομή και οργάνωση της Επιτροπής Κεφαλαιαγοράς μπορεί να ανταποκριθεί αποτελεσματικά σ’ αυτό το νέο ρόλο; Αυτό, κύριε Υπουργέ, συνιστά ένα μείζον θέμα, γιατί σε αντίθετη περίπτωση όλο το σύστημα θα μείνει μετέωρο και θα έχουμε προβλήματα. Δεδομένου μάλιστα ότι με τις νέες ρυθμίσεις το κράτος αποξενώνεται, και σωστά, από εξουσίες του και επομένως θα πρέπει να προστατεύσουμε το ευρύτερο δημόσιο συμφέρον. Εάν δεν μπορεί στην πράξη η Επιτροπή Κεφαλαιαγοράς να ανταποκριθεί σ’ αυτό το νέο και αυξημένο εποπτικό και κανονιστικό της ρόλο, τότε μπορεί να έχουμε σημαντικά προβλήματα στο μέλλον και πρέπει να προσέξετε. 
      Η τρίτη παρατήρηση αφορά τους ελέγχους. Αυτό με ανησυχεί και μετά τα όσα άκουσα στην ακρόαση του κ. Θωμαδάκη στην Επιτροπή των ΔΕΚΟ. Εκεί διαπιστώθηκε, και φαίνεται ότι είναι αληθές, ότι η μέχρι τώρα σημαντική αδυναμία στο σύστημα ήταν ο κατακερματισμός και η πολυδιάσπαση της ελεγκτικής διαδικασίας. Υπήρχαν και πολλοί εποπτεύοντες οργανισμοί και πολλοί φορείς οι οποίοι υπεισέρχονται. Δηλαδή, υπάρχει ένα σύμπλεγμα συναρμόδιων φορέων για τους ελέγχους, με αποτέλεσμα συγχύσεις, επικαλύψεις και κενά. 
      Δεν πιστεύω ότι στην περίπτωση του χρηματιστηρίου, μιας π.χ. εταιρείας στην οποία επενδύει ένας απλός πολίτης, ότι μπορεί να έχουμε ελέγχους a la carte. Για να το πω διαφορετικά, θα πρέπει να έχουμε συνολικούς ελέγχους, menu. Αν μη τι άλλο, με τη διάσπαση, οι έλεγχοι δε συμπίπτουν χρονικά, ώστε ο επενδυτής ή οι αρμόδιες αρχές να έχουν μία συνολική εικόνα για την εταιρεία. 
      Άρα, αυτό θα πρέπει να το προσέξουμε, γιατί το χρηματιστήριο είναι επένδυση σε «προσδοκία». Η προσδοκία όμως πρέπει να βασίζεται σε πραγματικά στοιχεία, γιατί διαφορετικά πρόκειται για απάτη ή για αυταπάτη. 
      Θα πρέπει, λοιπόν, να το προσέξουμε. Να πούμε και στους επενδυτές ότι το χρηματιστήριο δεν είναι ο αλχημιστής που κάνει το κάθε χαρτί χρυσό. Πιστεύω, λοιπόν, κύριε Υπουργέ, ότι τα προβλήματα των χρηματαγορών δε θα τελειώσουν αν δε λυθεί οριστικά το πρόβλημα της ενότητας των ελεγκτικών διαδικασιών και σ’ αυτό θα πρέπει να επιμείνετε, εν ανάγκη και με πρόσθετες διατάξεις τις οποίες θα στηρίξουμε. Προς αυτή την κατεύθυνση πρέπει να ρίξετε το βάρος της πολιτικής σας. 
      Πιστεύω ότι το σημερινό νομοσχέδιο είναι ένα θετικό βήμα και θα περίμενα από όλες τις Πτέρυγες, παρά τις διαφορετικές προσεγγίσεις, να το στηρίξουν. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών πολέμων 1912-1913», τριάντα τρεις μαθητές και τρεις δάσκαλοι-συνοδοί από το Δημοτικό Σχολείο Βέλου Κορινθίας.  
      Η Βουλή τούς καλωσορίζει. 
      (Χειροκροτήματα από όλες τις Πτέρυγες της Βουλής)
      Το λόγο έχει ο κ. Καλλιώρας. 
      ΗΛΙΑΣ ΚΑΛΛΙΩΡΑΣ: Σας ευχαριστώ πολύ, κύριε Πρόεδρε. 
      Κύριε Πρόεδρε, το σχέδιο νόμου που συζητάμε σήμερα βρίσκεται και αυτό στη μορφή των ρυθμίσεων και των μέτρων τα οποία η Κυβέρνηση και η Επιτροπή Κεφαλαιαγοράς, αλλά και η διοίκηση του χρηματιστηρίου, λαμβάνει όλα αυτά τα χρόνια. 
      Εάν τα μετρήσουμε αυτά, περίπου βγαίνουν εκατό μέτρα συνολικά. Από την άλλη μεριά από το 1999 μέχρι σήμερα το χρηματιστήριο είχε φθάσει να πέφτει μέχρι πέντε χιλιάδες μονάδες. Δηλαδή με απλά μαθηματικά κάθε φορά που παίρνετε μέτρα α λα ΠΑΣΟΚ το χρηματιστήριο χάνει σαράντα μονάδες. 
      Σήμερα –εδώ και λίγες μέρες- βοούν οι τηλεοράσεις, τα Μέσα Μαζικής Ενημέρωσης. Ξεκινούν από την «PALCO», περνούν από τον «ΠΑΠΑΣΤΡΑΤΟ», μιλούν για «YBONNH STORES», για τα σούπερ μάρκετ «ΑΝΤΩΝΟΠΟΥΛΟΣ» και πάει λέγοντας. Βεβαίως, ήρθαν τώρα τα απόνερα. Ήρε το ωστικό κύμα από το χρηματιστήριο. Τώρα βγήκε στην πραγματική οικονομία το έγκλημα των δεκάδων τρισεκατομμυρίων δραχμών που χάθηκαν. Δεν είναι τυχαίο. Βεβαίως, αν κάποιος καθόταν πάνω από τον Ατλαντικό και κοιτούσε την κατάσταση από τη μια μεριά του Ατλαντικού και από την άλλη, ξέρετε τι θα έβλεπε; Θανάτους μελών διοικητικού συμβουλίου από τη μια μεριά του Ατλαντικού, ενώ στη χώρα μας δεν αναφέρθηκε ούτε μια φορά η λέξη «παραίτηση». Από τη μια μεριά του Ατλαντικού έχουμε φυλακίσεις μελών διοικητικών συμβουλίων. Χαρακτηριστική είναι η περίπτωση της ADELPHIA, της καλωδιακής τηλεόρασης. Είναι η έκτη μεγαλύτερη στην Αμερική από Ελληνοαμερικανούς επιχειρηματίες. Μπήκαν στη φυλακή, γιατί πήραν λεφτά από το ταμείο. Η «ΚΑΘΗΜΕΡΙΝΗ» πριν από λίγες μέρες έγραψε ότι ο συγκεκριμένος επιχειρηματίας πήρε 7,9 δισεκατομμύρια από τα ταμεία, λες και ήταν δική του τσέπη. Ακόμη περιμένουμε να μάθουμε τι κάνει η Κυβέρνηση επ’ αυτού. 
      Στην άλλη πλευρά του Ατλαντικού έχουμε αλλαγή της ηγεσίας της Επιτροπής Κεφαλαιαγοράς. Και εδώ έχουμε στήριξη, επαναστήριξη, επανατοποθέτηση των ιδίων ανθρώπων. Επίσης στην άλλη πλευρά του Ατλαντικού τα διοικητικά συμβούλια υπογράφουν αυτοέλεγχο με ποινικές ευθύνες. Και εδώ θυμάμαι τον κ. Σημίτη στην Έκθεση Θεσσαλονίκης να λέει: «Ας πρόσεχαν!» Αυτή είναι η διαφορά φιλοσοφίας που υπάρχει. 
      Στην άλλη πλευρά του Ατλαντικού –στην Αμερική εννοώ- κλείνουν ελεγκτικές εταιρείες, ενώ στη χώρα μας τα διεθνή λογιστικά πρότυπα που τα χειροκροτούσαμε λίγους μήνες εδώ μέσα, φεύγουν από την 1-1-2003 και όποτε αποφασίσει ο κύριος Υπουργός της Οικονομίας θα εφαρμοστούν. Αυτό για το καλό της χρηματαγοράς και όχι μόνο. 
      Και ενώ στην άλλη πλευρά του Ατλαντικού υπάρχουν δικαστικές διαμάχες και δικαστικοί οδοί γι’ αυτά τα προβλήματα, εδώ ακόμη εγώ θυμάμαι τα τηλεοπτικά σποτ, θυμάμαι τις αφίσες με το κόμμα του χρηματιστηρίου, θυμάμαι τον κ. Παπαντωνίου να μιλάει για επτά χιλιάδες μονάδες. Και βεβαίως, δεν ξεχνώ τη ρήση ότι «όλα λήγουν στις 9 του Απρίλη του 2000». 
      Υπάρχει μια άλλη πραγματικότητα. Παρ’ όλα αυτά ρωτήστε και σας λέω εγώ, ότι ο πρόεδρος του χρηματιστηρίου παίρνει 250 χιλιάδες δραχμές την ημέρα, όταν επί Νέας Δημοκρατίας έπαιρνε το μήνα 380 χιλιάδες. Φανερό κλέψιμο σε σχέση με την προσφορά, κύριε Πρόεδρε! Διακόσιες πενήντα χιλιάδες την ημέρα σήμερα ο κ. Αλεξάκης και τότε τριακόσιες ογδόντα χιλιάδες συνολική αμοιβή το μήνα. 
      Τι κάνετε σήμερα; Σας λέμε ότι  υπάρχει πρόβλημα. Ο κ. Γείτονας σας εντόπισε τρία προβλήματα. Βεβαίως είναι σωστά ως σκέψεις. Είναι δομημένη σκέψη. Εμείς σας λέμε: Γιατί δίνετε τον έλεγχο στις τράπεζες; Για ποιον λόγο; Μας λέτε ότι είναι το 44-45%. 
      Δεν είναι έτσι, κύριε Υπουργέ. Οι τράπεζες έχουν θυγατρικές. Είναι όμιλοι. Μέσω των ομίλων αυτών ελέγχουν το 60%, αν θέλετε να ξέρετε. Μάλιστα έμαθα ότι δεν θέλουν να αγοράσουν και περισσότερο ποσοστό από το 51%, για να μη δώσουν περισσότερα χρήματα. 
      Και σήμερα με νέα τροπολογία, τους δίνετε 0,6% ετησίως την εισφορά του ν.128. Και επιβαρύνετε όλους τους Έλληνες και τα δίνετε πάλι στις τράπεζες. Δεν το κατανοώ αυτό το πράγμα. Λες και η οικονομία ανθεί!
      Ρώτησα κάποιους μέσους ανθρώπους, ανθρώπους που διαβάζουν απλά εφημερίδες και ξέρετε τι λένε; Λένε ότι η Κυβέρνηση έκανε όλο αυτό που έκανε –η πυραμίδα του Μπερίσα τέλειωσε, εκεί όμως τουλάχιστον τον έδιωξαν τον Μπερίσα, εδώ δεν μπορεί να γίνει το αντίστοιχο- διότι παύει να υπάρχει ο κοινοβουλευτικός έλεγχος του Καλλιώρα προς το χρηματιστήριο ή τον Υπουργό. Διότι δεν θα ανήκει πουθενά αυτή η εταιρεία. Θα είναι ιδιωτική εταιρεία. Άρα, κουκουλώνουμε –λένε- και το έγκλημα του χρηματιστηρίου, των δεκάδων τρισεκατομμυρίων που έφαγαν και λήστεψαν και έγινε τέτοια αναδιανομή εισοδήματος που ποτέ δεν πρόκειται να ξανάρθει στην ιστορία.
      Και ρωτήσαμε, κύριε Πρόεδρε, την Επιτροπή Κεφαλαιαγοράς. Ρωτήσαμε συγκεκριμένα τον εκπρόσωπό της στην επιτροπή. Ξέρετε τι μας είπε; Διαβάστε όλοι τα Πρακτικά. Μας είπε –και επί της ουσίας παραφράζω τα λόγια του- ότι δεν είναι πανίσχυρος ο ρόλος της Επιτροπής Κεφαλαιαγοράς, όπως μερικές εφημερίδες λένε με πηχυαίους τίτλους, για να δείξουν ότι προχωράμε προς τη σωστή κατεύθυνση.
      Πού είναι, λοιπόν, σήμερα ο καθρέφτης της οικονομίας; Πώς θα εμφανιστεί αυτός ο καθρέφτης, όταν οι τράπεζες, επτά τράπεζες συγκεκριμένα, θα ελέγχουν και το χρηματιστήριο; Και για ποιον δουλεύουν οι τράπεζες; Για τον πολίτη, για την Κυβέρνηση; Όχι. Δουλεύουν για τον εαυτό τους. Έχουν ένα σφιχτό ολιγοπώλιο, ένα καρτέλ. Έτσι θέλατε. Πώς, λοιπόν, μπορούμε να ψηφίσουμε αυτό το νομοσχέδιο;
      Ρωτάμε την Κυβέρνηση, χωρίς να ξεχάσουμε τους ενάμισι εκατομμύριο επενδυτές, χωρίς να ξεχάσουμε ότι ο δείκτης παραπαίει, ότι η εμπιστοσύνη είναι κάτω από το μηδέν, τι γίνεται; Πόσες ΕΛΔΕ έμειναν; Πόσες θέσεις εργασίας έχουν χαθεί με τη λογική τη δική σας και τον τρόπο που νομοθετείτε; Ποιες είναι οι προβλέψεις για τη Σοφοκλέους; Ποια θα είναι τα έσοδα φέτος απ’ αυτά που βάλατε στον προϋπολογισμό; Πώς προωθείτε τόσες πολλές ιδιωτικοποιήσεις μέσα από το κρατικό ταμπλό, τώρα που η χρηματαγορά βρίσκεται στο βάραθρο και πουλάτε όπως-όπως, για να κλείσετε τις τρύπες, που δεν κλείνουν ποτέ από το δημόσιο χρέος και από τον προϋπολογισμό; Είναι οικονομική πολιτική της Κυβέρνησης αυτή;
      Κύριε Πρόεδρε, κλείνω με το εξής: το πρόβλημα στη χώρα μας είναι ότι, εάν οι νόμοι και οι κανονισμοί που υπάρχουν ακολουθούνταν με ευσυνειδησία από τους κρατικούς λειτουργούς και εφαρμόζονταν, δεν θα είχαμε τα προβλήματα αυτά.
      Πού πήγαν τα λεφτά από τη ΔΕΚΑ; Πώς η ΔΕΚΑ έκανε όλο το παιχνίδι πριν από τις εκλογές; Τι έγινε αυτή η ΔΕΚΑ; Επίσης αντλήθηκαν χρήματα, έγιναν αυξήσεις μετοχικών κεφαλαίων κ.ο.κ. Ποτέ δεν μας είπαν πού πήγαν αυτά τα χρήματα. Και δεν είναι τυχαίο ότι πέρσι –και κλείνω με αυτό- το 6% των ακινήτων στο Λονδίνο, στην πιο ακριβή πόλη του κόσμου, αγοράστηκαν από Έλληνες. Και τέλος, δεν είναι τυχαίο ότι οι Έλληνες, παρ΄ότι είμαστε τελευταίοι ως χώρα σε πλούτο, σε καταθέσεις στην Ελβετία είναι τρίτοι.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καψής έχει το λόγο.
      ΓΙΑΝΝΗΣ ΚΑΨΗΣ: Κυρίες και κύριοι συνάδελφοι, κύριε Πρόεδρε, ενδεχομένως θα σας εκπλήξω μιλώντας για το χρηματιστήριο, διότι είναι γνωστό ότι δεν έχω πολύ καλές σχέσεις με αυτόν τον οίκο της αμαρτίας. Το θεωρώ θεσμοποίηση και αγιοποίηση των αρπακτικών, ανάλγητων διαθέσεων του κεφαλαίου, του καπιταλισμού ενός συστήματος, το οποίο αντιμάχομαι από τα γεννοφάσκια μου. Δεν έπαιξα, δεν παίζω και δεν θα παίξω ποτέ στο χρηματιστήριο, για λόγους αρχής και πίστης: ο μηδέ εργαζόμενος μηδέ εστιέτω. Και δεν θα γνώριζα τίποτα για το χρηματιστήριο, εάν δεν είχε έρθει το θέμα στην Επιτροπή Θεσμών και Διαφάνειας, οπότε έμαθα πολλά.
      Η πρώτη μου, για να ξεκινήσω με αυτήν τη λογική, αντίρρηση για το νομοσχέδιο θα μπορούσε να προκύψει και εκ μόνου του γεγονότος ότι το υποστήριξαν και ορισμένα στελέχη, ας τα λέμε έτσι, όλου αυτού του εσμού, για μερικούς από τους οποίους θα περίμενα και θα ήθελα να βρίσκονται εκτός πάσης οικονομικής δραστηριότητας και εκτός του χρηματιστηρίου. 
      Δεν θα με ενδιέφερε ποιος κερδίζει ποιος αν ήταν ένας πόλεμος μεταξύ κεφαλαιούχων. Θα οραματιζόμουν την αμοιβαία εξόντωσή τους. Αλλά εδώ, από όσα μπόρεσα να καταλάβω –και δεν σας κρύβω με τη βοήθεια στελεχών και συνεργατών μου - και θα μείνω σε αυτό για να απαντήσω στην πρόκληση του κ. Γείτονα, ότι εγώ δεν κάνω μη πρόταση. Γιατί ακούσαμε πολλά από τη Νέα Δημοκρατία και τον εισηγητή της- λίγα μπόρεσα να καταλάβω, αν και κατέβαλα απεγνωσμένες προσπάθειες. Δεν ήταν ευχερές το έργο, εμφανίζονται ότι αντιτίθενται στο νομοσχέδιο, αλλά και δεν θέλουν να θυμώσουν τις Τράπεζες. 
      Έχω δύο αντιρρήσεις, κύριε Υπουργέ. Αν μπορούσα θα το κατεψήφιζα. Και λέω «αν μπορούσα», αν είχε προοπτική να μην εγκριθεί.
      Με την οργάνωση που κάνετε, με την ιδιωτικοποίηση, από την οποία το κράτος θα εισπράξει ένα πολύ μικρό αντίτιμο σχετικά, μόνο 30 δισεκατομμύρια –αλλ’ αυτό είναι δική σας δουλειά- ουσιαστικά ο έλεγχος του χρηματιστηρίου περνάει στις Τράπεζες και δη στις μεγάλες ιδιωτικές Τράπεζες. 
      Για να μην κάνω οικονομικούς αφορισμούς –άλλωστε δεν τα καταφέρνω- θα το πω απλά. Εκείνο που θα συμβεί είναι ό,τι συνέβη με το χρηματιστήριο της Πορτογαλίας. Οι μεγάλοι τίτλοι με ειδικές συμφωνίες θα πάνε στα ξένα μεγάλα χρηματιστήρια, θα μείνουν οι μικροί. Και πηγαίνοντας οι μεγάλοι τίτλοι στα ξένα χρηματιστήρια προετοιμάζουμε και νέο κύμα εξόδου των βιομηχανιών μας. Σας θυμίζω τι έγινε με το έγκλημα της οινοποιίας Μεταξά. Θα μείνουν οι μικροί και εκεί θα πέσει η αρπακτική διάθεση των τραπεζών. Είδαμε ότι οι τραπεζίτες είναι οι πιο ανάλγητοι από όλους τους κεφαλαιούχους. Κάναμε χίλιες δυο ρυθμίσεις για να σώσουμε τους δανειστές από τα πανωτόκια… Τρομερά πράγματα, εφιαλτικά πράγματα. 
      Και θα έχουμε δύο λειτουργίες: 
      1. Όλος ο χρηματοπιστωτικός μηχανισμός θα ανήκει σε δύο-τρεις τράπεζες, που θα μπορούν να στραγγαλίσουν οποιαδήποτε επιχείρηση.
      2. Και μια τράπεζα που θα έχει ένα μεγάλο πελάτη, ας πούμε τα «Mac Donalds», σκοπίμως και προγραμματισμένα θα κλείνει μια μικρή ελληνική αλυσίδα αν δεν είναι πελάτης της.
      Και βέβαια δεν ενδιαφέρομαι για τους εργοδότες. Οι επιχειρήσεις πτωχεύουν. Και όταν λέμε «πτωχεύουν οι επιχειρήσεις», σημαίνει ότι πτωχεύουν οι εργαζόμενοι και πλουτίζουν οι κεφαλαιούχοι. Δεν ξέρω αν έχετε κανένα παράδειγμα «πτωχεύσαντος» που να είναι φτωχός. 
      Συνεπώς θα έχουμε και έναν οικονομικό μαρασμό και αύξηση της ανεργίας.
      Τι θέλω να πω; Ωραία, κάνετε το νομοσχέδιο. Ορίστε ένα πλαφόν, όχι μεγαλύτερο του 5, 6,7% για την διανομή μετοχών στις τράπεζες και τους ομίλους που έχουν σχηματίσει. Λέτε ότι θέλετε τη διασπορά. Να την επιβάλετε δια του νόμου. Τι θα σας εμπόδιζε να επιβάλετε δια νόμου τη διασπορά; 
      Επίσης έγινε συζήτηση για τους εργαζομένους που θα χάσουν την εργασία τους. Δεν ξέρω πόσοι είναι -και δυστυχώς η εκλογική μου περιφέρεια δεν προμηθεύει εργαζομένους σε αυτές τις υψηλές βαθμίδες απασχόλησης- αλλά ο εργαζόμενος είναι εργαζόμενος και έχει πάντοτε την αγάπη μου και την συμπαράστασή μου. Δεν αρκεί να χρησιμοποιηθούν σε άλλους τομείς. 
      Δεν θα υπογράψετε μία σύμβαση εκχωρήσεως; Δεν θα πουλάτε τις μετοχές; Να τους διασφαλίσετε δια του ίδιου νόμου με τη σύμβαση της εργασίας τους. Υπάρχουν νομικά τερτίπια που μπορούν να το διασφαλίσουν αυτό. Και εν πάση περιπτώσει, δεν μπορεί για να κερδίσουν δύο, τρεις, τέσσερις τράπεζες μερικές εκατοντάδες δισεκατομμυρίων, να χάσουν το ψωμί τους δέκα, είκοσι, τριάντα, εκατό εργαζόμενοι.
      Θα ήθελα τελειώνοντας να ασχοληθώ και μ’ ένα άλλο σημείο με μεγάλη επιφύλαξη, διότι είναι τεχνικό το θέμα. Και όπως σας είπα μόνο ειδικός στα χρηματιστηριακά δεν είμαι. Ήδη θα πρέπει να κάνω ειδική αγωγή για να συνέλθω, επειδή ασχολούμαι επί δέκα λεπτά με το χρηματιστήριο. Τι σημαίνει το ενημερωτικό δελτίο; Θα το κάνουν οι τράπεζες;
      Είναι το άρθρο 9, αν δεν κάνω λάθος. Αυτό το ενημερωτικό δελτίο θα το κάνουν οι ίδιες οι τράπεζες; Θα είναι ελέγχοντες και ελεγχόμενοι; Μα, η σύμπτωση ελεγχομένου και ελέγχοντος στο ίδιο πρόσωπο ή στην ίδια εταιρία είναι μία πηγή διαφθοράς. Και δεν χρειάζονται άλλες πηγές διαφθοράς οι τράπεζες! Έχουν πάρα πολλές. 
      Κλείνοντας, θέλω να προσθέσω τη φωνή μου σε αυτήν του κ. Γείτονα. Δεν ξέρω ποιος θα έχει να φοβηθεί. Πολλοί θα έχουν να φοβηθούν. Αλλά πρέπει να γίνει σε βάθος έρευνα για τους υπεύθυνους του εγκλήματος του χρηματιστηρίου. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κατ’ αρχάς θα κάνω μία διευκρίνιση, γιατί δεν ξέρω πώς αντελήφθη ο κ. Γείτονας τις τοποθετήσεις των Βουλευτών της Νέας Δημοκρατίας. 
      Βεβαίως και δεν είμαστε αντίθετοι με την ιδιωτικοποίηση του Χρηματιστηρίου Αξιών Αθηνών. Έτσι πρέπει να γίνει. Όμως αυτό που κάνει η Κυβέρνηση αυτήν τη στιγμή είναι ό,τι κάνει γενικότερα με τις αποκρατικοποιήσεις, όπως τις εκλαμβάνει η ίδια. Ουσιαστικά δηλαδή βαφτίζει ως ιδιωτικοποίηση την ιδιωτικοποίηση του Χρηματιστηρίου Αξιών Αθηνών, αλλά το δίνει στις τράπεζες οι οποίες είναι υπό κρατικό έλεγχο;
      Άρα, έχουμε πάλι το ίδιο όπως και στις άλλες μετοχοποιήσεις, τις οποίες βαφτίζει από κρατικοποιήσεις ως ιδιωτικοποιήσεις και ουσιαστικά διατηρεί το κρατικό μάνατζμεντ. Εδώ γίνεται το ίδιο και αυτό στιγματίζουμε. Για αυτό δεν μπορούμε να συμφωνήσουμε με τον τρόπο που λειτουργεί η Κυβέρνηση. 
      Όμως, εγώ πήρα το λόγο σήμερα, γιατί θέλω να αναφερθώ ιδιαίτερα σ’ ένα πρόβλημα που δημιουργεί το νομοσχέδιο, ένα πρόβλημα που υπάρχει για την Θεσσαλονίκη, αλλά ευρύτερα για την οικονομία μας και την προσπάθεια διεύρυνσης προς όλες τις χώρες της Νοτιο-Ανατολικής Ευρώπης που κάνουμε. 
      Συγκεκριμένα μιλάω για το Χρηματιστηριακό Κέντρο Θεσσαλονίκης. Το Χρηματιστηριακό Κέντρο Θεσσαλονίκης συνιστά μία δυναμική δομή ανάπτυξης της περιφέρειας και παροχής τεχνογνωσίας προς τις επιχειρηματικές κοινότητες της Βόρειας Ελλάδας. Δυστυχώς με το νομοσχέδιο, όπως ακριβώς είναι, το Χρηματιστηριακό Κέντρο Θεσσαλονίκης χάνει αυτήν τη δυνατότητα και οι επιχειρήσεις της Βορείου Ελλάδος αλλά και των αναπτυσσομένων αγορών, όπου υπάρχουν ελληνικές επιχειρήσεις στη Βαλκανική πάρα πολλές, χάνουν τη δυνατότητα να έχουν κοντά τους ένα χρηματοοικονομικό σύμβουλο που τους προσφέρει αυτήν ακριβώς την τεχνογνωσία. Όταν μιλάμε για αποκέντρωση και περιφερειακή ανάπτυξη δεν μπορεί τέτοιους θεσμούς, που μάλιστα έδωσαν επιτυχημένες εξετάσεις, ουσιαστικά να τους αποδυναμώνουμε και τελικά να τους εξαφανίζουμε. Νομίζω, λοιπόν, ότι είναι απαραίτητο με αυτό το νομοσχέδιο να στηρίξουμε το Χρηματιστηριακό Κέντρο Θεσσαλονίκης για να ασκεί τις μέχρι  τώρα δραστηριότητες, οι οποίες μέχρι στιγμής είχαν πολύ σημαντικά αποτελέσματα.
      Να αναφέρουμε συγκεκριμένα ότι το Χρηματιστηριακό Κέντρο Θεσσαλονίκης διπλασίασε το ποσοστό των Βορειοελλαδιτικών επιχειρήσεων που συμμετέχουν στο Χρηματιστήριο Αξιών, ενώ στο πλαίσιο της ΝΕΧΑ το ποσοστό των εταιρειών στο χώρο της Βόρειας  Ελλάδας αγγίζει το 50%. 
      Ταυτόχρονα τα τελευταία χρόνια έχει σημειωθεί κατακόρυφη αύξηση του ποσοστού των Βορειοελλαδιτών μικροεπενδυτών στο σύνολο των μικροεπενδυτών του Χρηματιστηρίου Αξιών και αυτό οφείλεται στο Χρηματιστηριακό Κέντρο Θεσσαλονίκης. Σύμφωνα δε με τα στοιχεία που παρουσιάστηκαν προκύπτει ότι ο Βορειοελλαδίτης μικροεπενδυτής είναι κατά 20% περισσότερο ενεργός από τον μέσο μικροεπενδυτή του Χρηματιστηρίου Αξιών Αθηνών. 
      Επιπλέον τα οικονομικά αποτελέσματα του Χρηματιστηριακού Κέντρου Θεσσαλονίκης αναδεικνύουν τη σημαντική προσπάθεια που έχει καταβληθεί για τη μείωση του κόστους λειτουργίας, αλλά και τη διεύρυνση του κύκλου εργασιών σε μια περίοδο, που το επενδυτικό κοινό της Βορείου Ελλάδος καταγράφει σημαντική πτώση των συναλλαγών του, όπως συμβαίνει βέβαια και για όλην την Ελλάδα. Ειδικότερα στην επταετή πορεία του Χρηματιστηριακού Κέντρου Θεσσαλονίκης καταγράφηκε απόδοση μερισμάτων στους εκάστοτε μετόχους του ύψους 1.240.000 ευρώ επί συνολικών κερδών 3.586.000 ευρώ. Επιπλέον, ακόμη και το 2002 και παρά την οριακή αύξηση των ζημιών σε σχέση με το 2001 εξαιτίας του συνολικά αρνητικού κλίματος που επικράτησε στο σύνολο της ελληνικής χρηματαγοράς, το Χρηματιστηριακό Κέντρο Θεσσαλονίκης παρέμεινε με θετικό αποτέλεσμα στα λειτουργικά του κέρδη προ αποσβέσεων και προβλέψεων για υποτίμηση χρεογράφων. Όσον αφορά τα πιο πρόσφατα οικονομικά αποτελέσματα διαπιστώθηκε ότι στο πρώτο τρίμηνο του 2003 το Χρηματιστηριακό Κέντρο Θεσσαλονίκης σημείωσε αύξηση του κύκλου εργασιών του κατά 7% και μείωση του κόστους των πωλήσεων κατά 31%, στηριζόμενο σε μια σειρά από νέες και εξειδικευμένες δραστηριότητες που ανέπτυξε. 
      Έτσι, λοιπόν, κύριε Πρόεδρε, σε μία Ευρώπη των περιφερειών όπως όλοι οραματιζόμαστε και προσδοκούμε και πολύ περισσότερο στη χώρα μας, οποιαδήποτε αποδυνάμωση ή απαξίωση θεσμών και υποδομών της περιφέρειας, όπως το Χρηματιστηριακό Κέντρο Θεσσαλονίκης, αντιτίθεται ξεκάθαρα σε κάθε προσπάθεια σύγκλισης και ισόρροπης ανάπτυξης. Το Χρηματιστηριακό Κέντρο Θεσσαλονίκης αποτελεί ένα από τα ελάχιστα παραδείγματα περιφερειακής δομής στήριξης και ενθάρρυνσης του επιχειρηματικού κόσμου στην ευρύτερη περιοχή. Ο επιχειρηματικό κόσμος Βορείου Ελλάδος δηλώνει απερίφραστα ότι θα αντιταχθεί σε οποιαδήποτε υποβάθμιση του Χρηματιστηριακού Κέντρου Θεσσαλονίκης επιχειρηθεί. 
      Με το νομοσχέδιο οι αρμοδιότητες φεύγουν από το Χρηματιστήριο Αξιών και μετατίθενται στην Επιτροπή Κεφαλαιαγοράς. Όμως, Επιτροπή Κεφαλαιαγοράς υπάρχει στην Αθήνα. Δυστυχώς στη Θεσσαλονίκη δεν έχουμε αντίστοιχη Επιτροπή Κεφαλαιαγοράς, επομένως ουσιαστικά όλες οι αρμοδιότητες αφαιρούνται από την περιφέρεια και συγκεντρώνονται και πάλι στο κέντρο. Νομίζω -γιατί δεν είναι δυνατόν να διασπάσουμε την Επιτροπή Κεφαλαιαγοράς- ότι πρέπει να γίνει μία πρόβλεψη –και να καταγραφεί στο νομοσχέδιο- για δημιουργία ενός γραφείου κεφαλαιαγοράς της Επιτροπής Κεφαλαιαγοράς στη Θεσσαλονίκη. Είναι απαραίτητο, κύριε Υπουργέ, και νομίζω ότι πρέπει να το αντιλαμβάνεσθε ότι αυτές οι δομές στήριξης της ανάπτυξης της περιφέρειας πρέπει να είναι προσιτές στην περιφέρεια και να μην εξαναγκάζουμε συνεχώς τους επιχειρηματίες να υποβάλλονται σε τόσους κόπους και φυσικά και σε άλλα ακόμη έξοδα, προκειμένου να έρθουν στην Αθήνα για οποιαδήποτε χρηματιστηριακή τους δραστηριότητα. 
      Είδα τις διορθώσεις που κάνετε, κύριε Υπουργέ, και φυσικά την προσθήκη που αφορά το άρθρο 9, ειδικώς στο Χρηματιστήριο Αξιών Αθηνών όταν του ανατίθεται  σχετική εντολή, επικουρείται στο έργο του από το Xρηματιστηριακό Kέντρο Θεσσαλονίκης. 
      Δεχόμαστε τη διόρθωση που κάνετε στο άρθρο 9 αλλά θα παρακαλούσαμε να προστεθεί και το έργο εκείνο που είναι αρμοδιότητας του Xρηματιστηριακού Kέντρου Θεσσαλονίκης και να εξειδικευτεί. Δηλαδή να προσθέσουμε ειδικά όσον αφορά το περιεχόμενο του ενημερωτικού δελτίου των εταιρειών που αιτούνται την εισαγωγή των μετοχών τους στη ΝΕΧΑ και των ΕΛΠΙΣ στην ΕΑΓΑΚ, καθώς και των εταιρειών εκείνων που εδρεύουν στη Bόρειο Ελλάδα και αιτούνται την εισαγωγή των μετοχών τους στη χρηματιστηριακή αγορά, να διενεργεί τον έλεγχο το χρηματιστηριακό κέντρο Θεσσαλονίκης, φυσικά με ανάθεση από την Επιτροπή Κεφαλαιαγοράς. Και φυσικά θα θέλαμε να προστεθεί ότι και μετά την παρέλευση χρονικού διαστήματος που  θα έχει αυτήν την αρμοδιότητα, όταν της αφαιρεθεί, να δημιουργηθεί γραφείο της Επιτροπής Κεφαλαιαγοράς που θα ιδρυθεί γι’ αυτό το σκοπό στη Θεσσαλονίκη. Νομίζω ότι αυτά είναι απαραίτητα να προστεθούν στο νομοσχέδιο ούτως ώστε να υπάρξει αυτή η χρηματιστηριακή λειτουργία στη Θεσσαλονίκη, που είναι για την τόνωση της ανάπτυξης στην περιφέρεια αλλά και για την οικονομία μας γενικότερα, μια και η Θεσσαλονίκη απ’ όλους εξαγγέλλεται ότι αποτελεί το μητροπολιτικό κέντρο και θα παίξει τον πολύ σημαντικό ρόλο στο μέλλον, στην ανάπτυξη της Νοτιοανατολικής Ευρώπης. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Έχουμε συμφωνήσει με τον κύριο Υπουργό να ολοκληρωθούν όλες οι συζητήσεις. Συνεπώς θα δώσουμε το λόγο και στον κ. Καρατζαφέρη και μετά να μιλήσει ο κ. Χριστοδουλάκης. 
      Κύριε Καρατζαφέρη έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, κατ’ αρχάς χρόνια πολλά για την ονομαστική σας εορτή καθώς και στον προηγουμένως Προεδρεύοντα κ. Κώστα Γείτονα. 
      Ήθελα να ήξερα, το Υπουργείο Εθνικής Οικονομίας πόσο ιδιωτικά χρηματιστήρια πιστεύει ότι θα γίνουν; 
      Σχεδιάσατε ένα νομοσχέδιο, αναπτύξατε μια στρατηγική. Πείτε μας τι υπολογίζετε, πόσα υπολογίζετε να γίνουν και φέρατε αυτό το νομοσχέδιο; Υπολογίζετε ένα, δύο, πέντε, δέκα; Ποια είναι η άποψή σας, κύριε Υπουργέ; Κάνατε ένα σχεδιασμό. Ο σχεδιασμός αυτός πόσα χρηματιστήρια λέει ότι θα γίνουν; 
      Άρα, λοιπόν, είναι ψευδεπίγραφη η όλη φιλοσοφία του νομοσχεδίου, δήθεν ότι θα γίνουν πολλά ιδιωτικά χρηματιστήρια, στην ουσία είναι αυτό το ένα να αλλάξει χέρια και από το δημόσιο να περάσει στους τραπεζίτες. Να το ακούσω αυτό και να το παρακολουθήσω σαν πράξη και ενέργεια. Τι ποσό; Δηλαδή θα πάρουμε σαν πολιτεία ένα τρισεκατομμύριο; Να πούμε, να το παρακολουθήσουμε. Μιλάμε τώρα για τριάντα δισεκατομμύρια, ακριβώς τα μισά λεφτά απ’ όσα έβγαλε ο Κόκαλης  την περίοδο 1998-1999 από το χρηματιστήριο. Γι’ αυτό μιλάμε, για τα μισά λεφτά που έβγαλε ο Κόκκαλης με τις μετοχές του την περίοδο 1998-1999. Αυτά τα λεφτά θα πάρετε.  Άρα λοιπόν είναι και αστείο ως μαθηματική πράξη. 
      Και που το παραδίδετε το χρηματιστήριο, κύριε Υπουργέ; Το παραδίδετε σε κάποιους τραπεζίτες. Ποια είναι η αγωγή αυτών των τραπεζιτών; Θέλετε να παρακολουθήσουμε το μεγάλο κραχ του 1999; Ποιος ήταν εκείνος ο οποίος οδηγούσε άγρια την κούρσα κάποιων μετοχών; Να σας θυμίσω τις μετοχές «Ερμής»; Να σας θυμίσω τις «Γενικών Αποθηκών»; Να σας θυμίσω ότι ξεκίνησαν από 700 δραχμές για να φτάσουν τις 150.000; Ποιος ήταν ο άνθρωπος  που οδηγούσε την κούρσα; Υπάρχει κανείς που να μην ξέρει ότι ήταν ο άρχων της Εθνικής Τράπεζας κ. Καρατζάς;  
      Και θα μου πείτε, για ποιο λόγο δεν έγινε κάποια επερώτηση, κάποιος έλεγχος από τη Νέα Δημοκρατία, εφόσον όλοι το ήξεραν, όλοι το συζητούσαν και το συζητούσαν όλοι μαζί εδώ στο εντευκτήριο.
      Δεν έγινε, κύριε Υπουργέ, ένας έλεγχος, γιατί η Νέα Δημοκρατία έχει παραιτηθεί του ελέγχου στον κ. Καρατζά, καθώς γόνος της οικογενείας έχει προσληφθεί εκεί με 4 εκατομμύρια το μήνα. Παίρνε 4 εκατομμύρια, όταν στέλνετε στην ανεργία τόσο κόσμο και με αυτό το νομοσχέδιο. Αυτό κάνετε. Φτιάχνετε μεταξύ σας compromis. Να έρθει μέσα ο υιός Μητσοτάκης στην Εθνική και μπαίνει αυτομάτως στο απυρόβλητο ο Καρατζάς. Είναι ψέματα; Είδατε καμία επερώτηση εναντίον του κ. Καρατζά και όσων έκανε ο κ. Καρατζάς εις βάρος του τόπου.
      Σας λέω, λοιπόν, όταν γίνονται εγκλήματα συγκεκριμένα σαν αυτά τα εγκλήματα που έγιναν το 1998-1999 –να σας θυμίσω ένα άλλο έγκλημα στο χρηματιστήριο- δεν θα το καλύψουν οι τράπεζες ως ο ιδιωτικός τομέας; Εδώ το κάλυψε ο πολιτικός κόσμος. 
      Έρχεται ο κ. Κοντομηνάς, πάει και βρίσκει τη Γενική Τράπεζα –είναι συνάδελφος μάλιστα ο διοικητής- και λέει ότι θα μπει μέσα ως στρατηγικός επενδυτής και ότι θα πάρει το 10%. Είναι έτσι, κύριε Υπουργέ; Να με διαψεύσετε σας παρακαλώ. Και μπαίνει μέσα ο κ. Κοντομηνάς με 700 δραχμές στη Γενική Τράπεζα, την πάει 13.000  με 14.000 τη μετοχή με τα δημοσιεύματα, με τον Τύπο που έχει μαζί του και ελέγχει δια των διαφημίσεων. Έγραφαν όλοι οι δημοσιογράφοι στα οικονομικά φύλλα. Στις 14.000 δραχμές την κοπανάει ο κ. Κοντομηνάς, εξαφανίζεται και ξανακατρακυλάει στις 700 δραχμές η μετοχή. Δεν είναι απάτη; Δεν είναι κομπίνα; Δεν μπόρεσε να τον πιάσει μέσα από τα θεσμικά όργανα  της πολιτείας η δικαιοσύνη λόγω της νομιμοφάνειας της πράξεως. Πολιτικώς δεν έπρεπε να ελεγχθεί αυτό που έγινε με τον Κοντομηνά; Ποιος θα τον ελέγξει; Εσείς ή η Νέα Δημοκρατία, εφόσον έχετε μπει όλοι στην ουρά να βγείτε το βράδυ στον ALPHA; Έτσι, λοιπόν, δεν κάνετε έλεγχο στον κ. Κοντομηνά. Ο κόσμος όμως χάνει τα λεφτά του. Ερωτώ, λοιπόν, τέτοιες περιπτώσεις ποιος θα τις ελέγξει; Το τραπεζικό κατεστημένο; 
      Ποιος θα ελέγξει την υπόθεση Αλαφούζου; Παίρνει τα λεφτά ως «ΚΑΘΗΜΕΡΙΝΗ» να τα κάνει πιεστήρια και τα κάνει τάνκερ. Ουδείς ασχολήθηκε μαζί του, γιατί είναι ο κ. Αλαφούζος. Είναι ο προστάτης της Νέας Δημοκρατίας. Είναι ο δικός τους άνθρωπος, δηλαδή ο Κόκκαλης του ΠΑΣΟΚ.
      Τα έχετε μοιράσει λοιπόν σ’ όλους αυτούς του κεφαλαίου, ο ένας τα δίνει στον έναν, ο άλλος τα δίνει στον άλλον και σε μία αντιπαροχή μεταξύ σας δεν ελέγχει ο ένας τον άλλον. Αυτό ζούμε. Και βγαίνει η δική σας η υπηρεσία, η Στατιστική Υπηρεσία και λέει ότι δεκαεννέα εξ αυτών έχουν τον πλούτο δυόμισι εκατομμυρίων Ελλήνων. Και δεν αισχύνεται κανείς που δεκαεννέα άνθρωποι έχουν όσα έχουν δυόμισι εκατομμύρια άνθρωποι την ίδια στιγμή που κλείνει η μία εταιρεία μετά την άλλη. 
      Έκλεισε η “PALCO” κλείνει η αλυσίδα των σούπερ μάρκετ Αντωνόπουλος, κλείνει η Αυγερινοπούλου, έχει προβλήματα ο Περατικός, τα εργοστάσια στη Βόρεια Ελλάδα διαλύθηκαν και ο κύριος Υφυπουργός που είναι από τη Βόρεια Ελλάδα το ξέρει. Πείτε μου, κύριε Υφυπουργέ, τι υπάρχει στη Χαλκιδική; Ποιο εργοστάσιο δουλεύει εκεί; Πριν από δεκαπέντε χρόνια πήγαινα στη Γερμανία και όποιο μπλουζάκι ή άλλο ρούχο σήκωνα ήταν φτιαγμένο στη Μακεδονία. Τα εργοστάσια έφυγαν, λάκισαν, πήγαν απέναντι και με το επόμενο νομοσχέδιο που θα ψηφίσουμε αύριο ανοίγεται και άλλη αγορά εργοστασίων στο FYROM ή Μακεδονία, όπως λέγεται διεθνώς χωρίς κανείς να αντιδρά. Αυτό μας έμελλε να ασχοληθούμε με το «Μακεδονία». Δίνουμε, λοιπόν, χρήματα με τη δική μας συνδρομή στην Ευρωπαϊκή Ένωση, για να γίνει ένας φορολογικός παράδεισος στα Σκόπια και να φύγουν τα εργοστάσια της Φλώρινας, της Καστοριάς, της Πέλλας, της Κοζάνης να πάνε εκεί. Δεν υπάρχει εργοστάσιο και σας παρακαλώ, κύριε Υπουργέ –δεν είναι κουβέντα για αντιπολίτευση- να πάμε αύριο το πρωί στην Πέλλα να δείτε ότι ούτε ένα εργοστάσιο δεν δουλεύει. Έκλεισαν όλα τα εργοστάσια και εσείς κάνετε σαν να μην καταλαβαίνετε.
      Έχουμε γίνει πρωταθλητές στην Ευρώπη. Περάσαμε την Ισπανία η οποία έκαμψε κάπως την ανεργία. Είμαστε πρωταθλητές στην Ευρώπη στην ανεργία και ερχόμαστε πάλι να θρηνήσουμε νέους ανέργους. Τι θα πετύχετε με αυτό; Τον έλεγχο των τραπεζών στο χρηματιστήριο. Την ίδια ημέρα που το «ΒΗΜΑ» στην οικονομική σελίδα είχε την πτώση της «ΥΒΟΝΝΗ STORES», την ίδια μέρα στην επικεφαλίδα δίπλα είχε «Κέρδη της EUROBANK 65.000.000 ευρώ το τρίμηνο» που σημαίνει 100.000.000.000 δισεκατομμύρια το χρόνο. Μα, θα δουλεύουμε όλοι για το Λάτση; 
      Πότε, κύριε Υπουργέ Εθνικής Οικονομίας, που υποτίθεται ότι έχετε την ευθύνη όλης της οικονομίας της χώρας –και οικονομία δεν είναι μόνο το τραπεζικό κεφάλαιο, είναι και ο εργαζόμενος- τελευταία φέρατε νομοσχέδιο υπέρ του λαού, υπέρ του ανέργου, υπέρ του μικρομισθοδοτούμενου; Πείτε μου ένα νομοσχέδιο. Να σας πω εγώ δεκάδες νομοσχέδια υπέρ των τραπεζών; Και σήμερα ακόμα, μέσα από αυτό το νομοσχέδιο με τροπολογία, άλλο 0,6% επιβάλλεται στα δάνεια. Δηλαδή ακόμα πιο ακριβό χρήμα για την επιχείρηση. Ακριβαίνει το χρήμα για τον Έλληνα επιχειρηματία που προσπαθεί να επιβιώσει. Και έρχεται ξαφνικά από την άλλη πλευρά ο Γάλλος, ο Ιταλός και κάνει παροχές. Μα, δεν βλέπετε ότι το σύστημα πάσχει; Όλα τα χρήματα αυτήν τη στιγμή το παγκόσμιο σύστημα του καπιταλισμού τα οδηγεί στις τράπεζες.
      Δηλαδή: Πριν από δεκαπέντε χρόνια το επιτόκιο καταθέσεων, κύριε Υπουργέ, ήταν 20% και στην Αγγλία ήταν 14% η λίρα. Τώρα είναι 1,25. Δηλαδή, αυτό που έπαιρνε ως εισόδημα ο φουκαράς που είχε ένα υστέρημα, ένα εφάπαξ, πλέον δεν του δίδει τίποτα. Εξαναγκάζεται, λοιπόν, να βρει άλλη διοχέτευση των χρημάτων. Ποια είναι η άλλη διοχέτευση; Το χρηματιστήριο. Το δίδετε και αυτό στην τράπεζα. Ποια είναι η άλλη διοχέτευση; Να πάρει ένα σπιτάκι. Μα, το real estate περνάει ήδη στις μεγάλες τράπεζες. Δηλαδή αυτήν τη στιγμή όλοι μας δουλεύουμε για τους κεφαλαιοκράτες των τραπεζών. Όλοι. Και δεν υπάρχει αντίσταση. 
      Διαπιστώνω ότι τα μεγάλα κόμματα είστε σε μία πελατειακή σχέση, σε μία ομηρία με τις τράπεζες και δεν αντιδράτε. Με τα πανωτόκια βλέπετε τι γίνεται. Ψηφίζουμε νόμους τους οποίους αγνοούν. Κλείνουν οι επιχειρήσεις. Συγκινηθείτε επιτέλους από την «ΚΑΘΗΜΕΡΙΝΗ». Κάθε Κυριακή η «ΚΑΘΗΜΕΡΙΝΗ» έχει τουλάχιστον διακόσια ακίνητα που βγαίνουν σε πλειστηριασμό από τις τράπεζες, ακίνητα τα οποία στεγάζουν τα όνειρα, τις ελπίδες, τις προσδοκίες, τις αναμνήσεις του απλού, του εργάτη, του αγρότη, του φτωχού. 
      Μα, είναι δυνατόν να τα βλέπουμε όλα αυτά και να μην αντιδρούμε; Είναι δυνατόν να φέρνετε ένα νομοσχέδιο ακόμα περαιτέρω ενισχύσεως του τραπεζικού συστήματος; Στο κλαμπ των τεσσάρων θα πάει, κύριε Υπουργέ, το χρηματιστήριο. Λάτσης, Κωστόπουλος, Σάββας και Καρατζάς.  Ποια είναι η εξασφάλιση;
      Κατ’ αρχάς είναι άκομψο όπως το φέρνετε. Διαπραγματεύεται το χρηματιστήριο με τον εαυτό του έστω και μέσω μητρικής εταιρείας, ανωνύμου εταιρείας. Δηλαδή δεν μπορώ να καταλάβω τι λογική επεξεργασία υπάρχει σ’ αυτό το σχέδιο νόμου. 
      Εδώ μιλάτε για σοσιαλισμό. Μήπως έχετε ξεχάσει ότι είστε σοσιαλιστικό κόμμα; Μήπως το έχετε ξεχάσει; Λειτουργείτε όχι καπιταλιστικά, αλλά περισσότερο και από άκρως νεοφιλελεύθερο κόμμα. Αυτήν τη στιγμή παρέχετε τα πάντα –επαναλαμβάνω- στις τράπεζες. 
      Επιτέλους φρενάρετε, κύριε Υπουργέ. Και αν δεν καταλαβαίνετε τι συμβαίνει στη χώρα, σας παρακαλώ, εάν δεν έρθετε μαζί μου στη Βόρειο Ελλάδα, ελάτε σήμερα το απόγευμα στις 18.00’ να πάμε στο πρωτοδικείο να διαβάσετε  τις πτωχεύσεις, να ακούσετε πτωχεύσεις στο πινάκιο. Πτωχεύουν τουλάχιστον πεντακόσιες επιχειρήσεις κάθε εβδομάδα. Πάμε στο πρωτοδικείο, κύριε Υπουργέ, να δείτε. Δείτε τον κατάλογο των ακάλυπτων επιταγών. Δείτε τις διαμαρτυρημένες συναλλαγματικές. Πάσχει η οικονομία. Διαλύεται το σύμπαν. Οδηγείται η Ελλάδα τάχιστα, γρήγορα σε μία κατάσταση Αργεντινής.
      Ας σώσουμε, λοιπόν, εάν μπορούμε, το σύστημα αξιών και όχι να σώσουμε τους δέκα τραπεζίτες. Να σώσουμε την κοινωνία και όχι το κεφάλαιο.
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», πενήντα πέντε μαθητές και τρεις δάσκαλοι από το 4ο και 29ο Δημοτικό Σχολείο Καλαμάτας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υπουργός Οικονομίας και Οικονομικών κ. Νικόλαος Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Κυρίες και κύριοι συνάδελφοι, σε όλες τις ανεπτυγμένες χώρες το τελευταίο διάστημα, ιδιαίτερα πέρυσι, αλλά και φέτος, αρχίζουν να διαμορφώνονται ισχυρές τάσεις οι οποίες επιδιώκουν να οδηγήσουν τη λειτουργία των αγορών σε ένα νέο θεσμικό πλαίσιο.
      Σε όλες τις ανεπτυγμένες χώρες έχει αναπτυχθεί ένας εντονότατος προβληματισμός μετά την απομάκρυνση των επενδυτών από τις κεφαλαιαγορές και μετά την καχεξία η οποία εμφανίστηκε σε πολλές επενδυτικές δραστηριότητες σε ανεπτυγμένες οικονομίες.
      Ο στόχος όλων αυτών των νέων θεσμικών αλλαγών, που συντελούνται στην Ευρωπαϊκή Ένωση και στις Ηνωμένες Πολιτείες, είναι πρώτα απ’ όλα να ισχυροποιηθούν ακόμα περισσότερο οι θεσμοί ελέγχου, ιδιαίτερα να ισχυροποιηθούν οι επιτροπές Κεφαλαιαγορών, οι οποίες θα έχουν πολύ περισσότερες ελεγκτικές δραστηριότητες προκειμένου να μπορούν να αποδεικνύουν, να ελέγχουν και να αναλύουν εάν η απορρόφηση κεφαλαίων από τις αγορές κατευθύνεται σε πραγματικά επενδυτικές δραστηριότητες οι οποίες διαμορφώνουν καλύτερες συνθήκες για την ανάπτυξη της επιχείρησης.
      Η δεύτερη τάση, η οποία επικρατεί, είναι ότι η λειτουργία των αγορών πρέπει να χαρακτηρίζεται από περισσότερη ευελιξία και περισσότερη επιχειρηματική νοοτροπία. Σε όλες τις χώρες της Ευρωπαϊκής Ένωσης επικρατεί πια αυτό το πνεύμα. Άλλωστε παράγωγο αυτού του πνεύματος είναι και το νομοσχέδιο το οποίο συζητούμε σήμερα.
      Περιβάλλεται επίσης η νέα θεσμική πραγματικότητα, η οποία διαμορφώνεται, από πολύ περισσότερες απαιτήσεις για τη διαφάνεια και τον έλεγχο των πράξεων των διοικήσεων των επιχειρήσεων, έτσι ώστε οι μέτοχοι να μπορούν και να πληροφορούνται έγκαιρα τις πραγματικές αποφάσεις και τις υλοποιήσεις των επενδυτικών σχεδίων των επιχειρήσεων, αλλά και να συμμετέχουν περισσότερο, έτσι ώστε να ακούν τη λογοδοσία των επιχειρήσεων και να μην υπάρχει είτε παραπληροφόρηση είτε παραπλάνηση, η οποία πολλές φορές στο παρελθόν οδήγησε όχι μόνο σε κακές επιχειρηματικές συμπεριφορές, αλλά και σε συστηματική άγνοια των μετόχων για τα σχέδια της επιχείρησης.
      Μέσα σ’ αυτό το πλαίσιο κινείται το νομοσχέδιο το οποίο συζητούμε σήμερα και φιλοδοξεί, μαζί με τα άλλα νομοσχέδια τα οποία ήδη έχουν ψηφιστεί και εφαρμόζονται, να διαμορφώσει νέα κριτήρια και νέα δεδομένα για τον τρόπο λειτουργίας των αγορών ιδιαίτερα για τους μηχανισμούς άντλησης κεφαλαίων από το χρηματιστήριο, τις υποχρεώσεις τις οποίες έχουν οι εισηγμένες επιχειρήσεις, τις ελεγκτικές διαδικασίες στις οποίες υπόκεινται, έτσι ώστε να βοηθήσει στην επιτάχυνση της ανάκτησης ενός νέου κλίματος επενδυτικής εμπιστοσύνης.
      Οι βασικές διατάξεις του νομοσχεδίου είναι πρώτα απ’ όλα η ισχυροποίηση της Επιτροπής Κεφαλαιαγοράς. Σταδιακά αφαιρούνται όλες οι ελεγκτικές και εγκριτικές αρμοδιότητες από το Χρηματιστήριο Αξιών Αθηνών. Μέσα σ’ ένα διάστημα τριών έως πέντε ετών, ανάλογα με τις διαδικασίες και τις δυνατότητες, η Επιτροπή Κεφαλαιαγοράς αναβαθμίζεται και ισχυροποιείται. Αυτή πλέον θα έχει τη δυνατότητα των εγκρίσεων των εισαγωγών επιχειρήσεων στο Χρηματιστήριο Αξιών Αθηνών. Αυτό είναι και το βασικό πνεύμα του άρθρου 10. 
      Θέλω να το τονίσω αυτό διότι προηγουμένως υπήρξε μία επιφύλαξη ως προς την κατεύθυνση αυτή. Δεν πρόκειται να παραμείνει καμία ελεγκτική ή εποπτική αρμοδιότητα στο Χρηματιστήριο Αξιών Αθηνών. Όλες οι ελεγκτικές και εποπτικές αρμοδιότητες μεταβιβάζονται πλέον στην Επιτροπή Κεφαλαιαγοράς. Και όχι μόνο αυτές, αλλά μεταβιβάζονται και αρκετές από τις εποπτικές δραστηριότητες οι οποίες μέχρι τώρα ήταν στην περιοχή του κράτους, έτσι ώστε η Επιτροπή Κεφαλαιαγοράς να γίνει μία πραγματικά ισχυρή ελεγκτική αρχή και να μπορεί να διασφαλίσει τη διαφάνεια, την αυστηρότητα και την αποτελεσματικότητα στους ελέγχους.
      Το δεύτερο είναι ότι το Χρηματιστήριο Αξιών Αθηνών αποκτά πλέον τα χαρακτηριστικά  μιας σύγχρονης επιχείρησης σύμφωνα με το νομοθετικό πλαίσιο το οποίο προβλέπεται στο ν. 2190. Αυτό είναι μία αυτονόητη προσαρμογή, ενδεχομένως και κάπως καθυστερημένη, σε σχέση με αυτά τα οποία συμβαίνουν διεθνώς. Τα μεγάλα χρηματιστήρια της Ευρωπαϊκής Ένωσης έχουν περάσει σε αυτήν τη φάση εδώ και πάρα πολλά χρόνια και σε κανένα από τα μεγάλα χρηματιστήρια δεν υπάρχει πλέον η παραμικρή κρατική συμμετοχή.
      Αναφέρω χαρακτηριστικά και θα ήθελα να καταθέσω ένα πίνακα για το πώς διαμορφώνονται αυτές οι τάσεις στα ξένα χρηματιστήρια. Το χρηματιστήριο του Λονδίνου έχει χρηματοοικονομικούς ομίλους, τραπεζικούς και εταιρείες, σε ποσοστό 49,9%, της Φρανκφούρτης σε ποσοστό 46,9%, το Euronext σε ποσοστό 39% και της Στοκχόλμης σε ποσοστό 36%. Σε κανένα από αυτά, όπως είπα και πριν, δεν υπάρχουν συμμετοχές των αντιστοίχων δημοσίων χαρτοφυλακίων.
      ΑΓΓΕΛΟΣ ΤΖΕΚΗΣ: Οι άλλοι ποιοι είναι;
      ΠΑΝΑΓΙΩΤΗΣ ΛΑΦΑΖΑΝΗΣ: Μας λέτε αυτά που σας συμφέρουν. Τους άλλους δεν μας λέτε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Οι άλλοι δεν είναι κρατικοί φορείς. Είναι ευρεία διασπορά όπως υπάρχει και εδώ ευρύτατα διασπορά. Και εδώ υπάρχει μια διασπορά της τάξεως του 30%. Το Χρηματιστήριο Αξιών Αθηνών έχει σήμερα το χαμηλότερο ποσοστό συμμετοχής χρηματοοικονομικών ομίλων και εταιρειών στη μετοχική του σύνθεση που είναι κάτω από το 35%. 
      Με την αναβάθμιση αυτή που γίνεται δεν συντελείται μόνο μία πλήρης αποκρατικοποίηση σ’ ένα θεσμό που οφείλει να είναι αποκρατικοποιημένος έτσι ώστε να είναι πιο ευέλικτος, αλλά ταυτόχρονα δίδεται η δυνατότητα στο Χρηματιστήριο Αξιών Αθηνών να προχωρήσει σε εκείνες τις επιχειρηματικές και στρατηγικές συνεργασίες με τα άλλα ευρωπαϊκά χρηματιστήρια, έτσι ώστε να μπορέσει και να προσαρμοστεί στις απαιτήσεις των καιρών, αλλά και να μπορέσει να συμμετάσχει με πιο αποτελεσματικούς όρους στην ολοένα και περισσότερο συντονιζόμενη ευρωπαϊκή κεφαλαιαγορά. 
      Ταυτόχρονα το νομοσχέδιο αυτό που συζητάμε περιλαμβάνει και μια σειρά από απλοποιήσεις οι οποίες έχουν στόχο να μειώσουν τόσο τις διαδικασίες όσο και το κόστος το οποίο υφίστανται οι επιχειρήσεις κατά την εισαγωγή τους στο Χρηματιστήριο Αξιών.
      Απλοποιείται, για παράδειγμα, η διαδικασία εισαγωγής των κινητών αξιών για διαπραγμάτευση, έτσι ώστε να μειωθεί δραστικά ο χρόνος αναμονής. Με τον κανονισμό εκκαθάρισης των χρηματιστηριακών συναλλαγών που προβλέπεται, καθορίζονται λεπτομερώς οι υποχρεώσεις και τα δικαιώματα των φυσικών και νομικών προσώπων και οι πάσης φύσεως εισφορές, που τα μέλη του χρηματιστηρίου καταβάλλουν. Επίσης με την κατάρτιση νέων κανονισμών λειτουργίας των οργανωμένων αγορών και του κεντρικού αποθετηρίου παρέχεται η δυνατότητα σύνταξης νέων, σύγχρονων και ευέλικτων οργανισμών, που θα συμβάλουν προφανώς στη μείωση του λειτουργικού κόστους.
      Πιστεύω ότι διαμορφώνεται μία αγορά, η οποία θα είναι απόλυτα εναρμονισμένη με τα ευρωπαϊκά ισχύοντα, θα μπορεί να αναπτύξει με μεγαλύτερη ευελιξία και αποτελεσματικότητα τις απαραίτητες διεθνείς συμμαχίες και συνεργασίες και θα μπορέσει ταυτόχρονα να μειώσει το λειτουργικό κόστος εισαγωγής των επιχειρήσεων, ενώ θα αυξήσει τις υπηρεσίες ελέγχου, οι οποίες ασκούνται σήμερα. 
      Το νομοσχέδιο αυτό δεν είναι ένα απομονωμένο νομοσχέδιο, αλλά έρχεται να προσθέσει και να ολοκληρώσει μία σειρά από θεσμικές πρωτοβουλίες, τις οποίες έχουμε πάρει το τελευταίο έτος. Αναφέρομαι σ΄ αυτές οι οποίες περιλαμβάνουν την εταιρική διακυβέρνηση, το νέο τρόπο συγκρότησης της διοίκησης των επιχειρήσεων, αλλά και των υποχρεώσεων που έχουν οι διοικήσεις πλέον στις γενικές συνελεύσεις των μετόχων.
      Οι νέοι κανόνες εταιρικής διακυβέρνησης, οι οποίοι βρίσκονται σε μια πρωτοπορία σε σχέση με αυτά που ισχύουν σε άλλες ευρωπαϊκές χώρες, έχουν ήδη αρχίσει να εφαρμόζονται από τις τώρα λαμβάνουσες χώρα γενικές συνελεύσεις των επιχειρήσεων. 
      Το δεύτερο νομοσχέδιο, το οποίο έχει ήδη ψηφιστεί, αφορά το νέο καθεστώς για την εποπτεία των λογιστικών ελέγχων. Προχωρούμε το επόμενο διάστημα στη συγκρότηση της νέας ελεγκτικής αρχής λογιστικής τυποποίησης και ελέγχων, όπου αμέσως θα αναλάβει την πραγματοποίηση ποιοτικού ελέγχου στο 10% των εισηγμένων εταιριών ήδη από την τρέχουσα περίοδο.
      Μια άλλη πρόβλεψη του νομοσχεδίου, καθοριστικής σημασίας, είναι ότι επιβάλλει την πρόσφατη διενέργεια φορολογικού ελέγχου. Αυτό αποτελεί σημαντική πρόοδο, σε σχέση με αυτό που ίσχυε μέχρι σήμερα, όπου ο φορολογικός έλεγχος γινόταν την περίοδο κατά την οποία κατετίθετο το ενημερωτικό δελτίο. Τώρα αν η διάρκεια εντός της οποίας έχει συντελεστεί φορολογικός έλεγχος, υπερβαίνει ένα χρονικό διάστημα, υποχρεωτικά επαναλαμβάνεται ο φορολογικός έλεγχος, με αποτέλεσμα η εταιρία όταν εισάγεται στο χρηματιστήριο, να είναι εφοδιασμένη με την τελευταία δυνατή πληροφόρηση, ανάλυση και έλεγχο απέναντι στους μετόχους.
      Αυτό το θεσμικό πλαίσιο θα συμπληρωθεί με το νομοσχέδιο, το οποίο έχουμε καταθέσει και θα συζητηθεί την επόμενη εβδομάδα, όπου προβλέπει τη συγκρότηση μιας νέας αγοράς τίτλων για τις επιχειρήσεις. Αναφέρομαι ιδιαίτερα στα εταιρικά ομόλογα, τα οποία θα έχουν τη δυνατότητα να εκδίδουν οι ελληνικές επιχειρήσεις με τους ίδιους όρους έκδοσης των ομολόγων του ελληνικού δημοσίου. Με τον τρόπο αυτό διαμορφώνονται εναλλακτικές πηγές χρηματοδότησης των επενδυτικών σχεδίων. 
      Οι στόχοι που επιδιώκονται είναι η επίτευξη μεγαλύτερης διαφάνειας, ελέγχου και αποτελεσματικότητας, η ανάκτηση της εμπιστοσύνης των επενδυτών και η αύξηση των δυνατοτήτων ελέγχων στους μετόχους των επιχειρήσεων, με όλο αυτό το θεσμικό πλαίσιο που πραγματοποιείται.
      Το νέο Χρηματιστήριο Αξιών Αθηνών θα είναι πλήρως αποκρατικοποιημένο, αλλά δεν θα έχει τα χαρακτηριστικά που περιγράφηκαν με αρνητικό τρόπο από ορισμένους ομιλητές. Αυτό το οποίο βρίσκεται σε εξέλιξη τώρα, είναι μία πρόταση ενός ομίλου τραπεζών, στον οποίο συμμετέχουν όλες σχεδόν οι τράπεζες που δραστηριοποιούνται στη χώρα μας, οι οποίες θα διαθέσουν το 35%, που κατέχει σήμερα το ελληνικό δημόσιο. Δεν υπάρχει ούτε δέσμευση ούτε συμφωνία ούτε στόχος του ομίλου αυτού τραπεζών να κρατήσουν οι ίδιοι το 35% του ελληνικού δημοσίου. Αυτό το οποίο γίνεται είναι ότι εγγυώνται την απορρόφησή του.
      Να πω για άλλη μια φορά ότι η αποκρατικοποίηση του χρηματιστηρίου απευθύνεται σε όλους, πρώτα απ΄ όλα στους υπάρχοντες μετόχους, στην Ένωση Εισηγμένων, στο ΣΜΕΧΑ, στους κατόχους προμετόχων και σε όποιον άλλον ήθελε να ενδιαφερθεί, έτσι ώστε να συμμετάσχει στην αγορά του 35%, το οποίο πωλεί το ελληνικό δημόσιο μέσω του ομίλου τραπεζών. Το μόνο που έχει συμφωνηθεί είναι ότι  η διάθεση αυτού του ποσοστού θα γίνει μέχρι το 35% ούτως ή άλλως.
     Κατά συνέπεια, δεν είναι καθόλου αναπόφευκτο το 35% να περιέλθει στις τράπεζες  και όποιος θέλει να εκδηλώσει ενδιαφέρον, είναι ευπρόσδεκτος να έρθει και να αποκτήσει ένα σημαντικό μέρος αυτού του διατιθέμενου ποσοστού. Θέλω να επαναλάβω με σαφήνεια ότι αυτή είναι η πρόθεση, η εξαγγελθείσα πολιτική και απόφαση που έχει ληφθεί. Κάθε άλλο παρά η διαδικασία αυτή οδηγεί σε μία μονοκρατορία του τραπεζικού συστήματος στο Χρηματιστήριο Αξιών Αθηνών. Όποιος βούλεται μπορεί να συμμετάσχει σε αυτήν τη διαδικασία.
     Θέλω να επαναλάβω με κατηγορηματικό τρόπο ότι καμία ελεγκτική ή εποπτική δραστηριότητα δεν πηγαίνει στις τράπεζες. Γιατί οι τράπεζες δεν έχουν τη δυνατότητα να ασκούν ελεγκτικές και εποπτικές δραστηριότητες αφού όλες αυτές πηγαίνουν στην Επιτροπή Κεφαλαιαγοράς. Όλες και δεν μένει καμία απολύτως στο Χρηματιστήριο Αξιών Αθηνών, όπως ήταν μέχρι σήμερα.  Η έγκριση ενημερωτικών δελτίων, ο έλεγχος καταστάσεων, οι διάφορες πληροφορίες για τα χαρακτηριστικά των επιχειρήσεων, όλα αυτά μεταβιβάζονται όπως ρητά και κατηγορηματικά αναφέρει το άρθρο 10 του νομοσχεδίου στην ενισχυμένη, αναβαθμισμένη και ανασυγκροτημένη Επιτροπή Κεφαλαιαγοράς. 
     Το δεύτερο είναι πως άλλο είναι η κατοχή μετοχών σε μία επιχείρηση και άλλο η άσκηση διοίκησης. Δε νομίζω ότι καμία  τράπεζα ενδιαφέρεται να εμπλακεί  στη διοίκηση την καθημερινή του Χρηματιστηρίου Αθηνών. Είναι προφανές ότι αυτό που αναμένεται να συμβεί είναι να υπάρξει ένα ανεξάρτητο διοικητικό σχήμα, όπως κάνουν σε όλα τα χρηματιστήρια της Ευρωπαϊκής Ένωσης, το οποίο θα είναι σύγχρονο, ευέλικτο, αποτελεσματικό και θα μπορέσει να μιλά επί ίσης βάσης για να προχωρήσουν οι ανάλογες επιχειρηματικές και στρατηγικές συνεργασίες με τα χρηματιστήρια των άλλων ευρωπαϊκών χωρών.
     Σε άλλα χρηματιστήρια, χρηματικοοικονομικοί όμιλοι και εταιρείες έχουν μεγάλα ποσοστά  πολύ περισσότερα απ’ αυτά που θα επισυμβούν εδώ. Σε κανένα από αυτά δεν διοικεί μία τράπεζα ή ένας εκπρόσωπος τράπεζας. Αλλά διοικούνται από ανεξάρτητα σχήματα διοίκησης, ακριβώς για να είναι σύγχρονα και αποτελεσματικά.
     Αναφέρθηκε –θα μου επιτρέψετε να δώσω ορισμένες διευκρινίσεις- ότι έχει σταματήσει η κωδικοποίηση της χρηματοπιστωτικής νομοθεσίας. Μέγα λάθος. Έχει σχεδόν ολοκληρωθεί και το μόνο που ουσιαστικά απομένει είναι η ενσωμάτωση αυτού του νομοσχεδίου, αφού ψηφιστεί, προκειμένου να είναι ενιαίο σώμα το οποίο είμαι βέβαιος πως θα έλθει προς κύρωση στη Βουλή το Σεπτέμβριο, ώστε να λήξει και αυτό το μεγάλο κεφάλαιο της κωδικοποίησης της χρηματοπιστωτικής νομοθεσίας.
     Αναφέρθηκε ότι δεν αλλάζει τίποτε στα θέματα ελέγχου των επιχειρήσεων. Και αυτό είναι εσφαλμένο. Ναι μεν αυτά προβλέπονται ως κριτήρια στο προεδρικό διάταγμα 350/85, αλλά αλλάζει ριζικά η διαδικασία ελέγχου και εφαρμογής των κριτηρίων αυτών, αφού όλα τα θέματα μετατίθενται στην Επιτροπή Κεφαλαιαγοράς, η οποία κάνει και τον ουσιαστικό έλεγχο και έχει το δικαίωμα αρνησικυρίας, σχετικά με τον εκπλήρωση των προϋποθέσεων αυτών. Κατά συνέπεια, η διαδικασία γίνεται ταυτόχρονα πιο ευέλικτη και πιο αποτελεσματική.
     Θα ήθελα με την ευκαιρία να αναφερθώ και σε ορισμένα άλλα θέματα που μας απασχόλησαν και στις τροπολογίες αλλά και σε ευρύτερα ζητήματα.  Άκουσα με ιδιαίτερη έκπληξη τον Εκπρόσωπο του Συνασπισμού να καταφέρεται εναντίον της τροπολογίας που ομοιογενοποιεί το φόρο, την εισφορά του ν. 128 στα δάνεια που λαμβάνονται. Αναφέρθηκε ότι αυτό θα είναι ένα μέτρο που θα ενισχύσει τις τράπεζες πάλι, οι οποίες έχουν δαιμονοποιηθεί αρκετά και έχουν προσλάβει τα χαρακτηριστικά του τέρατος και ότι αυτό θα οδηγήσει σε περαιτέρω επιδείνωση των όρων που επιβάλλονται , δυσμενώς βέβαια, στους δανειολήπτες. 
     Η αλήθεια είναι ακριβώς η αντίθετη. Οι εισφορές του ν.128 –και λυπάμαι για την αγνόηση του νόμου αυτού- πάνε αποκλειστικά και μόνο στο να επιδοτούν ευαίσθητες κοινωνικές κατηγορίες ή κατηγορίες που έχουν πληγεί.
      Όλα τα χρήματα της εισφοράς του ν. 128 χρηματοδοτούν κοινωνικά προγράμματα, χρηματοδοτούν ανάγκες σεισμοπαθών, πλημμυροπαθών, δανειακές ανάγκες παλιννοστούντων, αγροτών που έχουν προβλήματα εξ ολοκλήρου.
      Ο λογαριασμός του ν. 128 έχει πλήρη κοινωνική ανταποδοτικότητα. Αυτή είναι η πρώτη παταγώδης διάψευση των ισχυρισμών που ακούστηκαν προηγουμένως. Δεύτερον αυτό το οποίο κάνει η τροπολογία, δεν αυξάνει κανένα υφιστάμενο τέλος το οποίο ήδη καταβάλλεται στα τραπεζικά ιδρύματα, αλλά εξισώνει μια διαφοροποίηση που υπήρχε που ήταν σε βάρος των ελληνικών τραπεζών και ήταν υπέρ των ξένων τραπεζών ή υπέρ ορισμένων ειδικών πιστωτικών ιδρυμάτων, πράγμα το οποίο οδηγούσε σε αθέμιτο ανταγωνισμό, σε βάρος των ελληνικών τραπεζών. Και αυτό δεν είναι σωστό. Και όταν μια εταιρεία παίρνει δάνειο από ξένη τράπεζα ή από ένα ειδικό πιστωτικό ίδρυμα θα πρέπει να υπόκειται στους ίδιους όρους στους οποίους υπόκειται και όταν παίρνει δάνεια από μια άλλη τράπεζα. Και καμία μεταβολή δεν επέρχεται στην ιδιαιτέρως χαμηλή εισφορά η οποία εξακολουθεί να ισχύει για στεγαστικά δάνεια, για αγροτικά δάνεια και συνεταιριστικά δάνεια. 
      Κατά συνέπεια, η τροπολογία το μόνο που κάνει είναι ότι μειώνει και εξαλείφει τον αθέμιτο ανταγωνισμό που υπήρχε μεταξύ ορισμένων ειδικών πιστωτικών ιδρυμάτων και ενισχύει σε κάθε βαθμό την κοινωνική ανταποδοτικότητα του λογαριασμού αυτού που στηρίζει μια σειρά από κοινωνικές κατηγορίες. 
      ΠΑΝΑΓΙΩΤΗΣ ΛΑΦΑΖΑΝΗΣ: Ποιος διαχειρίζεται αυτόν το λογαριασμό;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Η Τράπεζα της Ελλάδος και το Υπουργείο Οικονομικών. 
      ΠΑΝΑΓΙΩΤΗΣ ΛΑΦΑΖΑΝΗΣ: Η Τράπεζα της Ελλάδος κάνει κοινωνική πολιτική; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Με ρωτήσατε για τη διαχείριση. 
      Αναφέρθηκαν επίσης ορισμένα ζητήματα που σχετίζονται με το χρηματοοικονομικό κέντρο Θεσσαλονίκης. Κατ’ αρχήν, θέλω να πω ότι αυτό το κέντρο, το χρηματιστηριακό διατηρείται. Ούτε καταργείται ούτε εξαφανίζεται ούτε συγχωνεύεται. Διατηρείται ως έχει, απλώς υφίσταται την ίδια αλλαγή αρμοδιοτήτων που υφίσταται και το Χρηματιστήριο Αξιών Αθηνών. Όπως αφαιρούνται οι ελεγκτικές και εποπτικές αρμοδιότητες που έχει το ΧΑΑ αναλόγως αφαιρούνται και αυτό είναι αναπόφευκτο και από το Χρηματιστηριακό Κέντρο Θεσσαλονίκης. Όμως και τα στελέχη διατηρούνται, και οι δραστηριότητες, και με ειδική προσθήκη που γίνεται, είναι πως όταν ανατίθενται εργασίες στο ΧΑΑ οι εργασίες αυτές επικουρούνται στο βαθμό της κατανομής που ήδη γίνεται και από το Χρηματιστηριακό Κέντρο Θεσσαλονίκης. 
      Άκουσα με πολλή προσοχή και ενδιαφέρον και θέλω έτσι να την υποστηρίξω, τη δυνατότητα για συγκρότηση περιφερειακών γραφείων της Επιτροπής Κεφαλαιαγοράς. Σας υπενθυμίζω ότι αυτή η δυνατότητα ήδη δίνεται με το ν. 2324 που έχει ψηφιστεί από τη Βουλή και η επιτροπή έχει εκφραστεί θετικά υπέρ της προοπτικής δημιουργίας ενός γραφείου αξιοποιώντας τα στελέχη, την τεχνογνωσία, την εμπειρία την οποία έχει αποκτήσει το Χρηματιστηριακό Κέντρο Θεσσαλονίκης. 
      Κατά συνέπεια όχι μόνο δεν μειώνονται οι προοπτικές και οι δραστηριότητες και ο χαρακτήρας του Χρηματιστηριακού Κέντρου Θεσσαλονίκης, αλλά αντίθετα μέσα στο νέο πλαίσιο αναπτύσσονται πολύ περισσότερες δραστηριότητες και πιστεύω ότι θα αναβαθμιστεί και ο ρόλος του και στην εσωτερική αγορά αλλά και σε σχέση με τις δυνατότητες που ανοίγονται για συνεργασία με τα χρηματιστήρια των Βαλκανίων. Και την πολιτική αυτή θέλω να σας διαβεβαιώσω ότι την υποστηρίζουμε και την προωθούμε. 
      Θέλω να κάνω ορισμένα σχόλια διότι ακούστηκαν αρκετά σχετικά με τα πρόσφατα γεγονότα τα οποία οδήγησαν ορισμένες επιχειρήσεις σε κλείσιμο. Έχει έρθει στην επικαιρότητα με δραματικό τρόπο το ζήτημα της ανεργίας, της υποαπασχόλησης, των προβλημάτων και των αποτυχιών που αντιμετωπίζουν ορισμένες επιχειρήσεις. Είδαμε το τελευταίο διάστημα πολλούς εργαζόμενους να βρίσκονται στο δρόμο από μια εσφαλμένη στρατηγική των επιχειρήσεων.
      Θέλω να πω για άλλη μια φορά ότι οι επιχειρήσεις οφείλουν όχι μόνο να επιδιώκουν την κερδοφορία, αλλά ταυτόχρονα οφείλουν και να προνοούν για τη βιωσιμότητα τους.
      Αυτό γίνεται με την πραγματοποίηση νέων επενδύσεων και ταυτόχρονα με τη διατήρηση και την αύξηση της απασχόλησης. Η πολιτεία προσφέρει ένα πλέγμα κινήτρων προς τις δύο αυτές κατευθύνσεις. Όλη η φορολογική μεταρρύθμιση διαπνέεται από ένα πνεύμα απλοποίησης, μείωσης των φορολογικών βαρών των επιχειρήσεων, ενώ ταυτόχρονα δίνονται συγκεκριμένα κίνητρα για τη μείωση της φορολογικής επιβάρυνσης έως και 2,5 ποσοστιαίες μονάδες εάν η επιχείρηση αυξήσει την απασχόληση. 
      Ο νέος αναπτυξιακός νόμος ο οποίος θα έλθει στο Κοινοβούλιο τον επόμενο μήνα, αυξάνει τα κίνητρα προς τις μικρομεσαίες επιχειρήσεις, εφόσον αυτές είτε προχωρούν στη δημιουργία περισσότερων θέσεων απασχόλησης είτε αυξάνουν αυτήν την οποία έχουν. Ταυτόχρονα, το Υπουργείο Εργασίας προχωρά σε μια σειρά ενεργών πολιτικών ζήτησης απασχόλησης με τα Κέντρα Προώθησης τα οποία δημιουργούνται σε όλες τις περιφέρειες της χώρας. 
      Επίσης, πιστεύω ότι η οικονομία με την επιτάχυνση και όχι την επιβράδυνση, των διαρθρωτικών αλλαγών εξοπλίζεται με περισσότερη ανταγωνιστικότητα, έτσι ώστε η επιχειρηματική δραστηριότητα όχι μόνο να μη συμπιέζεται, αλλά αντίθετα να βρίσκει περισσότερες και ισχυρότερες προοπτικές βελτίωσης και ανάπτυξης. 
      Όμως, κυρίες και κύριοι συνάδελφοι, όλα αυτά προϋποθέτουν και μία αυξημένη κοινωνική υπευθυνότητα από τις επιχειρήσεις, διότι οποιαδήποτε και αν είναι η παράθεση και η θετική πορεία των στατιστικών στοιχείων, όσο και αν λέμε ότι δημιουργούνται πολύ περισσότερες νέες επιχειρήσεις σε σχέση με αυτές που πτωχεύουν, όλες αυτές οι στατιστικές συγκρίσεις δεν σημαίνουν τίποτα και δεν απαντάνε στον κάθε συγκεκριμένο άνεργο που χάνει αιφνιδιαστικά τη δουλειά του.
      Πιστεύω, λοιπόν, ότι σ’ αυτήν την πρόκληση και στις δραματικές συνέπειες τις οποίες έχει η πτώχευση μιας επιχείρησης, όλοι, αλλά προπάντων οι επιχειρήσεις, οφείλουν να σταθούν με κοινωνική υπευθυνότητα, να προνοούν για τις αλλαγές αντί να προσπαθούν εκ των υστέρων και όταν αυτές έχουν φτάσει σε δραματικό σημείο να τις αντιμετωπίσουν. 
      Πιστεύω ότι μόνο μ’ αυτόν τον τρόπο, με τη συνεργασία πολιτείας, εργαζομένων και επιχειρήσεων, μπορούμε να διαμορφώσουμε ένα συνολικότερο πλαίσιο ανάπτυξης το οποίο δεν καταγράφεται μόνο στατιστικά, αλλά έχει μία άμεση κοινωνική αντανάκλαση ιδιαίτερα στον τομέα της απασχόλησης. 
      Ένα άλλο θέμα στο οποίο θα μου επιτρέψετε να αναφερθώ, κυρίες και κύριοι συνάδελφοι, σχετίζεται με τους ελέγχους τους οποίους έχει κάνει μέχρι τώρα η Επιτροπή Κεφαλαιαγοράς. 
      Προσφάτως, ο Πρόεδρος της Επιτροπής Κεφαλαιαγοράς κατέθεσε στην Επιτροπή της Βουλής, έτσι όπως προβλέπει πλέον να λογοδοτεί ετησίως, η νέα νομοθεσία την οποία φέραμε. Εκεί, αναφέρθηκε με πολύ συγκεκριμένα στοιχεία ότι έχουν πραγματοποιηθεί πάρα πολλοί έλεγχοι σε πολλές κατηγορίες επιχειρήσεων, ενώ ταυτόχρονα έχουν επιβληθεί σημαντικές κυρώσεις σε πολλές περιπτώσεις, είτε για καταχρηστική συμπεριφορά είτε για παραβάσεις των διατάξεων της Επιτροπής Κεφαλαιαγοράς. Επίσης, έχουν γίνει και ανακλήσεις αδειών λειτουργίας πολλών επιχειρήσεων. 
      Η Επιτροπή Κεφαλαιαγοράς έχει επιδείξει σημαντική δραστηριότητα και στον έλεγχο της κατεύθυνσης χρησιμοποίησης των κεφαλαίων τα οποία αντλούνται. Μέχρι σήμερα τα κεφάλαια τα οποία αντλήθηκαν από την κεφαλαιαγορά κατά την τελευταία τετραετία έχουν κατευθυνθεί κατά 94% σε συγκεκριμένες επενδύσεις, εξαγορές, συγχωνεύσεις, αποπληρωμή δανείων και σε κεφάλαια κίνησης. Η κατανομή είναι περίπου το 1/3 στις επενδύσεις, περίπου το 1/3 στις εξαγορές και το υπόλοιπο σε δάνεια κίνησης, όπως αναλυτικά περιγράφεται σε σχετικά φυλλάδια της Επιτροπής Κεφαλαιαγοράς. 
      ΑΓΓΕΛΟΣ ΤΖΕΚΗΣ: Δανειοληπτικός έλεγχος, κύριε Υπουργέ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε συνάδελφε, περιγράφονται στο φυλλάδιο που σας έχει διανεμηθεί. 
      Κατά συνέπεια, πιστεύω ότι και έλεγχοι έχουν γίνει, αλλά θα γίνουν πολλοί περισσότεροι μέσα σε ένα πλαίσιο μεγαλύτερης διαφάνειας, αυστηρότητας και συχνότητας με το νέο νομοσχέδιο το οποίο υποβάλλω σήμερα προς ψήφιση στο ελληνικό Κοινοβούλιο.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας, κ. Γεώργιος Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, θα ήθελα να ξεκινήσω με αυτό που είπε ο κύριος Υπουργός στο τέλος της ομιλίας του, δηλαδή το μεγάλο πρόβλημα που έχει δημιουργηθεί σήμερα στην αγορά με το κλείσιμο μεγάλων επιχειρήσεων και όχι απλώς μικρών και μεσαίων, όπως βλέπαμε για ένα πολύ μεγάλο χρονικό διάστημα μέχρι σήμερα. Θα ήθελα να πω ότι η αντιμετώπισή του θέματος από την Κυβέρνηση μού θύμιζε πάρα πολύ την αντιμετώπιση που υπήρχε από την Κυβέρνηση, όταν άρχισαν να φαίνονται τα αποτελέσματα του εγκλήματος στη Σοφοκλέους. 
      Όταν άρχισαν να φαίνονται τα αποτελέσματα του εγκλήματος στη Σοφοκλέους, η Κυβέρνηση, που προηγουμένως κόμπαζε και έλεγε πόσο μεγάλες επιτυχίες είχε στο χρηματιστήριο, γύρισε διά του Προέδρου της, του Πρωθυπουργού, και είπε στους επενδυτές: «Ας προσέχατε!» Τώρα, που αρχίζουν και κλείνουν επιχειρήσεις μεγάλες και από λάθη δικά τους μερικές, αλλά κυρίως ως αποτέλεσμα μιας στρεβλής οικονομικής πολιτικής που διατηρείται για πάρα πολύ χρόνο, γυρίζει και λέει στις επιχειρήσεις: «Ας προσέχατε!». 
      Οι επιχειρήσεις φταίνε που κλείνουν; Δεν φταίει το κράτος που έρχεται και τις φορολογεί κατά το δοκούν, με διαφορετικό τρόπο κάθε φορά; Δεν φταίει το κράτος που έχει δημιουργήσει αυτές τις συνθήκες στην αγορά; Δεν φταίει η Κυβέρνηση που τις ώθησε να δανειστούν, είτε μέσα από το τραπεζικό σύστημα είτε μέσα από το χρηματιστήριο; Φταίνε οι επιχειρήσεις; Όλα τα κακά που βλέπουν να γίνονται είναι επιχειρηματικά λάθη ή λάθη των επενδυτών ή λάθη των πολιτών και όλα τα καλά είναι επιτυχίες της Κυβέρνησης. 
      Αυτή είναι η λογική του ζαβολιάρη. Δεν είναι λογική υπεύθυνου πολιτικού κόμματος. Δεν είναι λογική υπεύθυνου πολιτικού ανδρός. Για τα λάθη φταίνε οι άλλοι, ενώ τα καλά γίνονται, επειδή εγώ είμαι καλός. Αυτό μας λέει στην ουσία κάθε φορά η Κυβέρνηση. Χάνουμε τους κοινοτικούς πόρους; Φταίει η Δημόσια Διοίκηση. Δεν φταίει ποτέ ο Υπουργός ούτε ο Υφυπουργός. Χάσαμε 170 δισεκατομμύρια, επειδή δεν υποβάλαμε τα δικαιολογητικά και μπορεί να χάσουμε και άλλα, γιατί τα δικαιολογητικά μπορεί να έχουν και αδυναμίες. Ε, δεν έγινε και τίποτα! Είναι το 3% του συνολικού πακέτου. 
      Πριν από μήνες και εβδομάδες και όποτε εγκαλούσαμε την Κυβέρνηση, εγώ θυμάμαι ότι μας έλεγαν πως δεν πρόκειται να χαθεί ούτε ένα ευρώ! Παλαιότερα, όταν το εθνικό μας νόμισμα ήταν η δραχμή, μας έλεγαν ότι δεν πρόκειται να χαθεί ούτε μία δραχμή. Τώρα 170 δισεκατομμύρια χάθηκαν και λένε ότι δεν έγινε τίποτα. Είναι μόνο το 3%!
      Ο κ. Σαλαγκούδης ισχυρίζεται εδώ ότι η Κυβέρνηση πάει στη Θεσσαλονίκη και δικαιολογείται γιατί δεν προχωρούν τα έργα της Θεσσαλονίκης. Δεν έχουν χρήματα. Μα, με τα 170 δισεκατομμύρια ευρώ που χάθηκαν από τους κοινοτικούς πόρους θα μπορούσαν να γίνουν πολλά έργα στη Θεσσαλονίκη, κύριε Σαλαγκούδη και κύριε Ρεγκούζα, καθώς επίσης και πολλά έργα που έχει ανάγκη η χώρα. Δεν έγινε τίποτα που τα χάσαμε αυτά.
      Κυρίες και κύριοι συνάδελφοι, εμείς θεωρούμε ότι και οι επιχειρήσεις και οι τράπεζες και οι αγορές είναι πολύ σημαντικοί κοινωνικοί θεσμοί. Έχουν την ίδια σημασία που έχουν και άλλοι κοινωνικοί θεσμοί, όπως είναι το κράτος και οι άλλοι θεσμοί που έχει δημιουργήσει. Μέσω των επιχειρήσεων παράγεται το μεγαλύτερο μέρος του πλούτου μιας κοινωνίας. Δημιουργούνται θέσεις εργασίας. Παρέχεται εκπαίδευση και κατάρτιση. Προωθούνται καινοτομίες και επενδύσεις που οδηγούν στην οικονομική και κοινωνική ανάπτυξη. Αυτά δεν τα αμφισβητούμε. Αυτά άλλωστε είναι η βάση της ιδεολογίας μας. 
      Εμείς, όμως, δεν θεωρούμε ότι η κοινωνία και η οικονομία μπορούν να λειτουργούν χωρίς κανόνες. Και οι επιχειρήσεις πρέπει να λειτουργούν βάσει κανόνων. Και το φορολογικό σύστημα που αντιμετωπίζουν και οι άλλοι κανόνες θα πρέπει να είναι συγκεκριμένοι, απλοί, κατανοητοί και σταθεροί.  Άλλωστε οι επιτυχημένες οικονομίες βασίζονται σε επιτυχημένες επιχειρήσεις. Δεν γίνεται αλλιώς. Αυτά, λοιπόν, είναι αυτονόητα, δεν αμφισβητούνται. Προσφάτως τα ανακαλύψατε στην παράταξή σας, ότι χρειάζονται δηλαδή ισχυρές επιχειρήσεις για να πάει μπροστά η χώρα και η κοινωνία. Όμως, δεν σημαίνει ότι όλα πρέπει να γίνονται χωρίς έλεγχο. Τα προβλήματα που δημιουργήθηκαν και που ανακύπτουν –ανακύπτουν και σε άλλες ανεπτυγμένες οικονομίες- είναι προβλήματα ανεπαρκούς οικονομικής πολιτικής, είναι προβλήματα αδυναμιών του ρυθμιστικού ρόλου του κράτους, των θεσμών και των εποπτικών αρχών που έχουν δημιουργηθεί, είναι προβλήματα αδιαφάνειας που έχουν δημιουργηθεί με τα λογιστικά συστήματα. Δυστυχώς, όμως, στη χώρα μας τα προβλήματα αυτά είναι πολύ πιο έντονα.
      Και έρχεται τώρα η Κυβέρνηση τους τελευταίους μήνες με ένα νομοθετικό ακτιβισμό –γιατί  το είπα και προηγουμένως: αυτό που βλέπουμε αυτήν την εποχή να γίνεται είναι ένας νομοθετικός ακτιβισμός- ως φύλλο συκής να καλύψει αδυναμίες στη διαχείριση των πραγμάτων, αδυναμίες στην κυβερνητική πολιτική, πρακτικές αδυναμίες.
      Δεν είναι υποκατάστατο ο νομοθετικός ακτιβισμός για την αναποτελεσματικότητα της Κυβέρνησης. Το θεσμικό πλαίσιο και για το χρηματιστήριο και για την εταιρική διακυβέρνηση μπορεί να είχε αδυναμίες, αλλά στη βάση του ήταν επαρκές, εάν λειτουργούσαν οι θεσμοί, εάν λειτουργούσε η Κυβέρνηση. Δεν έγινε το έγκλημα του χρηματιστηρίου επειδή δεν είχε αρκετές αρμοδιότητες η Επιτροπή Κεφαλαιαγοράς ή επειδή δεν είχε αρμοδιότητες ο Υπουργός ή οι αρχές του χρηματιστηρίου. Έγινε, διότι παρά το ότι είχαν αρκετές αρμοδιότητες, δεν τις άσκησαν με τον πρέποντα τρόπο. Γι’ αυτό έγινε το έγκλημα του χρηματιστηρίου και όχι επειδή δεν είχε αρκετές αρμοδιότητες ο κ. Θωμαδάκης.
      Και ένας από τους κύριους λόγους που θα έπρεπε να έχουμε –και τον έχουμε- για να καταψηφίσουμε το νομοσχέδιο είναι ότι αντί ο κ. Θωμαδάκης και οι συν αυτώ να απομακρυνθούν από τις θέσεις τους και να τους καταλογισθούν οι ευθύνες που θα έπρεπε να τους καταλογισθούν, τώρα τους ενισχύουμε και από πάνω. Είναι δυνατόν να μας ζητάτε να ενισχύουμε αυτούς, που όταν έπρεπε, κοιμόντουσαν τον ύπνο του δικαίου ή έκαναν επίτηδες τα στραβά μάτια στις εισαγωγές τηλεοπτικών σταθμών, που μπήκαν εν μία νυκτί στο χρηματιστήριο ή σε αυξήσεις κεφαλαίων που έκαναν συγκεκριμένες κρατικές τράπεζες, χωρίς να δικαιολογούνται; Έκαναν τα στραβά μάτια επειδή ήταν κρατική η τράπεζα και πήραν τα λεφτά του κοσμάκη. Ή μήπως όταν η Εθνική Τράπεζα ξεφορτωνόταν τις Γενικές Αποθήκες σε πολύ ψηλές τιμές και άφησε τους επενδυτές να πληρώσουν το μάρμαρο; Είναι δυνατόν μετά απ’ αυτά να δώσουμε εμείς ξανά ψήφο εμπιστοσύνης στην Κυβέρνηση στα θέματα του χρηματιστηρίου;
      Τα είπαμε και όταν ήρθε στην επιτροπή των ΔΕΚΟ στη Βουλή και ο Πρόεδρος του Χρηματιστηρίου και ο Πρόεδρος της Επιτροπής Κεφαλαιαγοράς. Και θεωρούμε ότι θα έπρεπε προ πολλού να είχαν φύγει απ’ αυτές τις θέσεις. Να μπουν άνθρωποι που καταλαβαίνουν πώς είναι η αγορά και έχουν μια αξιοπιστία. Γιατί η αξιοπιστία δεν είναι μόνο θέμα νομοθετικών ρυθμίσεων. Είναι θέμα και προσώπων και συγκεκριμένων πρακτικών. Είχαν αρκετές αρμοδιότητες, δεν τις άσκησαν. Τώρα έρχεται ένα νομοσχέδιο να μας πείσει ότι δήθεν θα λυθούν όλα τα κακώς κείμενα, επειδή θα ασκήσουμε κάποιες αρμοδιότητες ή επειδή θα ιδιωτικοποιήσουμε το χρηματιστήριο.
      Ένας δεύτερος λόγος που καταψηφίζουμε το νομοσχέδιο, εκτός από το ότι ενισχύεται η Επιτροπή Κεφαλαιαγοράς με τη μορφή που λειτουργεί σήμερα, είναι ότι ενισχύεται ο ρόλος των τραπεζών –και των κρατικών τραπεζών- στο σύνολο του χρηματοπιστωτικού συστήματος και της κεφαλαιαγοράς. Έχουμε ήδη μια ολιγοπωλιακή συγκέντρωση στο χρηματοπιστωτικό σύστημα. Τέσσερις τράπεζες κυριαρχούν στο τραπεζικό σύστημα. Κάποτε μάλιστα πήγατε να συγχωνεύσετε τις δύο μεγαλύτερες απ’ αυτές, για να κάνουμε τις τέσσερις τρεις, λες και ήταν πολλές οι τέσσερις! Είναι δυνατόν να τους δώσουμε και τον έλεγχο του χρηματιστηρίου;
      Είπατε –και τα επιχειρήματά σας δεν πείθουν καθόλου- ότι θα δώσετε το ποσοστό του δημοσίου σε αυτές τις τράπεζες και αυτές υπόσχονται ότι θα το διαθέσουν στο κοινό. Γιατί δεν το διαθέτετε εσείς κατευθείαν στο κοινό; Ποιος ο λόγος να περάσει μέσα από τις τράπεζες; Μόνο το εισπρακτικό;
      Διότι ο τρίτος λόγος για τον οποίο καταψηφίζουμε το νομοσχέδιο, είναι ότι αυτό προωθείται κυρίως για εισπρακτικούς λόγους. Είναι η συνέχιση μιας πολιτικής, που τη βλέπουμε όλα αυτά τα χρόνια, να κάνουμε δήθεν ιδιωτικοποιήσεις –γιατί δήθεν είναι όλα αυτά- να εισπράξει χρήματα το δημόσιο, να κλείσετε τις τρύπες του προϋπολογισμού, που η κακή σας διαχείριση έχει οδηγήσει στο να μεγαλώνουν συνέχεια τους τελευταίους μήνες. Και επειδή έχετε πρόβλημα στον προϋπολογισμό, θα πρέπει να διαλύσουμε και το χρηματιστήριο;
      Αυτό κάνει το συγκεκριμένο νομοσχέδιο. Έρχεται να εμφανιστεί ως ένα νομοσχέδιο που κάνει τις μεγάλες θεσμικές αλλαγές, αλλά στην πραγματικότητα κυριαρχείται από την εισπρακτική λογική, δίνει τον έλεγχο του χρηματιστηρίου σε τέσσερις μεγάλους μετόχους, που είναι εισηγμένες εταιρείες μέσα στο ίδιο το χρηματιστήριο. Δηλαδή την αγορά μέσα στην οποία γίνεται η διαπραγμάτευση των τεσσάρων τραπεζών και όπου γίνεται η διαπραγμάτευση πολλών άλλων επιχειρήσεων, θα την έχουν αυτές οι ίδιες τράπεζες, θα την ελέγχουν αυτές οι τέσσερις τράπεζες.
      Είναι δυνατό να πιστέψει κανείς ότι θα έχουν την πλειοψηφία των μετοχών και δεν θα επιδιώξουν να διορίσουν  -αυτό άλλωστε να γίνει με βάση της αρχές της εταιρικής κυβέρνησης- ένα διοικητικό συμβούλιο το οποίο θα είναι της αρεσκείας τους; Τι εγγύηση έχουμε ότι αυτό το διοικητικό συμβούλιο θα κοιτάξει το σύνολο της αγοράς και το καλό της αγοράς και δεν θα κοιτάξει το καλό των κυρίων μετόχων της αγοράς αυτής; Από πού και ως πού σε μια χώρα που δεν έχει αναπτυγμένους θεσμούς ακόμα, προχωρούμε να ιδιωτικοποιήσουμε  και σημαντικές αγορές, όπως είναι το χρηματιστήριο, μ’ αυτόν τον τρόπο και στην ουσία να τις κάνουμε ανεξέλεγκτες ή να τις θέσουμε κάτω από τον έλεγχο τεσσάρων τραπεζών; Είναι σημαντικοί οι λόγοι για τους οποίους έχουμε διαφωνίες μ’ αυτήν τη φιλοσοφία που κρύβεται πίσω απ’ αυτό το νομοσχέδιο και την εισπρακτική και του ελέγχου από τις τράπεζες και ειδικά τις κρατικές τράπεζες, οι οποίες δεν έπαιξαν και κανέναν ιδιαίτερα καλό ρόλο κατά τη διάρκεια της κρίσης του χρηματιστηρίου. 
      ΒΑΣΙΛΗΣ ΚΕΔΙΚΟΓΛΟΥ: Το 40% των κερδών τους είναι από το χρηματιστήριο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Οι επενδυτές θυμούνται πολύ καλά τι έκαναν κάποιες μεγάλες τράπεζες. Και επίσης, έρχεσθε να ενισχύσετε μια Επιτροπή Κεφαλαιαγοράς που κατ’ ομολογία και του ίδιου του Προέδρου της δεν μπορεί να κάνει τη δουλειά της. Γιατί όταν τον καλέσαμε στην επιτροπή των ΔΕΚΟ μας είπε ότι δεν μπορούσε να κάνει τη δουλειά του, δεν έχει το προσωπικό, ότι δεν έχει τις αρμοδιότητες, ενώ είχε αρμοδιότητες.
      Γι’ αυτούς τους λόγους καταψηφίζουμε το νομοσχέδιο.
      Κυρίες και κύριοι συνάδελφοι, εμείς πιστεύουμε ότι και στην οικονομία και στο ίδιο το χρηματιστήριο υπάρχουν μεγάλες δυνατότητες. Γιατί πολλές φορές ακούμε  τους κυβερνητικούς παράγοντες και τον Υπουργό τον ίδιο να λέει ότι εμείς κάθε φορά που κάνουμε κριτική στην πολιτική του δυσφημούμε δήθεν την οικονομία. Ας πάψετε να ταυτίζετε τον εαυτό σας και την πολιτική σας με την οικονομία. Δεν ταυτίζονται αυτά τα δύο πράγματα. Εσείς κάνετε κακό στην οικονομία. Υπάρχουν πάρα πολλοί παράγοντες στην οικονομία και πολλοί μέσα στο ίδιο σας το κόμμα που θέλουν μια διαφορετική πολιτική. Για το καλό της χώρας και της οικονομίας δεν ταυτίζεται η πολιτική σας με την οικονομία. Τα αδιέξοδα της εισπρακτικής πολιτικής, αυτής της πολιτικής της ανερμάτιστης που κάθε τρεις και λίγο αλλάζει, δεν ταυτίζονται με την ελληνική οικονομία. Έχει μεγάλες δυνατότητες η ελληνική οικονομία, έχει μεγάλες δυνατότητες η ελληνική κοινωνία, απλώς χρειάζεται μια διαφορετική πολιτική, χρειάζεται να αλλάξουν τουλάχιστον τρία σημαντικά πράγματα: 
      Πρώτον, πρέπει να αλλάξει ο τρόπος που προσπαθούμε να ελέγξουμε τα δημοσιονομικά ελλείμματα και το χρέος, όχι πια μέσα από εισπρακτικές επιδρομές, όχι με εισπρακτικούς τρόπους αλλά με ένα νοικοκύρεμα των δημοσίων δαπανών, μια μεγάλη αλλαγή.  
      Δεύτερον, πρέπει να πάψουμε να βλέπουμε τις επιχειρήσεις και τον ιδιωτικό τομέα σαν την αγελάδα που πρέπει να την αρμέγει το κράτος, αλλά να εκμεταλλευτούμε το δυναμισμό τους, να τους δώσουμε τις δυνατότητες να δημιουργήσουν θέσεις εργασίας, να τους δώσουμε τις δυνατότητες σε ένα σταθερό περιβάλλον να δημιουργήσουν ανάπτυξη για τη χώρα, όπως έχουν κάνει και άλλες φορές στο παρελθόν, να απελευθερώσουμε την οικονομία, να βοηθήσουμε τις μικρές και τις μεσαίες επιχειρήσεις, που είναι το 97% των επιχειρήσεων στη χώρα, και αυτές να αντεπεξέλθουν και να αντιμετωπίσουν το διεθνή ανταγωνισμό. Άλλη πολιτική χρειάζεται και γι’ αυτό. Και για την περιφερειακή διάχυση της ανάπτυξης χρειάζεται άλλη πολιτική. Από το 1998 έχετε έναν αναπτυξιακό νόμο που κατά δική σας ομολογία δεν λειτουργεί, έχουμε φθάσει στο 2003 και ακόμα ο ίδιος αναπτυξιακός νόμος παραμένει. 
      Τρίτον, πρέπει να αλλάξουμε τον τρόπο που λειτουργεί το κράτος, χρειάζεται επανίδρυση του κράτους.
      Με αυτά τα τρία στοιχεία που είναι τα κύρια στοιχεία της νέας οικονομικής πολιτικής που θα εφαρμόσει όταν γίνει κυβέρνηση η Νέα Δημοκρατία μπορεί να αλλάξει η μοίρα αυτής της χώρας. Όσο μένουμε στη δική σας λογική και στη δική σας διαχείριση, τα πράγματα δυστυχώς θα φαίνονται πάρα πολύ άσχημα και θα είναι πάρα πολύ άσχημα. Δεν μπορείτε να αντιμετωπίσετε τα προβλήματα της χώρας. Το καλύτερο που έχετε να κάνετε είναι, στο λίγο χρόνο που σας απομένει μέχρι τις εκλογές, να μην  κάνετε παραπάνω ζημιά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, αισθάνομαι μεγάλη έκπληξη για την προτροπή του ομιλητή της Αντιπολίτευσης να διατεθεί απευθείας στο κοινό το 35%, έτσι ώστε να προσέλθουν όσοι βούλονται.
      Νομίζω ότι είναι απόλυτα γνωστό και προβλέψιμο το δυσμενέστερο για το δημόσιο αποτέλεσμα που θα υπάρξει από την προτροπή αυτή. Ο τρόπος που επιλέξαμε να αποκρατικοποιήσουμε το Χρηματιστήριο Αξιών Αθηνών διαμορφώνει τις προϋποθέσεις και τις δυνατότητες συμμετοχής ιδίων μετόχων, εισηγμένων, κατόχων, προμετόχων και άλλων ενδιαφερομένων ταυτόχρονα με την επίτευξη του μεγαλύτερου δυνατού οφέλους για το ελληνικό δημόσιο.
      Θέλω να κάνω ένα γενικό σχόλιο για το Κοινοτικό Πλαίσιο Στήριξης. Γνωρίζουμε όλοι πάρα πολύ καλά -και πρέπει να είμαστε ειλικρινείς και απέναντι στο παρελθόν και απέναντι στον εαυτό μας και απέναντι στους Έλληνες πολίτες- πόσο κόπο πήρε, ιδιαίτερα στη χώρα μας, μέχρι να αποκτήσουμε μία επαρκή τεχνογνωσία και διαχειριστική ικανότητα για το Κοινοτικό Πλαίσιο Στήριξης.
      ΒΑΣΙΛΗΣ ΚΕΔΙΚΟΓΛΟΥ: Την αποκτήσαμε λοιπόν, κύριε Υπουργέ;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το Α΄ Κοινοτικό Πλαίσιο Στήριξης αποτέλεσε μια μεγάλη δοκιμασία για τη χώρα μας. Οδήγησε, παρά το σχετικά μικρό του μέγεθος τότε, σε μεγάλες απώλειες πόρων, περίπου δυόμισι φορές περισσότερο από αυτές που σημειώθηκαν στο Β΄ Κοινοτικό Πλαίσιο Στήριξης που ήταν διπλάσιο σε πόρους αλλά μισό σε απώλειες.
      Ποτέ η Κυβέρνηση του ΠΑΣΟΚ δεν έκανε πολιτικό θέμα -και μάλιστα διεθνές- την αδυναμία της χώρας μας στο Α΄ Κοινοτικό Πλαίσιο Στήριξης, με την τότε Κυβέρνηση, να απορροφήσει το σύνολο των κοινοτικών πόρων. Πιστεύω ότι στην πράξη απέδειξε τη μεγάλη βελτίωση που είχε υποχρέωση να επιφέρει -και επέφερε- σχετικά με το Β΄ Κοινοτικό Πλαίσιο Στήριξης, έτσι ώστε οι επιδόσεις μας και η ικανότητα απορρόφησης να είναι μεταξύ των πρώτων σε όλες τις περιφέρειες και τις χώρες που έλαβαν μέρος στο Β΄ Κοινοτικό Πλαίσιο Στήριξης.
      Αυτή η προσπάθεια συνεχούς βελτίωσης στο Γ΄ Κοινοτικό Πλαίσιο Στήριξης έφτασε σε τέτοιο σημείο, ώστε η ίδια η Ευρωπαϊκή Επιτροπή προ τριών ημερών να αναγνωρίσει ότι στην Ελλάδα σήμερα δεν υπάρχει κανένα απολύτως πρόβλημα απορρόφησης, επιλεξιμότητας ή ορθότητας διαχείρισης με το Γ΄ Κοινοτικό Πλαίσιο Στήριξης. Πιστεύω ότι αυτό αποτελεί την καλύτερη αναγνώριση για τη διαρκώς καταβαλλόμενη προσπάθεια να βελτιώνουμε τις αποδόσεις μας, την απορρόφηση των πόρων και την αναπτυξιακή συμβολή που έχει το Κοινοτικό Πλαίσιο Στήριξης.
      Θέλω επίσης να κάνω ένα σχόλιο σχετικά με τις δυνατότητες της ελληνικής οικονομίας. Αυτό που έχει μεγάλη σημασία είναι να προσπαθούμε να λύνουμε τα προβλήματα που παρουσιάζονται, διότι προβλήματα έχουν παρουσιασθεί και θα παρουσιασθούν και στο μέλλον. Καμία οικονομία δεν είναι αλώβητη από προβλήματα, όσο καλές επιδόσεις και να έχει σε οποιονδήποτε τομέα. 
      Η οικονομία δεν είναι ούτε μια διατεταγμένη υπηρεσία, ούτε μία άσκηση τελειότητας. Ακόμα και με υψηλότερους ρυθμούς –όχι μόνο με τέσσερα, αλλά και δεκατέσσερα να είχαμε- πάλι θα υπήρχαν προβλήματα προσαρμογής. Το θέμα είναι ποια θα είναι η βάση που θεμελιώνει τις προσπάθειες αντιμετώπισης αυτών των προβλημάτων, διότι και άνεργοι υπάρχουν και προβλήματα σε μικρές αλλά και σε μεγαλύτερες επιχειρήσεις υπάρχουν και θα εξακολουθήσουν να υπάρχουν, όσο και αν αυτά μικραίνουν χρόνο με το χρόνο. Όταν έχει κάποιος πρόβλημα, δεν μπορείς να του λες τα γενικά στατιστικά: «Εσύ είσαι άνεργος, αλλά έχουμε ανάπτυξη».
      ΒΑΣΙΛΗΣ ΚΕΔΙΚΟΓΛΟΥ: …(δεν ακούσθηκε)
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Να μη γράφεται καμία διακοπή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πιστεύω ότι η βάση πάνω στην οποία θα οικοδομηθούν οι προσπάθειες λύσης και βελτίωσης –και οι γενικές και οι ατομικές- είναι η ισχυρή ανάπτυξη. Διότι εάν δεν έχουμε ισχυρή ανάπτυξη, τότε όλα αυτά τα προβλήματα θα είναι πολλαπλασιασμένα και θα είναι ακόμη πιο δύσκολο να επιλυθούν.
      Ένας τομέας τον οποίο θα έχουμε την ευκαιρία, νομίζω, να συζητήσουμε αύριο εκτενώς, είναι ο τομέας της ανταγωνιστικότητας και των εξαγωγών. Υπάρχουν ζητήματα που πρέπει να δούμε. Όμως, πολύ διαφορετικά αντιμετωπίζονται τα ζητήματα όταν έχουμε μία υψηλή ανάπτυξη από το να είμαστε σε ύφεση.
      Πιστεύω ότι μέσα σε ένα τέτοιο κλίμα εντεινόμενης αναπτυξιακής διαδικασίας μπορούμε –αρκεί να μην εθελοτυφλούμε και να μην τα παίρνουμε όλα τοις μετρητοίς, είτε από τη μια μεριά της αλαζονικής έπαρσης είτε από την άλλη μεριά της απύθμενης καταστροφολογίας- να βρούμε λύσεις, οι οποίες είναι ρεαλιστικές και αποδεκτές και από τους εργαζόμενους και από τις επιχειρήσεις. Μέσα σ’ αυτό το πλαίσιο μπορούμε να διαμορφώσουμε ένα καλύτερο μέλλον για την ελληνική οικονομία.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», σαράντα εννιά μαθητές και τέσσερις συνοδοί του 2ου Δημοτικού Σχολείου Φαρσάλων και δεκαέξι μαθητές και δύο συνοδοί του Δημοτικού Σχολείου Νέων Καρυών Λάρισας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Επίσης, ο Βουλευτής κ. Ανδρέας Φούρας ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης):  Η Βουλή ενέκρινε τη ζητηθείσα άδεια.
      	ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Αλογοσκούφη. Ζήτησε το λόγο ο Κοινοβουλευτικός Εκπρόσωπος του Κομμουνιστικού Κόμματος Ελλάδας.
      	   ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, για ένα λεπτό. Θέλω να δώσω μια σύντομη απάντηση.
      	ΠΡΟΕΔΡΕΥΩΝ (Παναγιώτης Σγουρίδης): Τι θα πει για ένα λεπτό; Προηγείται ο κ. Τζέκης. Αν θέλετε δηλαδή, διότι έμειναν μόνο οι Κοινοβουλευτικοί Εκπρόσωποι και οι δύο εισηγητές.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, ο κύριος Υπουργός αναφέρθηκε σ’ αυτά που είπα και οφείλω να δώσω μια απάντηση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, αν θελήσετε να του δώσετε το ένα λεπτό, να του το δώσουμε. Από εσάς εξαρτάται. Εγώ δίνω το λόγο κανονικά σ’ εσάς.
      ΑΓΓΕΛΟΣ ΤΖΕΚΗΣ: Ας μιλήσει, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Εντάξει. Είναι fair-play αυτό που σας κάνει τώρα ο Κοινοβουλευτικός Εκπρόσωπος του Κομμουνιστικού Κόμματος Ελλάδας.
      Ορίστε, κύριε Αλογοσκούφη, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Τον ευχαριστώ πολύ, για να είναι και ζωντανός ο διάλογος στη Βουλή, να μην είναι απλώς παράθεση μονολόγων.
      Για δύο στοιχεία θέλω σε ένα λεπτό να απαντήσω στον Υπουργό. Το πρώτο αφορά τη διασπορά των μετοχών. Εμάς δεν είναι η πολιτική μας ότι πρέπει πάση θυσία σ’ αυτήν τη φάση να ιδιωτικοποιηθεί η ΕΧΑΕ. Δεν υπάρχει κανένας λόγος να φύγει το ποσοστό του δημοσίου σ’ αυτήν τη φάση. Να περιμένουμε τις κατάλληλες συνθήκες και άμα βρούμε τις κατάλληλες συνθήκες, τότε να πάμε σε μια πολιτική που να διασφαλίζει ότι δεν θα υπάρξει έλεγχος του χρηματιστηρίου…
      ΠΡΟΕΔΡΕΥΩΝ (Παναγιώτης Σγουρίδης): Οι Ολυμπιακοί Αγώνες πώς θα γίνουν;
      ΓΕΩΡΓΙΟΣ ΑΛΟΓΟΣΚΟΥΦΗΣ: …από έναν περιορισμένο αριθμό παικτών.
      Κύριε Υπουργέ, τα εκατόν εξήντα δισεκατομμύρια να μην είχαμε χάσει δεν θα χρειαζόταν να βρούμε είκοσι δισεκατομμύρια τώρα πουλώντας την ΕΧΑΕ. Μόνο τα εκατόν εξήντα δισεκατομμύρια που χάσαμε από το Κοινοτικό Πλαίσιο Στήριξης αρκούσαν.
      ΠΡΟΕΔΡΕΥΩΝ (Παναγιώτης Σγουρίδης): Δεν είναι σωστό αυτό που λέτε, αλλά τέλος πάντων.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεύτερον, για το Α΄ Κοινοτικό Πλαίσιο Στήριξης θέλω να υπενθυμίσω στον κύριο Υπουργό ότι όταν ανέλαβε η κυβέρνηση της Νέας Δημοκρατίας το Α΄ Κοινοτικό Πλαίσιο Στήριξης, που το είχε σχεδιάσει το ΠΑΣΟΚ, βρισκόταν σε πλήρες αδιέξοδο. Δεν υπήρχαν καν τα χρήματα για να δοθεί η εθνική συμμετοχή. Πλήρες το αδιέξοδο! Και τελικά, με υπεράνθρωπες προσπάθειες, το Α΄ Κοινοτικό Πλαίσιο Στήριξης «έκλεισε» με πλήρη απορρόφηση. Αυτή είναι η πραγματικότητα, η οποία τότε πιστοποιήθηκε και με εκθέσεις της  Ευρωπαϊκής Επιτροπής. Και θα έλεγα και ένα τρίτο στοιχείο… 
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, παρακαλώ το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν τελείωσα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Αφήστε τις δευτερολογίες σας τότε, κύριε συνάδελφε. Ορίστε, τώρα θέλει το λόγο και ο Υπουργός για ένα λεπτό. Αυτό δεν τελειώνει ποτέ.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εγώ θα περιοριστώ σε ένα ερώτημα: Να μας πει η Νέα Δημοκρατία ένα σημαντικό έργο το οποίο χρηματοδοτήθηκε και τελείωσε από το Α’ Κοινοτικό Πλαίσιο Στήριξης. 
      Σας ευχαριστώ πολύ.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζέκη, έχετε το λόγο. Ισχύει αυτό που είπα, ότι δεν γράφεται καμία διακοπή.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Να ξεκινήσω από το τελευταίο, γιατί κι ο ελληνικός λαός πρέπει να μάθει και για το Α΄ και για το Β΄ και για το Γ΄ Κοινοτικό Πλαίσιο Στήριξης, πρέπει να μάθει και για τα Μεσογειακά Ολοκληρωμένα Προγράμματα. Δηλαδή η πραγματικότητα που ζει ο ελληνικός λαός δεν αιτιολογεί ούτε το ΠΑΣΟΚ –την Κυβέρνησή του- ούτε και τη Νέα Δημοκρατία και την τότε κυβέρνησή της, διότι ο ελληνικός λαός είναι εκείνος που δέχεται σήμερα τις συνέπειες της ανυπαρξίας ή, αν θέλετε, της πολιτικής που ακολούθησε και η μία και η άλλη κυβέρνηση. 
      Όσον αφορά τώρα αυτά που είπε ο κύριος Υπουργός: αναφέρθηκε και ομολογουμένως έκανε μια προσπάθεια να πείσει για μια ακόμη φορά ότι με την εταιρική διακυβέρνηση, με τη λογιστική τυποποίηση ελέγχων, με τα διεθνή λογιστικά πρότυπα, εξασφαλίζεται η διαφάνεια κι ο έλεγχος των χρηματιστηρίων. Εγώ έχω να προσθέσω βέβαια κι άλλους τέσσερις νόμους, κύριε Πρόεδρε, που ψήφισε αυτή η Βουλή και για τη διαφάνεια και για τον έλεγχο των επιχειρήσεων για το χρηματιστήριο. Παρ’ όλα αυτά βέβαια δεν διασφαλίστηκε ο έλεγχος ούτε και η διαφάνεια και ο ελληνικός λαός γνωρίζει στο πετσί του πολύ καλά και τη διαπλοκή, αλλά και τους διαπλεκόμενους. Τους γνωρίζει πάρα πολύ καλά. 
      Επομένως, το ζήτημα δεν είναι το θεσμικό πλαίσιο που δημιουργείς, αν θα εξασφαλίσει τα συμφέροντα των επιχειρηματιών ή αν θα προασπίσει τα συμφέροντα του λαού. Και στην προκειμένη περίπτωση και η Νέα Δημοκρατία και το ΠΑΣΟΚ εκείνο το οποίο κάνουν είναι το ίδιο. Και γι’ αυτό μόλις τώρα απολαύσαμε –αλλά έφυγαν κιόλας ο Κοινοβουλευτικός Εκπρόσωπος και οι Υπουργοί- έναν καβγά για το τίποτα, ενώ στην ουσία ο πυρήνας της πολιτικής τους είναι ο ίδιος.
      Γιατί ακούσαμε σήμερα και από τη Νέα Δημοκρατία να λέει ότι χρειαζόμαστε ισχυρές επιχειρήσεις για μια ισχυρή οικονομία. Και βέβαια, δεν κοιτάζει λίγο το περιβάλλον το ευρωπαϊκό, το διεθνές, να δει ότι μεγαθήρια επιχειρήσεων, ισχυρές επιχειρήσεις έχουν χρεοκοπήσει, έχουν κλείσει, ότι δηλαδή μέσα στα πλαίσια του καπιταλισμού, του ιμπεριαλισμού, ο ανταγωνισμός μέσω των συγχωνεύσεων, των εξαγορών είναι αδυσώπητος; 
      Και έρχεται η Νέα Δημοκρατία εδώ να προβάλλει την εναλλακτική πρόταση που είναι ποια; Όσον αφορά τη διαχείριση, εγώ θα είμαι καλύτερος διαχειριστής. Σαν να λέει, δηλαδή, στην Κυβέρνηση, προχώρα πάρε ακόμα περισσότερα μέτρα. Και  εδώ μόλις τώρα ο Υπουργός Οικονομίας και Οικονομικών μας ανακοίνωσε νέο αναπτυξιακό νόμο που θα δοθούν, δηλαδή, νέα προνόμια. Και εμείς τα νέα προνόμια προς το κεφάλαιο τα παίρνουμε ως νέα επίθεση στους εργάτες και στον εργαζόμενο λαό που έχει να κάνει, δηλαδή, και με τη μείωση της εργατικής δύναμης. Είναι το πρώτο και το κύριο που βάζω, είναι η μείωση των εργοδοτικών ασφαλιστικών κρατήσεων, η αύξηση των ασφαλίσεων των εργαζομένων. Είναι οι αλλαγές των εργασιακών σχέσεων, είναι και μέσα από τον ανταγωνισμό που δεν μπορούν να αντέξουν πλέον οι μικρομεσαίες επιχειρήσεις, γι’ αυτό αναφέρθηκα στο πρώτο, στο δεύτερο και στο τρίτο Κοινοτικό Πλαίσιο Στήριξης, για να δούμε πως προωθούν τα συμφέροντα των μικρών και μεσαίων επιχειρήσεων, όταν η Ευρωπαϊκή Ένωση βάζει ζήτημα τζίρου και αριθμό απασχολουμένων. Επιτέλους η υποκρισία πρέπει να λείψει μέσα απ’ αυτήν την Αίθουσα γιατί ήδη οι μικρομεσαίες επιχειρήσεις γνωρίζουν την πραγματικότητα. Άρα δηλαδή το ολιγοπώλιο που δημιουργείται μέσα από το θεσμικό πλαίσιο που οι κυβερνήσεις μέχρι τώρα δημιουργούν, είναι και το κύριο υπεύθυνο για ό,τι γίνεται. Δηλαδή το ίδιο το σύστημα παράγει αυτά που ζούμε σήμερα, τη μαζική ανεργία, τις απολύσεις και όλα τα σχετικά.
      Και για μας, κύριε Πρόεδρε, είτε δημόσιο είτε ιδιωτικό το χρηματιστήριο, δεν μπορεί να ξεφύγει από το χαρακτήρα που έχει. 
      Εδώ ο Κοινοβουλευτικός Εκπρόσωπος κ. Αλογοσκούφης μας είπε ότι είναι ο ναός μέσα από τον οποίο κλπ. Δηλαδή τον θεοποίησε αυτόν το μηχανισμό του χρηματιστηρίου που θα αντληθούν χρήματα για επενδύσεις. Δεν παραδειγματίζεται η Νέα Δημοκρατία τι γίνεται στην Ευρώπη, τι γίνεται και διεθνώς; 
      Και εδώ μας έφερε κάποια στοιχεία ο κύριος Υπουργός. Αλλά η κεφαλαιαγορά μας είπε στην αρμόδια επιτροπή ότι δειγματοληπτικός έλεγχος υπάρχει για το πού πήγαν τα τρισεκατομμύρια. Επομένως δεν μπορεί να λέει ότι το 93% των ποσών που έχουν αντληθεί, έχουν επενδυθεί είτε μέσω εξαγορών, συγχωνεύσεων αλλά και αποπληρωμή δανείων. Και βέβαια μας είπε και τη μισή αλήθεια ότι το 1/3 από αυτά πήγε μόνο για επενδύσεις. Δηλαδή; Και εδώ ακριβώς είναι το ζήτημα ότι θα πρέπει η Κυβέρνηση να δει τουλάχιστον γιατί εδώ και οι θυγατρικές της ΕΚΑΕ ΑΕ απορροφούνται, διαλύονται, είναι γεγονός, μην κρυβόμαστε πίσω από το δάκτυλο. Και το Χρηματιστηριακό Κέντρο Θεσσαλονίκης διαλύεται. Ας μην κρυβόμαστε πίσω από το δάκτυλό μας τώρα! 
      Έρχεται και η Νέα Δημοκρατία και κάνει πρόταση να χρησιμοποιηθεί, γιατί είναι ένας θεσμός που θα αυξήσει τα Βαλκάνια, την ανάπτυξη. Και εν τω μεταξύ αγνοεί η Νέα Δημοκρατία ότι ολόκληρη η περιοχή Μακεδονίας-Θράκης βρίσκεται πραγματικά σε τέτοια σημεία υπανάπτυξης, μαζική ανεργία, πρωτογενής, δευτερογενής, τριτογενής τομέας; Ποια πολιτική πρόταση έχει η Νέα Δημοκρατία να την πει καθαρά και ξάστερα. Δεν μπορεί να κρύβεται και να δημαγωγεί σε βάρος των λαϊκών στρωμάτων, των εργατών, των υπαλλήλων, των αγροτών, των μικρομεσαίων. 
      Κλείνοντας, κύριε Πρόεδρε, τονίζω ότι θα πρέπει να λάβει σοβαρά υπόψη η Κυβέρνηση τους εργαζόμενους αυτών των θυγατρικών εταιρειών ούτως ώστε και αυτοί να εξασφαλίσουν τη θέση εργασίας τους.
      Το ζήτημα για μας καθαρά είναι ότι και αυτός ο μηχανισμός που τον έχουν στα χέρια τους οι επιχειρηματίες δεν μπορεί να αποκλείουμε ότι θα έρθει στα χέρια των τραπεζών. Και βέβαια έχω πει και στην πρωτολογία μου ότι το τραπεζικό κεφάλαιο συνδέεται και με το εφοπλιστικό και με το βιομηχανικό, με όλους τους επιμέρους τομείς. Εδώ έχουμε τη δήλωση από τα Πρακτικά της Βουλής του κ. Πάχτα που μας είπε ότι επτά τράπεζες, κρατικές και ιδιωτικές, έχουν το  27,9 των μετοχών του χρηματιστηρίου. Απομένει στο δημόσιο μαζί με τις ΔΕΚΟ το 33,4 και εμείς αυτό θα ιδιωτικοποιήσουμε. 
      Ε, απ’ αυτό λοιπόν το ποσοστό, από τα 27,9% οι τράπεζες θα πάνε στο 42,21%, δηλαδή θα δοθεί το 12,30%.
      Εμείς λέμε ότι μπορούν να πάρουν ακόμα περισσότερο, γιατί μέσα το νομοσχέδιο δεν αποκλείει να εξαγοράσει μέχρι το 66% φυσικό ή νομικό πρόσωπο. Αρκεί η Επιτροπή Κεφαλαιαγοράς να εξετάσει την καταλληλότητα του προσώπου. Αυτό σημαίνει ότι το κεφάλαιο γενικότερα είτε δημόσιο θα είναι το χρηματιστήριο είτε ιδιωτικό για εμάς είναι το ίδιο. Θα είναι ένας μηχανισμός άντλησης και καταλήστευσης των μικροαποταμιευτών και των μικροεπενδυτών.
      Αυτά έχουν αποδειχθεί, κύριε Πρόεδρε, στη Βουλή. Το γνωρίζετε πολύ καλά εσείς. Και είπατε ένα πετυχημένο, ότι εδώ ξεπουλάμε βασικούς τομείς και μοχλούς ανάπτυξης –και δεν εννοώ το χρηματιστήριο- τις ΔΕΚΟ, προκειμένου να αντλήσουμε χρήματα, για να δώσουμε και στους Ολυμπιακούς Αγώνες, αλλά και στο εξωτερικό χρέος. Είναι γνωστά αυτά, πιστεύω, σε όλο τον ελληνικό λαό.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ο κ. Χριστοδουλάκης ανέφερε πολλές φορές ότι εκπλήσσεται με όσα ακούει εδώ πέρα. Δεν ξέρω γιατί εκπλήσσεται. Πάντως αυτό που φαίνεται είναι πως είναι τόσο αποσπασμένο το οικονομικό επιτελείο από το κοινωνικό γίγνεσθαι και απ’ ό,τι συμβαίνει που πλέον εκπλήσσεται με τους πάντες οι οποίοι φέρνουν σ’ αυτήν την αίθουσα στοιχεία από την πραγματικότητα που βοά έξω από αυτήν. Απουσιάζει όμως τώρα. Είπε ό,τι είπε και τώρα απουσιάζει. Θα ξανάρθει, όταν θα έχουμε μιλήσει.
      Είστε μια Κυβέρνηση της ανεργίας. Και αυτήν τη στιγμή δεν άκουσα από τον κ. Χριστοδουλάκη να πει τίποτα για τους εργαζόμενους στις θυγατρικές επιχειρήσεις της ΕΧΑΕ, όταν η ΕΧΑΕ οδεύει στην ιδιωτικοποίηση. Δεν το κατάλαβα. Με ποιο δικαίωμα δεκάδες εργαζόμενους που έχουν συμβάσεις αορίστου χρόνου τους ρίχνετε στην ανασφάλεια και αύριο πολύ πιθανόν στο δρόμο; Γιατί το κάνετε αυτό; 
      Και «κατηγορείτε» ύστερα –προφανώς το κάνετε για λόγους δημαγωγίας- τη Schisser/Palco; Χειρότεροι είστε εσείς. Αδιαφορείτε. Δεν το έθιξε καν ως θέμα ο κ. Χριστοδουλάκης, να μας πει ένα επιχείρημα. Γιατί δεν κατοχυρώνει στοιχειωδώς –γιατί απόλυτη κατοχύρωση δεν μπορεί να υπάρξει- δεκάδες εργαζόμενους των θυγατρικών της ΕΧΑΕ. Ανέφερα την ΕΤΕΣΕΠ, την ΑΣΥΚ, το Κεντρικό Αποθετήριο, το Χρηματιστήριο Θεσσαλονίκης. Τι θα γίνουν αυτοί οι άνθρωποι αύριο, κύριοι της Κυβέρνησης; 
      Προχωράτε στα σχέδια σας με τις τράπεζες. Δεν υπάρχουν όμως μόνο τράπεζες σ’ αυτήν τη χώρα. Υπάρχουν και εργαζόμενοι. Γιατί τους ρίχνετε στην ανασφάλεια και αύριο ως αναλώσιμοι και πλεονάζοντες ίσως να βρεθούν στο δρόμο; Ποιος θα βρει δουλειά σ’ αυτούς τους ανθρώπους;
      Αυτό το θέμα δεν θα μείνει έτσι. Δεν μπορείτε να χύνετε κροκοδείλια δάκρυα και να κάνετε συναντήσεις στο  Υπουργείο Εργασίας, δήθεν για να βρείτε δουλειά σε κάποιους ανθρώπους που τους πετάνε στο δρόμο οι ιδιώτες, και εσείς να έρχεστε στη Βουλή και να κάνετε αυτό το αίσχος, να αφήνετε στο δρόμο εργαζόμενους ως πλεονάζοντες. Πού ακούστηκε αυτό; Είναι πρωτοφανές. Στοιχειωδώς σε κάθε ιδιωτικοποίηση γίνεται μια προσπάθεια κάλυψης κάποιων ανθρώπων. Schisser/Palco είναι πια η Βουλή, είναι η Κυβέρνηση η οποία φέρνει να ψηφίσει η Βουλή τέτοια πράγματα. Είστε αυτούσια στη σκέψη, στη νοοτροπία και στην πρακτική της εργοδοσία της  Schisser/Palco και δεν φέρνετε ούτε ένα επιχείρημα να μας πείτε γιατί αυτοί οι άνθρωποι θα μείνουν ακάλυπτοι.
      Θα ήθελα να αναφερθώ και στην έκπληξη του κυρίου Υπουργού την οποία εξέφρασε, διότι αντιταχθήκαμε στην αύξηση της ειδικής εισφοράς που επιβάλλετε σε όλα τα δάνεια από 0,12% σε 0,6%.
      Δεν κατάλαβα, οι δανειολήπτες θα πληρώσουν τα σπασμένα οποιωνδήποτε ελλειμμάτων στην κυβερνητική πολιτική; Στους δανειολήπτες θα βάλετε χαράτσι αυτήν την εποχή; Από 0,12% το πενταπλασιάζετε στο 0,6%. Για ποια κοινωνική πολιτική μας μιλάτε; 
      Όταν ένας καταφεύγει στην τράπεζα για να πάρει ένα δάνειο, το έχει ανάγκη. Δεν πάει να πάρει δάνειο για πλάκα. Και ερχόσαστε εσείς να πείτε «σε επιβαρύνω» σε μία επιχείρηση η οποία θα πάρει ένα δάνειο για να κάνει μία επένδυση, σε μία μικρομεσαία δραστηριότητα, στο στεγαστικό δάνειο ακόμα. Βεβαίως, το κρατάτε στο 0,12%, αλλά είναι και αυτό χαράτσι. Και έρχεστε να του πείτε, πλήρωσε. Για να κάνετε κοινωνική πολιτική, όπως μας είπε ο κ. Χριστοδουλάκης. Ποια κοινωνική πολιτική;
      Αυτός ο λογαριασμός είναι ο λογαριασμός του ν. 128/1975. Αυτός ο λογαριασμός είναι στην Τράπεζα της Ελλάδος. Η Τράπεζα της Ελλάδος το διαχειρίζεται. Εσείς το διαχειρίζεστε; Η Κυβέρνηση; Δηλαδή κάνετε αρπαχτές μέσα από εκεί; Και λέτε: Τώρα έχω ανάγκη να κάνω κοινωνική πολιτική γι’ αυτό. Παίρνω, λοιπόν, από το λογαριασμό και το πάω. 
      Αν το κάνετε αυτό και δεν είναι για τους σκοπούς που λέει εδώ του ν. 128/1975, που ήταν με τα επιτόκια, με τη Νομισματική Επιτροπή τότε και τις δυνατότητες παρέμβασης που είχε η Τράπεζα της Ελλάδος -πράγματα τα οποία έχουν ξεπεραστεί πλέον με το ευρώ- αν πηγαίνει λογαριασμός στην Τράπεζα της Ελλάδος, ο οποίος στην ουσία πάει στον κρατικό προϋπολογισμό, τότε μας κοροϊδεύετε με την έκθεση του Γενικού Λογιστηρίου του Κράτους που μας λέτε εδώ τα εξής; Πρώτον, επί του κρατικού προϋπολογισμού και δεύτερον, επί του λογαριασμού του ν. 128/1975. Είναι άλλος ο λογαριασμός αυτός και άλλος ο κρατικός προϋπολογισμός. Στην Κυβέρνηση πάνε τα λεφτά αυτά; Στην Κυβέρνηση; Τα γράφετε στον προϋπολογισμό; Τι είναι αυτά που μας λέτε τώρα;
      Δεν θα φέρνετε εδώ τροπολογίες από τον αέρα, ουρανοκατέβατες και να μας λέτε ύστερα, δεν ξέρετε τι λέτε. Θα μας φέρετε αναλυτικά πόσα έχει αυτός ο λογαριασμός του ν. 128/1975. Τι ποσά υπάρχουν σήμερα σ’ αυτόν το λογαριασμό; Πώς έχουν διατεθεί μέχρι τώρα; Ποιος έχει πάρει την απόφαση; Πώς έχουν κατευθυνθεί; Πώς καταγράφονται στον προϋπολογισμό ως δαπάνες πλέον του κράτους; Με ποια απόφαση της Τράπεζας της Ελλάδος γίνεται; Είναι συμβατά αυτά τα πράγματα με το νέο ρόλο της Τράπεζας της Ελλάδος και το νέο σύστημα που υπάρχει στην Ευρωπαϊκή Ένωση με τις ευρωπαϊκές κεντρικές τράπεζες;
      Εδώ το θέμα σήμερα δεν είναι να επιβαρυνθεί ο δανειολήπτης για να κάνετε δήθεν, όπως μας λέτε εσείς –πράγμα που δεν ισχύει- κοινωνική πολιτική. Αν θέλετε να κάνετε κοινωνική πολιτική υπάρχουν χιλιάδες άλλοι τρόποι. Και βεβαίως δεν την κάνετε μέσα απ’ αυτόν το λογαριασμό. Αν θέλετε, όμως, υπάρχουν χιλιάδες άλλοι υγιείς, πρόσφοροι και ευθείς τρόποι για να κάνετε κοινωνική πολιτική. Όχι να επιβαρύνετε την ανταγωνιστικότητα της ελληνικής οικονομίας και όχι να επιβαρύνετε τον ήδη βεβαρημένο δανειολήπτη.
      ΠΡΟΕΔΡΕΥΩΝ (Παναγιώτης Σγουρίδης): Η κ. Αρσένη έχει το λόγο.
      ΜΑΡΙΑ ΑΡΣΕΝΗ: Ευχαριστώ, κύριε Πρόεδρε.
      Το νομοσχέδιο τόσο επί της αρχής όσο και επί των άρθρων προβλέπει μία σειρά από θετικές ρυθμίσεις με στόχο τον επανασχεδιασμό του νομοθετικού πλαισίου, την εναρμόνιση του νομοθετικού πλαισίου στο αντίστοιχο της Ευρωπαϊκής Ένωσης. Προβλέπει τη δημιουργία των απαραίτητων εκείνων προϋποθέσεων για την προστασία των επενδυτών και την ανάκτηση της εμπιστοσύνης των επενδυτών.
      Θα ήθελα για ακόμη μία φορά να επισημάνω ότι το υπό συζήτηση νομοσχέδιο δεν αποτελεί μία επιμέρους ενέργεια, μία μεμονωμένη ενέργεια, αλλά είναι ενταγμένο σε μία συνολική προσπάθεια. Είναι μέρος μιας συνολικής πολιτικής που προωθεί το συνολικό ανασχεδιασμό, τον εκσυγχρονισμό, την προσαρμογή του θεσμικού πλαισίου λειτουργίας των αγορών και των χρηματαγορών.
      Το υπό συζήτηση νομοσχέδιο μπορώ να πω ότι είναι αποτέλεσμα μιας κατασταλαγμένης πια εμπειρίας των όσων συνέβησαν στην εγχώρια χρηματιστηριακή αγορά τα τρία τελευταία χρόνια. 
      Η εταιρική διακυβέρνηση, το νέο θεσμικό πλαίσιο για τη λογιστική τακτοποίηση και τους λογιστικούς ελέγχους, η συγκρότηση ανεξάρτητης λογιστικής αρχής που προηγήθηκαν, οι εισαγωγές στη χώρα μας των εταιρικών ομολόγων, όλα αυτά συγκροτούν τη νέα συνολική πολιτική που αφορά στις χρηματαγορές και στους ελέγχους και τη νέα φιλοσοφία για τη διοίκηση των επιχειρήσεων.
      Θα ήταν άδικο να μη σχολιάσουμε ως θετική την ανταπόκριση του Υπουργού στο αίτημα όλων των πτερύγων της Βουλής να ενσωματώσει στο υπό συζήτηση νομοσχέδιο το θέμα των εργαζομένων και να ληφθεί μέριμνα για τις εργασιακές σχέσεις των εργαζομένων στις χρηματιστηριακές αγορές. Το πρώτο θετικό βήμα έχει γίνει. Θα πρέπει και στη συνέχεια όμως να υπάρξει μέριμνα για τη γρήγορη έκδοση των σχετικών αποφάσεων για την οριστική ρύθμιση του θέματος των εργαζομένων συνολικά στις χρηματαγορές.
     Όλα αυτά αποδεικνύουν ότι τόσο η Κυβέρνηση όσο και το αρμόδιο Υπουργείο έχουν πλήρη γνώση των θεμάτων και των προβλημάτων και διαθέτουν την απαραίτητη βούληση για την επίλυση αυτών των θεμάτων. Για το λόγο αυτό θα ήθελα για ακόμα μια φορά να επαναλάβω ότι το νομοσχέδιο αυτό πρέπει να τύχει της μεγαλύτερης δυνατής πλειοψηφίας από όλες τις πτέρυγες της Βουλής, γεγονός που θα αποδείξει ότι το Κοινοβούλιο είναι αποφασισμένο να γυρίσει σελίδα, να σηματοδοτήσει μια νέα περίοδο στο χρηματιστηριακό χώρο, επωφελή για τις επιχειρήσεις, επωφελή για τους επενδυτές, αλλά και για την εθνική μας οικονομία.
     Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης):  Το λόγο έχει ο κ. Νικολόπουλος για έξι λεπτά για να δευτερολογήσει.
     ΝΙΚΟΛΑΟΣ ΝΙΚΟΛΟΠΟΥΛΟΣ:  Στη συζήτηση στην επιτροπή κατετέθησαν συγκεκριμένες προτάσεις, αλλά και στην ακρόαση των φορέων έγιναν ουσιαστικές και εύστοχες παρατηρήσεις. Η Κυβέρνηση φαινόταν ότι τουλάχιστον άκουγε, σημείωνε και όντως θα απεδείκνυε, εάν κατέγραφε και συμπεριελάμβανε στο υπό συζήτηση νομοσχέδιο εκείνες τις απόψεις, ότι την ενδιέφερε αυτό το νομοσχέδιο να πάρει μια ευρύτερη πλειοψηφία όπως η κυρία συνάδελφος, κλείνοντας την τοποθέτησή της, ισχυρίστηκε ότι θα έπρεπε να συμβαίνει. Και όντως έτσι θα έπρεπε να συμβαίνει σε τέτοια νομοσχέδια. Και σήμερα και τις προηγούμενες μέρες είπαμε ότι θα ήμασταν διατεθειμένοι για κάτι τέτοιο, εάν απαντούσε σε ερωτήσεις και σε ουσιαστικές δικές μας επιφυλάξεις η Κυβέρνηση ή αν συμπεριελάμβανε και κάλυπτε πολύ ουσιαστικά σημεία.
     Κύριε Πρόεδρε, είπε ο Υπουργός πως θα ήταν δυσμενέστερη η εξέλιξη και μικρότερη η ωφέλεια, εάν άκουγε την εισήγηση της Νέας Δημοκρατίας να μην προχωρήσει τώρα στην ιδιωτικοποίηση. Είναι σκόπιμο να ακουστεί ότι στους επενδυτές πούλησε μετοχές στα 15,40 ευρώ περίπου. Στους τραπεζίτες, σύμφωνα με τα δημοσιεύματα και δεν διεψεύσθη, αρκεί στην Κυβέρνηση μια τιμή κοντά στα 4 ευρώ. Μα, σε ποιους απευθύνεται η Κυβέρνηση; Γιατί αυτή η διαφορετική μεταχείριση; Αν το οικονομικό περιβάλλον δεν επιτρέπει καλύτερη τιμή πώλησης, γιατί η Κυβέρνηση –ρωτάμε και ξαναρωτάμε- δεν αναβάλλει; Γιατί βιάζεται;
      Φαντάζομαι από το Προεδρείο ως αστείο να ακούστηκε ότι οι Ολυμπιακοί Αγώνες έχουν να κάνουν με το σημερινό νομοσχέδιο. Και δεν πήραμε καμία απάντηση γιατί συμβαίνει έτσι. Είπε ο κύριος Υπουργός για τη διεθνή πρακτική.
      Είπαμε πολύ συγκεκριμένα και στην επιτροπή τι συμβαίνει στην κάθε χώρα, φιλελεύθερη, ευρωπαϊκή. Είπαμε ότι αν οι τράπεζες τελικά ελέγχουν και τις δύο πηγές χρηματοδότησης θα δημιουργηθεί παραμόρφωση στη λειτουργία του οικονομικού συστήματος. Δεν θέλει να το ακούσει η Κυβέρνηση. Και εύστοχα ακούστηκε από το Συνασπισμό «γιατί εκπλήσσεται η Κυβέρνηση;». Φαίνεται κάνει μόνο κακές παρέες η Κυβέρνηση. 
      Όντως η Κυβέρνηση ξεκομμένη από όλους τους άλλους εταίρους, μιλάει μόνο με εκείνους που μας είχαν προαναγγείλει πριν τέσσερις μήνες ότι σήμερα εμείς εδώ θα κληθούμε να ψηφίσουμε μια συμφωνία, που χωρίς ντροπή την είχαν δημοσιοποιήσει επωνύμως. Μιλάω για συγκεκριμένους τραπεζίτες που είχαν προσυμφωνήσει πριν από μας για μας. 
      Ένα δεύτερο πολύ σημαντικό σημείο ήταν ποιος θα φτιάξει τον Κανονισμό, ποιος θα παρακολουθεί και θα τρέχει τη λειτουργία. Και πάλι άκουσε η Κυβέρνηση και από μας και από τους εκπροσώπους που είχαμε καλέσει, ότι σε πολλές χώρες υπάρχει κάτω από το διοικητικό συμβούλιο –γιατί το προβλέπει όμως ο Κανονισμός- μια εκτελεστική επιτροπή που κάνει την πολύ ουσιαστική δουλειά. Τότε πράγματι -ενδεχομένως από την εμπειρία τούτο αποδεικνύεται- να λέμε ότι θα έχει μια ανεξαρτησία εκείνο το διοικητικό συμβούλιο. 
      Μα, σοβαρά είπε ο Υπουργός  Οικονομίας ότι το διορισμένο διοικητικό συμβούλιο θα τελεί εν ανεξαρτησία και έτσι θα πορεύεται; 
      Βεβαίως στη σκέψη του καθενός όταν πληροφορείται ότι χάνονται εκατοντάδες δισεκατομμύρια, έρχονται οι προτεραιότητες και οι εθνικές αλλά και οι τοπικές. Γι’ αυτό διέκοψα και είπα, όχι μόνο το Διακονιάρη αλλά πόσα άλλα έργα, κύριε Πάχτα, θα μπορούσατε να κάνετε, όπως η Αντιπολίτευση χρόνια τώρα σας κρούει τον κώδωνα. Διαβάζουμε όμως στις εφημερίδες ότι και οι ίδιοι οι συνάδελφοί σας και οι Υπουργοί ξέρουν το κοινό μυστικό.
      Κύριοι συνάδελφοι, σε ποια γλώσσα να αναρωτηθώ; Από πού πήραν συγχαρητήρια; Τι είπε ο κ. Χριστοδουλάκης; Πήραν, λέει, συγχαρητήρια από την Ευρωπαϊκή Ένωση για την απορρόφηση των κοινοτικών κονδυλίων. 
      Εμείς ξέρουμε για κάποια επιστολή Μπαρνιέ, για κάποια γραπτά κείμενα απαντήσεων στο Ευρωπαϊκό Κοινοβούλιο. Σε ποια γλώσσα ήταν τα συγχαρητήρια, που εμείς αυτά τα συγχαρητήρια δεν μπορέσαμε να τα ακούσουμε; 
      Όσον αφορά τις διορθώσεις που έχετε κάνει, κύριε Υπουργέ, για τους εργαζόμενους, λέτε στο άρθρο 1 παράγραφος 2 «πλεονάζον προσωπικό και θα ενταχθεί με το ίδιο καθεστώς εργασιακής σχέσης». 
      Να συμπληρωθεί και να γίνει ως εξής: «Για το πλεονάζον προσωπικό, που δεν υπηρετεί σε μόνιμες θέσεις». Νιώθουν ότι αν αυτό δεν προστεθεί θα είναι σε ανασφάλεια, σε σχέση με αυτούς που με προηγούμενη νομοθετική ρύθμιση η Κυβέρνηση και η Βουλή πρόσφερε την ασφάλεια της μονιμότητας. Παρακαλώ να το δείτε.  Ευχαριστώ.
      (Στο σημείο αυτό ο Βουλευτής κ. Ν. Νικολόπουλος καταθέτει για τα Πρακτικά σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
     ΧΡΗΣΤΟΣ ΠΑΧΤΑΣ (Υφυπουργός Οικονομίας):  Κατ’ αρχάς νομίζω ότι είναι χρήσιμο να συνειδητοποιήσουμε την αναγκαιότητα της ιδιωτικοποίησης του χρηματιστηρίου. Είναι σύμφωνη με τις ευρωπαϊκές και διεθνείς τάσεις. Έτσι ως χρηματιστήριο απεμπλεκόμαστε από τις κανονιστικές και διοικητικής φύσης αρμοδιότητες που μεταφέρονται στην Επιτροπή Κεφαλαιαγοράς. 
     Στο ερώτημα που τίθεται, η απάντηση είναι αρνητική «δεν προτρέχουμε σε σχέση με τις κοινοτικές οδηγίες», γιατί αυτές είναι ήδη στο τελικό στάδιο πριν την υιοθέτησή τους και αφ’ ετέρου διότι έχουν εκπονηθεί με βάση προτάσεις θεσμικών, διεθνών οργάνων των οποίων προεδρεύει ο κ. Θωμαδάκης. 
     Ταυτόχρονα, μας επιτρέπει αυτή η ιδιωτικοποίηση  να διευκολύνουμε τις διεθνείς συνεργασίες μας, όπως να αποκτήσουμε μία ευελιξία και αποτελεσματικότητα στη λειτουργία και στην παροχή υπηρεσιών του χρηματιστηρίου. 
     Στο ερώτημα γιατί τώρα, απαντάμε ότι δεν ξεκινά τώρα, αλλά έχει ξεκινήσει από το 1995 και το 2000  και η συμμετοχή του δημοσίου έχει μειωθεί στο 33,3%. Τώρα ολοκληρώνεται η ιδιωτικοποίηση γιατί πιστεύουμε ότι είναι αναγκαία προκειμένου να λειτουργήσει ακόμη αποτελεσματικότερα με κριτήρια ιδιωτικοοικονομικά. Όλοι κατανοούμε ότι οι συνεργασίες και με άλλα ευρωπαϊκά χρηματιστήρια όπως μας έχει δηλωθεί, προϋποθέτουν την πλήρη ιδιωτικοποίηση και του ελληνικού χρηματιστηρίου.
     Υπάρχει ένα ερώτημα που τίθεται συνεχώς. Αν υπάρχει σύγκρουση συμφερόντων λόγω της συμμετοχής των τραπεζών. Είπαμε και κατά τη διάρκεια της Διαρκούς Επιτροπής ότι τις τράπεζες τις ενδιαφέρει η συμμετοχή στη χρηματιστηριακή αγορά γιατί υπάρχει διασπορά του κινδύνου από τη χορήγηση κεφαλαίων. Οι τράπεζες έχουν κάθε συμφέρον να διασπείρουν τον κίνδυνο προς τους μεγάλους οφειλέτες. Επιπλέον, η δυνατότητα άντλησης κεφαλαίων από το χρηματιστήριο, μειώνει την πίεση δανεισμού σε ορισμένους κλάδους. Έχουμε κάνει λεπτομερή αναφορά στην επιτροπή. Επομένως, είναι δυνατόν να είναι συμπληρωματική και όχι ανταγωνιστική, να μην υπάρχει σύγκρουση συμφερόντων για τη συμμετοχή των τραπεζών στο μετοχικό κεφάλαιο του Χρηματιστηρίου Αθηνών.
     Αν θα υπάρχει ανεξέλεγκτη μονοπωλιακή αγορά, απαντάμε με σαφήνεια ότι η ιδιωτικοποίηση, ακόμη κι αν μείνει μονοπωλιακή, δεν γίνεται ανεξέλεγκτη, γιατί το κύριο χαρακτηριστικό αυτού του σχεδίου νόμου είναι η ισχυροποίηση του ρόλου της Επιτροπής Κεφαλαιαγοράς. Ισχυροποιείται η εποπτεία της Επιτροπής Κεφαλαιαγοράς, τόσο σε προληπτικό επίπεδο –με τη χορήγηση αδειών λειτουργίας, με τους ελέγχους καταλληλότητας των προσώπων, με τους ελέγχους νομιμότητας- όσο και σε κατασταλτικό επίπεδο με τη δυνατότητα ανάκλησης
     Ταυτόχρονα, δεν θα πρέπει να μας διαφεύγει το γεγονός ότι σε μία χώρα μπορεί να υπάρξουν περισσότερα του ενός χρηματιστήρια, είτε άμεσα είτε έμμεσα μέσω διεθνών δικτύων. Γι’ αυτό και όλες οι αρμοδιότητες πρέπει να πάνε στον κεντρικό οργανισμό που είναι η Επιτροπή Κεφαλαιαγοράς. 
      Νομίζω ότι ο τελικός στόχος δεν μπορεί να είναι άλλος από την επαναπόκτηση της εμπιστοσύνης των επενδυτών που τα τελευταία χρόνια έχει κλονιστεί και η δημιουργία εκείνων των συνθηκών που θα επιτρέψουν την παροχή καλύτερης πληροφόρησης και την ύπαρξη μεγαλύτερης διαφάνειας.
      Έρχομαι στο σημείο που ανέφερε ο συνάδελφος του Συνασπισμού για τον ν. 128/75 και τις τροποποιήσεις που επιφέρουμε. Νομίζω πως υπάρχει μια πλήρης άγνοια του νόμου αυτού, ενός νόμου που λειτουργεί από το ’75 μέχρι σήμερα. Από τα έσοδα αυτού του νόμου, χρηματοδοτούνται με υπουργικές αποφάσεις και με πολιτική που επιλέγει η Κυβέρνηση από το λογαριασμό της Τράπεζας της Ελλάδος μια σειρά από δραστηριότητες που έχουν ακριβώς την έννοια να έλθουν πλησιέστερα στις πληγείσες κοινωνικές ομάδες. Αναφέρομαι χαρακτηριστικά στα δάνεια σεισμοπλήκτων, πλημμυροπαθών, αλλά και σε άλλες ομάδες πληθυσμού που θίγονται. Το κόστος δανεισμού πολλών μικρομεσαίων επιχειρήσεων σε περιοχές όπως είναι η Θράκη, οι ακριτικές περιοχές, οι νησιώτικες περιοχές, εκεί χρηματοδοτούμε στεγαστικά δάνεια των παλιννοστούντων και άλλων ομάδων πληθυσμού για να αποκτήσουν στέγη και να ενσωματωθούν στον κοινωνικό ιστό της χώρας.
      Χρηματοδοτούμε το κόστος πάρα πολλών δανείων σε αγρότες και παραγωγούς. Πολλές φορές αυτοί οι πόροι δεν επαρκούν για την αντιμετώπιση του συνόλου των αναγκών και αυτή η διαφορά μεταξύ των εισπράξεων του λογαριασμού και των δαπανών του, καταβάλλεται από τον κοινοτικό προϋπολογισμό. 
      Έρχομαι τώρα στο κλείσιμο του Β΄ Κοινοτικού Πλαίσιου Στήριξης και νομίζω πως είναι καιρός να πάψουμε να εμπαίζουμε το λαό με τα θέματα αυτά. Το κλείσιμο του Β΄ Κοινοτικού Πλαισίου Στήριξης ’94-’99 θέλω να τονίσω ότι απετέλεσε μια εξαιρετικά δύσκολη άσκηση για όλα τα κράτη-μέλη και όχι μόνο για την Ελλάδα. Η Ελλάδα είχε ένα στόχο τον οποίο και πέτυχε. Να εκτελέσει αναπτυξιακό έργο ίσο με το 100% των διαθέσιμων πόρων στο Β΄ Κοινοτικό Πλαίσιο Στήριξης. Αυτόν το στόχο, όχι μόνο τον πετύχαμε, αλλά τον υπερκαλύψαμε. Ωστόσο, λόγω της εφαρμογής των λογιστικών κανόνων κλεισίματος, που δεν επιτρέπει συμψηφισμούς μεταξύ προγραμμάτων, υποπρογραμμάτων και ταμείων μέσα σε ένα ενιαίο αναπτυξιακό πρόγραμμα, δεν είναι δυνατή η είσπραξη του συνόλου της κοινοτικής συμμετοχής.
      Η χώρα μας, λοιπόν, δεν αιτήθηκε την αποπληρωμή ποσού ίσου με το 2,5% της συνολικής κοινοτικής συνδρομής που οδηγεί σ’ ένα σημαντικό ποσοστό απορρόφησης, περίπου στο 98% του Β΄ Κοινοτικού Πλαισίου Στήριξης. Το ποσοστό αυτό, συνιστά μια μεγάλη επιτυχία για τη χώρα και είμαστε περήφανοι γι’ αυτό το ποσοστό. Η απορρόφηση του 98% είναι μια από τις καλύτερες ιστορικά επιδόσεις στην Ευρωπαϊκή Ένωση και είναι ένα πάρα πολύ θετικό αποτέλεσμα. Αυτό επιβεβαιώνεται και από τη δήλωση του αρμοδίου επιτρόπου για την περιφερειακή πολιτική του κ. Μπαρνιέ πρόσφατα την Παρασκευή στην Χαλκιδική, που ανέφερε ότι το σύνολο των κρατών-μελών, υπέβαλλαν στην Ευρωπαϊκή Επιτροπή αιτήσεις αποπληρωμής που υπολείπονται των σχετικών δεσμεύσεων. Υπάρχουν δε, κράτη-μέλη που υπολείπονται μέχρι και 10% των αντίστοιχων δεσμεύσεων. 
      Θέλω να σας πω ότι εξ ορισμού το 100% της υλοποίησης ποτέ δεν οδηγεί και σε είσπραξη 100% της κοινοτικής συμμετοχής. Καμία χώρα μέχρι σήμερα δεν εισέπραξε ποτέ από τα ΜΟΠ από το Α΄ Κοινοτικό Πλαίσιο Στήριξης το 100%.
      Είναι, λοιπόν, βέβαιο ότι αυτό θα αποδειχθεί και για τη διαχειριστική περίοδο του Β΄ Κοινοτικού Πλαισίου Στήριξης, όπου θα υπάρξουν κράτη που θα έχουν απώλειες της τάξης του 20% σε επίπεδο διαρθρωτικών ταμείων. Μάλιστα, όπως είπε ο κύριος Επίτροπος, οι απώλειες θα φθάσουν μέχρι και 10% του συνόλου των πόρων για τη χώρα τους. Συνεπώς η απώλεια του 2,5% για την Ελλάδα είναι οριακή και συνιστά μια σημαντική επιτυχία για τη χώρα μας. 
      Καθ’ όλη τη διάρκεια του Β΄ Κοινοτικού Πλαισίου Στήριξης, η Κυβέρνηση υιοθέτησε και επέβαλλε ιδιαίτερα αυστηρούς κανόνες διαχείρισης των πόρων, σε αντίθεση με αυτή του Α΄ Κοινοτικού Πλαισίου Στήριξης, για να έχουμε εμείς αναπτυξιακό και κοινωνικό αποτέλεσμα, για να πιάσουν τόπο τα χρήματα του Ευρωπαίου φορολογούμενου πολίτη. Αυτό το πετύχαμε, γι’ αυτό και σήμερα έχουμε τον υψηλότερο ρυθμό ανάπτυξης σε ολόκληρη την Ευρωπαϊκή Ένωση και σε ολόκληρη την ευρωζώνη. 
      Κατά τη διάρκεια του Α΄ Κοινοτικού Πλαισίου Στήριξης είχαμε μηδενικούς ρυθμούς ανάπτυξης στη χώρα μας. Είχαμε αρνητικούς ρυθμούς ανάπτυξης. Οι πόροι δεν έπιαναν τόπο για το λαό, τον πολίτη. Σε όλη, λοιπόν, τη διάρκεια του Β΄ Κοινοτικού Πλαισίου Στήριξης, και ιδιαίτερα πριν την αποστολή των αιτήσεων αποπληρωμών, διενεργήθηκαν συστηματικοί, αυστηρότατοι έλεγχοι σε όλα τα προγράμματα, σε όλα τα έργα, σε δεκάδες χιλιάδες έργα που υλοποιούν οι φορείς που είναι χιλιάδες ιδιώτες επιχειρηματίες, όλοι οι δήμοι της Ελλάδος, όλες οι νομαρχίες, όλοι οι οργανισμοί και όλα τα Υπουργεία.
      Ως αποτέλεσμα αυτών των ελέγχων, η Κυβέρνηση αποφάσισε να μην αιτηθεί είσπραξη πόρων ύψους 372.000.000 ευρώ από το Β΄ Κοινοτικό Πλαίσιο Στήριξης. Γι’ αυτά τα ποσά δεν ζητάμε την κοινοτική συμμετοχή. Αυτό απαιτεί η διαφάνεια και η υπεύθυνη στάση της ελληνικής Κυβέρνησης. Όμως έτσι διασφαλίζουμε την απορρόφηση του 98% που αντιστοιχεί στην είσπραξη 14,2 δισεκατομμυρίων ευρώ από το Β΄ Κοινοτικό Πλαίσιο Στήριξης. 
      Η Κυβέρνηση επέλεξε το δύσκολο έργο της αλήθειας, της διαφάνειας, της χρηστής διαχείρισης, δίνοντας σημασία στην παραγωγή αναπτυξιακού και κοινωνικού αποτελέσματος για τους πολίτες, για την κοινωνία, βελτιώνοντας την ποιότητα ζωής και συμβάλλοντας αποφασιστικά στην περιφερειακή ανάπτυξη και στην επίτευξη της πραγματικής σύγκλισης. 
      Βεβαίως, ο Αρχηγός της Αξιωματικής Αντιπολίτευσης θα έπρεπε, πριν καταφερθεί εναντίον της Κυβέρνησης, να θυμηθεί ότι στο σπίτι του κρεμασμένου δεν μιλάνε για σκοινί. Και αυτό, γιατί η παράταξή του διαχειρίστηκε ένα υποπολλαπλάσιο πακέτο -το Α΄ Κοινοτικό Πλαίσιο Στήριξης ήταν ακριβώς το μισό σε σχέση με το Β΄ Κοινοτικό Πλαίσιο Στήριξης- και παρ’ όλα αυτά κατάφερε να έχει διπλάσιες απώλειες απορρόφησης. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, για το χρηματιστήριο συζητάμε. 
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Προηγουμένως, ο κ. Αλογοσκούφης μας είπε ότι έκλεισε το Α΄ Κοινοτικό Πλαίσιο Στήριξης με απορρόφηση 100%. Θέλετε να γνωρίζετε, αγαπητοί συνάδελφοι της Νέας Δημοκρατίας, ότι μόνο για το Κοινωνικό Ταμείο απωλέσθηκαν πόροι της τάξης του 8% από το Α΄ Κοινοτικό Πλαίσιο Στήριξης;
    ΝΙΚΟΛΑΟΣ ΝΙΚΟΛΟΠΟΥΛΟΣ: Καλά σας έχει απαντήσει ο κ. Τσιπλάκος! 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Παρ’ όλα αυτά, ο κ. Καραμανλής γνωρίζει ότι το ΠΑΣΟΚ έχοντας συνείδηση της πολυπλοκότητας των διαδικασιών ως υπεύθυνη πολιτική δύναμη ουδέποτε διανοήθηκε να ασκήσει κριτική σ’ αυτές τις διαχειριστικές αστοχίες της Νέας Δημοκρατίας. 
    Δυστυχώς, η υπευθυνότητα απουσιάζει από τη λειτουργία του κόμματος της Αξιωματικής Αντιπολίτευσης. Τα στελέχη της Νέας Δημοκρατίας –το γνωρίζουμε όλοι- έκαναν ότι μπορούσαν με τη συνεχή καταστροφολογία, την κινδυνολογία και την ανεύθυνη συμπεριφορά τους απέναντι στη χώρα να εντείνουν τις πιέσεις στην Ευρωπαϊκή Ένωση προς την Ελλάδα στα όρια της υπερβολής. 
    Θα έλεγε κανείς ότι επιδίωκαν να χαθούν πόροι για να μπορούν να θριαμβολογούν, αποτελώντας μια θλιβερή και μοναδική εξαίρεση μεταξύ όλων των Ευρωβουλευτών απ’ όλα τα κράτη μέλη, οι οποίοι είχαν μια θαυμαστή σύμπνοια με τις κυβερνήσεις των χωρών τους, αναγορεύοντας το εθνικό συμφέρον πάνω από το κομματικό. 
    Βεβαίως, και κλείνω με αυτό, αγαπητοί συνάδελφοι, η Νέα Δημοκρατία θα έπρεπε σήμερα να απολογείται γι’ αυτήν την πάγια καταστροφολογία της παράταξής της που διαβεβαίωνε τον ελληνικό λαό ότι το ΠΑΣΟΚ δεν θα κατάφερνε να απορροφήσει δισεκατομμύρια πόρους από το Β΄ Κοινοτικό Πλαίσιο Στήριξης.
    ΝΙΚΟΛΑΟΣ ΝΙΚΟΛΟΠΟΥΛΟΣ: Είπατε ότι δεν θα χαθεί ούτε ένα ευρώ. 
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Θα έρθει η ώρα να τα πούμε αυτά κάποια στιγμή, κύριε συνάδελφε. 
    Τώρα λοιπόν, η Νέα Δημοκρατία προσπαθεί κατά την προσφιλή τακτική της να εμφανιστεί επικριτική, επειδή απορροφήσαμε το 98%, αγνοώντας βέβαια σκοπίμως να συμβουλευτεί τα συγκριτικά στοιχεία της Ευρωπαϊκής Ένωσης, βάσει των οποίων η Ελλάδα έχει από τις καλύτερες πανευρωπαϊκά επιδόσεις απορρόφησης.
    (Στο σημείο αυτό ο Υφυπουργός Οικονομίας κ. Πάχτας καταθέτει για τα Πρακτικά το προαναφερθέν έγγραφο, το οποίο έχει ως εξής:
    «Δηλώσεις Επιτρόπου Μ. Barnier
    Για το κλείσιμο του Β΄ ΚΠΣ
    «Το σύνολο των κρατών μελών υπέβαλαν αιτήσεις αποπληρωμής αρκετά πιο χαμηλές από τις δεσμεύσεις του κοινοτικού προϋπολογισμού. Αυτό ισχύει και για την Ελλάδα, αλλά όχι μόνο για την Ελλάδα. Από 0,7% έως 10%, εάν δούμε όλα τα κράτη-μέλη, υπολείπονται οι αιτήσεις σε σχέση με τις δεσμεύσεις.
    Για την Ελλάδα έχω διαβάσει τα άρθρα στον τύπο και την πολεμική που έχει αναπτυχθεί, και καμιά φορά θεωρώ ότι είναι υπερβολικές οι κορώνες.
    Νομίζω ότι το ποσοστό αυτό για την Ελλάδα είναι της τάξεως του 3% που είναι απόλυτα συγκρίσιμο με πάρα πολλά άλλα κράτη μέλη για τα οποία προβαίνουμε αυτή τη στιγμή στο κλείσιμο της δεύτερης προγραμματικής περιόδου».
    Για το Γ΄ ΚΠΣ
    «Εφόσον μιλήσαμε για τα μαθήματα του παρελθόντος, θα ήθελα να πω ότι τα πράγματα στην Ελλάδα αυτή τη στιγμή, βαίνουν πολύ καλώς, όσον αφορά το τρέχον Κοινοτικό Πλαίσιο Στήριξης. Δεν θα υπάρξει αυτόματη αποδέσμευση ή απόσβεση πόρων για τη φετεινή χρονιά και θέλω αν το πω δημοσίως, γιατί αυτή είναι η αλήθεια.»
»)
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ίσως όλα αυτά  απαιτούν αίσθημα ευθύνης που δεν μπορεί ουδείς να λάβει εκ του μη έχοντος, αγαπητοί συνάδελφοι της Νέας Δημοκρατίας. 
      ΠΑΝΑΓΙΩΤΗΣ ΛΑΦΑΖΑΝΗΣ: Για τους εργαζομένους θα μας πείτε κάτι;
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δέχεσθε να δώσετε μία σύντομη απάντηση; 
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ευχαριστώ, κύριε Πρόεδρε. Μια φράση μόνο θα πω. 
      Νομίζω ότι με τη διάταξη που φέραμε στο σχέδιο νόμου, τη συμπληρωματική σε σχέση με τη συζήτηση που είχαμε στη Διαρκή Επιτροπή, καλύπτουμε ένα σημαντικό μέρος από τις αγωνίες που ακούστηκαν από όλους μας και στη διάρκεια της συζήτησης στην επιτροπή και σήμερα. 
      Όσον αφορά το προσωπικό των λοιπών θυγατρικών επιχειρήσεων της ΕΧΑΕ, αυτοί ήταν και θα παραμείνουν εργαζόμενοι ιδιωτικού τομέα. Κανείς δεν θα χάσει τη δουλειά του. Αυτή είναι μία δήλωση που θέλουμε να κάνουμε, έτσι ώστε να καλύψουμε αυτές τις ανησυχίες και τις αγωνίες, αλλά και να απαντήσουμε στα ερωτήματα που τέθηκαν προηγουμένως από εσάς. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, για ένα δευτερόλεπτο μόνο θέλω να μου δώσετε το λόγο. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, σας ακούω. 
      ΠΑΝΑΓΙΩΤΗΣ ΛΑΦΑΖΑΝΗΣ: Είπε ο κύριος Υπουργός ότι δεν θα χάσουν τη δουλειά τους. Αυτό είναι μία κουβέντα. Η ΕΧΑΕ ιδιωτικοποιείται. Θα περάσει ολοκληρωτικά στα χέρια ιδιωτών. Πώς δεν θα χάσουν τη δουλειά τους; Αυτό που λέτε είναι μία υπόθεση…
      ΠΡΟΕΔΡΕΥΩΝ (Παναγιώτης Σγουρίδης): Υπάρχει μονιμότητα στην εργασία; Ακόμα και στο δημόσιο, κύριε Λαφαζάνη, δεν υπάρχει μονιμότητα. Απλώς οι διαδικασίες είναι τέτοιες …
      ΠΑΝΑΓΙΩΤΗΣ ΛΑΦΑΖΑΝΗΣ: Είναι συμβάσεις αορίστου χρόνου και όπως γίνεται με τους εργαζόμενους στο χρηματιστήριο, να καλυφθούν και οι εργαζόμενοι των θυγατρικών. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. Μα, αυτή είναι φιλοσοφική συζήτηση! Μπορεί να δεσμευτεί ο Υπουργός ότι κανείς δεν θα χάσει τη δουλειά του; Αν αύριο –ας πούμε- αποφασιστεί ότι θα απολυθούν κάποιοι υπάλληλοι, …
      ΠΑΝΑΓΙΩΤΗΣ ΛΑΦΑΖΑΝΗΣ: Η διάταξη που περιέχεται για τους εργαζόμενους στο χρηματιστήριο να καλύπτει και τους εργαζόμενους στις θυγατρικές. Αυτό είναι απλό. 
      ΑΓΓΕΛΟΣ ΤΖΕΚΗΣ: Να τους συμπεριλάβει. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ναι ή όχι; 
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Μια φράση, κύριε Πρόεδρε, για να ολοκληρώσουμε τη συζήτηση. Είπα και προηγουμένως ότι εκεί που υπήρχε πλεονάζον προσωπικό κάναμε τις ρυθμίσεις που έπρεπε να γίνουν στο σχέδιο νόμου, για να διασφαλίσουμε αυτές τις θέσεις εργασίας. Για τους υπόλοιπους ισχύει η δήλωση που έκανα προηγουμένως. 
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και στο σύνολό του, με τις τροποποιήσεις του κυρίου Υπουργού και τις υπ’ αριθμόν 1508/176 και 1509/177 τροπολογίες;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Οικονομίας και Οικονομικών: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και στο σύνολό του, με τις τροποποιήσεις του κυρίου Υπουργού και τις υπ’ αριθμόν 1508/176 και 1509/177 τροπολογίες και έχει ως εξής:
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών  της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, έχουν διανεμηθεί τα Πρακτικά της Τρίτης 6 Μαΐου 2003 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 6 Μαΐου  2003  επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.55΄, λύεται η συνεδρίαση για αύριο ημέρα Πέμπτη 22 Μαΐου 2003 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση επερώτησης προς τον Υπουργό Οικονομίας και Οικονομικών, Βουλευτών της Νέας Δημοκρατίας, σχετικώς με την πορεία των εξαγωγών.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ

Συνεδρίαση Ολομέλειας    21/5/2003                                σελ. 208

