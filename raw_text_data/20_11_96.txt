

Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΚΗ'

Τετάρτη 20 Νοεμβρίου 1996

Αθήνα, σήμερα στις 20 Νοεμβρίου 1996, ημέρα Τετάρτη και ώρα 18.19' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν.ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν.Κρητικός): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.11.1996 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΚΖ' συνεδριάσεως του, της Τρίτης 20 Νοεμβρίου 1996 σε ό,τι αφορά την ψήφιση στο σύνολο των σχεδίων νόμων 1."Τροποποίηση και συμπλήρωση του τελωνειακού κώδικα και άλλες διατάξεις" 2."Κύρωση της τροποποίησης του Καταστατικού του Μεσογειακού Προγράμματος Καταπολέμησης Ζωονόσων του Παγκόσμιου Οργανισμού Υγείας".)

Παρακαλείται ο κύριος να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή Αιτωλοακαρνανίας, κ. Ιωάννη Καρακώστα τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Σητείας Κρήτης ζητεί ευνοϊκές φορολογικές ρυθμίσεις για την παραγωγή της τσικουδιάς με αυτές της παραγωγούς του ούζου.

2. Οι Βουλευτές κύριοι ΜΑΡΙΑ ΜΠΟΣΚΟΥ, ΣΤΑΥΡΟΣ ΠΑΝΑΓΙΩΤΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Παράρτημα Βέροιας Νομού Ημαθίας της Π.Ε.Ε.Π.Π. ζητεί να αντιμετωπιστούν τα προβλήματα που εδώ και χρόνια αντιμετωπίζουν οι πολιτικοί πρόσφυγες.

3. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνια 'Ενωση Μηχανικών Εμπορικού Ναυτικού ζητεί την εφαρμογή των συμφωνιών από τις πλοιοκτήτριες εταιρείες που δραστηριοποιούνται με ανασφάλιστα πλοία στη γραμμή Πάτρας-Ηγουμενίτσας.

4. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Αγίου Ευστρατίου Λέσβου ζητεί να μη διακοπούν τα ακτοπλοϊκά δρομολόγια προς Αγ. Ευστράτιο μέχρι να κατασκευαστεί νέα προβλήτα στο λιμάνι του νησιού.

5. Οι Βουλευτές κύριοι ΣΤΡΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Τερπνής Σερρών ζητεί να συνεχιστούν οι ανασκαφές εργασίες στον αρχαιολογικό χώρο "ΠΑΛΑΙΟΚΑΣΤΡΟ" της περιοχής της.

6. Οι Βουλευτές κύριοι ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Εμποροεπαγγελματικός Σύλλογος Λαυρίου "Ο ΕΡΜΗΣ" ζητεί να μην επιτραπεί η εξάπλωση των πολυκαταστημάτων στην περιοχή του.

7. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Σύλλογος Αγριάς Βόλου Μαγνησίας διαμαρτύρεται για την καθυστέρηση της καταβολής επιδότησης του ελαιολάδου εσοδείας 1995-96 στους αγρότες της περιοχής του.

8. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Σύμης Δωδεκανήσου ζητεί την κατασκευή έργων υποδομής στην περιοχή του.

9. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Αργαλαστής Μαγνησίας ζητεί την κατασκευή έργων υποδομής στην περιοχή της.

10. Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Ιδιοκτητών Φροντιστηρίων Ξένων Γλωσσών καταγγέλλει το Βρεττανικο Συμβούλιο για την εντολή του στα Φροντιστήρια Ξένων Γλωσσών να χρησιμοποιήσουν για τη διδασκαλία αποκλειστικά τα βιβλία των Βρεττανών συγγραφέων.

11. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Σωματείο Οικοδομών και Συναφών Επαγγελμάτων Σκοπέλου Νομού Μαγνησίας ζητεί την τοποθέτηση του αναγκαίου ιατρικού προσωπικού στο Κέντρο Υγείας Σκοπέλου.

12. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Συντονιστική Επιτροπή Αγώνα Σκιάθου ζητεί να μην εφαρμοσθεί το πρόγραμμα της ΔΕΗ εγκατάστασης εναερίων γραμμών μεταφοράς ηλεκτρικής ενέργειας στη Σκιάθο.

13. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Περιφερειακή Διοίκηση της Αχαϊας ζητεί την ένταξη του έργου "Επισκευή Ξενώνα - Κατασκευή αίθουσας πολλαπλών χρήσεων" της Κοινότητας Κάτω Βλασίας στο ΕΑΠΤΑ 2.

14. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Περιφερειακός Σύνδεσμος Εργολ. Εγκ/των Ηλεκτρολόγων Αχαϊας ζητεί να λειτουργήσει η Μ.Ε.Θ. στο Γ.Ν.Π. Πατρών "'Αγιος Ανδρέας".

15. Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Ν.Ο. Καλαμάτας "Ο Πασειδών" διαμαρτύρεται για τον τρόπο, που ανεδείχθη το νέο Δ.Σ. της Ελληνικής Ιστιοπλοϊκής Ομοσπονδίας.

16. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία ο κ. Χ. Βραχάς, εκπαιδευτικός ΚΕΤΕΚ Αγρινίου, κάτοικος Αγρινίου, ζητεί τη ρύθμιση του ωραρίου εργασίας του.

17. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία το Σωματείο Αυτοκινητιστών "Ραδιοταξί Αγρινίου" διαμαρτύρεται για την αθέμιτο ανταγωνισμό οργάνων του ΚΤΕΛ Αγρινίου απέναντι στα μέλη του.

18. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που καταγγέλλει νέα απάτη στον ΟΣΕ, που θα αποφέρει μίζα ύψους 20 δισ.

19. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την απάτη στο χρηματιστήριο αξιών από τη ΔΕΛΤΑ Α.Χ.Ε.

20. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στον κίνδυνο ατυχημάτων στα Λούνα Πάρκ επειδή πολλά από τα μηχανήματα δεν πληρούν πλέον τις προδιαγραφές ασφαλείας.

21. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ξέφρενη αύξηση της δαπάνης φαρμάκων.

22. Οι Βουλευτές κύριοι Κ. ΝΙΚΟΛΑΟΣ ΝΙΚΟΛΟΠΟΥΛΟΣ και ΝΙΚ. ΓΚΕΛΕΣΤΑΘΗΣ κατέθεσαν δημοσίευμα εφημερίδας που αναφέρεται στην κακή ποιότητα του πόσιμου νερού λόγω της μη συνετής διαχείρισης των υδάτινων πόρων της χώρας.

23. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις διακοπές προμήθειας φαρμάκων εξαιτίας των υπέρογκων χρεών των νοσοκομείων.

24. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, που αφορά σε λανθάνουα επιλογή ατόμων σε προγράμματα επαγγελματικής κατάρτισης, χρηματοδοτούμενα από την ΕΟΚ, μη ανταποκρινόμενα στις πραγματικές ανάγκες της αγοράς.

25. Οι Βουλευτές κύριοι Κ. ΓΕΩΡΓΙΟΣ ΚΑΤΣΙΜΠΑΡΔΗΣ, ΠΑΝ. ΚΡΗΤΙΚΟΣ και ΝΙΚ. ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Θηβών ζητεί τη λήψη περιβαλλοντικών μέτρων προστασίας των Οινοφύτων λόγω της λειτουργίας βιομηχανικών μονάδων στην περιοχή Θήβας.

26. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στις σπατάλες και την κακή διαχείριση στο ΠΕΠΑΓΝΗ.

27. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Κρατικού Παιδικού Σταθμού 'Ανω Βιάνου Ηρακλείου διαμαρτύρεται για την ελλειπή λειτουργία του πιο πάνω Σταθμού λόγω ελλείψεως προσωπικού.

28. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Εκκλησιαστική Επιτροπή Ιερού Ναού Αγίου Δημητρίου Αρβανιτοχωρίου Κάσου ζητεί οικονομική ενίσχυση για την επισκευή του κωδωνοστασίου.

29. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 'Ενωση Πολυτέκνων Ιδιοκτητών Αστικών Λεωφορείων Αθηνών-Πειραιώς-Περιχώρων ζητεί να δοθεί ένα μέρος του συγκοινωνιακού έργου σε πολύτεκνους.

30. Οι Βουλευτές κύριοι ΔΗΜΗΤΡΙΟΣ ΠΙΠΕΡΓΙΑΣ και ΠΑΝ. ΚΡΗΤΙΚΟΣ κατέθεσαν αναφορά με την οποία το Συμβούλιο Περιοχής Αυλωναρίου 8ης Εδαφικής Περιφέρειας Εύβοιας διαμαρτύρεται για την κατάργηση του αγροτικού κτηνιατρείου Αυλωναρίου.

31. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας Εύβοιας ζητεί τη δημιουργία γραφείου Β/θμιας Εκπαίδευσης.

32. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στην απειλή άμεση διακοπής χορηγήσεως στα Κέντρα Επαγγελματικής Κατάρτισης.

33. Οι Βουλευτές κύριοι ΣΤΑΥΡΟΣ ΠΑΠΑΔΟΠΟΥΛΟΣ, θΕΟΦΙΛΟΣ ΛΕΟΝΤΑΡΙΔΗΣ και ΘΕΟΦΑΝΗΣ ΔΗΜΟΣΧΑΚΗΣ κατέθεσαν αναφορά με την οποία τα Σωματεία Καφεζυθοπωλών Ανατολικής Μακεδονίας διαμαρτύρονται για την επιβολή τέλους άδειας διενέργειας τεχνικών παιχνιδιών.

34. Ο Βουλευτής Φθιώτιδας κ. ΤΡΙΑΝΤΑΦΥΛΛΟΣ ΜΠΕΛΛΟΣ κατέθεσε αναφορά με την οποία ο Σύλλογος Νεφροπαθών υπό αιμοκάθαρση ή μεταμόσχευση Νομού Φθιώτιδας ζητεί τον τριπλασιασμό των καταβαλλομένων επιδόματων στα μέλη των.

35. Η Βουλευτής Αθήνας κυρία ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ κατέθεσε αναφορά με την οποία το Συνδικάτο Οικοδόμων και Εργαζομένων στο Δομικά Υλικά καταγγέλλει την τρομοκρατική ενέργεια στα γραφεία του συνδικάτου.

36. Η Βουλευτής Αθήνας κυρία ΒΑΣΙΛΙΚΗ ΑΡΑΠΗ ΚΑΡΑΓΙΑΝΝΗ κατέθεσε αναφορά με την οποία ο Σύλλογος Εκπαιδευτικών Βόρειας Ρηνανίας Βεστφαλίας διαμαρτύρεται για την μελετούμενη κατάργηση του ισχύοντος καθεστώτος επαναπατρισμού των δημοσίων υπαλλήλων που υπηρετούν στο εξωτερικό.

37. Το Συνδικάτο Οικοδόμων και Εργαζομένων στα Δομικά Υλικά και στις Κατασκευές με ψήφισμά του, το οποίο επέδωσε στον κ. Πρόεδρο της Βουλής των Ελλήνων, καταδικάζει την τρομοκρατική ενέργεια εις βάρος των γραφείων του στις 19-11-1996.

38. Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Αλιάρτου Βοιωτίας ζητεί να αντικατασταθούν αγροτεμάχια που του έχουν παραχωρηθεί και είναι υποθηκευμένα στην ΑΤΕ.

39. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσιεύματα εφημερίδων τα οποία αναφέρονται στην παράνομη αποχωμάτωση που συντελείται στο Ληλάντιο Πεδίο Εύβοιας.

40. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Συμβούλιο Περιοχής Αυλώναρίου της 8ης Εδαφικής Περιφέρειας Εύβοιας διαμαρτύρεται για την κατάργηση του αγροτικού κτηνιατρείου Αυλωναρίου.

41. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις προϋποθέσεις που θα πρέπει να πληρούν οι αλλοδαποί για να λάβουν άδειες παραμονής και εργασίας στη Χώρα μας.

42. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Σύνδεσμοι Επαγγελματιών-Βιοτεχνών και Επιχειρήσεων Τουρισμού καθώς και οι Εμπορικός Σύλλογος Καρύστου Εύβοιας ζητούν να εγκριθεί η πρότασή τους για επιδοτούμενα προγράμματα εκπαίδευσης των επιχειρηματιών και του προσωπικού της περιοχής τους.

43. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Νομάρχης Εύβοιας ζητεί την κατασκευή Μονάδας της ΔΕΗ στο Αλιβέρι Εύβοιας με καύση λιθάνθρακα.

44. Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Εργατών Πριονιστηρίων - Καθεκλοποιείων Κιβωτοποιίων Ναύουσας Νομού Ημαθίας ζητεί τη λήψη μέτρων για την πάταξη της ανεργίας που μαστίζει τον κλάδο του.

45. Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Εργαζομένων στην επιχείρηση "CERAMICA OLYMPIA A.E." Ηλείας καταγγέλλει την απόφαση της Διοίκησης της επιχείρησης να θέσει το μισό περίπου προσωπικό σε αναγκαστική άδεια χωρίς αποδοχές.

46. Οι Βουλευτές ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος 'Ερευνας Κλεμμένων και Παράνομα Υιοθετημένων Παιδιών ζητεί να δοθούν στη δημοσιότητα όλα τα στοιχεία σχετικά με παράνομες υιοθεσίες.

47. Οι Βουλευτές κύριοι ΛΕΩΝ ΑΥΔΗΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία οι Εκπαιδευτικοί των Κρατικών Παιδικών Σταθμών ζητούν την άμεση λήψη μέτρων για την εύρυθμη λειτουργία των Κρατικών Παιδικών Σταθμών.

48. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία Σωματεία Εργαζομένων ΟΤΕ Νομού Ηρακλείου ζητούν την υλοποίηση της από 5-12-95 απόφασης του Δ.Σ. του ΟΤΕ.

49. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύλλογος Εποχιακού Προσωπικού της Ολυμπιακής Αεροπορίας Νομού Ηρακλείου ζητεί την επίλυση των προβλημάτων που αντιμετωπίζουν τα μέλη του.

50. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί να γίνουν βελτιώσεις κατά τη συζήτηση του νέου μισθολογίου σε όσες διατάξεις αφορούν τα μέλη της.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ 

ΒΟΥΛΕΥΤΩΝ

1. Στην με αριθμό 2/14-10-96 ερώτηση δόθηκε με το υπ' αριθμ. 3245/13-11-96 έγγραφο από τον Υφυπουργό Υγείας η ακόλουθη απάντηση:

"Aπαντώντας στην 2/14-10-96 ερώτηση που κατατέθηκε στη Βουλή από τον Βουλευτή κ. Μαν. Κεφαλογιάννη, αναφορικά με υγειονομικά προβλήματα που δημιουργούνται από τη διάθεση τοξικών αποβλήτων στη θέση απόρριψης λυμάτων περιοχής Δήμου Νέας Αλικαρνασσού σας γνωρίζουμε, σύμφωνα και με το σχετικό (γ) ότι κανένα στοιχείο δεν επιβεβαιώνει τη διάθεση αποβλήτων στο χώρο διάθεσης του Δήμου Νέας Αλικαρνασσού. Αίτημα του αντιπροσώπου των Γενικών Πρακτόρων του Αμερικανικού Στόλου, για την εκκένωση βυτιοφόρων με λύματα από το Ναύσταθμο Σούδας, που υποβλήθηκε στον Δήμο Αλικαρνασσού, ο οποίος είναι και ο υπεύθυνος φορέας, δεν έγινε δεκτό από τον οικείο Δήμαρχο. Εξάλλου ο χώρος διάθεσης λυμάτων του Δήμου σφραγίστηκε από τα μέσα Οκτωβρίου και έπαψε να λειτουργεί και τα οικιακά λύματα περιοχών που δεν εξυπηρετούνται από αποχετευτικό σύστημα μεταφέρονται με βυτιοφόρα οχήματα στις εγκαταστάσεις βιολογικού καθαρισμού του Δήμου Ηρακλείου για περαιτέρω επ εξεργασία και τελική διάθεση. Με την 19.870/25-10-96 απόφαση της Νομ. Αυτ/σης Ηρακλείου, καθορίστηκε ο τρόπος διαχείρισης και διάθεσης λοιπών αποβλήτων (πετρελαιοειδών) που δεν αποτελούν οικιακά προβλήματα.

Το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται επίσης η ερώτηση, παρακαλείται να απαντήσει στα θέματα αρμοδιότητάς του.

Ο Υφυπουργός

Μ. ΣΚΟΥΛΑΚΗΣ"

2. Στην με αριθμό 45/14-10-96 ερώτηση δόθηκε με το υπ' αριθμ. 67791/11-11-96 έγγραφο από τον Υπουργό Υγείας η ακόλουθη απάντηση:

"Απαντώντας στην αρ. πρωτ. 45/14-10-96 ερώτηση που κατατέθηκε στη Βουλή από τον Βουλευτή κ. Ευάγγελο Μπασιάκο και η οποία αφορά την στελέχωση του Ν.Γ.Ν. Λιβαδειάς, σας γνωρίζουμε τα εξής:

1. Με την ΔΥ13α/12669/26-7-95 απόφασή μας προκηρύχθηκαν εννιά (9) θέσεις ιατρικού προσωπικού από τις οποίες με την ΔΥ13α/56769/7-8-96 απόφαση μας επανακηρύχθηκαν οι τρεις (3) θέσεις.

2. Από τις 5.562 θέσεις προσωπικού, που προκηρύχθηκαν από το Α.Σ.Ε.Π. τον Νοέμβριο του 1995 προβλέπονται για το νοσοκομείο (40) θέσεις. Ηδη οι διαδικασίες ολοκληρώνονται και επίκεινται οι διορισμοί.

3. Μετά την έγκριση προκήρυξης νέων θέσεων προσωπικού, που δόθηκε από το Υπουργικό Συμβούλιο ξεκινάει άμεσα η πλήρωσή τους και κατά προτεραιότητα θα καλύψουν μονάδες όπου έχουν καταγραφεί οι μεγαλύτερες ανάγκες και κυρίως υπηρεσίες Υγείας της περιφέρειας.

Ο Υπουργός

ΚΩΝ/ΝΟΣ ΓΕΙΤΟΝΑΣ"

3. Στην με αριθμό 142/21-10-96 ερώτηση δόθηκε με το υπ' αριθμ. 19933/14-1-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης με αριθμ. 142/21.10.96 που κατέθεσαν στη Βουλή των Ελλήνων οι Βουλευτές κ.κ. Στρατής Κόρακας και Μήτσος Κωστόπουλος σχετικά με την μετεγκατάσταση των εταιρειών πετρελαιοειδών του Περάματος, σας γνωστοποιούμε τα εξής:

Το θέμα της μετεγκατάστασης των εγκαταστάσεων αποθήκευσης υγρών καυσίμων στο Πέραμα Αττικής είναι πολύπλοκο, λόγω των μεγάλων δυσκολιών που υπάρχουν για την εξεύρεση στην Αττική νέων θέσεων εγκατάστασης, ενώ παράλληλα πρέπει να εξασφαλισθεί απόλυτα ο εφοδιασμός της Αττικής με καύσιμα.

Για το σκοπό αυτό έχει εκπονηθεί από την ΑΣΠΡΟΦΟΣ και δεύτερη μελέτη η οποία κατέληξε στην πρόταση ορισμένων περιοχών που θεωρούνται κατ' αρχήν κατάλληλες για να δεχθούν τις υπόψη εγκαταστάσεις.

Τα προβλήματα που πρέπει να διερευνηθούν και επιλυθούν ως προς τις περιοχές αυτές έχουν σχέση με τον δασικό χαρακτήρα, το ιδιοκτησιακό καθεστώς, τις χρήσεις γης της ευρύτερης περιοχής και στον γενικότερο χωροταξικό σχεδιασμό της Αττικής.

Για την επίλυση των προβλημάτων αυτών έχουν δρομολογηθεί οι απαραίτητες διερευνήσεις από τους αρμόδιους φορείς.

Η Υπουργός

ΒΑΣΩ ΠΑΠΑΝΔΡΕΟΥ"

4. Στην με αριθμό 168/22-10-96 ερώτηση δόθηκε με το υπ' αριθμ. 33428/13-11-96 έγγγραφο από τον Υφυπουργό Ανάπτυξης η ακόλουξη απάντηση:

"Σε απάντηση της 168/22-10-96 ερώτησης που κατέθεσαν οι Βουλευτές κ.κ. Ο. Κολοζώφ, Λ. Αυδής και Μ. Κωστόπουλος, όσον αφορά θέματα αρμοδιότητάς μας, σας γνωρίζουμε τα παρακάτω:

α. Για την μεταγκατάσταση των βυρσοδεψείων έχει εγκριθεί το ποσό των 166 εκ.δρχ. για πλήρεις μελέτες μετεγκατάστασης στο νομό Βοιωτίας. Οι μελέτες προγραμματίζονται να ολοκληρωθούν εντός του 1996 και με την ολοκλήρωση των μελετών θα οριοθετηθεί η βιομηχανική περιοχή για την οργάνωση του χώρου μετεγκατάστασης των βυρσοδεψείων. Το έργο αυτό θα ενταχθεί στο Επιχειρησιακό Πρόγραμμα της Βιομηχανίας του 2ου Κοινοτικού Πλαισίου Στήριξης και προωθείται σε συνεργασία με την Νομαρχιακή Αυτοδιοίκηση Βοιωτίας.

β. Για την μετεγκατάσταση των χυτηρίων-επιμεταλλωτηρίων έχει οριοθετηθεί μια έκταση 300 στρ. στο Σχιστό Αττικής. Η υλοποίηση του έργου έχει ενταχθεί στο ΠΕΠ Αττικής του 2ου ΚΠΣ και θα ξεκινήσει μετά την άρση ορισμένων εκκρεμοτήτων που συνδέονται με το χαρακτήρα και τις χρήσεις γης της περιοχής και θα αντιμετωπισθούν σύντομα με νομοθετική ρύθμιση.

γ. Οσον αφορά τυχόν τροποποίηση του ΠΔ της 30-11-95 για τον Ελαιώνα, τη συγκρότηση φορέα Ανάπτυξης, την κατάργηση της ΑΝΕΛ, για τη μέριμνα στους κατοίκους που έχουν μόνιμες κατοικίες κ.λπ, αρμόδιο να απαντήσει είναι το ΥΠΕΧΩΔΕ, που είναι συναποδέκτης της ερώτησης.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

5. Στην με αριθμό 174/23-10-96 ερώτηση δόθηκε με το υπ' αριθμ. 63512/15-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 174/23-10-96 ερώτησης που κατατέθηκε στη Βουλή των Ελλήνων από τον Βουλευτή κ. Σ. Σπηλιωτόπουλο και αναφέρεται στο πιο πάνω θέμα, σας πληροφορούμε ότι το τμήμα του δρόμου Αίγιο-Λαπαναγοί, (δηλ. 25η επαρχ. οδός) μέχρι την Κοινότητα Παρασκευής έχει ενταχθεί στο ΠΕΠ-2 Δυτ. Ελλάδας και κατασκευάζεται μέχρι και ασφαλτόστρωση. Το υπόλοιπο τμήμα Λαπαναγοί-Πετσάκοι συντηρείται με μηχανήματα της Ν.Α. κάθε χρόνο. Στα πλαίσια δε της βελτίωσης της σύνδεσης της Κοινότητας με τα Καλάβρυτα έχει δημοπρατηθεί πρόσφατα και κατασκευάζεται γέφυρα στον Σελινούντα, προ/σμού 20 εκ. δρχ.

Ο Υφυπουργός

Λ. ΠΑΠΑΔΗΜΑΣ"

6. Στην με αριθμό 175/23-10-96 ερώτηση δόθηκε με το υπ' αριθμ. 1102/14-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 175/23-10-96 του Βουλευτή κ. Σπηλ. Σπηλιωτόπουλου σας γνωρίζουμε τα ακόλουθα:

Οπως μας πληροφόρησε ο Προϊστάμενος της Δ/νσης Πρωτοβάθμιας Εκπαίδευσης της Ν.Α. Αχαϊας κατά το τρέχον έτος λειτουργούν στο Νομό Αχαϊας, συνολικά 404 σχολικές μονάδες Πρωτοβάθμιας Εκπαίδευσης (251 δημοτικά σχολεία και 153 Νηπιαγωγεία).

Για την κάλυψη των οργανικών θέσεων και των χωριστών τμημάτων τάξεων έχουν τοποθετηθεί 1.700 εκπαιδευτικοί Πρωτοβάθμιας Εκπαίδευσης όλων των ειδικοτήτων (είτε οργανικά, είτε με προσωρινή τοποθέτηση λόγω απόσπασης, είτε με πρόσληψη προσωρινών αναπληρωτών).

Τα διδακτικά κενά που υπήρξαν τις πρώτες μέρες της νέας σχολικής χρονιάς αντιμετωπίσθηκαν ήδη και σήμερα δεν υπάρχει κανένα οργανικό κενό διδακτικού προσωπικού στην Πρωτοβάθμια Εκπαίδευση.

Στη Διεύθυνση Β/θμιας Εκπαίδευσης Αχαϊας διορίσθηκαν το τρέχον έτος οι μόνιμοι εκπαιδευτικοί ενώ χορηγήθηκαν μέχρι σήμερα στην εν λόγω Διεύθυνση 258 πιστώσεις για την πρόσληψη προσωρινών αναπληρωτών.

Τα κενά που υπάρχουν προτιθέμεθα να καλύψουμε το συντομότερο δυνατον.

Ο Υφυπουργός

ΙΩΑΝ. ΑΝΘΟΠΟΥΛΟΣ"

7. Στην με αριθμό 187/23-10-96 ερώτηση δόθηκε με το υπ' αριθμ. 1104/14-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αιρθμό 187/23-10-96 των Βουλευτών κ.κ. Νίτσας Λουλέ και Σπ. Δανέλλη σχετικά με την κατασκευή του ΤΕΛ Μυτιλήνης σας πληροφορούμε τα ακόλουθα:

Από τον έλεγχο που διενήργησε η τριμελής επιτροπή ελέγχου που ορίσθηκε με απόφαση του Υπουργού Παιδείας στις 17-11-94 διαπιστώθηκε σειρά παραβάσεων που επιβεβαιώνουν α) την παράνομη καταβολή στον ανάδοχο ποσών που ξεπερνούν το 1,2 δις, β) κατασκευή κτιρίου που σε ορισμένους χώρους δεν πληροί τις προδιαγραφές εκπαιδευτικών χώρων, γ) έχει γίνει συστηματική μείωση του προβλεπόμενου οπλισμού σε σημείο που επέβαλε την εκκένωση του κτιρίου πριν από την επέμβαση για ενίσχυσή του, χωρίς όμως να θεωρηθεί ότι το κτίριο είναι υπό κατάρρευση.

1) Το Υπουργείο Παιδείας έλαβε τα εξής μέτρα:

α) με απόφαση του τότε Υπουργού Παιδείας από 17-11-94 συστήνεται επιτροπή ελέγχου του έργου.

β) Στις 11-4-95 το πόρισμα της επιτροπής που παρεδόθη στις 30-3-95, διαβιβάζεται στο Νομικό Σύμβουλο και στις 25-4-95, ο Γενικός Γραμματέας δίνει εντολές προς την Υπηρεσία που διαχειρίζεται το έργο, για την εφαρμογή προτάσεων του πορίσματος.

γ) Στις 20-7-95 ζητείται επίσης από τον Γ.Γ. η εφαρμογή των προτάσεων του Νομικού Συμβούλου.

δ) Στις 14-12-95 ζητείται από το Σώμα Ελεγκτών Δημόσιας Διοίκησης (ΣΕΛΔΔ) η διεξαγωγή έρευνας για το έργο.

ε) Εν τω μεταξύ με παρέμβαση του Γενικού Γραμματέα ακυρώνεται η διαδικασία παραλαβής του έργου και στις 24-5-96 ορίζεται νέα επιτροπή. Η νέα επιτροπή παραλαβής σύντομα θα παραδώσει το τελικό πόρισμα για τις πράγματι εκετελεσθείσες εργασίες.

στ) παράλληλα στις 9-8-96 ζητείται από το ΥΠΕΧΩΔΕ η διενέργεια Ε.Δ.Ε. για τον εντοπισμό των ενόχων.

2) Ως προς την επικινδυνότητα των κτιρίων σας γνωρίζουμε ότι το πόρισμά της η επιτροπή που ήλεγξε τις ποσότητες των εργασιών που πράγματι εξετελέσθησαν από τον ανάδοχο, διαπιστώνει την κλοπή οπλισμού από τα φέροντα στοιχεία των κτιρίων, χωρίς ασφαλώ να μπορεί να διαπιστώσει τόσο εύκολα την επικινδυνότητα του κτιρίου.

Η διαπίστωση της επικινδυνότητας, ορισμένων κτιρίων, έχει γίνει από τον Τεχνικό Σύμβουλο που προσέλαβε το ΥΠΕΠΘ για τον επιστημονικό έλεγχο - εργασία πολύπλοκλη και την έκφραση γνώμης για την επικινδυνότητα ή σωστότερα για την κρίση ως κατάλληλου για χρήση του εκπαιδευτικού συγκροτήματος, πριν από οποιαδήποτε ενίσχυση του σκελετού, ώστε να επανέλθει η αντοχή του όπως την προέβλεπε η μελέτη.

Τα πρώτα συμπεράσματα δόθηκαν από τον Σύμβουλο τέλος Αυγούστου και κατόπιν τούτου αποφασίσθηκε σε συνεργασία με τις τοπικές αρχές, η μη χρήση του κτιρίου μέχρι την επισκευή του, πράγμα το οποίο άρχισε αμέσως. Ηδη σήμερα γίνονται επεμβάσεις στον σκελετό του κτιρίου και σύντομα θα παραδοθεί το πρώτο μέρος.

3) Οπως αναφέρθηκε ανωτέρω οι έρευνες ελέγχου πολύπλοκες επιστημονικά δεν μπορούσαν να δώσουν έγκαιρα αποτελέσματα για τη λήψη μέτρων. Εξάλλου η εξασφάλιση αιθουσών για πρωινό ωράριο ήταν αδύνατη, αφού όπως αναφέραμε ήδη οι εργασίες επισκευών θα παραδώσουν σύντομα επισκευασμένες και ασφαλείς τις αίθουσες.

4) Το Υπουργείο σε συνεργασία με τη Νομαρχία και το Δήμο έχει ξεκινήσει την επισκευή και ένα μεγάλο μέρος του κτιριακού συγκροτήματος (κτίριο 5) θα παραδοθεί τέλος του έτους.

Παράλληλα θα παραδοθούν και 4-6 προκατασκευασμένες αίθουσες για την πλήρη στέγαση και των 2 ΤΕΛ της πόλης σε εναλλακτική πρωινή-απογευματινή βάρδια.

Παράλληλα προωθείται και η μελέτη και επισκευή με ταχύτατες διαδικασίες και των υπολοίπων κτιρίων που θα παραδοθούν σταδιακά πριν από τη νέα σχολική περίοδο.

Με απόφαση του Υπουργού, η επαρχία Μυτιλήνης εντάχθηκε στο ειδικό καθεστώς που επιτρέπει ο νόμος για την αντιμετώπιση εκτάκτων αναγκών και τη λήψη ταχύτατων αποφάσεων, ώστε να επιταχυνθούν οι διαδικασίες στην εκτέλεση των απαραίτητων εργασιών.

Εκτός του φέροντος σκελετού που επισκευάζεται, εκτελούνται και προγραμματίζονται άλλα έργα συμπληρωματικά, που έχουν σχέση με τους δρόμους, τις εισόδους, την πυροπροστασία, ακόμα και τη διαμόρφωση και καλλωπισμό του περιβάλλοντος χώρου.

5) Ηδη οι υπηρεσίες του Υπουργείου Παιδείας μελετούν τις διαδικασίες που ο νόμος επιτρέπει, για τη διεκδίκηση και επιστροφή ως αχρεωστήτως καταβληθέντα των ποσών που παράνομα καταβλήθηκαν στον εργολάβο, αμέσως μετά την κατάθεση του νέου πρωτοκόλλου παραλαβής.

6) Παράλληλα με τη δικαστική έρευνα που έχει διαταχθεί από τον Εισαγγελέα Μυτιλήνης, για πλήθος παραβάσεων, το Υπουργείο θα προβεί σε όλες τις διοικητικές ενέργειες για την επιβολή πειθαρχικών κυρώσεων στους υπεύθυνους του Υπουργείου και των περιφερειακών υπηρεσιών.

Ο Υφυπουργός

ΙΩΑΝ. ΑΝΘΟΠΟΥΛΟΣ"

8. Στην με αριθμό 188/23-10-96 ερώτηση δόθηκε με το υπ'αριθμ. 20056/15-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της υπ' αριθμ. 188/23-10-96 ερώτησης που κατατέθηκε στη Βουλή των Ελλήνων από τους Βουλευτές κ.κ. Σ. Δανέλλη και Μ. Μουσταφά, σας γνωρίζουμε τα ακόλουθα:

1. Στις 18.10.96 έλαβε χώρα κατολίσθηση σε τμήμα του προστατευτικού φράγματος, που έχει κατασκευασθεί μεταξύ του Ορυχείου Κυπαρισσίων και του προκείμενου ποταμού Αλφειού και σε μήκος 400 μέτρων περίπου.

Το φαινόμενο εξελίχθηκε με μεγάλη ταχύτητα και χωρίς να παρουσιασθεί μέχρι τότε καμιά ένδειξη (ρωγμές, φούσκωμα εδφάφους, διαρροή νερού κ.λπ.).

Για την άμεση αντιμετώπιση της αστοχίας του φράγματος το Λιγνιτικό Κέντρο Μεγαλόπολης κατασκεύασε σε διάστημα 30 ωρών, νέα κοίτη του ποταμού Αλφειού (παρακαμπτήριο) και για ένα μήκος περίπου 800 μέτρων και πλάτος από 20 έως 30 μετρων. Σήμερα συνεχίζεται η διαπλάτυνση της νέας κοίτης ώστε να φθάσει σε ασφαλή επίπεδα των 50 μέτρων περίπου.

Συγχρόνως κατασκευάζεται απαρχής το κατεστραμένο τμήμα του φράγματος με τη χρήση νέων τεχνικών μεθόδων.

2. Σε ό,τι αφορά την εξέταση των αιτίων του συμβάντος σας κάνουμε γνωστό ότι το Λιγνιτικό Κέντρο Μεγαλόπολης συνεργάζεται συνεχώς με ειδικευμένους επιστήμονες της ΔΕΗ (Εδαφοτεχνικούς, Γεωλόγους Μηχανικούς Βραχομηχανικούς) οι οποίοι ήδη ασχολούνται με τα αίτια της αστοχίας του φράγματος καθώς και με τη σύνταξη των τελικών προτάσεων.

Εκτός αυτού όμως η αρμόδια υπηρεσία των Ορυχείων συνεργάζεται επί μονίμου βάσεως με ειδικούς συμβούλους - καθηγητές του Εθνικού Μετσοβείου Πολυτεχνείου καθώς και με ξένους συμβούλους (γερμανούς) που διαθέτουν πλούσια εμπειρία σε παρόμοια προβλήματα και εξετάζονται όλες οι παράμετροι προκειμένου να ληφθούν τα κατάλληλα μέτρα για την ασφαλή λειτουργία και ανάπτυξη των Ορυχείων.

3. 'Οσον αφορά τις προσλήψεις εργατοτεχνικού προσωπικού από τη ΔΕΗ αυτές γίνονται πάντοτε στο πλαίσιο των διατάξεων του ν. 2190/1994 όπως ισχύει σήμερα.

Σε εφαρμογή των διατάξεων του ως άνω νόμου η ΔΕΗ προσέλαβε 80 άτομα με σύμβαση εργασίας ιδιωτικού δικαίου ορισμένου χρόνου διάρκειας οκτώ (8) μηνών γιά κάλυψη εποχιακών αναγκών της στο Λιγνιτικό Κέντρο Μεγαλόπολης.

Από τις ανωτέρω συμβάσεις άλλες ήδη έχουν λήξει και άλλες λήγουν σταδιακά, το αργότερο μέχρι το Δεκέμβριο 1996.

Παράταση ή σύναψη νέας σύμβασης με τα ίδια άτομα δεν είναι νόμω δυνατή, αφού η διάρκεια της απασχόλησης κάθε ατόμου δεν μπορεί να υπερβαίνει τους οκτώ (8) μήνες μέσα σε συνολικό χρόνο δώδεκα (12) μηνών.

Επομένως δεν πρόκειται για απολύσεις μισθωτών της Επιχείρησης αλλά για λήξη συμβάσεων 8μηνης διάρκειας σύμφωνα με τα προβλεπόμενα στο σχετικό νόμο.

Η Επιχείρηση για την κάλυψη εποχιακών αναγκών σε διάφορες μονάδες, ζήτησε αρμοδίως, τη λήψη έγκρισης από το Υπουργικό Συμβούλιο για την πρόσληψη τριακοσίων πενήντα (350) εργατοτεχνιτών 8μηνης απασχόλησης σύμφωνα πάλι με τη διαδικασία του άρθρου 21 του ν. 2190/1994.

'Ενας ικανός αριθμός του εργατοτεχνικού αυτού προσωπικού, εφόσον εγκριθεί η πρόσληψή του, θα απασχοληθεί για την κάλυψη εποχιακών αναγκών της Επιχείρησης στις Μονάδες των Ορυχείων και Σταθμών Παραγωγής του Νομού Αρκαδίας. Για τη διαδικασία επιλογής τους θα τηρηθούν τα κριτήρια προτεραιότητας που καθορίζει η παρ. 11 του άρθρου21 του ν. 2190/1994.

Κατόπιν τούτου καθίσταται σαφές ότι η Επιχείρηση στις περιπτώσεις αυτές δεν εξυπηρετεί προεκλογικές υποσχέσεις αλλά πραγματοποιεί τις προσλήψεις αυτές με αντικειμενικά και αδιάβλητα κριτήρια εφαρμόζοντας κατά γράμμα τις νομοθετικές ρυθμίσεις.

4. Το Λ.Κ. Μεγαλόπολης διαθέτει ανεξάρτητο Τομέα Ασφάλειας Εργασίας στον οποίο προϊσταται Μεγαλλειολόγος Μηχανικός έχοντας για άμεσους βοηθούς δύο (2) Τεχνικούς Ασφάλειας. Ο ένας ασχολείται επί μονίμου βάσεως με θέματα εκμετάλλευσης Ορυχείων και ο δεύτερος με τα Ηλεκτρο-Μηχανολογικά του Ορυχείου. Η παρουσία και των δύο Τεχνικών Ασφαλείας στους χώρους εργασίας και εγκαταστάσεων είναι καθημερινή και ουσιαστική επάνω σε θέματα που αφορούν την ασφάλεια του προσωπικού και εγκαταστάσεων.

'Οσον αφορά το θέμα της πρόσληψης μόνιμου γιατρού εργασίας στις εγκαταστάσεις του Ορυχείου, σας κάνουμε γνωστό ότι από 5/11/96 υπάρχει μόνιμος γιατρός με καθημερινή παρουσία στους χώρους του Ορυχείου ενώ συγχρόνως πραγματοποιούνται μία έως δύο επισκέψεις την εβδομάδα, από άλλο γιατρό της κεντρικής υπηρεσίας της Αθήνας.

5. Η έκλυση αερίων από τα μέτωπα εργασίας των ορυχείων, είναι ένα φαινόμενο που παρακολουθείται με προσοχή από τις Υπηρεσίες του Λιγνιτικού Κέντρου και έχει αντιμετωπισθεί αποτελεσματικά με την εκτέλεση μεγάλου αριθμού γεωτρήσεων (συγκεκριμένα 98) για την εκτόνωση των εκλυομένων αερίων (πράγμα που επιτεύχθηκε) ενώ γίνονται καθημερινές μετρήσεις για πέντε (5) είδη αερίων, από ειδικό ηλεκτρονικό όργανο.

Το τελευταίο τρίμηνο δεν έχει σημειωθεί τίποτα το ανησυχητικό που να έχει σχέση με την έκλυση αερίων.

6. Στο εργοτάξιο Χωρεμίου (Ψαθί) οι μετακινήσεις πρανών με τους υφιστάμενους σταθμούς παρατήρησης εντοπίστηκαν και ελήφθησαν τα αναγκαία μέτρα (Διακοπή εργασιών, αλλαγή της μεθόδου, εκμετάλλευση κ.λπ.).

Επιπλέον για το θέμα αυτό έχει ανατεθεί στο ΕΜΠ από τον Μάϊο 1996 η εκπόνηση μελέτης, παράλληλα κλήθηκε και ειδικός εμπειρογνώμονας.

Η Υπουργός

ΒΑΣΩ ΠΑΠΑΝΔΡΕΟΥ"

9. Στην με αριθμό 193/23-10-96 ερώτηση δόθηκε με το υπ'αριθμ. 63204/13-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 193/23-10-96 του Βουλευτή κ. Β. Κοντογιαννόπουλου, σας γνωρίζουμε ότι, όπως μας πληροφόρησε η Νομαρχιακή Αυτοδιοίκηση Ηλείας, η αρμόδια υπηρεσία (1η ΔΕΚΕ Πατρών) έχει ήδη σε εξέλιξη εργολαβία που εκτελεί αντιπλημμυρικές εργασίες, στην οποία περιλαμβάνονται και εργασίες καθαρισμού του ποταμού Βέργα.

Ο Υφυπουργός

Λ. ΠΑΠΑΔΗΜΑΣ"

10. Στην με αριθμό 196/23-10-96 ερώτηση δόθηκε με το υπ'αριθμ. 33509/14-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 196/23-10-96 που κατέθεσαν οι Βουλευτές κ.κ. Ν. Γκατζής και Α. Κανταρτζής σας γνωρίζουμε τα παρακάτω:

1. Τα Ναυπηγεία Αυλίδας περιήλθαν στην ΕΤΒΑ το 1987 κατόπιν πλειστηριασμού. Στη συνέχεια το 1988 η Τράπεζα μεταβίβασε το Ναυπηγείο στη θυγατρική της εταιρεία Α.Ε. Ναυπηγεία Ελλάδας, η οποία το μίσθωσε με το από 13-1-89 ιδιωτικό συμφωνητικό στην Α.Ε. Ναυπηγεία Αυλίδας (όμιλος Λελάκη) με τους ακόλουθους μεταξύ άλλων όρους:

α. Διάρκεια: Οκτώ (8) χρόνια από 13-1-1989 έως 12-1-1997 με δικαίωμα παράτασης δύο (2) χρόνια, μετά από αίτηση της μισθώτριας υποβαλλόμενης έξι (6) τουλάχιστον μήνες προ της ως άνω λήξεως.

β. Μίσθωμα: Ποσό 50 εκ. δρχ. το χρόνο.

Ποσοστό 2% επί των ακαθαρίστων εσόδων του Ναυπηγείου. Ως minimum ετήσιος τζίρος καθορίστηκε το ποσό των 1250 εκ. δρχ. προσαυξανόμενο κατά 10% το χρόνο.

Λόγω καθυστερήσεως καταβολής των μισθωμάτων (συνολικού ύψους 490 εκ. δρχ. περίπου) η Α.Ε. Ναυπηγεία Ελλάδος και η ΕΤΒΑ κατέθεσαν το 1995 αγωγή εξώσεως της μισθώτριας εταιρείας, η οποία ύστερα από αναβολές συζητήθηκε το Μάρτιο του 1996. 

'Ηδη αρχές Αυγούστου εξεδόθη η 260/97 απόφαση του Μονομελούς Πρωτοδικείου Χαλκίδας, η οποία έκανε δεκτή την αγωγή.

2. Εν τω μεταξύ η Α.Ε. Ναυπηγεία Αυλίδας υπέβαλε εντός των προβλεπομένων από το ιδιωτικό συμφωνητικό προθεσμιών (πριν έξι μήνες από τη λήξη της μίσθωσης) αίτηση παράτασης της μισθώσεως. Επίσης υπέβαλε αίτημα ρυθμίσεως των οφειλών της από τα μισθώματα, το οποίο έγινε δεκτό από το Διοικητικό Συμβούλιο της ΕΤΒΑ και προβλέπει τα εξής:

α. 'Αμεση καταβολή της οφειλής 110 εκατ. δρχ. (κατεβλήθησαν) και το υπόλοιπο μέχρι εξωφλήσεως 20 εκατ. δρχ. το μήνα αρχής γενομένης από 15η Σεπτεμβρίου 1996 (ήδη κατεβλήθησαν οι δόσεις Σεπτεμβρίου και Οκτωβρίου).

β. Καταβολή εντός των προβλεπομένων προθεσμιών των μελλοντικών μισθωμάτων.

γ. 'Οτι δεν θα ασκηθούν ένδικα μέσα από την Α.Ε. Ναυπηγεία Αυλίδας κατά της 260/96 απόφασης και ότι θα παραιτηθεί από αυτά όπως ορίζει ο ΚΠΔ εντός 15 ημερών προσκομίζοντας το σχετικό δικαιολογητικό (προσκομίσθηκε).

δ. Η μη τήρηση εκ μέρους της Α.Ε. Ναυπηγεία Αυλίδας οιουδήποτε από τους ανωτέρω όρους αποδεσμεύει πλήρως από τη συμφωνία την Α.Ε. Ναυπηγεία Ελλάδος για εκτέλεση της απόφασης του Πρωτοδικείου Χαλκίδας (αρ. 260/96).

3. Σημειώνεται ότι η ΕΤΒΑ, ανεξάρτητα της ανωτέρω ρύθμισης προχωρεί και ολοκληρώνει σύντομα τις απαραίτητες διαδικασίες (κατάρτιση πληροφοριακού δελτίου και διακήρυξης) για την πώληση του Ναυπηγείου Χαλκίδας, έχοντας και τη σύμφωνη γνώμη των εργαζομένων, δεδομένου ότι έχει εκδηλωθεί σημαντικό ενδιαφέρον από ιδιώτες επιχειρηματίες και δεν απαγορεύεται από το ιδιωτικό συμφωνητικό μίσθωσης.

4. Τέλος οι δύο Τράπεζες ΕΤΕ και ΕΤΒΑ, κατά την περίοδο 1990-1993 χορήγησαν στην εταιρεία SEA NOMAD MARITIME (του ομίλου Λελάκη) κοινοπρακτικό δάνειο ποσού $ ΗΠΑ 110 εκατ. με σκοπό την αποπεράτωση των εργασιών μετασκευής σε Κ\Ζ του πλοίου REGENT SKY το οποίο μέχρι σήμερα δεν έχει αποπερατωθεί.

Επειδή η εταιρεία δεν ήταν συνεπής στις υποχρεώσεις της κηρύχθηκε το δάνειο ληξιπρόθεσμο και απαιτητικό, κινήθηκε η αστική διαδικασία για την είσπραξη των απαιτήσεων των δύο Τραπεζών, παράλληλα δε με μηνυτήρια αναφορά ζητήθηκε από την Εισαγγελική αρχή η ποινική διερεύνηση του θέματος.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

11. Στην με αριθμό 204/23-10-96 ερώτηση δόθηκε με το υπ' αριθμ. 1106/14-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση αριθ. 204/23-10-96 που κατέθεσαν οι βουλευτές κ.κ. Ορ. Κολοζώφ και Μητσ. Κωστόπουλος, σας γνωρίζουμε τα ακόλουθα:

"Οπως μας πληροφόρησε ο Οργανισμός Σχολικών Κτιρίων (Ο.Σ.Κ.) με σχστικό έγγραφό του, η ανέγερση του 7ου Δημοτικού Σχολ. Αγ. Παρασκευής έγινε με το σύστημα δημοπράτησης "Μελέτη - Κατασκευή", η δε δημοπρασία είχε διεξαχθεί στις 29-7-93.

Θεωρούμε αναγκαίο στο σημείο αυτό να επισημάνουμε ότι η δημοπράτηση διδακτηρίων με το σύστημα "Μελέτη - ΚΑτασκευή" που άρχισε εφαρμοζόμενο από το 1990 (σχετική νομοθ. ρύθμιση ΦΕΚ 101/31-7-1990) είχε ως φυσικό επακόλυθο:

α) Ο ΟΣΚ να αναλαμβάνει μόνο τη χρηματοδότηση.

β) Η μελέτη να εκπονείται από μελετητές εκτός ΟΣΚ

γ) Η επίβλεψη ανέγερσης να είναι ευθύνη των τεχνικών υπηρεσιών τοπικής αυτοδιοίκησης (που είναι και οι διευθύνουσες αρχς του έργου).

Για το συγκεκριμένο διδακτήριο την ευθύνη της επίβλεψης είχε η τεχνική υπηρεσία του Δήμου Αγίας Παρσκευής, ο δε ΟΣΚ χρηματοδότησε το έργο με το ποσο των 426.000.000 δρχ. μέσω προγραμματικής σύμβασης που είχε συναφθεί στις 28-6-93.

Η αρμοδιότητα θεμάτων που αφορούν εργασίες επισκευών και συντηρήσεων στα σχολεία είχε εκχωρηθεί στην Τοπική Αυτοδιοίκηση.

Αναφορικά με τα θέματα προδιαγραφών ο ΟΣΚ ακολουθεί κατά την ακπόνηση των μελετών του προδιαγραφές που έχει συντάξει ειδική ομάδα εργασίας υπαλλήλων του.

Ειδικώτερα έχουν συνταχθεί οι ακόλουθοι τόμοι (που φυσικά έχουν λάβει υπ' όψη τους τη διεθνή εμπειρία):

α) κτιριολογικά Προγράμματα γενικής Εκπαίδευσης

(Συντάχθηκε και εκδόθηκε κατά το 1982).

β) Τυποποιημένες Οικοδομικές Λεπτομέρειες

(Συντάχθηκαν κατά την περίοδο 1984-1987. Σχετικές αποφάσεις του Δ.Σ. του Ο.Σ.Κ. 668/15652/18.784, 12044/5-6-86, 29011/10-12-85, 12965/29-6-87).

Επιπροσθέτως κάθε μελέτη που εκπονείται από τον ΟΣκ, με την ολοκλήρωση της υποβάλλεται προς γνωμοδότηση στο τεχνικό Συμβούλιο (του ΟΣΚ) όπου ενδέχεται να διατυπώνονται παρατηρήσεις και προτάσεις προς περαιτέρω βελτίωση.

Εκτιμάται πως η σύνθεση του Τεχνικού Συμβουλίου (Π.Δ. 437/89, ΦΕΚ 190Α: εκπρόσωπος ΥΠΕΧΩΔΕ, εκπρόσωπος ΤΕΕ, 2 Υπαλ. ΟΣΚ, Α' βαθμίδας, ειδικοί σύμβουλοι, κ.λπ.) διασφαλίζει την αρτιότητα των μελετών του ΟΣΚ.

Τέλος κατά τις δημοπρατήσεις των διδακτηρίων εκ μέρους του ΟΣΚ, προβλέπεται χρόνος περάτωσης ο οποίος και τηρείται.

Ο Υφυπουργός

ΙΩΑΝ. ΑΝΘΟΠΟΥΛΟΣ"

12. Στην με αριθμό 211/24-10-96 ερώτηση δόθηκε με το υπ' αριθμ. 1109/14-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 211/24.10.96 του Βουλευτού κ. θεοφ. Δημοσχάκη σχετικά με τον εργαστηριακό εξοπλισμό του εργαστηρίου ηλεκτρικών μηχανών της Μέσης Δημόσιας Τεχνικής Επαγγελματικής Σχολής Αλεξανδρούπολης, σας γνωρίζουμε τα ακόλουθα:

Στο πλαίσιο της συμπλήρωσης και της ανανέωσης του εξοπλισμού των Σχολικών Εργαστηριακών Κέντρων (Σ.Ε.Κ.), των Τεχνικών Επαγγελματικών Λυκείων (Τ.Ε.Λ.) και των τεχνικών Επαγγελματικών Σχολών (Τ.Ε.Σ.) η Δ/νση Σπουδών Δ/θμιας Εκπ/σης του ΥΠΕΠΘ σε συνεργασία με τον Οργανισμό Σχολικών Κτιρίων (Ο.Σ.Κ.) ολοκληρώνει τη σύνταξη των τεχνικών προδιαγραφών για τα είδη εξοπλισμού των εργαστηρίων που θα αντικαταστήσουν τα εργαστήρια παλαιού εξοπλισμού των σχολείων. 'Ηδη ο ΟΣΚ έχει αποστείλει τους πίνακες των προδιαγραφών για εννέα (9) εργαστήρια του Μηχανολογικού, Ηλεκτρονικού και ηλεκτρολογικού τομέα, στο υπουργείο Ανάπτυξης που διενεργεί διαγωνισμό για την προμήθεια των ειδών εξοπλισμού. Στο πρόγραμμα αυτό συμπεριλαμβάνεται ο διαγωνισμός για τον εξοπλισμό του εργαστηρίου ηλεκτρικών μηχανών που αναμένονται να ολοκληρωθούν μέχρι το τέλος του έτους.

Επίσης τα αιτήματα της Τ.Ε.Σ. Αλεξανδρούπολης για εξοπλισμό εξετάζονται και στο πλαίσιο της χρηματοδότησης για επείγουσες εξοπλιστικές ανάγκες των Σ.Ε.Κ. - Τ.Ε.Λ.- Τ.Ε.Σ. της χώρας για το 1996.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

13. Στην με αριθμό 213/24-10-96 ερώτηση δόθηκε με το υπ' αριθμ. 1111/14-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 213/24.10.96 του Βουλευτού κ. θεοφ. Δημοσχάκη σχετικά με τον εργαστηριακό εξοπλισμό του τμήματος ψυκτικών εγκαταστέσεων της Τεχνικής Επαγγελματικής Σχολής Αλεξανδρούπολης, σας γνωρίζουμε τα ακόλουθα:

Στο πλαίσιο της συμπλήρωσης και της ανανέωσης του εξοπλισμού των Σχολικών Εργαστηριακών Κέντρων (Σ.Ε.Κ.), των Τεχνικών Επαγγελματικών Λυκείων (Τ.Ε.Λ.) και των τεχνικών Επαγγελματικών Σχολών (Τ.Ε.Σ.) η Δ/νση Σπουδών Δ/θμιας Εκπ/σης του ΥΠΕΠΘ σε συνεργασία με τον Οργανισμό Σχολικών Κτιρίων (Ο.Σ.Κ.) ολοκληρώνει τη σύνταξη των τεχνικών προδιαγραφών για τα είδη εξοπλισμού των εργαστηρίων που θα αντικαταστήσουν τα εργαστήρια παλαιού εξοπλισμού των σχολείων. 'Ηδη ο ΟΣΚ έχει αποστείλει τους πίνακες των προδιαγραφών για εννέα (9) εργαστήρια του Μηχανολογικού, Ηλεκτρονικού και ηλεκτρολογικού τομέα, στο υπουργείο Ανάπτυξης που διενεργεί διαγωνισμό για την προμήθεια των ειδών εξοπλισμού. Στο πρόγραμμα αυτό συμπεριλαμβάνεται ο διαγωνισμός για τον εξοπλισμό του εργαστηρίου ηλεκτρικών μηχανών που αναμένονται να ολοκληρωθούν μέχρι το τέλος του έτους.

Επίσης τα αιτήματα της Τ.Ε.Σ. Αλεξανδρούπολης για εξοπλισμό εξετάζονται και στο πλαίσιο της χρηματοδότησης για επείγουσες εξοπλιστικές ανάγκες των Σ.Ε.Κ. - Τ.Ε.Λ.- Τ.Ε.Σ. της χώρας για το 1996.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

14. Στην με αριθμό 214/24-10-96 ερώτηση ΑΚΕ 21 δόθηκε με το υπ' αριθμ. 4/14-11-96 έγγραφο από τον Υπυοργό Δημ. Τάξης η ακόλουθη απάντηση:

"Σε απάντηση της ερώτησης και αίτησης κατάθεσης εγγράφων, που κατέθεσαν οι Βουλευτές κ.κ. Ν. ΚΑΚΚΑΛΟΣ και Θ. ΔΗΜΟΣΧΑΚΗΣ σας γνωρίζουμε τα εξής:

Η προστασία προσώπων και πραγμάτων από έκνομες ενέργειες αποτελεί υποχρέωση της αστυνομίας που απορρέει από την αποστολή της.

Ο προσδιορισμός στόχων που χρήζουν ιδιαίτερης προστασίας και η διάθεση του αναγκαίου αριθμού αστυνομικών και μέσων για τη φρούρηση τους, γίνεται από τις αρμόδιες Υπηρεσίες και ειδική επιτροπή, μετά από συνεκτίμηση όλων των σχετικών παραμέτρων.

Από το Υπουργείο μας συνεχώς γίνεται η επανεξέταση των περιπτώσεων αυτών με αυστηρότερα κριτήρια για τον περιορισμό τους, τον τρόπο και τα μέσα.

Σε ό,τι αφορά τα ζητούμενα στοιχεία, παρακαλούμε τους ερωτώντες κ.κ. Βουλευτές, λόγω της απόρρητης φύσης που παρουσιάζουν τα στοιχεία αυτά, όπως προσέλθουν, εφόσον απιθυμούν, στο Υπουργείο μας και λάβουν γνώση.

Ο Υπουργός

ΓΕΩΡΓΙΟΣ ΡΩΜΑΙΟΣ"

15. Στην με αριθμό 215/24-10-96 ερώτηση δόθηκε με το υπ' αριθμ. 68866/11-11-96 έγγραφο από τον Υπουργό Υγείας η ακόλουθη απάντηση:

"Απαντώντας στην αρ. πρωτ. 215/24-10-96 ερώτηση που κατατέθηκε στη Βουλή από τον Βουλευτή κ. Αν. Καραμάριο η οποία αφορά την στελέχωση του Κέντρου Υγείας Πάτμου, σας γνωρίζουμε τα εξής:

1. Από το Υπουργικό Συμβούλιο έχει εγκριθεί η κάλυψη ικανού αριθμού κενών θέσεων προσωπικού, η διαδικασία δε πλήρωσης τους ξεκινάει άμεσα. πρόθεση μας είναι από την κατανομή των θέσεων να καλυφθούν οι υπηρεσιακές ανάγκες κατά προτεραιότητα στα Κέντρα Υγείας και όσον αφορά το Κέντρο Υγείας Πάτμου έχει συμπεριληφθεί στον Προγραμματισμό για την στελέχωσή του.

2. Σύμφωνα με την ΔΥ13α/οικ. 14355/6-7-94 εγκύκλιό μας προς όλα τα νοσοκομεία, όλοι οι εξιδικευμένοι γιατροί συμμετέχουν σε πρόγραμμα επισκέψεων στα Κέντρα Υγείας που ανήκουν στην αρμοδιότητά τους, το οποίο τηρείται με ευθύνη του Δ.Σ. του νοσοκομείου έχοντας ως στόχο την πληρέστερη παροχή υπηρεσιών υγείας στον πληθυσμό της περιοχής που ανήκει το Κ.Υ.

Ο Υπουργός

ΚΩΝ/ΝΟΣ ΓΕΙΤΟΝΑΣ"

16. Στην με αριθμό 219/25-10-1996 ερώτηση δόθηκε με το υπ'αριθμ. 12/14-11-1996 έγγραφο από τον Υπουργό Δικαιοσύνης η ακόλουθη σπάντηση:

"Απαντώντας στην ερώτηση με αρ. 219/25-10-1996, που κατατέθηκε στη Βουλή των Ελλήνων από τον βουλευτή κ. Αναστάσιο Καραμάριο σχετικά με τη στελέχωση του Ειρηνοδικείου Σύμης, σας γνωρίζουμε τα εξής:

Α. Με τους τελευταίους διορισμούς Ειρηνοδικών που έγιναν τον Σεπτέμβριο του 1994 διορίστηκε στο Ειρηνοδικείο Σύμης η Ειρηνοδίκης Χρύσω Αθανασοπούλου, και έτσι τέθηκε σε λειτουργία το Ειρηνοδικείο με το υπ'αρ. 380/1-9-1995 Προεδρικό Διάταγμα (ΦΕΚ 193/1995).

Με απόφαση όμως του Ανωτάτου Δικαστικού Συμβουλίου, λόγω εξαιρετικών υπηρεσιακών αναγκών του Ειρηνοδικείου Κω, αποσπάσθηκε η άνω Ειρηνοδίκης Σύμης, στο Ειρηνοδικείο Κω για έξι (6) μήνες. Η απόσπαση αυτή λήγει στι 24/1/1997 και η ανωτέρω Ειρηνοδίκης θα επιστρέψει αμέσως στην οργανικής της θέση (Σύμη).

Παράλληλα, επειδή υπάρχουν αρκετές κενές θέσεις Ειρηνοδικών, το Υπουργείο Δικαιοσύνης φροντίζει για την εξασφάλιση σχετικής πίστωσης, προκειμένου να πληρωθούν όλες οι κενς θέσεις Ειρηνοδικών (εκκρεμεί στο Υπουργείο Οικονομικών έγγραφό μας, για έγκριση των σχετικών πιστώσεων).

Β. 'Οσον αφορά τον γραμματέα - υπάλλληλο του Ειρηνοδικείου Σύμης, σας πληροφορούμε ότι με την υπ'αρ. 146934/ 14.12.1995 (ΦΕΚ 273/1995) Υπουργική απόφαση έχει διορισθεί και υπηρετεί ως γραμματέας ο Τηλέμαχος Χατζηϊωαννίδης.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

17. Στην με αριθμό 222/25-10-1996 ερώτηση δόθηκε με το υπ'αριθμ. 1113/14-11-1996 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 222/25-10-1996, σχετικά με τη λειτουργία των σχολικών κυλικείων που κατέθεσε ο Βουλευτής κ. Ευγ. Χαϊτίδης, και στα θέματα της αρμοδιότητάς μας, σας γνωρίζουμε τα ακόλουθα:

Η λειτουργία των κυλικείων στα σχολεία Π/θμιας και Δ/θμιας Εκπαίδευσης διέπεται από την αριθμ. Δ4/355/2-6-1994 (ΦΕΚ 506/τεύχ. β'./30-6-1994) κοινή απόφαση των Υπουργών Εσωτερικών και Εθνικής Παιδείας και Θρησκευμάτων.

Την ευθύνη λειτουργίας των κυλικείων έχει η Σχολική Επιτροπή που είναι αυτοτελές Δημοτικό ή Κοινοτικό Νομικό Πρόσωπο και στην οποία συμμετέχουν υποχρεωτικά από το σχολείο ο Διευθυντής, ένας εκπρόσωπος του συλλόγου γονέων και κηδεμόνων και ένας εκπρόσωπος των μαθητών (για σχολεία Δ/θμιας Εκπαίδευσης).

Τα είδη που πληρούν τους κανόνες υγιεινής και επιτρέπεται για λόγους προστασίας της υγείας των μαθητών να διατίθενται από τα σχολικα κυλικεία, ορίζονται στην Α2/8/014/2087/9-5-1989 (ΦΕΚ 362/Τ.Β'/16-5-1989) κοινή απόφαση των Υπουργών Υγείας, Πρόνοιας και Κοινωνικών ασφαλίσεων και Εθνικής Παιδείας και Θρησκευμάτων όπως αυτή έχει τροποποιηθεί με την αριθμ, Υ38/7810/18-3-1994 ΦΕΚ 216/Τ.β'./1-4-1994), όμοια απόφαση.

Η διάθεση άλλων προϊόντων μή προβλεπομένων από την προαναφερθείσα απόφαση απαγορεύεται αυστηρά.

Η Σχολική επιτροπή για κάθε κυλικείο συγκροτεί επιτροπή λετιορυγίας του κυλικείου έργο της οποίας είναι ο έλεγχος τη ομαλής λειτουργίας του κυλικείου και διάθεση από αυτό των προβλεπομένων ειδών που ορίζονται στην προαναφερόμενη κοινή υπουργική απόφαση (παρ.22 της αριθ. Δ4/355/2-6-1994 ΚΥΑ).

Σημειώνουμε ότι το Υουργείο Παιδείας με εγκυκλίους του προς τις Διευθύνσεις και τα Γραφείας Π/θμιας και Δ/θμιας Εκπαίδευσης της Χώρας υπενθυμίζει την υποχρέωσή τους για την εφαρμογή των ανωτέρω ρυθμίσεων για τα σχολικά κυλικεία, που στοχεύουν στην προστασία της υγείας των μαθητών.

Τέλος σας γνωρίζουμε ότι, κατά το τρέχον σχολικό έτος (1996-1997) το ΥΠΕΠΘ έθεσε σε εφαρμογή το εκπαιδευτικό πιλοτικό πρόγραμμα "Αγωγή του Καταναλωτή " σε 130 Δημοτικά Σχολεία και Γυμνάσια της Χώρας.

Το παραπάνω πρόγραμμα έχει τους ακόλουθους στόχους:

α) Να ευαισθητοποιήσει τους μαθητές σε ζητήματα κατανάλωσης (ατομικές, κοινωνικές, περιβαλλοντικές, οικονομικές επιπτώσεις).

β) Να τους ενθαρρύνει και να του διευκολύνει στην απόκτηση των απαραιτήτων γνώσεων και πληροφοιριών, ώστε να αναπτύξουν κριτική και υπεύθυνση στάση απέναντι στα καθιερωμένα και επιβαλλόμενα καταναλωτικά πρότυπα.

γ) Να τους βοηθήσει όχι μόνο στη συνειδητοποίηση αλλά και στην άσκηση των δικαιωμάτων τους ως καταναλωτών.

Η λειτουργία των κυλικείων στα Ανώτατα Εκπαιδευτικά Ιδρύματα, λόγω της αυτοτέλειας τους, αρμόδια και υπεύθυνα είναι τα ίδια τα Α.Ε.Ι. και Τ.Ε.Ι., στα οποία ορίζεται επιτροπή από τον Πρύτανη ή τον Πρόεδρο αντίστοιχα και ελέγχει την καταλληλότητα τόσο των σκευασμάτων που πωλούνται στα κυλικεία, όσο και την κατάσταση υγεία και το ποινικό μητρώοτων ατόμων που μισθώνουν τα κυλικεία.

Τέλος όσον αφορά το διορισμό φυλάκων στα σχολεια, σας πληροφορούμε ότι:

Σύμφωνα με τις διατάξεις του άρθρου 39 παρ. 2 του ν. 2218/1990 όπως τροποποιήθηκε με το άρθρο 6 παρ. 7 του ν. 2240/1994, οι Περιφερειακές Υπηρεσίες Πρωτοβάθμιας και Δευτεροβάθμαις Εκπ/σης του Υπουργείου μας έχουν καταργηθεί και οι αρμοδιότητες που ασκούσαν περιήλθαν στις Νομαρχιακές Αυτοδιοικήσεις.

Κατά συνέπεια οι διορισμοί φυλάκων-νυκτοφυλάκων, επιστατών και η τοποθέτησή τους σε συγκεκριμένο σχολείο ανήκει στην αποκλειστική αρμοδιότητα της Νομαρχιακής Αυτοδιοίκησης. 

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

18. Στην με αριθμό 225/25-10-1996 ερώτηση δόθηκε με το υπ'αριθμ. 1114/14-11-1996 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 225/25-10-96 σχετικά με το στεγαστικό πρόβλημα που αντιμετωπίζει το 1ο TEΛ Σταυρούπολης που κατέθεσαν οι Βουλευτές κ.κ. Στ.Παναγιώτου και Αχιλ. Κανταρτζής, σας γνωρίζουμε τα ακόλουθα:

1. Η Νομαρχική Αυτοδιοίκηση Θεσσαλονίκης καταβάλλει προσπάθειες βελτίωσης των συνθηκών λειτουργίας των ΤΕΛ-ΤΕΣ Σταυρούπολης.

Η μελέτη του έργου βρίσκεται στο στάδιο ανάθεσης από την Δ.Τ.Υ. Νομαρχιακή Αυτοδιοίκηση Θεσσαλονίκης. Συμβατικός χρόνος παράδοσης της μελέτης ορίζεται το τέλος του 1996. Το έργο πρόκειται να ανεγερθεί στην περιοχή της Ι.Μ.Λαζαριδών. Ο οικοπεδικός χώρος απαλλοτριώθηκε και χαρακτηρίστηκε κατάλληλος για ανέγερση σχολείου Δευτεροβάθμιας Εκπαίδευσης. Το ύψος του προϋπολογισμού της μελέτης φθάνει τα 115.000.000 δρχ.

Η Νομαρχιακή Αυτοδιοίκηση Θεσσαλονίκης έχει επιχορηγηθεί το τρέχον έτος από το Π.Δ.Ε. για κατασκευές σχολ. κτιρίων με το ποσό των 2.000.000.000 δρχ. και για επισκευές με το ποσό των 660.000.000 δρχ.

Επίσης η Νομαρχιακή Αυτοδιοίκηση Θεσσαλονίκης θα επιχορηγηθεί από την 4η δόση του Δανείου ΤΑΣΕ με το ποσό του 1.760.000 δρχ. για κατασκευές και επισκευές Σχολικών κτιρίων.

Ο Υφυπουργός

ΙΩΑΝ. ΑΝΘΟΠΟΥΛΟΣ"

19. Στην με αριθμό 267/30-10-1996 ερώτηση δόθηκε με το υπ'αριθμ. 12000/14-11-1996 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 267/30-10-1996 που κατέθεσε στη Βουλή ο Βουλευτής κ. Ι.Λαμπρόπουλος αναφορικά με την λειτουργία των Περιφερειακών Ιατρείων κατά τα Σαββατοκύριακα και τις αρχές στην περιοχή της Μάνης νομού Μεσσηνίας σας γνωρίζουμε τα εξής:

1. Σύμφωνα με την ισχύουσα νομοθεσία και τις σχετικές εγκυκλίους του Υπουργείου μας, οι αγροτικοί γιατροί που υπηρετούν στα Περιφερειακά Ιατρεία, παρέχουν τις υπηρεσίες τους κατά τις εργάσιμες ημέρες και ώρες, στην κοινότητα ή στον δήμο που είναι η έδρα του Περιφερειακού Ιατρείου όπως και στην περιοχή ευθύνης τους σε τακτές και ισότιμα κατανεμημένες επισκέψεις που καθορίζονται από το Δ.Σ. τυ εποπτεύοντος Νοσοκομείου.

2. Κατά τα Σαββατοκύριακα και τις αργίες ιατροφαρμακευτική περίθαλψη παρέχεται στους κατοίκους της έδρας και της περιοχής ευθύνης των Περιφερειακών Ιατρείων από το Κέντρο Υγείας και το Νοσοκομείο της περιοχής.

Ο Υφυπουργός

Μ. ΣΚΟΥΛΑΚΗΣ"

20. Στην με αριθμό 289/30-10-96 ερώτηση δόθηκε με το υπ' αριθμ. 10/14-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 289/30-10-96, που κατέθεσε ο Βουλευτής κ. Θ. Δημοσχάκης, σας γνωρίζουμε τα εξής:

Από την ισχύουσα νομοθεσία μόνο για τη Σχολή Αξιωματικών της Ελληνικής Αστυνομίας αναγνωρίζεται ότι είναι ισότιμη με τις Σχολές των Ανωτάτων Εκπαιδευτικών Ιδρυμάτων της Χώρας.

Θέμα ένταξης της Σχολής Αστυφυλάκων, η οποία διέπεται από νομικό καθεστώς διαφορετικό εκείνου των Τ.Ε.Ι., σε εκπαιδευτική βαθμίδα του Υπουργείου Παιδείας και Θρησκευμάτων δεν υφίσταται, γιατί είναι διαφορετική αποστολή και η παρεχόμενη σε αυτή εκπαίδευση είναι καθαρά επαγγελματική.

Ο Υπουργός

ΓΕΩΡΓΙΟΣ ΡΩΜΑΙΟΣ"

21. Στην με αριθμό 313/31-10-96 ερώτηση δόθηκε με το υπ' αριθμ. 72/14-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 313/31-10-96, που κατέθεσαν οι Βουλευτές κ.κ. Σ. Κόρακας και Α. Κανταρτζής, σας γνωρίζουμε τα εξής:

Το Αρχηγείο Πυροσβεστικού Σώματος, στα πλαίσια της αποστολής του για την πυροπροστασία των αστικών περιοχών της Χώρας, έχει καταρτίσει σχετικό πρόγραμμα το οποίο υλοποιείται σταδιακά.

Ο σχεδιασμός ίδρυσης και λειτουργίας Πυροσβεστικών Υπηρεσιών, για το σκοπό αυτό, γίνεται από μελέτη και κατά σειρά προτεραιότητας, που υπαγορεύει η ουσιαστική αξιολόγηση του μεγέθους της συχνότητας και της έντασης των προβλημάτων κάθε περιοχής και προωθείται μέσα από τις δημοσιονομικές δυνατότητες.

Το Πυροσβεστικό Σώμα έχει αναγνωρίσει την αναγκαιότητα ίδρυσης εθελοντικών Πυροσβεστικών Σταθμών και Κλιμακίων στους Δήμους Καλλονής, Πλωμαρίου και Ερεσσού και έχει αξιολογήσει τη σκοπιμότητα προαγωγής της Πυροσβεστικής Υπηρεσίας Μυτιλήνης από Γ' και Β' τάξης, με ταυτόχρονη αύξηση της δύναμης σε προσωπικό και μηχανολογικό εξοπλισμό. Για την προαγωγή της προωθείται σχετικό προεδρικό διάταγμα.

Η υλοποίηση του προγράμματος αυτού, κινείται κατ' ανάγκη στα πλαίσια των δυνατοτήτων που παρέχουν κάθε χρόνο οι διατιθέμενες πιστώσεις του κρατικού προϋπολογισμού, για την εξασφάλιση των οποίων καταβάλλονται συνεχείς προσπάθειες.

Σε ό,τι αφορά τις μεταθέσεις, αυτές έγιναν κατ' εφαρμογή του νέου κανονισμού μεταθέσεων (Π.Δ. 5/1995) και συγκεκριμένα του άρθρου 10, σύμφωνα με το οποίο έγινε η ορθολογική ανακατανομή της υπάρχουσας δύναμης στις Υπηρεσίες του Σώματος, λόγω του μεγάλου αριθμού κενών θέσεων που υφίστανται. Βάσει της κατανομής αυτής για την Πυροσβεστική Υπηρεσία Μυτιλήνης ορίσθηκε ότι πρέπει να υπηρετούν 32 άτομα και σήμερα υπηρετούν 34.

Τέλος, για την ανέγερση κτιρίου που θα στεγάσει την αναφερόμενη Πυροσβεστική Υπηρεσία, σας πληροφορούμε ότι βρίσκεται σε εξέλιξη επαφή των αρμοδίων Υπηρεσιών του Πυροσβεστικού Σώματος με τη Γενική Γραμματεία της Επιτροπής Παρακολούθησης του Περιφερειακού Επιχειρησιακού Προγράμματος Βορείου Αιγαίου, για τη διευθέτηση τελικών ρυθμίσεων και δρομολόγηση της διαδικασίας χρηματοδότησης και έναρξης του έργου.

Ο Υπουργός

ΓΕΩΡΓΙΟΣ ΡΩΜΑΙΟΣ"

22. Στην με αριθμό 335/1-11-96 ερώτηση δόθηκε με το υπ' αριθμ. 1152/14-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση υπ' αριθμ. 335/1-11-96 των Βουλευτών κ.κ. Στρ. Κόρακα και Αχ. Κανταρτζή, σας πληροφορούμε τα ακόλουθα:

Είναι γεγονός ότι η κακοδιαχείριση του έργου κατασκευής του ΤΕΛ Μυτιλήνης ζημίωσε το Δημόσιο πολλαπλά. Το κόστος του έργου ξεπέρασε τα συνήθη και αποτέλεσε το κύριο λόγο ελέγχου του έργου.

Από τον έλεγχο που διενήργησε η τριμελής επιτροπή ελέγχου που ορίσθηκε με απόφαση του Υπουργού Παιδείας στις 17-11-94 διαπιστώθηκε σειρά παραβάσεων που επιβεβαιώνουν α) την παράνομη καταβολή στον ανάδοχη ποσών που ξεπερνούν το 1,2 δις, β) κατασκευή κτιρίου που σε ορισμένους χώρους δεν πληροί τις προδιαγραφές εκπαιδευτικών χώρων, γ) έχει γίνει συστηματική μείωση του προβλεπόμενου οπλισμού σε σημείο που επέβαλε την εκκένωση του κτιρίου πριν από την επέμβαση για ενίσχυσή του, χωρίς όμως να θεωρηθεί ότι το κτίριο είναι υπό κατάρρευση.

Επί των επιμέρους ερωτημάτων σας γνωρίζουμε τα εξής:

1) Είναι ανακριβές ότι το Υπουργείο δεν πήρε τα επιβαλλόμενα μέτρα για την διαλεύκανση του θέματος.

α) Με απόφαση του τότε Υπουργού Παιδείας από 17-11-94 συστήνεται επιτροπή ελέγχου του έργου.

β) Στις 11-4-95 το πόρισμα που παρεδόθη στις 30-3-95, διαβιβάζεται στο Νομικό Σύμβουλο και στις 25-4-95, ο Γενικός Γραμματέας δίνει εντολές προς την Υπηρεσία που διαχειρίζεται το έργο, για την εφαρμογή προτάσεων του πορίσματος.

γ) Στις 20-7-95 ζητείται επίσης από το Γενικό Γραμματέα η εφαρμογή των προτάσεων του Νομικού Συμβούλου.

δ) Στις 14-12-95 ζητείται από το Σώμα Ελεγκτών Δημόσιας Διοίκησης (ΣΕΛΔΔ) η διεξαγωγή έρευνας για το έργο.

ε) Εν τω μεταξύ με παρέμβαση του Γενικού Γραμματέα ακυρώνεται η διαδικασία παραλαβής του έργου και στις 24-5-96 ορίζεται νέα επιτροπή. Η νέα επιτροπή παραλαβής σύντομα θα παραδώσει το τελικό πόρισμα για τις πράγματι εκτελεσθείσες εργασίες.

στ) Παράλληλα στις 9-8-96 ζητείται από το ΥΠΕΧΩΔΕ διενέργεια Ε.Δ.Ε. για τον εντοπισμό των ενόχων.

2) Ως προς την επικινδυνότητα των κτιρίων σας γνωρίζουμε ότι στο πόρισμά της η επιτροπή που ήλεγξε τις ποσότητες των εργασιών που πράγματι εξετελέσθησαν από τον ανάδοχο, διαπιστώνει την κλοπή οπλισμού από τα φέροντα στοιχεία των κτιρίων, χωρίς ασφαλώς να μπορεί να διαπιστώσει τόσο εύκολα την επικινδυνότητα του κτιρίου.

Η διαπίστωση της επικινδυνότητα, ορισμένων κτιρίων, έχει γίνει από τον Τεχνικό Σύμβουλο που προσέλαβε το ΥΠΕΠΘ για τον επιστημονικό έλεγχο - εργασία πολύπλοκη- και την έκφραση γνώμης για την επικινδυνότητα ή σωστότερα για την κρίση ως κατάλληλου για χρήση του εκπαιδευτικού συγκροτήματος, πριν από οποιαδήποτε ενίσχυση του σκελετού, ώστε να επανέλθει η αντοχή του όπως την προέβλεπε η μελέτη.

Τα πρώτα συμπεράσματα δόθηκαν από το Σύμβουλο τέλος Αυγούστου και κατόπιν τούτου αποφασίσθηκε σε συνεργασία με τις τοπικές αρχές, η μη χρήση του κτιρίου μέχρι την επισκευή του, πράγμα το οποίο άρχισε αμέσως. 'Ηδη σήμερα γίνονται επεμβάσεις στον σκελετό του κτιρίου και σύντομα θα παραδοθεί το πρώτο μέρος.

3) 'Οπως αναφέρθηκε ανωτέρω οι έρευνες ελέγχου πολύπλοκες επιστημονικά δεν μπορούσαν να δώσουν έγκαιρα αποτελέσματα για τη λήψη μέτρων. Εξάλλου η εξασφάλιση αιθουσών για πρωϊνό ωράριο ήταν αδύνατη αφού όπως αναφέραμε ήδη οι εργασίες επισκευών θα παραδώσουν σύντομα επισκευασμένες και ασφαλείς τις αίθουσες.

4) Το Υπουργείο σε συνεργασία με τη Νομαρχία και το Δήμο έχει ξεκινήσει την επισκευή και ένα μεγάλο μέρος του κτιριακού συγκροτήματος (κτίριο 5) θα παραδοθεί τέλος του έτους.

Παράλληλα θα παραδοθούν και 4-6 προκατασκευασμένες αίθουσες για την πλήρη στέγαση και των 2 ΤΕΛ της πόλης σε εναλλακτική πρωϊνή - απογευματική βάρδια.

Παράλληλα προωθείται και η μελέτη και επισκευή με ταχύτατες διαδικασίες και των υπολοίμων κτιρίων που θα παραδοθούν σταδιακά πριν από τη νέα σχολική περίοδο.

Με απόφαση του Υπουργού, η επαρχία Μυτιλήνης εντάχθηκε στο ειδικό καθεστώς που επιτρέπει ο νόμος για την αντιμετώπιση εκτάκτων αναγκών και τη λήψη ταχύτατων αποφάσεων, ώστε να επιταχυνθούν οι διαδικασίες στην εκτέλεση των απαραίτητων εργασιών.

Εκτός του φέροντος σκελετού που επισκευάζεται, εκτελούνται και προγραμματίζονται άλλα έργα συμπληρωματικά, που έχουν σχέση με τους δρόμους, τις εισόδους, την πυροπροστασία, ακόμα και τη διαμόρφωση και καλλωπισμό του περιβάλλοντος χώρου.

5) 'Οσον αφορά την επιστροφή των "κλαπέντων" ήδη οι υπηρεσίες του Υπουργείου Παιδείας μελετούν τις διαδικασίες που ο νόμος επιτρέπει, για τη διεκδίκηση και επιστροφή ως αχρεωστήτως καταβληθέντα των ποσών που παράνομα καταβλήθηκαν στον εργολάβο, αμέσως μετά την κατάθεση του νέου πρωτοκόλλου παραλαβής.

6) Παράλληλα με τη δικαστική έρευνα που έχει διαταχθεί από τον Εισαγγελέα Μυτιλήνης, για πλήθος παραβάσεων, το Υπουργείο θα προβεί σε όλες τις διοικητικές ενέργειες για την επιβολή πειθαρχικών κυρώσεων στους υπεύθυνους του Υπουργείου και των περιφερειακών υπηρεσιών.

Ο Υφυπουργός

ΙΩΑΝ. ΑΝΘΟΠΟΥΛΟΣ"

ΠΡΟΕΔΡΕΥΩΝ (Παναγιώτης Ν. Κρητικός):Κύριοι συνάδελφοι, θα αναγνωσθεί το Δελτίο Επικαίρων Ερωτήσεων της Πέμπτης, 21ης Νοεμβρίου 1996

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 καν. Βουλής.)

1.Η με αριθμό 227/15.11.96 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ.Στυλιανού Παπαθεμελή προς τον Υπουργό Εξωτερικών, σχετικά με τα δημοσιεύματα του Τύπου αναφερόμενα στις προθέσεις της Κυβέρνησης να επιτρέψει την εγκατάσταση στην Ελλάδα υπηκόων των Σκοπίων.

2.Η με αριθμό 212/13.11.96 Επίκαιρη Ερώτηση του Βουλευτή της Νέας Δημοκρατίας κ.Βασιλείου Βύζα προς την Υπουργό Ανάπτυξης, σχετικά με τις προθέσεις της Κυβερνήσης να διατηρήσει και εκσυγχρονίσει τη Βιομηχανία Αζωτούχων Λιπασμάτων Πτολεμαϊδας, την προστασία των ελληνικών λιπασμάτων κ.λπ.

3.Η με αριθμό 242/18.11.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ.Αχιλλέα Κανταρτζή προς τους Υπουργούς Υγείας-Πρόνοιας, Οικονομικών, σχετικά με τη λήψη των αναγκαίων μέτρων για την προκήρυξη των θέσεων στελέχωσης του Πανεπιστημιακού Νοσοκομείου Θεσσαλίας.

4.Η με αριθμό 232/15.11.96 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς την Υπουργό Ανάπτυξης σχετικά με την καθυστέρηση της διαδικασίας ανακοστολόγησης των φαρμάκων και τα μέτρα στήριξης της εγχώριας παραγωγής φαρμάκων.

5.Η με αριθμό 223/15.11.96 Επίκαιρη Ερώτηση της Βουλευτού του Δημοκρατικού Κοινωνικού Κινήματος κας Βασιλικής Αράπη-Καραγιάννη προς τον Υπουργό Πολιτισμού, σχετικά με δημοσιεύματα του Τύπου αναφερόμενα στις προθέσεις της Κυβέρνησης να προχωρήσει στην αλλαγή του νομικού καθεστώτος του Φεστιβάλ Αθηνών και τη μετατροπή του σε ανώνυμη εταιρεία.

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. Βουλής) 1.Η με αριθμό 238/18.11.96 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ.Δημητρίου Πιπεργιά προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων εξυγίανσης των Ναυπηγείων Αυλίδας και την εξασφάλιση των θέσεων εργασίας.

2.Η με αριθμό 224/15.11.96 Επίκαιρη Ερώτηση του Βουλευτή της Νέας Δημοκρατίας κ.Αθανασίου Δαβάκη προς τον Υπουργό Γεωργίας, σχετικά με τις προθέσεις της Ευρωπαϊκής 'Ενωσης για αλλαγή του τρόπου ενίσχυσης του ελαιολάδου και τα μέτρα που πρόκειται να ληφθούν για την προστασία των ελαιοπαραγωγών.

3.Η με αριθμό 243/18.11.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ.Λεωνίδα Αυδή προς τους Υπουργούς Πολιτισμού, Περιβάλλοντος-Χωροταξίας και Δημοσίων 'Εργων σχετικά με την ανακάλυψη αρχαιολογικών ευρημάτων στο χώρο ανέγερσης του Μουσείου Σύγχρονης Τέχνης και Ιδρύματος Γουλανδρή στον 'Αγιο Νικόλαο Ρηγίλλης και τα μέτρα που πρόκειται να ληφθούν.

4.Η με αριθμό 230/15.11.96 Επίκαιρη Ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Δικαιοσύνης, σχετικά με τις προθέσεις της Κυβέρνησης για σταδιακή αποποινικοποίηση της χρήσης των ναρκωτικών, την ιατρική και κοινωνική βοήθεια στους χρήστες κ.λπ.

ΠΡΟΕΔΡΕΥΩΝ (Παναγιώτης Ν. Κρητικός):Κύριοι Βουλευτές, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου. ('Αρθρο 130 παρ. 2 και 3 ΚΑν. Βουλής)

Πρώτη στην ημερήσια διάταξη είναι η με αριθμό 226/15.11.96 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής 'Αμυνας, σχετικά με τις προθέσεις της Κυβέρνησης να επανεξετάσει το αίτημα εισαγωγής των επιλαχόντων παιδιών πολυτέκνων στη Σχολή Ευελπίδων, οι οποίοι κρίθηκαν ως υπεράριθμοι και δικαιώθηκαν από το Διοικητικό Εφετείο.

Η Επίκαιρη Ερώτηση του κ. Παπαθεμελή, συντομοτάτη, έχει ως εξής:

"Παιδιά πολυτέκνων που επέτυχαν στο προηγούμενο ακαδημαϊκό έτος για τη Σχολή Ευελπίδων υψηλή βαθμολογία επιλαχόντες, δικαιώθηκαν από το Διοικητικό Εφετείο. Εν τούτοις η Διοίκηση αρνείται να εφαρμόσει τις αποφάσεις αυτές με το επιχείρημα ότι οι δικαιούμενοι είναι υπεράριθμοι.

Ζητούμε την επενεξέταση και την ικανοποίηση του αιτήματος, το οποίο είναι προδήλως δίκαιο και νόμιμο, αφού και δικαστικώς αναγνωρίζεται. 

Τι σκέπτεται να πράξει το Υπουργείο Εθνικής 'Αμυνας;"

Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κυρία και κύριοι συνάδελφοι, θα κάνω μία επεξήγηση για να καταλάβουμε αυτά που θα πω πιο κάτω. 'Οπως και σε όλα τα Ανώτατα Στρατιωτικά Ιδρύματα, ο αριθμός αυτών που εισάγονται στη Στρατιωτική Σχολή Ευελπίδων εξαρτάται από την οροφή του Στρατού Ξηράς, τις νομοθετημένες οργανικές θέσεις, την προοπτική εξέλιξης των στελεχών και τη δυνατότητα στέγασης και ενδιαίτησης των φοιτητών μέσα στη Σχολή.

Για το ακαδημαϊκό έτος 1995-96, με εγκύκλιο του ΥΕΘΑ προκηρύχθηκαν συνολικά διακόσιες είκοσι πέντε θέσεις, κατανεμημένες ως εξής: Εκατόν σαράντα πέντε θέσεις γενικής σειράς και τριάντα επτά ειδικών κατηγοριών, όπως παιδιά πολυτέκνων, παιδιά αναπήρων και θυμάτων πολέμου Εθνικής Αντίστασης και στρατιωτικών πολεμικής περιόδου, παιδιά που κατάγονται από παραμεθόριες περιοχές, παιδιά καταγόμενα από τη Βόρειο 'Ηπειρο και παιδιά μονίμων στρατιωτικών των Ενόπλων Δυνάμεων. Προβλέπονται δέκα τέσσερις θέσεις του ν. 1297, που είναι παιδιά στρατιωτικών θανόντων κατά τη διάρκεια εκτέλεσης της υπηρεσίας και λόγω αυτής, καθώς και είκοσι εννέα θέσεις από μονίμους υπαξιωματικούς, σύμφωνα με τον ν. 1294. Συνολικά διακόσιες είκοσι πέντε θέσεις. Επειδή από τις είκοσι εννέα θέσεις για τους υπαξιωματικούς κατελήφθησαν μόνο δέκα έξι οι άλλες δέκα τρεις θέσεις κατανεμήθηκαν σε άλλες κατηγορίες.

Σύμφωνα με τα πιο πάνω, το 1995-96 προκηρύχθηκαν για τους άνδρες πενήντα τέσσερις θέσεις ειδικών κατηγοριών. Σ' αυτές τις πενήντα τέσσερις θέσεις περιλαμβάνοντο δέκα τρεις για τέκνα πολυτέκνων, ενώ οι υπόλοιπες σαράντα μία κατανεμήθηκαν στις άλλες κατηγορίες. Εξήντα έξι τέκνα πολυτέκνων κατέφυγαν στο Διοικητικό Εφετείο Αθηνών, όπου ζητούσαν να εξαιρεθούν απ' αυτήν την κατηγορία όλες οι άλλες κατηγορίες και να μείνουν μόνο τα παιδιά πολυτέκνων και θυμάτων πολέμου, γιατί αυτούς προστατεύει το Σύνταγμα.

Το Εφετείο δικαίωσε εξήντα τρεις. Σύμφωνα με αυτήν την απόφαση το Υπουργείο κατέληξε και κατέταξε στη σχολή τριάντα πέντε από τις 41 κενές θέσεις, και μένουν 6 θέσεις κενές. Τις αφήσαμε κενές αυτές τις θέσεις και αποταθήκαμε στο Νομικό Συμβούλιο του Κράτους, διότι υπάρχουν έξι οι οποίοι έχουν μεν τη βαθμολογία, αλλά δεν προσέφυγαν. Και υπάρχουν και έξι, οι οποίοι προσέφυγαν μεν, αλλά έπονται στη βαθμολογία. Προκειμένου, λοιπόν, να μην έχουμε άλλες προσφυγές, περιμένουμε την απόφαση του Νομικού Συμβουλίου του Κράτους και θα πάρουμε τους έξι, που θα κριθούν νόμιμοι.

Επομένως, απ' αυτά φαίνεται ότι το Υπουργείο ενήργησε όχι μόνο σύμφωνα με τους υπάρχοντες νόμους, αλλά και με τις αποφάσεις των Διοικητικών Δικαστηρίων και δεν υπάρχει η σκιά μη νομιμότητας σε όλα αυτά που γίνονται. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν κατελόγισα ευθύνη παρανομίας στο Υπουργείο Εθνικής 'Αμυνας. Απλώς είπα, ότι εξεδόθησαν αποφάσεις του Διοικητικού Εφετείου, οι οποίες, όμως, δεν εκτελέστηκαν.

Ορθώς πληροφορεί ο Υφυπουγός ότι εκτελέστηκαν εν μέρει, αλλά αν δεν εκτελέστηκαν εν τω συνόλω. Εάν οι συγκεκριμένοι προσφυγόντες επέτυχαν απόφαση του δικαστηρίου, η οποία τους δικαιώνει, κύριε Υπουργέ, όλα τα ουσιαστικά επιχειρήματα τα οποία επικαλεσθήκατε για τις δυνατότητες ενδιαίτησης, παραμονής, άσκησης, εκπαίδευσης κλπ. έρχονται σε δεύτερη σειρά μπροστά στις αποφάσεις του Ανωτέρου Διοικητικού Δικαστηρίου του Διοικητικού Εφετείου, το οποίο απεφάσισε την εγγραφή και διέταξε τη διοίκηση να κάνει αυτή την εγγραφή.

Να προσθέσω ακόμη ένα δεύτερο επιχείρημα ότι ο προηγούμενος Υπουργός Παιδείας τις παραμονές των εκλογών, όπως είναι γνωστό πήρε μια απόφαση με την οποία ηύξησε τον αριθμό των εισακτέων κατά τρεις χιλιάδες και υποθέτω ότι κάποια αναλογία και στη Σχολή των Ευελπίδων απ'αυτόν τον αριθμό σίγουρα υπάρχει που πρέπει να συμπληρωθεί. Πέραν του διλήμματος το οποίο έχετε αν θα πάρετε, στις έξι "κενές" όπως τις ονομάσατε, θέσεις, εκείνους οι οποίοι έχουν βαθμούς αλλά δεν προσέφυγαν ή εκείνους που δεν έχουν υψηλή βαθμολογία και εν τούτοις προσέφυγαν και δικαιώθηκαν, μένει και ένα τρίτο επιχείρημα το εξής: ό,τι θα μπορούσε να κάνει το Ελληνικό Κράτος για να περιθάλψει εν πάση περιπτώσει να δείξει στοργή και αγάπη απέναντι στην πολύτεκνη οικογένεια είναι μια τεράστια εθνική προσφορά, αν λάβει κανείς υπόψη το σημείο δημογραφικής κατάρρευσης στο οποίο έχει περιέλθει ο Ελληνισμός, αφού οι γεννήσεις, όπως ξέρουμε όλοι, από διακόσιες χιλιάδες ετησίως που ήταν προπολεμικά όταν η Ελλάς αριθμούσε εφτά εκατ. κατοίκους, έχουν πέσει στις ενενήντα χιλιάδες αυτή τη στιγμή με καθοδική πορεία η οποία είναι επικίνδυνη αφού δεν υπάρχει η δυνατότητα ανανέωσης των γενεών δηλαδή βιολογικής ικανότητας και ισορροπίας του Ελληνικού 'Εθνους και νομίζω ότι σ'αυτό το σημείο θα πρέπει η πολιτική ηγεσία του Υπουργείου Εθνικής 'Αμυνας να εξαντλήσει, να διευρύνει όλα τα περιθώρια, όλες τις δυνατότητες τις οποίες έχει για να ικανοποιήσει αυτήν την κοινωνική ομάδα.

ΠΡΟΕΔΡΕΥΩΝ (Παναγιώτης Ν.Κρητικός): 'Οσο διεύρυνε και το Προεδρείο το χρόνο σας.

Ορίστε, κύριε Υφυπουργέ, έχετε το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν ξέρω αν οφείλεται σ'αυτά που είπα εγώ ή σε κακή πληροφόρηση. Αυτοί που αναφέρετε πέτυχαν δικαίωση του Διοικητικού Εφετείου, ότι έχουν τα προσόντα για να ενταχθούν στη Σχολή, όχι όμως ότι είναι μέσα σ'αυτούς που προβλέπεται να μπουν. Αυτοί είναι υπεράριθμοι. Οι έξι θα ρυθμιστούν με την απόφαση, όπως είπα.

Δεύτερον, όσον αφορά την αύξηση, εξήγησα και στην αρχή πώς προσδιορίζεται ο αριθμός των εισακτέων στις Στρατιωτικές Σχολές και μελετάται πάρα πολύ. Τώρα αν το Υπουργείο Παιδείας διεπίστωσε εκ των υστέρων ότι έχει τη δυνατότητα φιλοξένησης και υπεράριθμων αυτό δεν σημαίνει πως μπορεί να εφαρμοστεί και στις στρατιωτικές Σχολές.

Αλλά θα έλεγα, κύριε συνάδελφε, ότι αν ψέγετε το Υπουργείο γιατί δεν φροντίζει για τους πολυτέκνους, ασχολείσθε με το έλασσον και αφήνετε το μείζον.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν ψέγω κανέναν. Θέτω το πρόβλημα. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθνικής 'Αμυνας): Γιατί δεν απευθύνεσθε στο Υπουργείο Παιδείας, που δεν έχει καμία πρόβλεψη για τους πολυτέκνους; Το Υπουργείο 'Αμυνας έχει κάποια πρόβλεψη και παίρνει αρκετούς από τους πολυτέκνους στις Ανώτατες Στρατιωτικές Σχολές. Στα άλλα Ανώτατα Ιδρύματα μπαίνουν πολύτεκνοι; Επομένως, πρέπει να απευθυνθείτε στο Υπουργείο Παιδείας και να του πείτε ότι όπως κάνει και το Υπουργείο 'Αμυνας λάβετε και εσείς μια μέριμνα. Θα έπρεπε να απευθύνεσθε εκεί.

Και τελικά για να κλείσω και για να είμαι πλήρως σαφής και για να καταλάβουν όλοι όσοι δεν κατάλαβαν, οι θέσεις έχουν καλυφθεί. Οι έξι θέσεις που μένουν κενές θα καλυφθούν και περιμένουμε να συμφωνήσουμε με το Νομικό Συμβούλιο του Κράτους εάν θα είναι από τους έχοντες μεγάλη βαθμολογία αλλά μη έχοντες προσφύγει ή απ'αυτούς που έχουν προσφύγει και έχουν μικρότερη βαθμολογία. Νομίζω πως είναι απλό. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Δεύτερη στην ημερήσια διάταξη είναι η με αριθμό 231/15.11.96 επίκαιρη ερώτηση του Βουλευτή της Νέας Δημοκρατίας κ. Θεόδωρου Κασσίμη προς τον Υπουργό Τύπου και Μέσων Μαζικής Ενημέρωσης,σχετικά με τις απολύσεις συντακτών και τις προσλήψεις νέων απο την Ελληνική Ραδιοφωνία Τηλεόραση (ΕΡΤ), η οποία σε περίληψη έχει ως εξής:

"Σε διώξεις-απολύσεις χαμηλομίσθων με πολύχρονη προϋπηρεσία και προσλήψεις υψηλοαμειβομένων φαίνεται να εντοπίζεται η νέα εκσυγχρονιστική προσπάθεια στην ΕΡΤ Α.Ε.

Σύμφωνα με απόλυτα εξακριβωμένες πληροφορίες τις τελευταίες ημέρες η ΕΡΤ προχώρησε σε απολύσεις συντακτών με προϋπηρεσία έξι έως δέκα χρόνια και αμοιβές που κυμαίνονται μεταξύ 100.000-150.000 δραχμών το μήνα με το πρόσχημα της περιστολής των δαπανών. Ταυτόχρονα, όμως, τους τελευταίους μήνες, υπέγραψε συμβάσεις αποκλειστικής απασχόλησης (η τελευταία από αυτές στις 17.10.96) με μηνιαίες αποδοχές 600.000-800.000 δραχμές που αναιρούν τη δικαιολογία περί περιστολής των δαπανών, στην οποία στηρίχθηκε η απόλυση των χαμηλοαμειβομένων δημοσιογράφων.

Κατόπιν των ανωτέρω, ερωτάται ο κύριος Υπουργός Τύπου και Μ.Μ.Ε. και καλείται να ενημερώσει την Εθνική Αντιπροσωπεία:

1. Πόσοι συντάκτες απελύθησαν από τις ΕΤ ή τις ΕΡΑ (ΕΡΤ) από τον περασμένο Ιούνιο μέχρι σήμερα, τι χρόνο προϋπηρεσίας είχε ο καθένας και ποιο το ύψος των αποδοχών του.

2. Πόσοι συντάκτες προσελήφθησαν στο ίδιο χρονικό διάστημα και ποιο το ύψος των αποδοχών ενός εκάστου καθώς επίσης και πόσες συμβάσεις "αποκλειστικής απασχόλησης" υπεγράφησαν και ποιο το μηνιαίο ύψος αποδοχών που προβλέπεται σε κάθε μία από αυτές".

Ο Υπουργός Τύπου και Μέσων Μαζικής Ενημέρωσης, κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κυρίες και κύριοι συνάδελφοι, είναι ευχάριστο το ενδιαφέρον που εκδηλώνεται για τη λειτουργία του δημόσιου ραδιοτηλεοπτικού φορέα. Είμαστε σε μία προσπάθεια εξυγίανσης και αναβάθμισης της δημόσιας ραδιοτηλεόρασης, προκειμένου να ανταποκριθεί στην αποστολή της και να ικανοποιήσει έτσι το κοινό αίσθημα, ενόψει μάλιστα της πλημμυρίδας θα έλεγα προγραμμάτων, χαμηλής ποιότητας, που δέχεται ο μέσος 'Ελληνας ακροατής ή τηλεθεατής από τα ιδιωτικά μεσα ενημέρωσης.

Είμαστε διατεθειμένοι να συζητήσουμε με όλους τους άμεσα εμπλεκόμενους, αλλά και με οποιονδήποτε έχει κάποια σωστή ιδέα, μία θετική πρόταση, προκειμένου να βοηθήσει αυτή μας την προσπάθεια, γιατί πιστεύω ότι στο έργο αυτό όλοι είμαστε σύμμαχοι και το ενδιαφέρον του κυρίου συναδέλφου, πιστεύω ότι θα εκδηλωθεί και εμπράκτως, με συγκεκριμένες πρωτοβουλίες και θετικές προτάσεις, ώστε τα αποτελέσματα να ικανοποιούν και εκείνον, λόγω του ότι -αν πραγματικά υπάρξουν θετικά αποτελέσματα- θα έχει μια συνεισφορά για να πετύχουμε τα αποτελέσματα αυτά.

'Ομως λυπούμαι ταυτοχρόνως, διότι ενώ αυτά είναι τα μεγάλα προβλήματα, συντηρείται δημόσιος διάλογος για την ΕΡΤ σε θέματα τα οποία ευαισθητοποιούν την κοινή γνώμη, επειδή ακριβώς αφορούν το εργασιακό καθεστώς απασχολουμένων στην ΕΡΤ και μάλιστα με τη χρησιμοποίηση στοιχείων, τα οποία δεν ανταποκρίνονται στην πραγματικότητα.

Πρέπει να σας πω ότι απλώς δεν ανανεώθηκαν συμβάσεις έργου απασχολουμένων στην ΕΡΤ όταν οι συμβάσεις αυτές έληξαν. Με αυτήν την έννοια δεν μπορεί να ισχυρισθει κάποιος ότι έχουν γίνει απολύσεις μετά τον Ιούνιο στη δημόσια ραδιοτηλεόραση, όπως επίσης δεν έχουν γίνει και προσλήψεις.

Πρέπει να σας πω ότι οι λεγόμενοι εξωτερικοί συνεργάτες, οι οποίοι απασχολούνται στην ΕΡΤ με συμβάσεις έργου, έχουν ένα συγκεκριμένο έργο αναλάβει και δεν υπάγονται στο γενικό Κανονισμό Προσωπικού, ώστε να διέπεται η εργασιακή τους σχέση με την ΕΡΤ, με βάση τα όσα ο Κανονισμός Προσωπικού προβλέπει για τους μονίμως εργαζόμενους στην ΕΡΤ.

Επίσης, επειδή γίνεται λόγος για απασχολούμενους επί σειρά ετών στην ΕΡΤ, πρέπει να πω ότι με το νόμο 1882 θα έπρεπε να έχουν απολυθεί κάποιοι -από τότε κιόλας- που εργάζονταν μέχρι πρότινος στην ΕΡΤ με συνεχώς ανανεούμενες συμβάσεις έργου, οι οποίες συμβάσεις δεν ανανεώθηκαν τώρα, το πρώτο. Αυτό δεν πρέπει να μας ξενίζει.

Απο κει και πέρα, δεν νομίζω να διαφωνεί κανείς για το ότι προκειμένου να γίνει ανταγωνιστική η ΕΡΤ, έχει υποχρέωση να προχωρήσει σε μία επιλογή του προσωπικού εκείνου, το οποίο της είναι αναγκαίο -και πρέπει να στελεχώνει τις υπηρεσίες της- ώστε να το διατηρεί στις τάξεις της και του προσωπικού εκείνου, το οποίο πρέπει να αποχωρήσει από την ΕΡΤ.

Οι νέες συμβάσεις είναι και πάλι συμβάσεις έργου, γιατί δεν υπογράφονται συμβάσεις μόνιμης εργασίας στην ΕΡΤ με οποιονδήποτε τρόπο και αφορούν κυρίως ανταποκριτές σε ξένες χώρες ή πρωτεύουσες, που έχουν ιδιαίτερο για μας ενδιαφέρον, όπως είναι η 'Αγκυρα, τα Σκόπια ή η Ρώμη.

Eπίσης οι αποκλειστικής απασχόλησης συμβάσεις για τις οποίες γίνεται λόγος , δεν είναι τίποτε άλλο παρά η επέκταση συμβάσεων για μονίμως εργαζόμενους στην ΕΡΤ, δοθέντος ότι το δικαίωμα της σύμβασης αποκλειστικής απασχόλησης, όπως γνωρίζει ο κύριος συνάδελφος που έχει εργασθεί επί σειρά ετών στην ΕΡΤ, δεν μπορεί παρά να αναφέρεται μόνο σε μονίμως εργαζόμενους στις ΕΡΤ και δεν έχει καμία σχέση με εξωτερικούς συνεργάτες. Η μη ανανέωση συμβάσεων αφορά εξωτερικούς συνεργάτες. Η αποκλειστική απασχόληση αφορά συμβάσεις μονίμως εργαζομένων στην ΕΡΤ, οι οποίοι πέραν του αντικειμένου που είχαν μέχρι τώρα ανέλαβαν ένα πρόσθετο αντικείμενο, ώστε γι'αυτήν την επιπρόσθετη εργασία τους θα πρέπει να έχουν την ανάλογη αμοιβή και αυτό γίνεται. 'Αρα τα ποσά τα οποία δίδονται σ'αυτούς είναι πολύ μικρότερα. Γιατί εσείς κατηγορώντας την Κυβέρνηση για υψηλού επιπέδου συμβάσεις, τις οποίες δήθεν συνάπτει, αναφέρετε τα ποσά στο σύνολό τους, παραγνωρίζοντας ότι στο κάθε ποσό που αναφέρεται συμπεριλαμβάνεται και η αμοιβή που ήδη είχαν, αφού ήταν μονίμως εργαζόμενοι στην ΕΡΤ. Η πρόσθετη αμοιβή τους είναι πάρα πολύ μικρή, ώστε το ισοζύγιο από οικονομική άποψη να είναι θετικό. Δηλαδή το κόστος έχει περισταλεί σε μεγάλο βαθμό και τα έξοδα της ΕΡΤ είναι πολύ μικρότερα παρά ποτέ στο παρελθόν.

ΠΡΟΕΔΡΕΥΩΝ (Παναγιώτης Ν.Κρητικός):Ο κ. Κασσίμης έχει το λόγο.

ΘΕΟΔΩΡΟΣ ΚΑΣΣΙΜΗΣ:Θα προτιμούσα, κύριε Πρόεδρε, αντί ο κύριος Υπουργός να μας επαναλάβει αυτά που είπε στο συνάδελφο κ. Δημαρά την περασμένη βδομάδα, να φέρει τα στοιχεία τα οποία του ζητώ, για να δούμε αν πραγματικά είναι έτσι τα πράγματα, όσον αφορά τα υποτιθέμενα κονδύλια.

Θέλω να σας πω κάτι, κύριε Υπουργέ. Απελύθησαν μετά τις εκλογές τρεις δημοσιογράφοι στην ΕΡΤ, οι οποίοι έπαιρναν από 100.000 έως 200.000 δρχ. ο καθένας, δημοσιογράφοι οι οποίοι δούλευαν από έξι έως δέκα χρόνια, δημοσιογράφοι οι οποίοι ήταν πράγματι με το άθλιο καθεστώς των τριμηνιαίων συμβάσεων, οι οποίοι ξέρετε πολύ καλά ότι θα πάνε στη δικαιοσύνη θα θεωρηθούν αορίστου χρόνου οι συμβάσεις που είχαν, θα δικαιωθούν και θα επανέλθουν. Και ερωτώ: Η εξυγίανση ήταν να απολύσει τρεις συντάκτες, οι οποίοι έκαναν τη δουλειά τους; Δεν είπε κανείς "κύριοι είσθε ανίκανοι και δεν κάνετε τη δουλειά σας".

Θα πω κάτι εδώ. 'Εγινε μία σύμβαση αποκλειστικής απασχόλησης, κύριε Υπουργέ -δεν θα αναφέρω ονόματα γι'αυτό και το έχω σβήσει, όμως θα το καταθέσω στα Πρακτικά- έγινε με 690.000 δραχμές. Δηλαδή η αμοιβή των τριών συν η αμοιβή που έπαιρνε ήδη η έκτακτη υπάλληλος. Γιατί εδώ ή σας λένε ψέματα από την ΕΡΤ ή δεν είσθε καλά πληροφορημένος, γιατί εσείς δεν πιστεύω ότι λέτε ψέματα.

'Εχω την απόφαση 601 του Οκτώβρη του Δ.Σ., η οποία κάνει σύμβαση αποκλειστικής απασχόλησης της εκτάκτου υπαλλήλου με 690.000 δραχμές.

Πρέπει, λοιπόν, κύριε Υπουργέ, να ζητήσετε από την ΕΡΤ να σας πει μόνο οι μόνιμοι ή και οι έκτακτοι; Να σας πει πόσα έπαιρνε αυτή και μήπως έπαιρνε τα λεφτά τριών υπαλλήλων μαζί και δυστυχώς είναι γνωστό, γι'αυτό δεν το ξέρετε, ότι η εντολή πήγε από του Μαξίμου μετά τις εκλογές για να απολυθούν οι τρεις αυτοί δημοσιογράφοι με δέκα χρόνια προϋπηρεσία.

(Στο σημείο αυτό, ο κ. Βουλευτής κ. Θ. Κασσίμης καταθέτει για τα Πρακτικά την προαναφερόμενη απόφαση η οποία βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΠΡΟΕΔΡΕΥΩΝ (Παναγιώτης Ν.Κρητικός):Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης):Κύριε Πρόεδρε, κύριοι συνάδελφοι, είναι, νομίζω, απόλυτα λογικό στα ίδια ερωτήματα να υπάρχουν και οι ίδιες απαντήσεις. Θέσατε τα ίδια ακριβώς θέματα που έθεσε ο κ. Δημαράς και λογικό είναι να λάβετε την ίδια απάντηση. Παράλογο θα ήταν για το ίδιο ερώτημα να δώσω διαφορετική απάντηση. Μη σας εκπλήσσει, λοιπόν, το ότι επαναλαμβάνω αυτά τα οποία είπα και στον κ. Δημαρά, για τον πολύ απλό λόγο ότι και σεις επαναλάβατε αυτά που είπε ο κ. Δημαράς προ εβδομάδος, ερωτώντας σχετικά με τα θέματα της ΕΡΤ.

ΘΕΟΔΩΡΟΣ ΚΑΣΣΙΜΗΣ:Απάντηση δεν έχω.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης):Θα απαντήσω ευθύς αμέσως. Τα στοιχεία είναι στη διάθεσή σας. Αν υπάρχει η διαδικασία της κατάθεσης εγγράφων στο πλαίσιο μιας επίκαιρης ερώτησης, δεν έχω καμία δυσκολία να τα καταθέσω.

Πρέπει να σας πω ότι οι συμβάσεις έργου, οι οποίες δεν ανανεώθηκαν δεν είναι τρεις ή τέσσερις, είναι δέκα οκτώ. Το ποσό, λοιπόν, εξ αυτού του λόγου είναι πολύ υψηλότερο απ' ό,τι υπαινίσσεσθε με την ερώτησή σας. Και πρέπει να σας πω, ότι μεταξύ αυτών των δέκα οκτώ, αυτοί που λέτε ότι εργάζονται επί πολλά χρόνια στην ΕΡΤ είναι ακριβώς εκείνοι που με ευθύνη της τότε κυβέρνησης, ενώ θα έπρεπε, δεν είχαν απολυθεί. Είχαν απολυθεί όλοι σύμφωνα με τα όσα προέβλεπε το άρθρο 44 του ν.1882/90 εκτός κατά τρόπο καταχρηστικό αυτών οι οποίοι τώρα δεν είδαν τις συμβάσεις τους να ανανεώνονται γι'αυτό παραπονούνται. Το ότι έμειναν για όλη αυτή την περίοδο δεν σημαίνει ότι έχουν θεμελιώσει δικαίωμα μόνιμης απασχόλησης στην ΕΡΤ πολύ περισσότερο όταν είμαστε εν όψει αυτής της προσπάθειας για την εξυγίανση και αναβάθμισή της.

Η αποκλειστική απασχόληση -επαναλαμβάνω- αφορά μόνιμους εργαζόμενους στην ΕΡΤ. Εσείς αναφέρεστε στη σύμβαση, η οποία υπεγράφη με την κα Αποστολοπούλου Ελένη. Δεν έχουμε κανένα λόγο να μην αναφερθούμε και σε ονόματα.

Πρέπει να σας πω, ότι οι αποκλειστικής απασχόλησης συμβάσεις είναι μόλις τρεις και αφορούν τον κ. Κουτσουράδη, τον κ. Ψιστάκη και την κα Αποστολοπούλου, οι οποίοι εργάζοντο ήδη, είχαν αποδοχές των 500.000 δρχ., έχουν λάβει 100.000 ή 150.000 επιπλέον καθαρές αποδοχές για επιπρόσθετο έργο που κάνουν. Δηλαδή για το επιπρόσθετο έργο που κάνουν, κύριε Κασσίμη, η αμοιβή τους είναι περίπου στα επίπεδα των αμοιβών που είχαν αυτοί οι οποίοι απασχολούνταν μέχρι πρότινος στην ΕΡΤ με σύμβαση έργου.

'Αρα, λοιπόν, δεν δικαιολογείται αυτή η κατηγορία, ότι οδηγούμαστε σε σπατάλες, προκειμένου να εξυπηρετήσουμε ημέτερους. Οι ημέτεροι εξυπηρετήθηκαν, όταν, ενώ όλοι απολύοντο κάποιοι έμειναν στην ΕΡΤ και κατά τη δική σας άποψη έχουν θεμελιώσει δικαιώματα, τα οποία θα διεκδικήσουν μέσω δικαστηρίων. Είναι δικό τους δικαίωμα.

ΘΕΟΔΩΡΟΣ ΚΑΣΣΙΜΗΣ: Είναι έκτακτη υπάλληλος.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Θα θέσετε τα στοιχεία που έχετε. Σας παρακαλώ, κύριε Κασσίμη.

Νομίζω ότι είναι υπερβολικό, αν πραγματικά ενδιαφερόμαστε να προσεγγίσουμε και να λύσουμε προβλήματα, να εκτοξεύουμε ατεκμηρίωτα, χωρίς στοιχεία, κατηγορίες με αυτόν τον επιπόλαιο, εύκολο εν πάση περιπτώσει, τρόπο.

Ουδείς έδωσε εντολή στην ΕΡΤ να προσλάβει ή να απομακρύνει οποιονδήποτε και νομίζω ότι είναι κατώτερο της δικής σας νοημοσύνης, γιατί έχετε εργασθεί για πολλά χρόνια στην ΕΡΤ, να επικαλείσθε κέντρα εκτός ΕΡΤ, τα οποία δήθεν επιβάλλουν λύσεις ...

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, δεν έχετε άλλο χρόνο. Παρακαλώ να τηρείται ο χρόνος μετά πολλής φειδούς, διότι έχουμε και αντικείμενο Νομοθετικής Εργασίας.

Κύριοι Βουλευτές, ο συνάδελφος κ. Θεόδωρος Κατσανέβας ζητεί ολιγοήμερη άδεια απουσίας του στο εξωτερικό από 25 μέχρι 27 Νοεμβρίου.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Τρίτη στην ημερήσια διάταξη είναι η με αριθμό 240/18.11.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Εμπορικής Ναυτιλίας, σχετικά με τις ενέργειες της Κυβέρνησης, προκειμένου να εφαρμοσθούν τα συμφωνηθέντα και οι συμβάσεις της Πανελλήνιας Ναυτικής Ομοσπονδίας (ΠΝΟ) με τους εφοπλιστές στα πλοία της γραμμής Πάτρας - Ηγουμενίτσας - Ιταλίας, η οποία έχει ως εξής:

"Σύμφωνα με προηγούμενες δεσμεύσεις του Υπουργείου Εμπορικής Ναυτιλίας θα παίρνονταν πρωτοβουλίες για να εφαρμοστούν τα συμφωνητικά και οι συμβάσεις της Πανελλήνιας Ναυτικής Ομοσπονδίας (ΠΝΟ) με τους εφοπλιστές που έχουν ανασφάλιστα πλοία στη γραμμή Πάτρα - Ηγουμενίτσα - Ιταλία.

'Εχουν περάσει δύο χρόνια από τα πρώτα συμφωνητικά και κανένα από αυτά τα πλοία δεν έχει ασφαλιστεί στο ΝΑΤ. Επί του συνόλου της ελληνικής οργανικής σύνθεσης, όπως προβλέπει η ελληνική νομοθεσία, δεν εφαρμόζεται η Συλλογική Σύμβαση Εργασίας (ΣΣΕ), στις περισσότερες των περιπτώσεων.

Αυτοί οι τρεις βασικοί όροι (ΝΑΤ - σύνθεση - ΣΣΕ), έχουν συμφωνηθεί μεταξύ ΠΝΟ και εφοπλιστών από το καλοκαίρι, αλλά δεν εφαρμόζονται ούτε από τους εφοπλιστές ούτε από την Κυβέρνηση.

Πρόσφατα μετά από κινητοποιήσεις της ΠΝΟ υπογράφηκε νέο συμφωνητικό με το οποίο οι εφοπλιστές δεσμεύονται ότι θα εφαρμόσουν τα ήδη συμφωνηθέντα, όμως μέχρι στιγμής δεν έχουν εφαρμόσει τίποτα.

Ερωτάται ο κύριος Υπουργός:

1. Ποιος ευθύνεται γι αυτήν την κωλυσιεργία και ποιος θα αποζημιώσει τους ναυτικούς, αλλά και το ΝΑΤ για τις απώλειες που είχαν το προηγούμενο διάστημα;

2. Πότε συγκεκριμένα θα υλοποιηθούν τα συμφωνηθέντα μεταξύ ΠΝΟ και εφοπλιστών;"

Ο Υπουργός Εμπορικής Ναυτιλίας κ. Σταύρος Σουμάκης έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε Πρόεδρε ήθελα να κάνω γνωστό στο Σώμα και στον αγαπητό συνάδελφο ότι από πλευράς Υπουργείου δεν υπάρχει κανένα πρόβλημα κωλυσιεργίας γιατί πρώτα από όλα, όπως ξέρετε, δεν έχει ουσιαστικό τρόπο επιβολής αυτών που συμφωνούνται μεταξύ κάποιων, οι οποίοι έρχονται σε μια συμφωνία -αν θέλετε- κυρίων. Αυτό αφορά την περίπτωση των ιδιοκτητών πλοίων διεθνών πλόων, όπως είναι τα πλοία Πάτρας- Ιταλίας και για τη σύνθεση των πληρωμάτων και για τη συλλογική σύμβαση και για την ασφάλιση στο ΝΑΤ είτε των ναυτικών είτε των πλοίων.

Ως εκ τούτου, υπήρξε πράγματι στο παρελθόν, από όσο και εγώ πληροφορήθηκα, μία συμφωνία μεταξύ της Πανελλήνιας Ναυτικής Ομοσπονδίας και των πλοιοκτητών που από κάποιους τηρήθηκε, από κάποιους δεν τηρήθηκε. Παράλληλα πρέπει να σας πω ότι δεν είναι υποχρεωμένα πλοία που δεν έχουν ελληνική σημαία να είναι ασφαλισμένα είτε το πλήρωμά τους είτε τα ίδια τα πλοία στο Ναυτικό Απομαχικό Ταμείο.

Πρόσφατα ήρθαν πάλι σε μία συμφωνία τα δύο μέρη και συμφώνησαν αυτό το πράγμα να υλοποιηθεί. Και πρέπει να σας πω ότι με όποιον τρόπο εμείς μπορούμε να πιέσουμε -τίποτε άλλο δεν μπορούμε να κάνουμε, διότι δεν υπάρχει νομοθεσία γι' αυτό- θα πιέσουμε. Προσπαθήσαμε να πούμε στους πλοιοκτήτες ότι είναι δίκαιο και ομαλό αυτό να πραγματοποιηθεί.

Πρέπει να σας πω, ότι χθες το βράδυ στη συνεδρίαση του ΝΑΤ υπήρξε απόφαση του Δ.Σ. που, κατά παρέκκλιση του νόμου, δέχεται να ασφαλίσει τα πλοία με ξένη σημαία και τους 'Ελληνες ναυτικούς που υπηρετούν σ' αυτά, έτσι ώστε να υπάρξει μία ομαλή εξέλιξη σ' αυτό το θέμα. Nα υπάρξει ισοτιμία εργασιακή, ασφαλιστική και συνταξιοδοτική των Ελλήνων ναυτικών με τους ναυτικούς που υπηρετούν σε πλοία με ελληνική σημαία.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Με μπερδέψατε, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Τασούλα, έχετε το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, η ερώτηση είναι συγκεκριμένη. Αφορά αυτό που είπε ο Υπουργός, τα πλοία της γραμμής Πατρών-Ηγουμενίτσας-Ιταλίας και το ζητούμενο είναι το εξής: Εμπλέκεται η ελληνική νομοθεσία και παίρνουν άδειες, χωρίς να εφαρμόζουν αυτό που πρέπει να εφαρμόζουν: Την ασφάλιση στο ΝΑΤ, τη συλλογική σύμβαση εργασίας και φυσικά και την οργανική σύνθεση του πληρώματος. 'Ολα αυτά τα κάνουν φυσικά, για να μην πληρώσουν. 'Ομως όλα αυτά τελικά τα πληρώνουν οι 'Ελληνες ναυτικοί.

Το ζητούμενο είναι να εφαρμοστεί η ελληνική νομοθεσία, να παρέμβει το Υπουργείο Εμπορικής Ναυτιλίας και τα συμφωνηθέντα στη βάση της ελληνικής νομοθεσίας να εφαρμοστούν. Και αν δεν υπήρχε ελληνική νομοθεσία αντίστοιχη, ώφειλε το Υπουργείο Εμπορικής Ναυτιλίας να φέρει ανάλογο νομοθέτημα και να γίνει αυτό το πράγμα. 

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπ.Εμπορικής Ναυτιλίας): Δύο λόγια θα πω, για να σας ξεμπερδέψω.

Σύμφωνα με τη νομοθεσία, πλοία, τα οποία είναι με ξένη σημαία και που κανείς δεν ξέρει αν τα συμφέροντά τους είναι Ελλήνων ή ξένων, δεν είναι υποχρεωμένα να είναι συμβεβλημένα με το ΝΑΤ. Επομένως, δεν υπάρχει ελληνική νομοθεσία, που να επιβάλει σε ένα πλοίο άγνωστων συμφερόντων με ξένη σημαία και να έρθει να του πει: "Ξέρεις, θα πάρεις ελληνικό πλήρωμα με ελληνικές συλλογικές συμβάσεις εργασίας". Αυτό είναι σαφέστατο και δεν νομίζω ότι μπορούμε εμείς εδώ να το αμφισβητήσουμε.

Το μόνο που μπορεί να κάνει το Υπουργείο -και αυτό κάναμε πρόσφατα- είναι να συμβουλέψουμε τους 'Ελληνες πλοιοκτήτες, τουλάχιστον αυτούς που γνωρίζουμε, να βοηθήσουν, αν θέλετε, στην κατεύθυνση εκείνη, μιά που κάνουν μια συγκεκριμένη διαδρομή, τη διαδρομή Πάτρα-Ιταλία, να πάρουν ελληνικό πλήρωμα και να ισχύσουν αυτά που συμφώνησαν με τη Πανελλήνια Ναυτική Ομοσπονδία από πλευράς μισθών. 

Και επιτέλους χθες, με πολιτική βούληση αν θέλετε, πέρα από τη νομοθεσία, δέχθηκε το ΝΑΤ να ασφαλίσει πλοία και ναυτικούς ισότιμα με τους ναυτικούς εκείνους, που είναι υπό ελληνική σημαία. Παραπέρα πολιτική βούληση, δεν νομίζω ότι θα μπορούσε να επιβληθεί και να γίνει.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει και μία άλλη Επίκαιρη Ερώτηση, που αφορά τον Υπουργό Εμπορικής Ναυτιλίας, ο οποίος έχει επείγοντα λόγο -υπηρεσιακό προφανώς- να αναχωρήσει.

ΣΤΑΥΡΟΣ ΣΟΥΜΑΚΗΣ (Υπ.Εμπορικής Ναυτιλίας): Θα είμαι σύντομος, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Αν δεν έχουν αντίρρηση οι ερωτώντες κύριοι συνάδελφοι που προηγούνται και οι ερωτώμενοι κύριοι Υπουργοί να δώσουν τη σειρά τους, θα παρακαλούσα να προηγηθεί.

Είναι η τρίτη επίκαιρη ερώτηση του Δευτέρου Κύκλου, επίσης, του κ. Τασούλα και από εκεί παρασύρθηκα, διότι φέρνει τις ερωτήσεις με το καντάρι και συνειρμικά πήγε ο νους μου στον κ. Κανταρτζή.

Λοιπόν, κύριοι συνάδελφοι, δέχεσθε να προηγηθεί η επίκαιρη ερώτηση του κυρίου συναδέλφου;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη Επίκαιρη Ερώτηση του δευτέρου κύκλου είναι η υπ' αριθμ. 241/18.11.96 του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Εμπορικής Ναυτιλίας, σχετικά με τη λήψη των αναγκαίων μέτρων εξόφλησης των δεδουλευμένων μισθών των ναυτικών του πλοίου MEDITERRANEAN SKY την εξασφάλιση καλύτερων συνθηκών διαβίωσης και εργασίας κ.λπ.

Η Επίκαιρη Ερώτηση του κ. Τασούλα έχει ως εξής:

"Από το Σάββατο 10 Αυγούστου 1996 το επιβατηγό οχηματαγωγό πλοίο "Mediterranean Sky" παραμένει δεμένο στο λιμάνι της Πάτρας, εγκαταλειμμένο από τον ναυλωτή Ν.Βογιατζάκη και τον ιδιοκτήτη Μ.Καραγιώργη.

Στο πλήρωμα οφείλονται δεδουλευμένοι μισθοί από 6 Ιουλίου 1996 και μέχρι σήμερα στο πλοίο παραμένουν ναυτολογημένοι ναυτικοί, οι οποίοι είναι απλήρωτοι. Η κατάσταση των ναυτικών είναι ιδιαίτερα δυσχερής, καθώς τα τρόφιμα του πλοίου έχουν τελειώσει από τις 15 Αυγούστου, έχει σταματήσει η παροχή νερού και έχουν τελειώσει τα καύσιμα, με συνέπεια να μην υπάρχει ηλεκτροδότηση και θέρμανση.

Με απόφαση του πρωτοδικείου Πατρών μετά από αγωγές του πληρώματος, έγινε συντηρητική κατάσχεση του πλοίου, ώστε να εξοφληθούν οι ναυτικοί, ενώ ο πλοιοκτήτης υποχρεούται να παρέχει τρόφιμα και καύσιμα, φροντίζοντας για την ανθρώπινη διαβίωση και συνθήκες δουλειάς των ναυτικών. 'Ομως, κάτι τέτοιο δεν έχει γίνει, θέτοντας σε κίνδυνο την ασφάλεια του πλοίου και του πληρώματος.

Πρόσφατα η τράπεζα "Royal Bank of Scottiand" στην οποία χρωστά μεγάλα ποσά ο πλοιοκτήτης, πραγματοποίησε αναγκαστική κατάσχεση του πλοίου, χωρίς ωστόσο να φαίνεται πρόθυμη να εξοφλήσει τα δεδουλευμένα των ναυτικών, προσφέροντάς τους συμβιβαστικές λύσεις ποσών κατά πολύ μικρότερων αυτών που τους οφείλονται. Ταυτόχρονα, λόγω υπέρογκων χρεών του πλοιοκτήτη (που χρονολογούνται από το 1969 και υπολογίζονται σε πάνω από 1,5 εκατ. δολάρια) προς το Ναυτικό Απομαχικό Ταμείο, το ΝΑΤ ζητά να κλείσει το ναυτολόγιο του πλοίου, απειλώντας να πετάξει τους ναυτικούς-θύματα του πλοιοκτήτη στο δρόμο.

Ερωτάται ο κύριος Υπουργός: 

Τι μέτρα προτίθεται να πάρει άμεσα ώστε να εξοφληθούν οι δεδουλευμένοι μισθοί των ναυτικών; 

Τι μέτρα σκοπεύει να πάρει, ώστε να εξασφαλιστούν ανθρώπινες συνθήκες διαβίωσης και εργασίας στο πλήρωμα, μέχρι τη τελική λύση του προβληματος;

Τι μέτρα προτίθενται να πάρει η Κυβέρνηση για την εξασφάλιση της εργασίας των ναυτικών, μπροστά στην ασυδοσία του εφοπλιστικού κεφαλαίου;

Σκοπεύει να υλοποιήσει το αίτημα των ναυτεργατικών ενώσεων για θεσμοθέτηση του Ταμείου Αφερέγγυων Εφοπλιστών;".

Ο Υπουργός Εμπορικής Ναυτιλίας έχει το λόγο για τρία λεπτά, για να απαντήσει σε όλη αυτή τη δέσμη των ερωτήσεων. Οι ερωτήσεις αυτές είναι και αντικείμενο μιας επερώτησης.

ΣΤΑΥΡΟΣ ΣΟΥΜΑΚΗΣ (Υπ.Εμπορικής Ναυτιλίας): Κύριε Πρόεδρε, είναι και αυτή μια από τις περιπτώσεις εκείνες αφερέγγυων πλοιοκτητών ή εταιρειών που ναυλώνουν καράβια και που εγκαταλείπουν τα πληρώματα στη τύχη τους.

Βεβαίως, έχουν γίνει όλες εκείνες οι νόμιμες διαδικασίες, προκειμένου όταν γίνει ο πλειστηριασμός του πλοίου, ο οποίος είναι προσδιορισμένος δηλ. συγκεκριμένη περίπτωση για το Γενάρη του 1997, τα χρήματα τα οποία οφείλονται στους ναυτικούς ή όπου αλλού -και στο ΝΑΤ χρωστάει ο συγκεκριμένος πλοιοκτήτης, ο κ. Καραγιώργης- να καταβληθούν και προς το ΝΑΤ και προς τους ναυτικούς κατά προτεραιότητα.

'Αλλες δυνατότητες παρέμβασης δεν υπάρχουν. Η τράπεζα είναι ξένη. Στις περιπτώσεις που αυτά συμβαίνουν στην Ελλάδα, σε πλοία που είναι δρομολογημένα στην ακτοπλοία για παράδειγμα, έχουμε τη δυνατότητα, εφόσον οι τράπεζες που έχουν δανειοδοτήσει είναι ελληνικές, Εθνική, Εμπορική ή άλλες, να υπάρξει μια παρέμβαση και μέσα στο συνολικό χρέος να συνυπολογίσουμε και τις οφειλές των ναυτικών, προκειμένου να μην υπάρχουν αυτά τα φαινόμενα.

Στη προκειμένη περίπτωση, όμως, τέτοια δυνατότητα δεν υπάρχει. Κράτος και ναυτικοί έχουν προσφύγει με τα νόμιμα μέσα, προκειμένου να διεκδικήσουν τα οφειλόμενα. Δεν υπάρχει κάτι περισσότερο ως προς αυτό.

Πρέπει να σας πω επίσης, ότι η Κοινοτική Οδηγία 80/987 προβλέπει σε περιπτώσεις εγκατάλειψης πληρωμάτων στο εξωτερικό, αλλά με ελληνική σημαία, τον επαναπατρισμό των Ελλήνων ναυτικών και την αποζημίωση με τρεις μισθούς.

Κάτι τέτοιο στη περίπτωση αυτή δεν συντρέχει. Δεν σας κρύβω άλλωστε ότι είναι ένα από τα προβλήματα που μας απασχολεί σαν Υπουργείο, γι' αυτές τις ακόμη πιο εξειδικευμένες καταστάσεις, αν μπορέσει να υπάρξει κάποιο ταμείο, κάποια άλλη διαδικασία, που να μπορεί να αντιμετωπίζει αυτού του είδους τα περιστατικά.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Προηγουμένως για τα ελληνικά λιμάνια η νομοθεσία δεν καλύπτει, τώρα και εδώ δεν υπάρχει τίποτε.

Τι θα γίνει σ' αυτήν τη Χώρα, κύριε Υπουργε;

Εν πάση περιπτώσει, εμείς ζητάμε να βρείτε τρόπο, κύριε Υπουργέ να πάρουν οι ναυτικοί τους μισθούς που τους χρωστάει ο πλοιοκτήτης, η συγκεκριμένη αυτή εταιρεία. Αυτό είναι το ένα.

Δεύτερον, ζητάμε, κύριε Υπουργέ, να προχωρήσετε στη δημιουργία ενός ταμείου αφερέγγυων πλοιοκτητών, για να μπορούν σε τέτοιες περιπτώσεις οι άνθρωποι αυτοί να αποζημιώνονται. Ζητάμε να πάρετε μέτρα. Δεσμεύστε ένα πλοίο από τα υπόλοιπα του Καραγιώργη, για να πληρώσετε τους ανθρώπους αυτούς, κύριε Υπουργέ.

Και εν πάση περιπτώσει όταν ήταν να πάρουν άδεια αυτοί οι άνθρωποι ενώ το γνωρίζατε οι Υπουργοί ότι χρώσταγαν στο ΝΑΤ, πως την πήραν αυτήν την άδεια;

Τέλος πάντων για να κλείσω το θέμα, τουλάχιστον, κύριε Υπουργέ, βρείτε έναν τρόπο το διάστημα που είναι μέσα στο πλοίο οι ναυτικοί, οι πενήντα δύο άνθρωποι, να έχουν συνθήκες ζωής και εργασίας υποφερτές. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε Πρόεδρε, πρέπει να πούμε ότι οι περισσότεροι που βρίσκονται ακόμα στο πλοίο είναι κάτοικοι της περιοχής Πατρών. Επομένως, νομίζω ότι έχουν εκείνοι τη δυνατότητα να εξυπηρετηθούν ως προς το ζην και ως προς το να τρώνε κάτι καλύτερο. Μην υπερβάλλουμε τα πράγματα, διότι η κατάσταση είναι λίγο διαφορετική από αυτήν που προκύπτει. Πέρα, όμως, από αυτό, μας προβληματίζει το εξής: Πρέπει να προλαμβάνουμε τέτοιες καταστάσεις -και είναι μέσα στην πολιτική μας ακριβώς είτε για την έκδοση νέων αδειών σκοπιμότητας που αφορά την εσωτερική ακτοπλοϊα μας, είτε όπου αλλού μπορουμε και παρεμβαίνουμε σαν Πολιτεία, να φτιάξουμε τέτοιες προϋποθέσεις- έτσι ώστε η δανειοδότηση να είναι δύσκολη και να μην έχουμε καταστάσεις που οδηγούν σε αφερέγγυους πλοιοκτήτες και σε εγκατάλειψη πληρωμάτων. Είναι καλύτερο το να προλαμβάνουμε κάτι, παρά να ερχόμαστε εκ των υστέρων και να αντιμετωπίζουμε καταστάσεις κάποιων ευκαιριακών ή αφερέγγυων εφοπλιστών. Αυτή είναι τουλάχιστον η πολιτική που προτιθέμεθα να ακολουθήσουμε.

ΠΡΟΕΔΡΕΥΩΝ (Παναγιώτης Ν.Κρητικός): Η τέταρτη στην ημερήσια διάταξη η με αριθμό 228/15.11.96 Επίκαιρη Ερώτηση της Βουλευτού του Συνασπισμού της Αριστεράς και της Προόδου κυρίας Στέλλας Αλφιέρη, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για στελέχωση της Γενικής Γραμματείας Ισότητας, τη λήψη μέτρων αναβάθμισής της κ.λπ. έχει ως εξής:

"Η Κυβέρνηση, αρκετό καιρό μετά τις εκλογές, δεν έχει στελεχώσει τη Γενική Γραμματεία Ισότητας, το μόνο εθνικό μηχανισμό για την προώθηση της ισότητας των φύλων. Επαναλαμβάνεται για άλλη μιά φορά το γνωστό φαινόμενο των τελευταίων χρόνων. Κάθε κυβερνητική μεταβολή, επιφέρει αναστάτωση και απορρύθμιση στο έργο της Γενικής Γραμματείας Ισότητας. Η συγκεκριμένη κατάσταση έρχεται σε αντίθεση με τον επείγοντα χαρακτήρα των μέτρων που απαιτείται να ληφθούν για το ζήτημα της ισότητας των φύλων.

Ερωτάται ο κύριος Υπουργός

1. Πότε θα τοποθετηθεί η επικεφαλής στη Γενική Γραμματεία Ισότητας;"

Αποκλείεται ο επικεφαλής; Γιατί η μονόπλευρη ισότητα είναι σαν τη μονόπλευρη λιτότητα, νομίζω. 

2."Τι μέτρα μέτρα προτίθεται να λάβει η Κυβέρνηση για την αναβάθμιση του θεσμού".

Ο Υφυπουργός Εσωτερικών, Δημόσιας Διοίκησης και Αποκέντρωσης κύριος Τάσος Μαντέλης έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, κυρία συνάδελφε, η Κυβέρνηση, όπως έχετε παρατηρήσει, προχωρεί με προσεκτικά βήματα στην επιλογή των πλέον άξιων και ικανών προσώπων για να στελεχώσουν τις κυβερνητικές θέσεις μεταξύ των οποίων βέβαια περιλαμβάνεται και αυτή της Γενικής Γραμματείας Ισότητας για την οποία αναμένεται στο εγγύς μέλλον να έχει ολοκληρωθεί αυτή η διαδικασία.

Κύριε Πρόεδρε, απέφυγα επιμελημένα να χρησιμοποιήσω αρσενικό ή θηλυκό γένος, όλο ουδέτερες εκφράσεις, για να μην βρεθώ στη δύσκολη θέση να απαντήσω στην πρόκλησή σας. Ευχής έργον θα ήταν βέβαια να τοποθετηθεί γυναίκα στη Γενική Γραμματεία Ισότητας, αλλά εγώ το απέφυγα στην απάντησή μου. Κλείνω την παρένθεση.

ΠΡΟΕΔΡΕΥΩΝ (Παναγιώτης Ν.Κρητικός): Αυτό το είπα, όχι γιατί είμαι κατά της ισότητας -προς Θεού, ίσα ίσα- αλλά διότι φοβάμαι τη μονόπλευρη ισότητα είτε από εδώ είτε από εκεί.

ΑΝΑΣΤΑΣΙΟΣ ΜΑΝΤΕΛΗΣ (Υφυπ. Εσωτερικών, Δημόσιας Διοίκησης και Αποκέντρωσης): Μάλιστα.

'Ετσι, λοιπόν, όπως έχει σχεδιαστεί η αναβάθμιση και η προώθηση του έργου της Γενικής Γραμματείας Ισότητας, τότε θα μπορούσε έτσι συνοπτικά να συγκεκριμενοποιηθεί στα εξής σημεία. Πρώτα από όλα χρειάζεται να καταρτιστεί-και είναι από τα άμεσα έργα- ο Οργανισμός της Γενικής Γραμματείας Ισότητας, διότι δεν υπάρχει μέχρι σήμερα.

Δεύτερον, μέσα από μια σειρά πρωτοβουλίες, δράσεις και προγράμματα της Γενικής Γραμματείας Ισότητας επιδιώκεται να υπάρξει η ενσωμάτωση της διάστασης της ισότητας ανδρών και γυναικών, στο σχεδιασμό, στην εκπόνηση και στην εφαρμογή όλων των επιμέρους πολιτικών της Κυβέρνησης. 

Τρίτον, να υπάρξει κινητοποίηση των συντελεστών της οικονομικής και κοινωνικής ζωής, προκειμένου να συμβάλουν στην πραγματοποίηση της ισότητας ευκαιριών, μεταξύ ανδρών και γυναικών.

Τέταρτον, χρειάζεται και η Κυβέρνηση στοχεύει να επιτύχει το συντονισμό και τη συνεργασία όλων των φορέων της οικονομικής και κοινωνικής ζωής σε όλα τα επίπεδα, εθνικό, περιφερειακό, τοπικό κ.λπ., ιδιαίτερη έμφαση δίνει να επιτευχθεί αυτός ο στόχος στο επίπεδο της νομαρχιακής αυτοδιοίκησης όπου έχει μεγάλες δυνατότητες εφαρμογής και προώθησης. 

Και τέλος, επιδιώκεται η υποστήριξη και η δημιουργία δομών για ζητήματα που αφορούν την ενίσχυση της ένταξης των γυναικών στην αγορά εργασίας. Προγράμματα κατά του αποκλεισμού, προγράμματα της συνεχιζόμενης κατάρτισης, προγράμματα της αρχικής κατάρτισης ή και άλλες λειτουργίες, όπως η λειτουργία μονάδας τεκμηρίωσης. Αυτά είναι σε βασικές γραμμές τα σχέδια με τα οποία επιδιώκουμε να αναβαθμίσουμε το ρόλο της Γενικής Γραμματείας Ισότητας.

ΠΡΟΕΔΡΕΥΩΝ(Παναγιώτης Ν.Κρητικός): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Οπωσδήποτε θα ήταν πολύ ευχάριστο επικεφαλής να ήταν ένας άνδρας φεμινιστής που θα προχωρούσε πολύ γρήγορα τα χρόνια προβλήματα που απασχολούν τη Χώρα μας στον τομέα της ισότητας.

Βέβαια, δε μας είπατε, κύριε Υπουργέ, πότε βλέπετε να τοποθετείται ο επικεφαλής ή η επικεφαλής και αυτό είναι ένα θέμα. Εμείς πιστεύουμε ότι από τη μεριά της Κυβέρνησης υπάρχει μια έλλειψη ευαισθησίας και έλλειψη στρατηγικής για να αντιμετωπίσει το συγκεκριμένο θέμα.

Ο Συνασπισμός, υποστηρίζει ότι η διαφορά δεν σημαίνει ανισότητα, τα φύλα είναι ίσα στο δικαίωμα να είναι διαφορετικά. Είναι ο μόνος θεσμός της Γενικής Γραμματείας Ισότητας που μέχρι τώρα στη Χώρα μας, υπεστήριζε αυτές τις πολιτικές.

Θεωρούμε ότι άμεσα πρέπει να προχωρήσει σ'ένα συγκεκριμένο χρονικό διάστημα η Κυβέρνηση να τοποθετήσει επικεφαλής τη Γενική Γραμματέα και παρακαλούμε, κύριε Υφυπουργέ, να δεχθείτε τη Διακομματική Επιτροπή που προσπαθεί μέρες τώρα να σας δει, ώστε να ανοίξει επιτέλους ο διάλογος και να μπουν στο τραπέζι τα προβλήματα που πολύ όμορφα περιγράψατε, αλλά δεν βλέπω να υλοποιούνται.

Περιμένουμε, λοιπόν, από σας, να μας δεχθείτε για να ξεκινήσει ο διάλογος για την επίλυση των προβημάτων. Ευχαριστώ.

ΠΡΟΕΔΡΕΥΩΝ(Παναγιώτης Ν.Κρητικός): Ο κύριος Υφυπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ(Υφυπ. Εσωτερικών, Δημόσιας Διοίκησης και Αποκέντρωσης): Μόνο μια παρατήρηση. Οι θέσεις που επεσήμανα αφορούν τη στρατηγική μας και γι'αυτό ακριβώς διατυπώθηκαν με τον αυτό τρόπο (που διατυπώθηκαν). Εάν πραγματικά η Κυβέρνηση -και η προσπάθειά της κατατείνει σ'αυτά τα σημεία στρατηγικής - πετύχει να δώσει τις κατάλληλες απαντήσεις και εφαρμογές, τότε θα έχει προωθηθεί σημαντικά το έργο της ισότητας μεταξύ ανδρών και γυναικών στη Χώρα μας.

ΠΡΟΕΔΡΕΥΩΝ(Παναγιώτης Ν.Κρητικός): Πέμπτη στην ημερήσια διάταξη είναι η με αριθμό 218/14-11-96 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ.Ιωάννη Αράπη προς τους Υπουργούς ΠΕΧΩΔΕ, Εσωτερικών, Δημόσιας Διοίκησης και Αποκέντρωσης, σχετικά με τη δημοπράτηση ολοκλήρωσης των αποχετευτικών έργων των νησιών του Αργοσαρωνικού και την επιχορήγησή τους από το Β' Πακέτο Ντελόρ.

Η Επίκαιρη Ερώτηση έχει ως εξής:

"Από το Α' Πακέτο Ντελόρ 1989-1994 διατέθηκαν κονδύλια για αποχετευτικά έργα στα νησιά του Αργοσαρωνικού ('Υδρα, Σπέτσες, Πόρο, Αίγινα, Σαλαμίνα και Μέθανα) τα οποία δεν ολοκληρώθηκαν.

Από το Β' Πακέτο Ντελόρ, για την ολοκλήρωση των παραπάνω έργων, έχει εγκριθεί κονδύλι ύψους 3,2 δισ. δρχ. σε λογαριασμό της νομαρχίας Πειραιά, από το Σεπτέμβριο του 1995, το οποίο, όμως, παραμένει αδιάθετο, διότι ο Νομάρχης Πειραιά δηλώνει αναρμόδιος για τη δημοπράτηση του έργου, με κίνδυνο απώλειας αυτού του κονδυλίου.

Επειδή το αποχετευτικό έργο είναι ζωτικής σημασίας για τους κατοίκους των νησιών του Αργοσαρωνικού, ερωτώνται οι κύριοι Υπουργοί: Σε ποιες ενέργειες θα προβούν για την άμεση δημοπράτηση του παραπάνω έργου, ώστε να μη χαθεί το Κοινοτικό αυτό κονδύλι.

Ο κύριος Υπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ(Υφυπ. Εσωτερικών, Δημόσιας Διοίκησης και Αποκέντρωσης): Κύριε συνάδελφε, όπως επισημαίνετε και στην ερώτησή σας, πράγματι από το πρώτο Κοινοτικό Πλαίσιο Στήριξης είχαν διατεθεί κάποια κονδύλια για να γίνουν τα αποχετευτικά αυτά έργα σε μερικές περιοχές του Αργοσαρωνικού. Δυστυχώς δεν ολοκληρώθηκαν. Εμεινε αδιάθετο υπόλοιπο και πράγματι για να καλύψουμε την έλλειψη αυτή, από το πρώτο Κοινοτικό Πλαίσιο Στήριξης, έχουμε προχωρήσει σε μια σειρά από προγραμματισμένα έργα τα οποία περιλαμβάνονται στο δεύτερο Κοινοτικό Πλαίσιο Στήριξης και καταλαμβάνουν κύρια, θέματα βιολογικού καθαρισμού, τα υπόλοιπα δηλαδή των έργων που δεν είχαν γίνει, Πόρου Γαλατά, προϋπολογισμός 600 δισ., ποταμού Κυθήρων 200 εκατ., Καψάλη Κυθήρων 200 εκατ., Υδρας 400 εκατ., Μεθάνων 300 εκατ., Μεσαγρός Αίγινας 250 εκατ. κ.λπ., με τα οποία ολοκληρώνονται τα αποχετευτικά έργα στους παραπάνω Δήμους που είχαν ξεκινήσει από το πρώτο Κοινοτικό Πλαίσιο Στήριξης.

Η σημερινή εξέλιξη είναι η εξής. Για τον Πόρο, Γαλατά, και Μέθανα έχει γίνει η προέγκριση χωροθέτησης, και τελεί υπό έγκριση η μελέτη περιβαλλοντικών επιπτώσεων. Εγκρίθηκε η χωροθέτηση και εκπονείται η μελέτη περιβαλλοντικών επιπτώσεων, για τον Ποταμό Κυθήρων, Καψάλι, 'Υδρα και Μεσαγρός έχει υπογραφεί η σύμβαση για χωροθέτηση.

Οπως καταλαβαίνετε, η δημοπράτηση θα προχωρήσει εφ' όσον προωθηθεί η αναγκαία προδικασία που απαιτείται από το νόμο, δηλαδή χωροθέτηση όπου δεν έχει γίνει και η έγκριση μελετών περιβαλλοντικών επιπτώσεων εκεί που επίσης δεν έχει γίνει.

'Ολες αυτές οι προδικασίες, για να ξεκινήσει η δημοπράτηση των έργων, πιστεύουμε ότι θα έχουν ολοκληρωθεί μέσα στο 1997.

ΠΡΟΕΔΡΟΣ(Παναγιώτης Ν. Κρητικός): 'Εχω τη χαρά να ανακοινώσω στο Σώμα ότι τη Συνεδρίασή μας παρακολουθούν πενήντα δύο μαθητές και μαθήτριες με τρεις συνοδούς καθηγητές, αφού προηγουμένως ξεναγήθηκαν στην Αίθουσα της έκθεσης "Ελευθερίου Βενιζέλου" του Γυμνασίου Κορυδαλλού. Τους καλωσορίζουμε στο Κοινοβούλιο.

(Χειροκροτήματα)

Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Υφυπουργέ, είναι απαράδεκτο 2 δισ., επί δύο χρόνια, να μη τα διαθέτετε στους Δήμους. Οι Δήμοι Σπετσών, Πόρου, Μεθάνων, 'Υδρας και Αιγίνης έχουν προχωρήσει γενικά στο αποχετευτικό δίκτυο και είναι έτοιμοι να προχωρήσουν από τα 2 δισ. του Πακέτου Ντελόρ, στην εγκατάσταση των εργοστασίων.

Οι πληροφορίες είναι ότι υπήρχε μια διαμάχη μεταξύ Νομαρχίας και ΤΥDK ποιος θα αναλάβει τη μελέτη του έργου. Πρέπει επιτέλους να λύσετε το πρόβλημα αυτό και να προχωρήσει οπωσδήποτε η αποχέτευση. Ειδικά η θάλασσα του Σαρωνικού, είναι η μόνη περιοχή που βάλλεται απ' όλες τις πλευρές. Δηλαδή η πανίδα της θάλασσας έχει μειωθεί κατά 20%. Οι δε προβλέψεις των ειδικών μέσα στο 2020 είναι ότι η Μεσόγειος θα χάσει κατά 40% τη δυναμικότητα και θα γίνει νεκρά θάλασσα.

Πρέπει οπωσδήποτε να αναλάβουμε όλοι τα απαραίτητα μέτρα για να λυθεί το πρόβλημα. Υπάρχει ακόμα και το πρόβλημα της Ψυττάλειας, που από τα 32 δισ., νομίζω, ότι δεν έχει ξεκινήσει το δεύτερο έργο και αυτό προστίθεται στη μόλυνση του περιβάλλοντος όλου του Σαρωνικού.

ΠΡΟΕΔΡΕΥΩΝ(Παναγιώτης Ν. Κρητικός): Ο κύριος Υφυπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ(Υφυπ. Εσωτερικών, Δημόσιας Διοίκησης και Αποκέντρωσης): Κύριε συνάδελφε, το θέμα αυτό το είχα δει και στην ερώτησή σας, αλλά νόμιζα ότι εκ παραδρομής είχε γραφεί. Λέτε ότι όλα τα έργα καθυστερούν διότι ο Νομάρχης Πειραιά δηλώνει αναρμόδιος για τη δημο πράτηση και επομένως έχουμε μια εμπλοκή, λόγω του ότι κάποιοι δεν θέλουν να αναλάβουν τις αρμοδιότητές τους ή υπάρχει αμφισβήτηση ως προς αυτές.

Επειδή το επαναλάβατε και στην προφορική σας ανάπτυξη θα ήθελα να σας τονίσω ότι δεν τίθεται τέτοιο ζήτημα. Από τη φύση του έργου καθίσταται πλέον αναγκαία η προδικασία. Και επειδή αναφερόμαστε σε βιολογικούς καθαρισμούς, οι διαδικασίες χωροθέτησης και μελέτης περιβαλλοντικών επιπτώσεων είναι πολύ σημαντικές και χρήσιμες. Αυτά συμπίπτουν με τα όσα αναφέρατε και σεις προηγουμένως ότι δηλαδή θα πρέπει να δίνεται η δέουσα προσοχή διότι τα έργα αυτά έχουν μεγάλη επίδραση στο περιβάλλον. Σε αυτό ακριβώς το στάδιο, καθυστερούν.

'Οπως σας είπα και προηγούμενα, όλη αυτή η προδικασία αναμένεται να ολοκληρωθεί μέσα στο 1997 οπότε και τότε θα γίνει η δημοπράτηση των έργων.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της πρώτης στην ημερήσια διάταξη υπ'αριθμόν 220/14-11-96 επίκαιρης ερώτησης δευτέρου κύκλου του Βουλευτή του Πανελληνίου Σοσιαλιστικού Κινήματος κ. Γεωργίου Κίρκου προς τους Υπουργούς Μεταφορών και Επικοινωνιών, Περιβάλλοντος-Χωροταξίας και Δημοσίων 'Εργων, Τύπου και Μέσων Μαζικής Ενημέρωσης, σχετικά με τα μέτρα προστασίας των κατοίκων της Κοινότητας Χορτιάτη Θεσσαλονίκης από την ηλεκτρομαγνητική ρύπανση του περιβάλλοντος της περιοχής από το λεγόμενο "πάρκο κεραιών" των ραδιοφωνικών σταθμών.

Η ερώτηση του κυρίου συναδέλφου έχει ως εξής:

"Τις τελευταίες ημέρες (12, 13, 14/11/96) οι κάτοικοι της Κοινότητας Χορτιάτη Θεσσαλονίκης με επικεφαλής τους τοπικούς φορείς είναι σε συνεχή κινητοποίηση. 'Ερχονται αντιμέτωποι καθημερινά με δυνάμεις της Δ.Α.Ε.

Λόγος, η προσπάθεια εγκατάστασης τριών νέων κεραιών ραδιοφωνικών σταθμών στο λεγόμενο "πάρκο κεραιών (εκατό και πλέον κεραίες) σχεδόν σε επαφή με τον οικισμό Χορτιάτη.

Επειδή η ηλεκτρομαγνητική ρύπανση (μελέτη εργαστηρίου Φυσικής Α.Π.Θ.) της περιοχής από το "πάρκο κεραιών) είναι υψηλή, οι κάτοικοι ανησυχούν για τις επιπτώσεις στην υγεία τους.

Ερωτώνται οι κύριοι Υπουργοί, τι άμεσα μέτρα προτίθενται να λάβουν, ώστε:

1) Να προστατευθεί η υγεία των κατοίκων, πρώτα απ'όλα από την ηλεκτρομαγνητική ρύπανση του περιβάλλοντος και

2) Να συνεχισθεί η απρόσκοπτη λειτουργία των ραδιοφωνικών σταθμών της Θεσσαλονίκης".

Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, ασφαλώς το αγαθό της υγείας των πολιτών της περιοχής προέχει, έναντι οποιασδήποτε άλλης δραστηριότητος, όπως είναι και η λειτουργία των ραδιοτηλεοπτικών μέσων στην περιοχή αυτή.

Το πρόβλημα δημιουργήθηκε όταν έγινε προσπάθεια να εγκατασταθούν κεραίες στο Χορτιάτη, μετά από σχετικές άδειες που είχαν δώσει οι πολεοδομικές και δασικές υπηρεσίες της Νομαρχιακής Αυτοδιοίκησης. Πρέπει να πω ότι το πρόβλημα, αφ' ενός της εύρυθμης λειτουργίας των ραδιοφωνικών σταθμών της Θεσσαλονίκης και της προστασίας των πολιτών, αφ' ετέρου της αντιμετώπισης του προβλήματος της ηλεκτρομαγνητικής ρύπανσης που προκαλείται από τη λειτουργία αυτών των μέσων και της προστασίας της υγείας των πολιτών, θα αντιμετωπισθούν αποτελεσματικά, όταν ολοκληρωθεί ακριβώς ο χάρτης συχνοτήτων, ο οποίος τώρα εκπονείται στο πλαίσιο του Υπουργείου Μεταφορών για την περιοχή αυτή της Θεσσαλονίκης και δοθούν οι τελικές άδειες. 

Επίσης -γιατί αυτό επίσης προβλέπεται και θα γίνει- όταν αντικατασταθούν οι εκατό περίπου κεραίες που υπάρχουν σήμερα, με δυο-τρεις κεντρικούς ιστούς, στους οποίους θα τοποθετηθούν οι εγκαταστάσεις ή οι κεραίες όλων αυτών των σταθμών που εκπέμπουν το πρόγραμμά τους στην περιοχή, ενώ ταυτοχρόνως θα γίνει η διασπορά του σε δύο με τρεις περιοχές.

'Ετσι, μεταξύ των άλλων μπορούμε να ελέγχουμε την ένταση στην οποία εκπέμπουν τα προγράμματά τους, αλλά επίσης μπορούμε μέσω της κοινής παροχής ηλεκτρικού ρεύματος σε όλα αυτά τα μέσα, να ελέγχουμε τη λειτουργία τους και δι'αυτού του τρόπου.

Πιστεύω, κύριε συνάδελφε, ότι την επόμενη περίοδο, εφ όσον εκδοθεί ο χάρτης, το φάσμα όπως λέμε ραδιοφωνικών συχνοτήτων για το Νομό Θεσσαλονίκης -αυτό σας πληροφορώ ήδη έχει γίνει για το Νομό Αττικής και συντόμως θα γίνει προκήρυξη για την κατανομή των αδειών όσον αφορά το Νομό Αττικής- θα έχει και το τοπίο της Θεσσαλονίκης λάβει μία τελική μορφή, ώστε τα μέσα να λειτουργούν νόμιμα, να μη παρατηρείται το φαινόμενο των παρεμβολών που σήμερα υπάρχει και εν πάση περιπτώσει να αντιμετωπισθεί, κατά τον καλύτερο δυνατό τρόπο, το φαινόμενο αναρχίας ή απορρύθμισης, που σήμερα είναι σύνηθες φαινόμενο στην Ελλάδα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κίρκος έχει το λόγο.

ΓΕΩΡΓΙΟΣ ΚΙΡΚΟΣ: Κύριε Υπουργέ, με απογοητεύσατε ειλικρινά. Γιατί ανάμεσα στο χρόνο που έκανα την ερώτηση και σήμερα που συζητιέται, είχα κάποιες άλλες πληροφορίες, ότι δρομολογήθηκε η λύση και μάλιστα πολύ σύντομα, αυτό ζητώ άλλωστε με την ερώτησή μου, άμεση λύση. Γιατί τα πράγματα έχουν πάρει τέτοιο δρόμο και μπορώ να πω δεν θα ελέγχεται εύκολα η κατάσταση. Με ποια έννοια; 'Οτι πριν από αρκετούς μήνες με αρμόδιους κρατικούς φορείς είχαν συμφωνηθεί κάποια πράγματα. Αυτά δεν τηρήθηκαν.

Και δεν φτάνει ότι δεν τηρήθηκαν, επιπλέον πήγαν να στηθούν και άλλες κεραίες πρόσφατα. 'Εχουμε κύριε Υπουργέ, εκθέσει σε κίνδυνο την υγεία των κατοίκων της περιοχής οι φορείς τους έχουν κάνει δύο μελέτες, μία της Κτηνιατρικής Σχολής του Αριστοτελείου Πανεπιστημίου Θεσσαλονίκης και η άλλη στην έδρα της Φυσικής, ενώ κανένας κρατικός φορέας δεν έχει κάνει μελέτη για τις επιπτώσεις έχει της ηλεκτρομαγνητικής ακτινοβολίας, που εκπέμπεται από το λεγόμενο πάρκο των εκατό και πλέον κεραιών, που υπάρχει...

'Ενα άλλο πρόβλημα είναι ότι κινδυνεύει και η απρόσκοπτη λειτουργία των ραδιοφωνικών σταθμών της Θεσσαλονίκης, που κανένας μας πιστεύω δεν θέλει να σταματήσουν, να λειτουργούν. Οι κάτοικοι έχουν αποφασίσει να αντιδράσουν δυναμικά. 'Ηδη, όπως αναφέρω και στην ερώτησή μου, δυνάμεις της Αστυνομίας περιφρουρούσαν το χώρο.

Πιστεύω, κύριε Υπουργέ, ότι θα πρέπει γι' αυτούς τους λόγους που ανέφερα και για πολλούς άλλους, που δεν έχω χρόνο να τους αναπτύξω, πρέπει να παρθούν άμεσα μέτρα, τα αποφασισμένα, είχα πληροφορηθεί ότι στη Νομαρχία πριν από δύο, τρεις μέρες, έγινε συνάντηση και αποφασίσθηκαν μέτρα άμεσης εφαρμογής με κατάληξη την απομάκρυνση των κεραιών, κ.λπ. Τώρα μιλάτε για κάποιες ενέργειες που θα γίνουν στο μέλλον...

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε συνάδελφε, λυπάμαι, εάν απογοητευθήκατε, δεν ήταν πάντως στις προθέσεις μου και νομίζω ότι η απογοήτευσή σας δεν δικαιολογείται, δοθέντος ότι έχετε γνώση αυτής της σύσκεψης που, όπως αναφέρατε μόλις πριν, έγινε στη Νομαρχία Θεσσαλονίκης. Στη σύσκεψη αυτή δεν αποφασίσθηκε τίποτε άλλο, παρά μόνο η αντιμετώπιση ακριβώς, του προβλήματος που είχε προκύψει εκείνες τις μέρες, όσον αφορά την άδεια που έδωσε η Νομαρχιακή Αυτοδιοίκηση μέσω, επαναλαμβάνω, δασικών ή πολεοδομικών υπηρεσιών της, ώστε να εγκατασταθούν νέες κεραίες για σταθμούς που ήδη, όμως, είχαν άδεια λειτουργίας.

Πρέπει να αντιδιαστείλουμε εδώ τη δυνατότητα που υπάρχει -γιατί υπάρχει αυτή η δυνατότητα- στη Νομαρχιακή Αυτοδιοίκηση να εκδίδει άδειες προκειμένου να εγκαθίστανται κεραίες, για να ενισχυθεί η ισχύς εκπομπής σήματος ραδιοφωνικών σταθμών, που έχουν νόμιμη άδεια λειτουργίας σε σχέση με την δυνατότητα που αυτή δεν υπάρχει, να εγκαθίστανται κεραίες για σταθμούς, όμως, που δεν έχουν νόμιμη άδεια λειτουργίας.

Πρέπει να σας πω, ότι τα προβλήματα τα οποία προκαλούνται για την υγεία των πολιτών της περιοχής από την εκπεμπόμενη ηλεκτρομαγνητική ρύπανση, είναι πάρα πολύ σημαντικά και αυτά αντιμετωπίζουμε. Η Νομαρχιακή Αυτοδιοίκηση μπορεί κάλλιστα να ανακαλέσει την άδειά της και να αποσυρθεί αυτός ο όγκος εγκαταστάσεων με αποκατάσταση, αν αυτή είναι εφικτή, του τοπίου που έχει τρωθεί εκεί, γιατί μιλούμε και για μία επιβάρυνση του περιβάλλοντος. Από την άλλη επαναλαμβάνω και πάλι, ότι γίνεται στα πλαίσια του Υπουργείου Μεταφορών αυτή η συστηματική εργασία, προκειμένου το συντομότερο δυνατό, να εκδοθεί ο χάρτης συχνοτήτων για το Νομό Θεσσαλονίκης και αμέσως μετά την προκήρυξη να προχωρήσουμε στην τελική κατανομή παροχής των αδειών για τα ραδιόφωνα της περιοχής, με τη χωροθέτηση των "ραδιοτηλεοπτικών πομπών".

Νομίζω, ότι σ' αυτήν την προσπάθεια και σεις έχετε, ως Βουλευτής του Νομού, ενδιαφέρον και συνεισφορά και παρακαλώ σε στενή συνεργασία, επικοινωνία και συνεννόηση με τους αρμόδιους φορείς, να κάνετε και σεις το καλύτερο δυνατό. Το δικό μας Υπουργείο, το οποίο εκπροσωπεί και τα άλλα ερωτώμενα εν προκειμένω Υπουργεία, δεν έχει τη δυνατότητα οποιασδήποτε άλλης παρέμβασης. Οι πληροφορίες τις οποίες σας μεταφέρω είναι περισσότερο τεχνικού χαρακτήρα αφ' ενός και τις έχω από τα συναρμόδια Υπουργεία, αφ' ετέρου δεν εκφράζουν τίποτε άλλο παρά τη βούληση της Κυβέρνησης να αντιμετωπίσουμε τα προβλήματα για την υγεία των πολιτών, που προκαλούνται από την εκπεμπόμενη ηλεκτρομαγνητική ρύπανση.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η με αριθμό κατάθεσης 219/14.11.96 επίκαιρη ερώτηση, δευτέρου κύκλου της Βουλευτού της Νέας Δημοκρατίας κας Ελισάβετ Παπαδημητρίου προς τον Υπουργό Γεωργίας, σχετικά με την υλοποίηση των έργων διαχείρισης των υδάτων στον Αργολικό κάμπο, η οποία σε περίληψη έχει ως εξής:

"Από το Υπουργείο ΠΕ.ΧΩ.Δ.Ε. και με τη συγχρηματοδότηση του Ταμείου Συνοχής της Ευρωπαϊκής 'Ενωσης εκτελείται το έργο περιβαλλοντικής αναβάθμισης των υπογείων υδροφορέων του Αργολικού Πεδίου (Ανάβαλος)."

Είναι αναβαλλόμενο το έργο!

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Ηταν αναβαλλόμενο.

ΠΡΟΕΔΡΕΥΩΝ (Παναγιώτης Ν. Κρητικός): 'Ηταν αναβαλλόμενο! Να μην είναι, όμως, εδώ και ως "ψαλμός", αναβαλλόμενος προς τον Υπουργό!

"Εδώ και καιρό εκκρεμούν στο Υπουργείο σας, αφ'ενός Γεωργοτεχνική μελέτη δικτύων άρδευσης διακοσίων χιλιάδων στρεμμάτων (στάδιο επιλογής μελετητών) και αφ'ετέρου μελέτη για τα δίκτυα διανομής από τον αγωγό προς 'Ιρια (στάδιο ανάθεσης μελέτης) που είναι απαραίτητες για την ολοκλήρωση του έργου.

Το μέγιστο πρόβλημα στην υλοποίηση του έργου είναι η "εθνική" καθυστέρηση στην υιοθέτηση της πρότασης του Διευθυντού του Ταμείου Συνοχής για τη δημιουργία και λειτουργία ενός διαχειριστικού σχεδίου και φορέα που πρέπει να συντονίσει τις δράσεις Υ.ΠΕ.ΧΩ.Δ.Ε. και ΥΠ.ΓΕ. και να ελέγχει ότι ο εμπλουτισμός γίνεται βάσει των κριθέντων ως επιλέξιμων έργων και τρόπων διανομής.

Οι από δεκαοκτώ μηνών επιστολές των υπηρεσιών της Επιτροπής της Ε.Ε. μένουν αναπάντητες, στη δε τελευταία Επιτροπή Παρακολούθησης κατετέθη η έντονη ανησυχία των κοινοτικών για τη συνέχιση του έργου.

Ερωτάται ο κύριος Υπουργός:

1 Αν οι ως άνω μελέτες του Υπουργείου Γεωργίας βρίσκονται σε συνέργεια με το Υ.ΠΕ.ΧΩ.Δ.Ε. και τις υποδείξεις των αρμοδίων του Ταμείου Συνοχής;

2 Εάν ελήφθησαν μέτρα για την επιτέλους, σύνταξη, ενός διαχειριστικού σχεδίου;

3 Εάν υπάρχει επίσημη πρόταση και συναπόφαση για την αύξηση των δεσμεύσεων του έργου, τόσο από το Ταμείο Συνοχής όσο και από τα διαρθρωτικά Ταμεία που συγχρηματοδοτούν το περιφερειακό σκέλος;"

Ο Υφυπουργός Γεωργίας κ.Βασίλειος Γερανίδης έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ.Γεωργίας): Κατ'αρχήν, όσον αφορά το αρδευτικό έργο των ΙΡΙΩΝ, προτάθηκε ένταξη στο ΠΕΠ Πελοποννήσου η κατασκευή αντλιοστασίου και καταθλιπτικού αγωγού για μεταφορά νερού από το πέρας της διώρυγας Αναβάλου στην περιοχή Ιρίων με βάση μελέτη που είχε εκπονηθεί από το Υ.ΠΕ.ΧΩ.Δ.Ε.. Το έργο προτάθηκε για χρηματοδότηση στο Γεωργικό Ταμείο.

Η κατασκευή των έργων μεταφοράς άρχισε το '94 και ήδη έχουν ολοκληρωθεί. Στις συσκέψεις για το ΠΕΠ Πελοποννήσου το Υπουργείο Γεωργίας είχε έγκαιρα επισημάνει την έλλειψη της ύπαρξης γεωργοτεχνικών και γεωργοικονομικών μελετών, που θα στήριζαν το προτεινόμενο έργο για την αποδοχή του από το Γεωργικό Ταμείο.

Κατά τη συνεδρίαση της Επιτροπής Παρακολούθησης των ΠΕΠ, εκπρόσωποι της Ευρωπαϊκής 'Ενωσης παρουσίασαν τις παραπάνω μεμονωμένες ελλείψεις και αναστολή της αποδοχής του Γεωργικού Ταμείου για χρηματοδότηση.

Μετά από συσκέψεις που πραγματοποιήθηκαν στο Υπουργείο Γεωργίας αποφασίστηκε τον Μάρτη του 1996 η χρηματοδότηση μέσω των ΠΕΠ, της σύνταξης των απαραίτητων μελετών, εδαφολογικής, γεωργοτεχνικής- γεωργοοικονομικής και τρίτον σκοπιμότητας και περιβαλλοντικής.

Το έργο και οι πιστώσεις αναγράφηκαν στο Πρόγραμμα Δημοσίων Επενδύσεων του έτους 1996. 'Εχουν προχωρήσει οι διαδικασίες αξιόλογησης των αιτήσεων εκδήλωσης ενδιαφέροντος. Επίκειται η ανάθεσή τους με την υπογραφή της αντίστοιχης σύμβασης.

Για τα έργα του αργολικού πεδίου στο Ταμείο Συνοχής από το Υ.ΠΕ.ΧΩ.Δ.Ε. είχε προταθεί αρχικά η ένταξη κατασκευής αρδευτικών δικτύων. Επειδή το Ταμείο Συνοχής έφερε αντιρρήσεις για τη χρηματοδότηση κατασκευής αρδευτικών έργων, το Υ.ΠΕ.ΧΩ.Δ.Ε. κάνοντας χρήση του ερευνητικού προγράμματος προστασίας του υπόγειου υδροφορέα του αργολικού πεδίου - με εμπλουτισμό από τα νερά του Αναβάλου, που είχε εκπονηθεί από το Υπουργείο Γεωργίας και από το Γεωργικό Πανεπιστήμιο Αθηνών - τροποποίησε την πρόταση στο Ταμείο Συνοχής για κατασκευή δικτύου εμπλουτισμού. Τα παραπάνω έργα μεταφοράς σε σημαντική έκταση του αργολικού πεδίου, έχουν δημοπρατηθεί και κατασκευασθεί.

Μετά από έγγραφο της Επιτροπής Παρακολούθησης -Απρίλιος '95- για τα προβλήματα που παρουσίαζε η πρόταση του Υ.ΠΕ.ΧΩ.Δ.Ε. για ένταξη και χρηματοδότηση από το Ταμείο Συνοχής των έργων του αργολικού πεδίου, ζητήθηκε η συνδρομή του Υπουργείου Γεωργίας.

Το αποτέλεσμα των συσκέψεων ήταν η ανάγκη τροποποίησης γεωργοτεχνικής - γεωργοικονομικής μελέτης του 1984 και προσαρμογή της σε ειδική μελέτη που πέραν του αντικειμένου θα εξέταζε και τα περιβαλλοντικά θέματα.

Το Υπουργείο Γεωργίας με τα παραπάνω ενήργησε ώστε να διακηρυχθεί η προαναφερόμενη μελέτη. Στο διάστημα επιλογής των αναδόχων προέκυψε μετά από τηλεφωνική επικοινωνία με αρμόδιους του Υ.ΠΕ.ΧΩ.Δ.Ε. και εν συνεχεία σύσκεψης στο Υ.ΠΕ.ΧΩ.Δ.Ε., η ανάγκη αναστολής εκπόνησης της, καθ'όσον το Ταμείο Συνοχής μας πληροφόρησε, δεν επιθυμεί τη χρηματοδότηση του έργου του αργολικού πεδίου.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

ΠΡΟΕΔΡΕΥΩΝ (Παναγιώτης Ν. Κρητικός):Οι επίκαιρες ερωτήσεις χαρακτηρίζονται για τη συντομία τους και στο περιεχόμενό τους ως ερωτήσεις και ως προς την απάντηση. 

Η κα Παπαδημητρίου έχει το λόγο.

ΕΛΙΣΑΒΕΤ ΠΑΠΑΔΗΜΗΤΡΙΟΥ:'Ακουσα αυτό που φοβόμουν, κύριε Υπουργέ. Αναφέρεστε στην προϊστορία των λαθών της Κυβέρνησής σας. Η πρώτη μου υποερώτηση ήταν, αν βρίσκεται το Υπουργείο Γεωργίας σε συνέργεια με το Υ.ΠΕ.ΧΩ.Δ.Ε.. Χαντακώσατε αυτό το έργο, διότι το βαπτίσατε αρδευτικό και σήμερα επαναλαμβάνετε αυτό το λάθος.

Το Ταμείο Συνοχής έχει εγκρίνει αυτό το έργο, στο προσωρινό και το κύριο Ταμείο. Εσείς πυροδοτείτε τη διάλυσή του διότι το βαπτίζετε αρδευτικό. Δεν είναι αρδευτικό, είναι περιβαλλοντικό. Εκτός, αν δεν θέλετε να γίνει και βρίσκετε την αφορμή. Εγώ δεν μπορώ να διανοηθώ, πως δεν μπορείτε να συνεργάζεστε με τον κ. Λαλιώτη και με την κα Παπαζώη (τότε).

Αυτό που έχει εγκρίνει το Ταμείο Συνοχής είναι δίκτυο εμπλουτισμού και όχι άρδευσης. Αυτό που είναι άρρωστο στην Αργολίδα είναι το υπέδαφος, οι υπόγειοι υδροφορείς. Δεν χρειαζόμαστε, γι αυτό το λόγο τα δίκτυα. Τα δίκτυα που είναι "μόνο αρδευτικά" εντάσσονται σε άλλο έργο.

'Εχετε δημιουργήσει για την Αργολίδα ένα κολοσσιαίο πρόβλημα. Είναι η τρίτη φορά που παρεμβαίνω σε επίπεδο κοινοβουλευτικού ελέγχου. Το είχε καταλάβει άριστα ο κ.Ρωμαίος και είχε λύσει το θέμα. Με την αλλαγή κάθε φορά, Υπουργού, ξαναχάνεται το έργο. Παρακαλώ πολύ, συνεννοηθείτε με τον κ. Λαλιώτη, με τη Δέλτα Επτά για να λύσετε το πρόβλημα, διότι αλλιώς καταδικάζετε την Αργολίδα και βλέπω όλο το Νομό να έρχεται στη Βουλή. Εύχομαι να το κάνει. Στο μέτρο που με αφορά θα το προσπαθήσω.

ΠΡΟΕΔΡΕΥΩΝ (Παναγιώτης Ν. Κρητικός):Ο κύριος Υφυπουργός έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας):Αντιλαμβάνεσθε ότι το ερώτημά σας δεν έπρεπε να το απευθύνετε στο Υπουργείο Γεωργίας, αλλά στο Υ.ΠΕ.ΧΩ.Δ.Ε., γιατί αν ο χαρακτήρας ήταν αρδευτικός καλώς το απευθύνατε σε εμένα. Αλλά τις αμαρτίες της δικής σας περιόδου δεν πρέπει να καλούμεθα να τις πληρώνουμε εμείς, όταν ευθέως, για να περάσετε ένα αρδευτικό έργο το βαπτίσατε περιβαλλοντικό και κάποια στιγμή επειδή κάποιοι που τους θεωρούμε κουτόφραγκους το αντιλήφθηκαν και από εκεί και πέρα άρχισε η πηγή όλων των προβλημάτων.

Επειδή όμως εκεί έχει γίνει ήδη μια παρέμβαση μέχρι ένα σημείο και επειδή αντιλαμβάνομαι ότι θα ήταν κρίμα και για την περιοχή να σταματήσει αυτό το έργο θα πρότεινα με τη σειρά μου να γίνει μια σύσκεψη του Υπουργείου Γεωργίας, του Υ.ΠΕ.ΧΩ.Δ.Ε. και των Βουλευτών της περιοχής, για να δούμε όλες τις πλευρές του θέματος για να το ξεμπλοκάρουμε στη συνέχεια.

ΠΡΟΕΔΡΕΥΩΝ (Παναγιώτης Ν. Κρητικός):Τέταρτη στην ημερήσια διάταξη επίκαιρη ερώτηση δευτέρου κύκλου είναι η με αριθμό 229/15.11.96 του Βουλευτή του Συνασπισμού της Αριστεράς και της Προόδου κ. Ευαγγέλου Αποστόλου προς τον Υπουργό Πολιτισμού, σχετικά με τη λήψη αναγκαίων μέτρων για τη σωτηρία και αποκατάσταση μνημείων που ευρίσκονται στο Κάστρο της Χαλκίδας και τη λειτουργία του Μεσαιωνικού-Βυζαντινού Μουσείου.

Η επίκαιρη ερώτηση του κ. Αποστόλου έχει ως εξής:

"Στο ιστορικό τμήμα της Χαλκίδας το άλλοτε περιτοιχισμένο, το Κάστρο, υπάρχουν τρία από τα σημαντικότερα μνημεία στη νότια Ελλάδα τα οποία έχουν εγκαταλειφθεί.

1.Στη Βασιλική της Αγίας Παρασκευής πολιούχου της Χαλκίδας, κτίσματος θεμελιωμένου στους πρώϊμους αιώνες σε αρχαιολογικό ναό από τους σπανιότερους στον Ελλαδικό χώρο έχουν διακοπεί οι εργασίες αναστήλωσης που άρχισαν πριν πολλά χρόνια. Η κατάσταση στην οποία έχει περιέλθει σήμερα είναι απαράδεκτη για την ιερότητα του χώρου.

2.Στην οδό Παίδων, έχει περιέλθει στην Πολιτεία κτίσμα, επί τουρκοκρατίας, έξοχο αρχιτεκτόνημα και από τα ελάχιστα της νότιας Ελλάδας το οποίο έχει εγκαταλειφθεί και κινδυνεύει άμεσα με κατάρρευση. Οι σωστικές εργασίες που είχαν ξεκινήσει πριν χρόνια σταμάτησαν.

3. Το Οθωμανικό τέμενος του Εμίρ Ζαδέ σε χώρο χαρισματικό, έχει ορισθεί ως Μεσαιωνικό-Βυζαντινό μουσείο. Εκεί έχουν τοποθετηθεί τα σπαράγματα χιλίων χρόνων της Ιστορίας της Χαλκίδας. Περιέργως αυτό το μουσείο παραμένει κλειστό.

Ερωτάται ο κύριος Υπουργός:

1. Τι μέτρα προτίθεται να πάρει για τη σωτηρία και αποκατάσταση των δύο πρώτων μνημείων και 

2. Πότε θα λειτουργήσει το Μεσαιωνικό-Βυζαντινό μουσείο".

Ο Υπουργός Πολιτισμού κ.Βενιζέλος, έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Κύριε Πρόεδρε, προφανώς ο κύριος συνάδελφος που υπέβαλε την ερώτηση γνωρίζει το ενδιαφέρον μου για την περιοχή από την οποία έλκω την απώτερη καταγωγή μου. Γι'αυτό αναζήτησα όσο γίνεται πιο έγκυρες πληροφορίες από τις υπηρεσίες του Υπουργείου Πολιτισμού και έτσι διαμόρφωσα μια εικόνα από την οποία προκύπτει αφενός μεν το έντονο και συνεχές ενδιαφέρον της 1ης Εφορείας Βυζαντινών Αρχαιοτήτων, η οποία έχει την άμεση φροντίδα και ευθύνη για τα βυζαντινά μνημεία της Εύβοιας και η οποία έχει ετοιμάσει σωρεία προτάσεων για την ένταξη της αποκατάστασης και του Ιερού Ναού της Αγ.Παρασκευής και του οικοδομήματος της οδού Παίδων στο ΠΕΠ Στερεάς Ελλάδος, χωρίς τα αποτελέσματα να είναι ευτυχή και επιτυχή και αφετέρου προκύπτει ένα πρόβλημα, αν θέλετε, μειωμένου κάπως ενδιαφέροντος, πρέπει να το ομολογήσω, της κεντρικής υπηρεσίας του Υπουργείου Πολιτισμού, η οποία έχει λάβει οδηγίες για να επιταχύνει και ενισχύσει το ενδιαφέρον της.

Ελπίζω ότι πολύ σύντομα το Κεντρικό Αρχαιολογικό Συμβούλιο, στο οποίο εκκρεμεί η σχετική πρόταση της 1ης Εφορίας Βυζαντινών Αρχαιοτήτων, θα εγκρίνει μια σειρά μελετών για εργασίες συντήρησης και αποκατάστασης μεγάλων τμημάτων του Ιερού της Αγ.Παρασκευής. Ανάλογα βήματα θα γίνουν και για το οικοδόμημα της οδού Παίδων.

Το σημαντικότερο όμως πρόβλημα, είναι του Μουσείου της Χαλκίδας. Για το Μουσείο οι εξελίξεις, θα έλεγα, είναι ευνοϊκότερες γιατί έχει ενταχθεί στο περιφερειακό πρόγραμμα Στερεάς Ελλάδος με προϋπολογισμό 800 εκατ. δραχμές ως επώνυμο έργο, η μετατροπή του βιομηχανικού συγκροτήματος της Αρέθουσας σε αρχαιολογικό μουσείο της Χαλκίδας, που θα στεγάσει τη διαχρονική εξέλιξη της περιοχής, άρα και τα βυζαντινά και μεσαιωνικά ευρήματα.

Πρέπει να σας πω, ότι συμπτωματικώς και όχι παρακινούμενος από την ερώτηση του κυρίου συναδέλφου, την οποία δεν είχα υπόψη μου πριν, γιατί είναι επίκαιρη ερώτηση, έχω στείλει επιστολή στο Διοικητή της Εθνικής Τράπεζας, έτσι ώστε να ολοκληρωθούν οι διαδικασίες παραχώρησης του βιομηχανικού αυτού συγκροτήματος της Αρέθουσας που αργεί, στο Υπουργείο Πολιτισμού, για να αρχίσουν οι διαδικασίες αναμόρφωσης του χώρου αυτού σε χώρο εκθεσιακό που θα επιτελεί και όλες τις άλλες λειτουργίες ενός σύγχρονου μουσείου.

Θέλω να πιστεύω ότι θα υπάρξει θετική ανταπόκριση της Εθνικής Τράπεζας. 'Αλλωστε δεσμευόμαστε από δημόσιες δηλώσεις των προκατόχων μας και εγώ και ο κύριος Διοικητής της Εθνικής Τράπεζας.

Θέλω να ελπίζω ότι κατά την επίσκεψη που προγραμματίζω στο Νομό της Εύβοιας και η 1η Εφορία Βυζαντινών Αρχαιοτήτων και η Κεντρική Υπηρεσία του Υπουργείου Πολιτισμού θα είναι σε θέση να δώσουν, δια του Υπουργού, πολύ πιο έγκυρες και συγκεκριμένες απαντήσεις, γιατί γνωρίζω πόσο έντονο είναι το ενδιαφέρον όλων των τοπικών αρχών για τα θέματα αυτά. Το πρώτο βήμα θα είναι η απόφαση του Κεντρικού Αρχαιολογικού Συμβουλίου. Το θέμα είναι γραμμένο στην ημερήσια διάταξη και υπολογίζω ότι θα έχει συζητηθεί πριν από το τέλος του Νοεμβρίου.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, πραγματικά χάρηκα για την απάντησή σας. Δείξατε την ευαισθησία σας και ήμουν σίγουρος γι'αυτό. Πραγματικά η Χαλκίδα έχει ανάγκη να αποκτήσει πολιτισμικό πρόσωπο και αυτήν την ανάγκη την αναγνωρίσατε. 'Ενας λόγος παραπάνω ήταν πως ήξερα ότι κατάγεσθε από την Εύβοια και επόμενο ήταν, επειδή έχετε και ιδιαίτερους δεσμούς να δείξετε μια ευαισθησία. Πάντως, 
αυτά τα τρία μνημεία είναι πολύτιμα για την Χαλκίδα. Πρώτα-πρώτα, η Αγία Παρασκευή είναι ένα κτίσμα που έχει κτισθεί στα θεμέλια ενός αρχαιολογικού ναού που ήταν αφιερωμένος στον Απόλλωνα και την 'Αρτεμη που λατρεύονταν εκείνη την εποχή στην Εύβοια.

Το κτίσιμο του ναού άρχισε τον 5ο αιώνα μ.Χ., ολοκληρώθηκε στα τελευταία χρόνια της Βυζαντινής Αυτοκρατορίας και έγιναν προσθήκες επί Φραγκοκρατίας, επί Γότθων, Λομβαρδών, επί Ενετών. Στην αρχή ο ναός ήταν αφιερωμένος στην Παναγία την Περίβλεπτο, αργότερα επί Ενετών έγινε παρεκκλήσι του Αγίου Γεωργίου της Βενετίας, ήταν αφιερωμένη στον 'Αγιο Μάρκο. Αργότερα έγινε τζαμί επί τουρκοκρατίας και σήμερα είναι Εκκλησία αφιερωμένη στην Αγία Παρασκευή, πολιούχο της Χαλκίδας. 

Είχαν αρχίσει παλιότερα οι εργασίες αποκάλυψης του παλιού ναού. Αυτές έχουν σταματήσει πραγματικά, κύριε Υπουργέ, και πρέπει να συνεχισθούν για να μην έχουμε καταστροφές.

'Οσον αφορά το σπίτι της οδού Παίδων, είναι πραγματικά ένα έξοχο αρχιτεκτόνημα. Κατασκευάστηκε επί τουρκοκρατίας από μαστόρους που ήταν από τη Μακεδονία και είναι ένα αξιόλογο κτίσμα. Και εκεί, ξεκίνησαν σωστικές εργασίες, οι οποίες σταμάτησαν και αυτό ειδικά κινδυνεύει με κατάρρευση. Σχετικά δε με το τέμενος του Εμίρ Ζαδέ, το τζαμί, όπως το ξέρουμε όλοι στην Χαλκίδα, βρίσκεται σε καλή κατάσταση. Περιμένουμε να λειτουργήσει, να το επισκέπεται ο κόσμος της Χαλκίδας. Πάντως εγώ και ο κόσμος της Χαλκίδας, θα χαρούμε να βρεθείτε στην ολοκλήρωση, μπορώ να πω, της εκτέλεσης αυτών των έργων που υποσχεθήκατε πριν από λίγο. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Αρχίζω από μια ειδικότερη παρατήρηση. Εργασίες άρσης της ετοιμορροπίας γίνονται πάντοτε και έγιναν και στο οίκημα της οδού Παίδων. 'Αρα, δε νομίζω, τουλάχιστον όπως προκύπτει από τα έγγραφα που έχω υπόψη μου, ότι υπάρχει κίνδυνος κατάρρευσης. Θα το ελέγξω όμως, ώστε να μην έχουμε καμία απροσδόκητη εξέλιξη.

Δεύτερη παρατήρηση. Θέλω να καταθέσω στα Πρακτικά της Βουλής για λόγους αυτοδέσμευσης, την αλληλογραφία μου με την διοίκηση της Εθνικής Τράπεζας, σε σχέση με το βιομηχανικό συγκρότημα της Αρέθουσας, που είναι ένα ζήτημα εξόχου σημασίας για την περιοχή της Εύβοιας. 

(Στο σημείο αυτό, ο Υπουργός Πολιτισμού κ. Ευαγγ. Βενιζέλος καταθέτει για τα Πρακτικά το προαναφερθέν έγγραφο το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

Και τρίτη και τελευταία παρατήρηση, γενικότερη. Πρέπει να αντιληφθούμε όλοι, όλες οι πολιτικές δυνάμεις, όλη η Αίθουσα -και αυτό συνδέεται και με την επικείμενη συζήτηση του προϋπολογισμού- ότι η Ελλάδα βεβαίως έχει μία πλουσιότατη πολιτιστική κληρονομιά, ένα αρχαιολογικό πλούτο ο οποίος είναι παγκόσμιας σημασίας και εμβέλειας. Η αρχαιολογική έρευνα, η αναστήλωση, η αποκατάσταση, η προβολή, η συντήρηση είναι δραστηριότητες, οι οποίες έχουν κόστος δημοσιονομικό, αλλά η μη καταβολή του κόστους αυτού, μετατρέπει το κόστος σε κόστος ιστορικό. Πρέπει όλοι να αντιληφθούμε ότι ο πολιτισμός είναι μία υπόθεση που κοστίζει, αλλά μπορεί να λειτουργήσει ανταποδοτικά. Ανταποδοτικά, όχι μόνο γιατί μπορεί να έχουμε υψηλού επιπέδου αστικό, ή συνεδριακό τουρισμό. Ανταποδοτικά και στις συνειδήσεις μας και στην αίσθηση αξιοπρέπειας και συνέχειας ιστορικής που πρέπει να έχουμε ως Τόπος και ως 'Εθνος.

Αυτά λοιπόν, όλα, χρειάζονται περισσότερα κονδύλια. Το Υπουργείο Πολιτισμού διαθέτει τα κονδύλια που μπορεί να διαθέσει, όχι μόνο από τον Τακτικό Προϋπολογισμό και από το Πρόγραμμα Δημοσίων Επενδύσεων, αλλά και από τα έσοδα του ΛΟΤΤΟ και του ΠΡΟΤΟ. Τα έσοδα όμως αυτά, είναι πεπερασμένα. Υπάρχει ένας τεράστιος όγκος αιτημάτων, πίσω από τα οποία υπάρχει το ενδιαφέρον ανθρώπων, κοινωνικών ομάδων, περιοχών,αρχών της Τοπικής Αυτοδιοίκησης και ο εκάστοτε Υπουργός Πολιτισμού πρέπει να αντιμετωπίζει αυτό το κύμα του γνήσιου και υγιούς ενδιαφέροντος και να το μετατρέπει σε αποφάσεις πολύ συγκεκριμένες, οι οποίες δυστυχώς δεν μπορεί να ικανοποιούν τους πάντες και τα πάντα. 

Ευχής έργον θα ήταν να ενισχύσουμε τα κονδύλια του πολιτισμού. Και ξέρω ότι παρόμοιες φωνές, θα ακούσουμε εδώ και κατά τη συζήτηση του προϋπολογισμού και αυτές οι φωνές βρίσκουν ευήκοον το ους της Κυβέρνησης δια του Υπουργού Πολιτισμού.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη στην ημερήσια διάταξη επίκαιρη ερώτηση δεύτερου κύκλου είναι η υπ' αριθμόν 222/15/11/96 του Βουλευτή του Δημοκρατικού Κοινωνικού Κινήματος, κ. Ιωάννη Καρακώστα προς τον Υπουργό Γεωργίας, σχετικά με τις προθέσεις της Κυβέρνησης για κατάργηση του Αυτόνομου Σταφιδοπαραγωγικού Οργανισμού (Α.Σ.Ο.) και την λήψη των αναγκαίων μέτρων προστασίας των σταφιδοπαραγωγών.

Η επίκαιρη ερώτηση έχει ως εξής: 

"Οι εκπρόσωποι των σταφιδοπαραγωγών των Νομών Κορινθίας, Αχαϊας, Ηλείας και Μεσσηνίας είναι ανάστατοι από τη φημολογούμενη διάλυση του Αυτόνομου Σταφιδοπαραγωγικού Οργανισμού (Α.Σ.Ο.), ο οποίος, από την ίδρυσή του, έχει σαν σκοπό την προστασία της Κορινθιακής σταφίδας.

Επειδή, από τυχόν διάλυση του Α.Σ.Ο. οι παραγωγοί θα υποστούν τεράστια οικονομική ζημιά.

Ερωτάται ο κύριος Υπουργός:

Εάν είναι βάσιμη η φήμη ότι επίκειται διάλυση του Α.Σ.Ο. και σε καταφατική περίπτωση, ποια μέτρα σκέπτεται να πάρει για την προστασία της σταφιδοπαραγωγής και των παραγωγών".

Οι σταφιδοπαραγωγοί θέλουν να μείνουν στον άσσο!

Ο κύριος Υφυπουργός Γεωργίας έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας):Κύριε Πρόεδρε, αγαπητοί συνάδελφοι, πράγματι σε ένα από τα νομοσχέδια που έχουν κατατεθεί προβλέπεται η διάλυση του Α.Σ.Ο. και αυτό δεν είναι κάτι καινούριο, ούτε κάτι άγνωστο, ούτε προκάλεσε καμία αναστάτωση σε κανέναν. Σε όλη την πορεία της διαδικασίας συμμετείχε το σύνολο του συνεταιριστικού κινήματος και η ίδια η οργάνωση και είναι σε όλους γνωστό ότι οι παρεμβατικοί μηχανισμοί έχουν προ πολλού τελειώσει. Και στα πλαίσια της προσαρμογής με μεγάλη καθυστέρηση πρέπει και αυτός ο οργανισμός να καταργηθεί.

Φέτος, όμως, για ακόμη μια φορά είμαστε υποχρεωμένοι μέχρι να θεσμοθετηθεί η διάλυσή του και με τις διαδικασίες που προβλέπει το νομοσχέδιο για το ποιος φορέας θα τον αντικαταστήσει ώστε να είναι μέσα σ'αυτά τα συγκεκριμένα πλαίσια της ελευθερίας της αγοράς, για φέτος κατ' εντολή του Υπουργού, πάλι ο Α.Σ.Ο. θα παρέμβει στο κύκλωμα της σταφίδας.

Προς αυτήν την κατεύθυνση έχουν δοθεί οδηγίες από μεριάς του Υπουργείου προς την Α.Τ.Ε., να υπάρξει επαρκής χρηματοδότηση -και εκτιμήθηκε ότι αυτή πρέπει να είναι στο ύψος των 3 δισ. δραχμών- και θα υπάρξει ώστε να παρέμβει ο Α.Σ.Ο. και να πάρει τα αποθέματα της σταφίδας για να μην υπάρξει και φέτος πρόβλημα. Σε κάθε περίπτωση όμως είναι γνωστό στο σύνολο των φορέων ότι δεν μπορεί να συνεχίζεται αυτό, ότι πρέπει να υπάρξει ανάλογη προσαρμογή η οποία προβλέπεται θεσμικά όπως και η μετατροπή του παρεμβατικού αυτού μηχανισμού σε μια μορφή ανώνυμης εταιρείας στην κλαδική αντίστοιχη οργάνωση. Και αυτό προβλέπεται στο νομοσχέδιο το οποίο έχει κατατεθεί.

Δεν υπάρχει πανικός, κύριε συνάδελφε. Είναι σε γνώση οι πάντες γύρω απ' αυτό το θέμα. Με κοινή συναίνεση έχουμε προχωρήσει ακριβώς και στην κατάρτιση του θεσμικού πλαισίου της μετατροπής του Α.Σ.Ο. σε ανώνυμη εταιρεία.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ:Κύριε Υφυπουργέ, μας λέτε ότι θα διαλύσετε τον Α.Σ.Ο. με νόμο. 'Ετσι δε μας είπατε; Μας είπατε ότι θα τον διαλύσετε. Και γιατί θα τον διαλύσετε; Τι σας φταίει ο οργανισμός; Και η διάλυση στο όνομα τίνος θα γίνει; Στο όνομα του εκσυγχρονισμού; Δεν το καταλαβαίνω. Αντί να διαλύσετε αυτούς που διοικούν τον οργανισμό και οι οποίοι είναι διορισμένοι -η σχέση είναι επτά με έξι, εκ των οποίων έξι είναι οι αιρετοί και οι επτά παίρνουν τις αποφάσεις- και οι οποίοι κατά καιρούς κατάκλεψαν, όπως ξέρετε πολύ καλά τον Οργανισμό, διαλύετε τον Οργανισμό. Και έχω εδώ δημοσιεύματα της εποχής όπου αποκαλύφθηκε υπεξαίρεση 25 εκατ. στον Α.Σ.Ο Ξυλοκάστρου που λένε "σκάνδαλο στον Α.Σ.Ο. Ξυλοκάστρου. Κλίμα φόβου για να καλυφθεί αποκαλυπτική έκθεση επιθεωρητή που δίνει πραγματικές διαστάσεις του σκανδάλου". Υπάρχει κύκλωμα μεσαζόντων. 'Εγινε υπεξαίρεση εκεί 25 εκατομμυρίων.

Κύριε Υπουργέ, γνωρίζετε ότι ο Οργανισμός αυτός έχει ιδρυθεί εδώ και εβδομήντα χρόνια και υπηρετεί τα συμφέροντα των παραγωγών της σταφιδικής περιοχής. 'Εχει περιουσία 70 δισεκατομμυρίων. Τι θα την κάνετε αυτήν την περιουσία; Θα τη διανείμετε πάλι στους μεσάζοντες και στα κυκλώματα που υπάρχουν; Και με τη συναίνεση τίνων; Αφού οι παραγωγοί δεν έχουν καμία γνώση. Σεις δηλαδή συνεννοηθήκατε με τους διορισμένους διοικούντες που έχουν κατακλέψει τον Οργανισμό και αντί να τους διώξετε διαλύετε τον Οργανισμό;

Κύριε Υπουργέ, η διατήρηση του Α.Σ.Ο. ως παρεμβατικού φορέα είναι επιβεβλημένη όσο ποτέ άλλοτε, γιατί δεν μπορεί να αφεθεί η τύχη του προϊόντος στα χέρια άλλων. Ο Οργανισμός χρειάζεται να αλλάξει δομή και λειτουργία, καθώς και νομικό καθεστώς. Να διατηρηθεί ο Οργανισμός, να εκσυγχρονιστεί και να εξυγιανθεί. Να διασφαλιστούν τα συμφέροντα των παραγωγών μέσα από την κρατική παρέμβαση. Επίσης, ο Οργανισμός να ελέγχεται από τους παραγωγούς.

Εμείς θα σας υποδείξουμε, κύριε Υπουργέ, όταν θα έλθει το νομοσχέδιο αυτό, που το συντάξατε ερήμην του παραγωγικού κόσμου, ότι ο ΑΣΟ χρειάζεται για την ποιοτική αναβάθμιση του προϊόντος, για τη σωστή διακίνηση του προϊόντος, για την προστασία των παραγωγών και την εξασφάλιση σ'αυτούς μεγαλύτερου εισοδήματος.

Κύριε Υπουργέ, ο Α.Σ.Ο. είναι θεσμός. Μη διαλύετε τους θεσμούς. Είναι ένας θεσμός που πέτυχε. Αν δεν μπορείτε να δημιουργείτε θεσμούς καινούριους, μην καταστρέφετε τους παλιούς θεσμούς που είναι πετυχημένοι. Σας ευχαριστώ.

ΠΡΟΕΔΡΕΥΩΝ ( Παναγιώτης Ν. Κρητικός): Ο κύριος Υφυπουργός έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Προφανώς, αγαπητέ συνάδελφε, δεν έχετε καταλάβει περί τίνος πρόκειται. Επιμένετε να μείνετε σε μία δεκαετία του '60, του '70. Δεν έχετε αντιληφθεί ότι δεν υπάρχει δυνατότητα να κρατάς παρεμβατικούς μηχανισμούς, δεν υπάρχει δυνατότητα να γίνουν όλα αυτά που λέτε, ότι η Ελλάδα έχει καθυστερήσει να προσαρμοστεί και μ'αυτό το νομοσχέδιο προσγειώνεται έστω και καθυστερημένα στο να προσαρμοστεί και στον κλάδο της σταφίδας. Δεν μπορείς να κρατήσεις παρεμβατικό μηχανισμό, απαγορεύεται, είναι αθέμιτος ανταγωνισμός και στα πλαίσια της συμμετοχής μας στην Ευρωπαϊκή 'Ενωση και στα πλαίσια της φιλελευθεροποίησης της αγοράς.

(Στο σημείο αυτό, την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Με την έννοια αυτή έχουμε ετοιμαστεί θεσμικά να προχωρήσουμε σε ανώνυμη εταιρεία στην κλαδική αντίστοιχη της σταφίδας. Αυτό διατυπώνεται με σαφήνεια στο νομοσχέδιο που έχει κατατεθεί τι γίνεται στο ενδιάμεσο στάδιο μέχρι να γίνει η κλαδική οργάνωση. Υπάρχει μία επιτροπή με τον Πρόεδρο της ΠΑ.ΣΕ.ΓΕΣ., με τη συμμετοχή του συνόλου των συνεταιριστικών οργανώσεων των αντιστοίχων περιοχών. Υπάρχουν, δηλαδή, διάφανες διαδικασίες μέσα από τις οποίες γίνεται μετατροπή. 'Ηδη κινδυνεύουμε να μας επιβληθούν ποινές, γιατί κρατούμε αυτούς τους τελευταίους παρεμβατικούς μηχανισμούς. Σας είπα και για φέτος κατ'εξαίρεση και επειδή η σταφίδα βρίσκεται πράγματι σε μία κρίσιμη καμπή, ξαναεμφανίζουμε τον ΑΣΟ ως παρεμβατικό μηχανισμό και τον χρηματοδοτούμε από την Α.Τ.Ε. με 3 δισ., για να αντιμετωπίσει πράγματι το πρόβλημα και την πίεση που δέχεται το συγκεκριμένο προϊόν.

'Αρα, μην επιμένετε σε μοντέλα τα οποία δεν μπορούν να σταθούν, όχι γιατί δεν τα θέλουμε, αλλά γιατί δεν μπορούμε να τα κρατήσουμε άλλο. 'Αρα, πολύ ορθώς και με μεγάλη, θα έλεγα, καθυστέρηση, προχωρούμε -και αυτό δεν είναι εκσυγχρονισμός, είναι προσγείωση κατ'ανάγκη- στον εκσυγχρονισμό αυτού του παρεμβατικού μηχανισμού σ'ένα εργαλείο χρήσιμο στα χέρια των σταφυλοπαραγωγών. Ευχαριστώ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Προηγουμένως, έχω την τιμή να ανακοινώσω στο Σώμα ότι το Υπουργείο Εργασίας και Κοινωνικών Ασφαλίσεων υπέβαλε στη Βουλή τα κείμενα της 176 Διεθνούς Σύμβασης Εργασίας και της 183 Διεθνούς Σύστασης Εργασίας για την ασφάλεια και υγεία στα ορυχεία και το κείμενο του Πρωτοκόλλου του 1995, σχετικό με τη σύμβαση για την επιθεώρηση εργασίας, που ψηφίστηκαν κατά την 82η Σύνοδο της Διεθνούς Συνδιάσκεψης Εργασίας τον Ιούνιο του 1995, συνοδευόμενα από περιληπτική ανάλυση και περιγραφή της ισχύουσας ελληνικής νομοθεσίας και προτάσεις σχετικά με την επικύρωση της Διεθνούς Σύμβασης Εργασίας και του Πρωτοκόλλου και την εφαρμογή της Διεθνούς Σύστασης Εργασίας.

Οι κυρίες και κύριοι συνάδελφοι μπορούν να ζητήσουν αντίγραφα από τη Διεύθυνση Νομοθετικού 'Εργου της Βουλής.

Οι συνάδελφοι κύριοι Στέλιος Παπαθεμελής και Βασίλειος Κεδίκογλου ζητούν άδεια ολιγοήμερης απουσίας τους στο εξωτερικό. Ο μεν κ. Στέλιος Παπαθεμελής από 21 μέχρι 25 Νοεμβρίου 1996, ο δε κ. Βασίλειος Κεδίκογλου από 23 Νοεμβρίου και παρακαλώ να συμπληρώσει μέχρι πότε.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης):Ορίστε, κύριε Πρόεδρε, έχετε το λόγο.

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Κύριε Πρόεδρε, έχει προγραμματιστεί για αύριο να γίνει η συζήτηση για το μισθολόγιο.

ΠΡΟΕΔΡΟΣ (Απόστολος Κακλαμάνης): 'Οχι για αύριο, για σήμερα έχει προγραμματισθεί, γι'αυτό άλλωστε ήρθαν και οι συνάδελφοι από το ...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: ... (Δεν ακούστηκε).

ΠΡΟΕΔΡΟΣ (Απόστολος Κακλαμάνης): Εγώ σας βλέπω εδώ και τους δύο.

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Κύριε Πρόεδρε, έχει ήδη προγραμματιστεί στην πραγματικότητα για να γίνει η συζήτηση αύριο το πρωϊ. Αντιλαμβάνεσθε ότι το ενδιαφέρον πολλών συναδέλφων είναι πολύ μεγάλο. 'Ολοι δε πιστεύουμε και πιστεύαμε -έτσι και εγώ- ότι η συζήτηση θα ξεκινήσει αύριο το πρωϊ.

Θα παρακαλέσω λοιπόν και ζητούμε εάν η συζήτηση για το τρέχον νομοσχέδιο του Υ.ΠΕ.ΧΩ.Δ.Ε. ολοκληρωθεί, να σταματήσει η Βουλή για σήμερα και να αρχίσει κανονικά η συζήτηση αύριο. Είναι σοβαρό το νομοσχέδιο και πιστεύω ότι και το Υπουργείο Εθνικής Αμύνης δεν θα ήθελε να υποβαθμιστεί αυτό το νομοσχέδιο και να ξεκινήσει την ενδεκάτη νυχτερινή.

ΠΡΟΕΔΡΟΣ (Απόστολος Κακλαμάνης): 'Ηθελα να σας υπενθυμίσω, ότι αυτό το νομοσχέδιο επρόκειτο να αρχίσει την προηγούμενη εβδομάδα. Είχαμε το πρόβλημα της απουσίας των συναδέλφων στην Κοινοβουλευτική Συνέλευση του ΝΑΤΟ. Και για τους συναδέλφους, αλλά και για την καλύτερη συζήτηση του νομοσχεδίου, δεδομένου ότι είναι και μέλη της Επιτροπής 'Αμυνας και για την Επιτροπή, ακριβώς, Εξωτερικών και 'Αμυνας, δώσαμε μία αναβολή στη συζήτηση, στις επιτροπές, του νομοσχεδίου για να το συζητήσει μαζί με την Επιτροπή Οικονομικών Υποθέσεων.

Τα λέω αυτά, διότι καταδεικνύουν ότι το Προεδρείο κάνει κάθε δυνατή προσπάθεια να διευκολύνει την καλύτερη συζήτηση των νομσχεδίων και στις επιτροπές και στην Ολομέλεια.

Είχαμε πει, κύριε Πρόεδρε, ότι θα συζητήσουμε τη σύμβαση για τη Λεωφόρο Σταυρού-Ελευσίνας χθες και σήμερα θα δίναμε κάποιο χρόνο για τις τροπολογίες του Υπουργού. Τελικώς, μείναμε στις δευτερολογίες. Εγώ θα ανταποκριθώ στο αίτημα της Αξιωματικής Αντιπολιτεύσεως να αρχίσουμε αύριο αυτό το νομοσχέδιο, αλλά επειδή, όπως αντιλαμβανόμεθα, όλοι, οι ημέρες νομοθετικού έργου, με δεδομένο ότι έχουμε μία ημέρα που θα χρειαστεί -την προσεχή Τετάρτη- να συζητήσουμε τον προϋπολογισμό της Βουλής- τη Δευτέρα θα τον συζητήσει η επιτροπή προϋπολογισμού της Βουλής- και εν συνεχεία από το δεύτερο δεκαπενθήμερο του Δεκεμβρίου θα μπούμε στη συζήτηση του προϋπολογισμού, γι'αυτό το λόγο πιστεύω ότι και από την Αντιπολίτευση θα υπάρξει η κατανόηση ώστε να μην παρακωλυθεί και το νομοθετικό έργο της Κυβέρνησης. 'Ετσι μπορούμε όλοι μέσα σ'αυτήν την Αίθουσα να κάνουμε καλύτερα το καθήκον μας.

Ας προχωρήσουμε, λοιπόν, τώρα στο νομοσχέδιο του Υπουργείου Περιβάλλοντος. Αύριο θα αρχίσουμε το νομοσχέδιο για το μισθολόγιο των Ενόπλων Δυνάμεων, του Λιμενικού και της Ελληνικής Αστυνομίας και θα το ολοκληρώσουμε εάν μπορέσουμε -νομίζω ότι θα υπάρξει κατανόηση- την προσεχή Τρίτη, γιατί όπως σας είπα την Τετάρτη θα συζητήσουμε τον προϋπολογισμό.

ΣΤΡΑΤΗΣ ΚΟΡΑΚΑΣ: Κύριε Πρόεδρε...

ΜΑΡΙΑ ΔΑΜΑΝΑΚΗ: Κύριε Πρόεδρε...

ΠΡΟΕΔΡΟΣ (Απόστολος Κακλαμάνης): Δεν είναι απόφαση αυτό που λέω. Εκφράζω μία σκέψη. Αν θα αποφασίσουμε κάτι τέτοιο, θα ερωτηθούν κανονικά τα Κόμματα, να πουν την άποψή τους και εν συνεχεία η Βουλή.

Ας προχωρήσουμε στη συζήτηση του νομοσχεδίου: Συνεχίζεται η συζήτηση επί της αρχής, των άρθρων και του συνόλου του νομοσχεδίου, αρμοδιότητας του Υπουργείου ΠΕ.ΧΩ.Δ.Ε. "Κύρωση Σύμβασης Παραχώρησης της Μελέτης, Κατασκευής, Αυτοχρηματοδότησης και Εκμετάλλευσης της Ελεύθερης Λεωφόρου Ελευσίνας-Σταυρού-Αεροδρομίου Σπάτων και Δυτικής Περιφερειακής Λεωφόρου Υμηττού".

Να εγγραφούν παρακαλώ, όσοι πρωτολόγησαν και συνεπώς δικαιούνται να δευτερολογήσουν.

Ο κ.Κόρακας όμως δεν πρωτολόγησε.

ΣΤΡΑΤΗΣ ΚΟΡΑΚΑΣ: Δεν πειράζει, κύριε Πρόεδρε, θα δευτερολογήσω.

ΠΡΟΕΔΡΟΣ (Απόστολος Κακλαμάνης): Ναι, αλλά ο Κανονισμός λέει ότι δευτερολογία κάνουν αυτοί που έχουν πρωτολογήσει.

Συμφωνεί το Σώμα να πάρει το λόγο ο κ.Κόρακας;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, λίγες σκέψεις θα ήθελα να διατυπώσω πάνω στο συζητούμενο νομοσχέδιο, γιατί την θέση μας εκτενέστατα και σαφέστατα την εξέθεσε ο Ειδικός μας Αγορητής, ο συνάδελφος κ.Κωστόπουλος.

Κατ' αρχήν, όπως είπαμε, συμφωνούμε ότι το έργο αυτό είναι αναγκαίο να γίνει εκεί που έφθασαν τα πράγματα. Ωστόσο όμως, όπως ήδη παρατηρήσαμε και όπως παρατηρούν πάρα πολλοί φορείς, δήμοι, σύλλογοι και άλλοι μαζικοί φορείς, αλλά και κάτοικοι -έχουν δημιουργηθεί, όπως ξέρετε, επιτροπές αγώνα- το έργο αυτό, όπως πάει να γίνει, έχει πάρα πολλά μειονεκτήματα.

Το πρώτο και μεγάλο μειονέκτημά του είναι ότι, ενώ θα γίνει όλη αυτή η δαπάνη και όλη αυτή η ταλαιπωρία, δεν προβλέπει ταυτόχρονη κατασκευή σιδηροδρομικού δικτύου. Απλώς λέει ότι θα μπορούσε κάτι τέτοιο να γίνει στην πορεία. Πότε; 'Ενας θεός το ξέρει.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Επίσης, ότι στον σχεδιασμό του έργου αυτού δεν έχει ληφθεί υπόψη το σοβαρότατο γεγονός ότι κόβονται στη μέση γειτονιές με κοινά χαρακτηριστικά κοινωνικά και μάλιστα σε μία εποχή που όλοι υπογραμμίζουμε την ανάγκη τόνωσης αυτών των σχέσεων, των σχέσεων γειτονιάς κ.λπ., μέσα σε μία πρωτοφανή επίθεση αποξένωσης που δέχονται οι πολίτες. Κατά τη γνώμη μας, κάτι τέτοιο πρέπει πάση θυσία να αποφευχθεί.

Τώρα, θα πω λίγα πράγματα για το κόστος του έργου. Εμείς, ξεκινώντας και από μία πείρα που έχουμε από άλλα παρόμοια έργα -το σκάνδαλο του ΜΕΤΡΟ ζει και βασιλεύει- είπαμε ότι, ενώ συνολικά φαίνεται ότι το κόστος του έργου αυτού θα ανέλθει τα 315 δισ. δραχμές, από τα σημερινά δεδομένα, οι προβλέψεις οι δικές μας είναι ότι θα ξεπεράσει ίσως και τα 600 δισ. δραχμές. Και έτσι δεν είναι, όπως ειπώθηκε από τον Κοινοβουλευτικό Εκπρόσωπο του ΠΑ.ΣΟ.Κ. υπερβολή να λέει κανείς ότι θα πιάσουμε τα 5 ή και τα 7 ίσως δισεκατομμύρια ανά χιλιόμετρο -άκουσον, άκουσον!- αλλά μπορεί να ξεπεράσουμε και αυτά τα τεράστια ποσά. Από αυτά τα 315 δισ. δραχμές τα 280 είναι για το κύριο έργο κατ' αποκοπή. Απ' αυτά 35 δισ. υποτίθεται ότι θα δώσει ο ανάδοχος, 85 δισ. το Δημόσιο και 160 δισ. θα είναι από δάνεια και άλλα 35 δισ. θα είναι για τα παράλληλα έργα, για τα οποία ο ανάδοχος δίνει έκπτωση μόνο 25%. Για τα ελληνικά δεδομένα και όσοι κάπως ασχολούνται καταλαβαίνουν ότι αυτό το 25% είναι χαριστική ρύθμιση σε όφελος των εργολάβων.

Τι παρατηρήσεις έχουμε να κάνουμε πάνω σε αυτά τα ζητήματα.

Πρώτα απ' όλα θέλουμε να προειδοποιήσουμε ότι φοβόμαστε πολύ ότι η συμμετοχή του αναδόχου, ενώ προβλέπεται ότι θα είναι 35 δισ., τελικά θα είναι τίποτα. Δηλαδή, δεν θα βάλει τίποτα. Και γιατί αυτό;

Πρώτα απ' όλα προβλέπεται ότι ήδη το πρώτο χρόνο θα πάρει μία προκαταβολή που μπορεί να φθάσει τα 13 περίπου δισεκατομμύρια δραχμές, για το κατ' αποκοπήν έργο και, επίσης, θα πάρει και άλλα 3,5 δισ.δραχμές, το 10% δηλαδή για τα παράλληλα έργα. Αυτό μας κάνει συνολικά 16,5 περίπου δισεκατομμύρια δραχμές και προβλέπεται να βάλει ο κύριος αυτός τον πρώτο χρόνο 14,5 δισ.δραχμές. Εάν τώρα εκεί μέσα υπολογίσουμε ότι θα πάρει και ένα μεγάλο μέρος των δανείων- για τα οποία θα μιλήσουμε -με εγγύηση του Δημοσίου και με το κόλπο των υπερκοστολογήσεων, υπερτιμολογήσεων, γίνεται φανερό ότι δεν πρόκειται να βάλει τίποτα, ότι από το έργο αυτό θα αποκομίσει ένα τεράστιο εργολαβικό κέρδος και ότι τελικά το Δημόσιο θα πληρώσει σχεδόν το σύνολο της δαπάνης, για να μην πούμε ότι θα πληρώσει ολόκληρη τη δαπάνη.

Πέρα από το εργολαβικό κέρδος που θα πάρουν, δίνουμε σ' αυτούς τους μεγαλοεργολάβους επιπλέον και την εκμετάλλευση του έργου για δεκαοκτώ ολόκληρα χρόνια και μαζί με όλους τους βοηθητικούς χώρους, που θα έχουν απαλλοτριωθεί και που θα είναι πανάκριβοι.

Βεβαίως, κάποιες μικρορυθμίσεις μπορούν να γίνουν, αλλά μιλάμε για τα "χοντρά" και για την ουσία.

Πρέπει να σημειώσουμε ακόμα, ότι με τις ρυθμίσεις που έχει η σύμβαση, ουσιαστικά το ύψος των διοδίων είναι ανεξέλεγκτο. 'Ο,τι θέλει κάνει ο ανάδοχος του έργου. Κι εσείς το αναγνωρίσατε σε ένα βαθμό και μπαίνει κάποιο όριο ενδεικτικά, κύριε Υπουργέ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕΧΩΔΕ): Το 1,56 ECU είναι όριο. Δεν είναι ενδεικτικό όριο. 

ΣΤΡΑΤΗΣ ΚΟΡΑΚΑΣ: 'Οχι, είναι ενδεικτικό. Τώρα εν με παίρνει ο χρόνος να πάρω τη σύμβαση και να πω και το τι ειπώθηκε στην επιτροπή.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.Δ.Ε.): Υπάρχει αυτό το όριο και τα δεκαοκτώ χρόνια όριο.

ΣΤΡΑΤΗΣ ΚΟΡΑΚΑΣ: Επίσης, θέλουμε να παρατηρήσουμε ότι περιέργως στο κόστος του έργου δεν συμπεριλαμβάνονται οι απαλλοτριώσεις, οι οποίες όπως σημειώθηκε ήδη, μπορούν να φτάσουν και τα 140 δισ. δραχμές.

Θα έπρεπε, κύριε Υπουργέ, να ξέρουμε επακριβώς, πόσο θα είναι το κόστος των απαλλοτριώσεων. Δεν καταλαβαίνω, γιατί αυτές τις απαλλοτριώσεις που πληρώνει το Δημόσιο, δεν τις υπολογίζετε μέσα στην προσφορά, στη συμμετοχή του Δημοσίου, για να δούμε τι ακριβώς- έστω και τυπικά και επίσημα, στα χαρτιά- υποτίθεται ότι θα βάλει ο ανάδοχος, τι ποσοστό του συνολικού έργου θα βάλει και τι βάζει το Δημόσιο. Είναι μια πλαστή, τεχνητή εξαίρεση, ακριβώς για να ρίξουμε στάχτη στα μάτια του κόσμου. Καταγγέλθηκε ότι θα στοιχίσουν οι απαλλοτριώσεις περίπου 140 δισ. δραχμές. Αν έχετε ακριβέστερα ή πιο υπεύθυνα στοιχεία, να μας τα δώσετε.

Θέλουμε να πούμε μερικά λόγια για τον ανεξάρτητο μηχανικό. Πρόκειται για μια απαράδεκτη ρύθμιση. Με τα διάφορα αναφερόμενα για τη γλώσσα συνεννόησης, αφήνει η σύμβαση να υπονοηθεί ότι κατά πάσα πιθανότητα αυτός θα είναι ξένος. Χάθηκαν οι 'Ελληνες; Ξένος προφανώς θα είναι, γιατί έτσι απαιτούν οι τράπεζες και ιδιαίτερα η Κεντρική Ευρωπαϊκή Τράπεζα ή η Ευρωπαϊκή Τράπεζα Επενδύσεων.

Θα είναι, λοιπόν, κάποιος, ο οποίος θα είναι τοποτηρητής αυτών των ξένων συμφερόντων και βεβαίως, θα έχει ευρύτατες αρμοδιότητες και εξουσίες, οι οποίες, όπως αναφέρεται στη σύμβαση, είναι απεριόριστες.

Το ακούσατε, κύριοι συνάδελφοι; Ο κύριος αυτός, ο οποίος θα είναι ξένος, θα είναι η διευθύνουσα αρχή και έχει απεριόριστες αρμοδιότητες και εξουσίες.

Λέγεται πράγματι εδώ, στη σελίδα 103, ότι "ενδεικτικά και όχι περιοριστικά, τα καθήκοντα του ανεξάρτητου μηχανικού συμφωνούνται ως ακολούθως". Και λέει ενδεικτικά έναν τεράστιο, ατέλειωτο κατάλογο αρμοδιοτήτων.

Φυσικά δεν τίθεται σαφώς το ερώτημα, γιατί καταφεύγετε ή γιατί υποχωρείτε και δέχεσθε μια τέτοια ρύθμιση. Αν θέλατε πραγματικά, όπως ισχυρίζεσθε, να προασπίσετε τα εθνικά συμφέροντα, δεν θα δεχόσασταν τέτοια "συμμόρφωση προς τας υποδείξεις", όπως λέει και ο ποιητής, των μεγάλων αφεντικών, κύριε Υπουργέ.

Βεβαίως, δεν θέλω να αναφερθώ -γιατί δε με παίρνει και ο χρόνος-στις εξουσίες.

Τι προτείνουμε εμείς, κύριε Πρόεδρε. Πρώτα απ' όλα, να προβλεφθεί άμεσα- δεν ξέρω με ποιον τρόπο, ταυτόχρονη κατασκευή σιδηροδρομικού δικτύου. Ο Ειδικός Αγορητής μας πρότεινε να κάτσουμε να κουβεντιάσουμε, έστω και αν καθυστερήσει για μερικούς μήνες ακόμα το έργο- δεν έπεσε η ζάχαρη στο νερό, εδώ τόσον καιρό έχει καθυστερήσει- προκειμένου να βρούμε κάποιες ορθότερες ρυθμίσεις.

Δεύτερον, να ληφθούν υπόψη τα κοινωνικά, πολεοδομικά και περιβαλλοντολογικά προβλήματα, μέσα από μία ευρύτερη κοινωνική συζήτηση, μέσα από διάλογο. Εξάλλου, όπως ξέρετε στις 22 Νοεμβρίου, σε δύο μέρες συζητείται στο Συμβούλιο της Επικρατείας σχετική προσφυγή.

Τρίτον, η εκτέλεση και εκμετάλλευση του έργου να γίνει από το Δημόσιο. Ως προς την εκτέλεση θα θέλαμε να επιμείνουμε ότι δεν είναι δυνατό να ισχυριστείτε ότι δεν έχετε υπηρεσίες για να κάνετε τουλάχιστον τη διεύθυνση και επίβλεψη του έργου. Γιατί τότε, ούτε λίγο ούτε πολύ ευθέως αναγνωρίζετε την ανικανότητά σας. Απ' ό,τι ξέρουμε το Υ.ΠΕ.ΧΩ.Δ.Ε. έχει ικανότατους μηχανικούς ειδικούς, οι οποίοι κάλλιστα μπορούν να παίξουν αυτόν το ρόλο, χωρίς ανεξάρτητους μηχανικούς κ.λπ. και κυρίως με άμεση ευθύνη, επίβλεψη και διεύθυνση του Δημοσίου.

Και δε θέλω να πω εδώ για τη Νέα Δημοκρατία που κάνει σήμερα την κριτική, που διάλυσε τη ΜΟΜΑ και ότι θα μπορούσαμε να είχαμε δημιουργήσει ένα δημόσιο κατασκευαστικό φορέα που θα έκανε όλα αυτά τα έργα σε συνεργασία με ελληνικές κατασκευαστικές εταιρείες. Χάνονται με τις ρυθμίσεις που δεχθήκατε και κάνετε, μοναδικές ευκαιρίες με τα έργα αυτά, να αναβαθμιστεί η Δημόσια Διοίκηση που είναι και ο πιο ανεξάρτητος φυσικά μηχανισμός.

Μια τελευταία παρατήρηση και ολοκληρώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): 'Οχι, παρακαλώ.

ΣΤΡΑΤΗΣ ΚΟΡΑΚΑΣ: Ολοκληρώνω αμέσως.

ΠΡΟΕΔΡΕΥΩΝ (Παναγιώτης Ν.Κρητικός): Κάντε μου τη χάρη. 

ΣΤΡΑΤΗΣ ΚΟΡΑΚΑΣ: Μια παρατήρηση για να δείτε πόσο απερίσκεπτα γίνονται αυτά τα πράγματα. Εάν, κύριε Πρόεδρε, η Χόχτιφ -άλλη αποικιοκρατική σύμβαση, η χειρότερη απ' όλες- καθυστερήσει τα έργα του αεροδρομίου των Σπάτων και αν οι ανάδοχοι του έργου οι οποίοι έχουν συνασπιστεί -μεγάλη κομπίνα και αυτή, η κομπίνα του διαγωνισμού- δεν μπορέσουν εξ αυτού του γεγονότος να προχωρήσουν το έργο, τότε θα ζητήσουν ρήτρα από το Δημόσιο. Θα ζητήσουν επιπλέον αποζημιώσεις από το Δημόσιο και αυτό είναι σαφέστατο.
Μ' αυτές τις παρατηρήσεις, κύριε Πρόεδρε, εμείς δεν μπορούμε να ψηφίσουμε τη σύμβαση. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, η έννοια της απόφασης είναι απόψε να περατωθούν και οι τροπολογίες. 'Αλλωστε η σημερινή συνεδρίαση είχε οριστεί κατά κάποιον τρόπο για τη συζήτηση των τροπολογιών. 'Ηδη, όμως, χθες παρέμεινε και μέρος της αρχής του νομοσχεδίου και γι' αυτό πάμε και σήμερα στην αποψινή συνεδρίαση και με το μέρος εκείνο.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν.Κρητικός): Είμαστε στο στάδιο των δευτερολογιών των Εισηγητών, κύριε Κηπουρέ, δεν έχετε το λόγο αυτήν τη στιγμή.

ΧΡΗΣΤΟΣ ΚΗΠΟΥΡΟΣ: Πρωτολόγησα, άρα δικαιούμαι να μιλήσω. 

ΠΡΟΕΔΡΕΥΩΝ (Παναγιώτης Ν.Κρητικός): Στη σειρά σας, προηγούνται οι Εισηγητές.

Το λόγο έχει ο κύριος Βούλγαρης, Εισηγητής της Πλειοψηφίας, για να δευτερολογήσει.

ΑΛΕΞΑΝΔΡΟΣ ΒΟΥΛΓΑΡΗΣ: Ευχαριστώ, κύριε Πρόεδρε.

Κύριε Πρόεδρε, κύριοι συνάδελφοι, επειδή χθες έγινε συζήτηση και αναφορά στα θέματα του ρυθμιστικού σχέδιου της Αττικής και της οργάνωσης της χωροταξικής και της πολεοδομικής της Αττικής, χωρίς να θέλουμε να υποβαθμίσουμε και να μηδενίσουμε εργασίες, μελέτες, προγράμματα τα οποία έχουν γίνει στο παρελθόν, θα ήθελα να θυμίσω στο Σώμα ότι στην οχταετία από το 1981 μέχρι το 1989 και στη συνέχεια στην επόμενη τριετία από το 1993-1996, έχουν γίνει για την Αττική σημαντικές παρεμβάσεις τόσο σε επίπεδο θεσμικό, όσο και σε επίπεδο προγραμμάτων.

Παρεμβάσεις οι οποίες είχαν ένα συγκεκριμένο πρόγραμμα δράσης, προκειμένου να έχουμε βελτίωση της ποιότητας ζωής στην Αττική, μέσα όμως από μια στρατηγική και ένα στόχο, ο οποίος αφορούσε και τα τρία επίπεδα των παρεμβάσεων, που αφορούν τη χωροταξία, το περιβάλλον και την πολεοδομία.

Θα ήθελα να πω ότι οι μελέτες , που υπάρχουν στο Υπουργείο Περιβάλλοντος, Χωροταξίας και Δημοσίων 'Εργων, είναι πολλές. Και είναι τόσο πολλές που γέμισαν οι ντουλάπες και το Υπουργείο τις αρχειοθετεί σε βιβλιοθήκες.

Πρέπει να πούμε ότι σημαντική παρέμβαση για την Αττική και σε επίπεδο σχεδιασμού, αλλά και σε επίπεδο προγραμμάτων, ξεκίνησε ουσιαστικά με πρώτο το ρυθμιστικό σχέδιο της Αθήνας, όσον αφορά το χωροταξικό σχεδιασμό, δηλαδή το ν.1515/1985 και τον αντίστοιχο νόμο για τη Θεσσαλονίκη. Αυτή ήταν η θεσμική παρέμβαση, που αφορούσε το χωροταξικό και πολεοδομικό σχεδιασμό. Υπήρχε όμως και ένα όργανο, το οποίο θα επόπτευε και θα έλεγχε αυτό το σχεδιασμό. Και ήταν η σύσταση και λειτουργία των δύο υπηρεσιών που εποπτεύονταν από το Υπουργείο Περιβάλλοντος, τον Οργανισμό της Αθήνας και τον Οργανισμό της Θεσσαλονίκης αντίστοιχα.

'Οσον αφορά το περιβάλλον, θα σας θυμίσω ότι ο πρώτος θεσμικός νόμος που εκφράζει τη στρατηγική της Χώρας για την προστασία του περιβάλλοντος, καθώς και τους μηχανισμούς εκείνους τους οποίους θα πρέπει να χρησιμοποιήσουμε για να ελέγχουμε την κατάσταση του περιβάλλοντος στην Ελλάδα, ήταν ο θεσμικός νόμος 1650/86, από τον οποίο προέκυψαν όλες οι άλλες διοικητικές πράξεις, είτε ήταν προεδρικά διατάγματα είτε ήταν αποφάσεις Υπουργών, οι οποίες καθόριζαν τον τρόπο σύνταξης και ελέγχου των μελετών περιβαλλοντικών επιπτώσεων, καθώς και όλων εκείνων των διοικητικών σχημάτων, με τα κλιμάκια ελέγχου περιβάλλοντος, με τα οποία και στο Λεκανοπέδιο της Αττικής, στη Θεσσαλονίκη και σε ορισμένους νομούς της Χώρας, θα μπορούσαμε να ελέγχουμε τα στοιχεία και τα μεγέθη της περιβαλλοντικής ρύπανσης.

Επίσης, η τρίτη διάσταση, πέρα από το χωροταξικό και περιβαλλοντικό σχεδιασμό, ήταν και ο πολεοδομικός σχεδιασμός. Θα θυμίσω την εποχή του αείμνηστου Αντώνη Τρίτση και τον οικιστικό ν. 1337/1983 και την επιχείρηση της πολεοδομικής ανασυγκρότησης απ'όπου ξεκίνησε μια μεγάλη πραγματικά πολεοδομική επιχείρηση, με κινητοποίηση όλων των υπηρεσιών του Υπουργείου, αλλά και όλου του επιστημονικού δυναμικού της Χώρας, για να μπορέσουμε να διευθετήσουμε αυτές τις περιοχές τις πυκνοδομημένες και αραιωμένες περιοχές αυθαιρέτων. Αυτό ήταν μια πολεοδομική ντροπή για τη Χώρα μας, γιατί πραγματικά όλοι γνωρίζουμε και όλοι έχουμε εμπειρίες αυτών των υποβαθμισμένων πραγματικά σε ποιότητα ζωής περιοχών.

'Ολοι έχουν προσφέρει και όλοι έχουν συμβάλει σ'αυτήν την προσπάθεια, για να μπορέσουμε στην Αττική -επειδή συζητάμε για την Αττική- να αποκαταστήσουμε κατά το δυνατόν αυτήν την ποιότητα ζωής, που ποτέ δεν είχε αυτό το κομμάτι της Χώρας.

'Οπως είπα και στην εισήγησή μου, η Αττική συγκεντρώνει το 35%-40% του πληθυσμού της Χώρας, αν και έχει μια γεωγραφική επιφάνεια το 3,2% μόλις της χώρας, το 50% της βιομηχανικής δραστηριότητας και το 55% των κυκλοφορούντων ιδιωτικών αυτοκινήτων σ'όλη τη Χώρα.

Εδώ χθες στη συζήτηση του νομοσχεδίου είχαμε πολλές παρατηρήσεις και επισημάνσεις, που είναι δυνατόν να ομαδοποιηθούν σε δύο κατηγορίες.

Η μια κατηγορία περιλαμβάνει παρατηρήσεις, επισημάνσεις όσον αφορά τα οικονομικά στοιχεία και τα μεγέθη της σύμβασης.

Η άλλη κατηγορία αφορά, θα έλεγα, τις περιβαλλοντικές επιπτώσεις και τις παρατηρήσεις, οι οποίες έχουν γίνει από τους συναδέλφους, όσον αφορά τη χάραξη αυτής της ελεύθερης λεωφόρου Σταυρού-Ελευσίνας, η οποία, όπως τονίστηκε και από συναδέλφους του Τεχνικού Επιμελητηρίου Ελλάδας και του Συνδέσμου Ανωνύμων Τεχνικών Εταιρειών της Ελλάδας, είναι ο μεγαλύτερος περιφερειακός δακτύλιος που γίνεται αυτήν τη στιγμή στην Ευρώπη και λόγω του μήκους του, αλλά και λόγω τεχνικών έργων, τα οποία γίνονται κατά μήκος αυτού του δακτυλίου.

Και θα θυμίσω ότι η πρόσβαση σ'αυτόν το δακτύλιο γίνεται με είκοσι έξι ανισόπεδους κόμβους, οι οποίοι κατασκευάζονται κατά μήκος αυτών των εβδομήντα χιλιομέτρων.

Σε σχέση με αυτές τις δύο κατηγορίες επισημάνσεων, δηλαδή όσον αφορά τα οικονομικά στοιχεία και τα οικονομικά μεγέθη της σύμβασης και όσον αφορά τις περιβαλλοντικές επιπτώσεις από τη χάραξη αυτού του δρόμου, θα ήθελα να επισημάνω, ότι από όλους σχεδόν τονίστηκε η αναγκαιότητα και χρησιμότητα αυτού του έργου. Από όλες τις πλευρές της Βουλής, από την Αυτοδιοίκηση, από το Τ.Ε.Ε., από τους κατασκευαστές, από πολλούς φορείς έχει επισημανθεί η χρησιμότητα και αναγκαιότητα του έργου για τους λόγους που εξηγήθηκαν αναλυτικά σ'αυτήν την Αίθουσα. Και οι οποίοι βέβαια, έχουν να κάνουν με τη βελτίωση της κυκλοφορίας σ'αυτήν την ταλαιπωρημένη πραγματικά περιβαλλοντικά και οικιστικά περιοχή της Χώρας, αλλά και με τα θέματα της βελτίωσης της ποιότητας ζωής σε σχέση με τη μείωση της ρύπανσης, η οποία θα προέλθει και από τη διευθέτηση της κυκλοφορίας.

Ακούσαμε, όμως, και μία κατηγορία διαφορετική προτάσεων και απόψεων οι οποίες έχουν σχέση και με τη δυνατότητα κατασκευής του έργου, δηλαδή αν θα πρέπει το έργο να γίνει μόνο από το Δημόσιο ή με τη συνδρομή και του ιδιωτικού τομέα και φυσικά την ένταξή του στο όποιο φυσικό περιβάλλον μας έχει μείνει στο λεκανοπέδιο της Αττικής.

'Οσον αφορά τα οικονομικά στοιχεία της σύμβασης, θα ήθελα, πέρα από τις διευκρινήσεις που έχουν δοθεί από τον κύριο Υπουργό στη χθεσινή συνεδρίαση, όπου όλοι διαπιστώσαμε, ότι ήταν αναλυτικές και πειστικές, να σας απασχολήσω πολύ λίγο και να σας διαβάσω τις θέσεις των εκπροσώπων του Τ.Ε.Ε., της διευρυμένης Νομαρχιακής Αυτοδιοικήσεως, αλλά και του Συνδέσμου Ανωνύμων Τεχνικών Εταιρειών.

'Οσον αφορά τη σύμβαση, το Τ.Ε.Ε. δήλωσε ότι υπάρχουν πάρα πολλά στοιχεία στη σύμβαση, και αυτό βέβαια, το είπαν εν αντιθέση με τη σύμβαση του Αεροδρομίου των Σπάτων και της ζεύξης Ρίου-Αντιρρίου.

Επίσης, το Τ.Ε.Ε. δήλωσε ότι η τιμή του έργου είναι λογική και λογική είναι η τιμή κοστολόγησης του έργου ανά χιλιόμετρο, με τιμές του 1994.

Θυμίζω στους κυρίους συναδέλφους, ότι το Τ.Ε.Ε. είναι θεσμοθετημένος τεχνικός σύμβουλος της Πολιτείας και εν πάση περιπτώσει, σε αυτό το Ν.Π.Δ.Δ. έχει τη μεγαλύτερη εμπειρία και εξειδικευμένη γνώση σ'όλα τα έργα τα οποία κατασκευάζονται στη Χώρα μας.

Από την πλευρά της διευρυμένης Νομαρχιακής Αυτοδιοίκησης τονίστηκε σχετικά με το θέμα της σύμβασης, ότι είναι μια σύμβαση που καλύπτει όλες τις προϋποθέσεις και ότι το κόστος του έργου είναι λογικό. Και από το Σύνδεσμο Κατασκευαστών Ανωνύμων Τεχνικών Εταιρειών δηλώθηκε ότι η τιμή βεβαιώνει σαφώς το συμφέρον του Ελληνικού Δημοσίου και είναι ανταγωνιστικό και με τα συνήθη οδικά έργα που γίνονται στη Χώρα μας.

'Οσον αφορά αν θα πρέπει το έργο να γίνει από το Δημόσιο τομέα ή όχι, αν λογαριάσει κανείς το κόστος του έργου, τα 315 δισ. και το μεγάλο πρόγραμμα που έχει αναλάβει η χώρα μας με τη συνδρομή του πακέτου Ντελόρ II, του Ταμείου Συνοχής, να βελτιώσει την κοινωνική και τεχνική της Χώρας, η Κυβέρνηση κάνει τις αξιολογήσεις και τις ιεραρχήσεις της και οπωσδήποτε επιλέγει εκείνα τα έργα τα οποία μπορεί να γίνουν μόνο από πιστώσεις του Δημοσίου και της Ευρωπαϊκής 'Ενωσης και ακολουθεί και τη μέθοδο της συγχρηματοδότησης. Οπωσδήποτε η ελεύθερη Λεωφόρος Σταυρού-Ελευσίνας είναι ένα έργο που διαθέτει αυτές τις προϋποθέσεις για να μη χρηματοδοτηθεί μόνο από το Δημόσιο τομέα, αλλά να συμμετέχει και ο ιδιωτικός τομέας. 

(Στο σημείο αυτό, την Προεδρική 'Εδρα καταλαμβάνει ο Δ' Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ).

Θα κλείσω, κύριοι συνάδελφοι, με τα θέματα του περιβάλλοντος.Πρέπει να πούμε ότι κάθε δραστηριότητα του ανθρώπου σαφώς επιβαρύνει το φυσικό περιβάλλον. Αυτό είναι λογικό και το καταλαβαίνει κανείς. 'Ομως στη Χώρα μας σήμερα, σε σχέση και με τις άλλες χώρες της Ευρωπαϊκής Ενωσης στην οποία συμμετέχουμε, υπάρχουν αυστηρές προδιαγραφές για όλες τις δραστηριότητες, τα έργα και τα προγράμματα που γίνονται, είτε είναι του δημόσιου είτε του ιδιωτικού τομέα. Υπάρχει δηλαδή η μελέτη των περιβαλλοντικών επιπτώσεων.Γι' αυτό το έργο, όπως είπα και στην πρωτολογία μου, έχουμε μια επιβάρυνση 22 δισ. δραχμών για το κομμάτι της Υμηττού. Το έργο αυξήθηκε κατά 22 δισ. προκειμένου να αρθούν οι δυσμενείς περιβαλλοντικοί όροι. Απο εκεί και πέρα το υπόλοιπο κομμάτι βρίσκεται σε όρυγμα. Υπάρχουν όλες οι συνδέσεις που απαιτούνται για να λειτουργήσει και να υπάρχει μια λειτουργική σύνδεση με τα αστικά κέντρα και εν πάση περιπτώσει μια διαφορετική χάραξη θα είχε ίσως ένα πολύ μεγαλύτερο κόστος απαγορευτικό για να μπορεί να κατασκευαστεί αυτό το πολύ σημαντικό έργο για την Αττική. Ευχαριστώ.

ΠΡΟΕΔΡΕΥΩΝ(Νικόλαος Κατσαρός): Ο κ. Τρυφωνίδης έχει το λόγο.

ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, θα αρχίσω προσπαθώντας να βοηθήσω στο να λυθεί η παρεξήγηση που δημιουργήθηκε χθες βράδυ μεταξύ του κυρίου Υπουργού ΠΕ.ΧΩ.Δ.Ε. και του Αρχηγού της Νέας Δημοκρατίας του κ. 'Εβερτ, σχετικά με το θέμα της μετατροπής των χρημάτων από ECU σε δραχμές.

'Ολοι μας, πιστεύω, χρησιμοποιήσαμε, χωρίς ιδιαίτερη προσοχή τους όρους Δημόσιο κρατικός Προϋπολογισμός, Ελληνικός Λαός, χρήστες. Η ουσία είναι μια, κύριοι συνάδελφοι, ότι οποιοσδήποτε από τους αναφερθέντες αυτούς όρους χρησιμοποιηθεί, το τελικό αποτέλεσμα είναι ότι τα χρήματα τα πληρώνει ο Ελληνικός Λαός. Αυτό είναι το botomline της υπόθεσης.

Ο κύριος Υπουργός ανεφέρθη στη σύμβαση παραχώρησης, όπου πράγματι η σύμβαση αναφέρεται σε ECU και πράγματι λόγω της μετατοπίσεως της ενάρξεως του έργου υπάρχει μια επιβάρυνση λόγω επικαιροποίησης του τιμήματος, το οποίο πρέπει να καταβάλει το Ελληνικό Δημόσιο σαν συμμετοχή του και αυτό κοστολογείται γύρω στα 4 δισ. δραχμές κύριε Υπουργέ. Είναι, όπως είπατε και σεις, 13 MECU. Αναλογική προσαύξηση θα καταβάλει και ο ανάδοχος του έργου.

Ο κ. 'Εβερτ, όμως, αναφερόταν στη σύμβαση κατασκευής μεταξύ του αναδόχου και της κατασκευάστριας εταιρείας, που φυσικά είναι τα ίδια πρόσωπα - οι τεχνικές εταιρίες- με άλλη νομική μορφή. Και εκεί η μεταξύ τους σύμβαση δεν είναι σε ECU αλλά σε δραχμές. 'Αρα η αναθεώρηση του κόστους κατασκευής, δηλαδή τα επί πλέον χρήματα τα οποία θα εισπράξει η κατασκευάστρια κοινοπραξία, θα είναι αναπροσαρμοσμένα με δείκτες τιμών καταναλωτή Ελλάδος με 10% δηλαδή το έργο τελικά θα κοστίσει πολύ περισσότερο από ότι αν η σύμβαση ήταν σε ECU με πληθωρισμό 25%. Σε αυτή τη φάση ούτε το Δημόσιο ούτε ο ανάδοχος θα καταβάλει περισσότερα χρήματα από την αρχική τους συμμετοχή. Τα επιπλέον αυτά χρήματα θα ληφθούν από πρόσθετα δάνεια από τις τράπεζες. Το κόστος κατασκευής του έργου θα ανέλθει υπερβολικά, λόγω αλλαγής ECU σε δραχμές και τελικά αυτή η αύξηση, υπολογίζεται ότι θα είναι 18 δισ., όπως είπε ο κ. Εβερτ. Αν όμως την επεκτείνουμε διαχρονικά σε χρόνο κατασκευής πιθανόν να φθάσει τα 30 δισ.. Αυτό θα έχει σαν αποτέλεσμα να αυξηθεί το κόστος του έργου, που τελικά θα στοιχίσει στον Ελληνικό Λαό, και οποίος θα το πληρώσει κάνοντας χρήση του έργου αυτά τα δεκαοκτώ χρόνια. Δηλαδή, ενώ θα μπορούσε το κόστος των διοδίων να είναι λιγότερο από την οροφή του 1,56 ECU που αναφέρεται στη σύμβαση, δυστυχώς θα πρέπει να προστεθεί η απόσβεση και άλλων 30 δισ. ακόμη, τα οποία θα πληρώσει ο Ελληνικός Λαός κάνοντας χρήση αυτού του έργου. Αυτή είναι η πραγματικότητα σχετικά με το θέμα της ανατροπής των ECU σε δραχμές.

'Ενα δεύτερο σημαντικό θέμα, το οποίο θα ήθελα να αναφέρω στον κύριο Υπουργό, και για το οποίο δεν απάντησε στην πρωτολογία του, είναι το θέμα του ανεξάρτητου μηχανικού.

Εκεί δε μου απάντησε, τι θα γίνει, αν ο ανεξάρτητος μηχανικός δεν ενημερώνει το Ελληνικό Δημόσιο, για πράξεις, ενέργειες και αποφάσεις του. Ποια θα είναι η τιμωρία του; Ποια είναι η ασφαλιστική δικλείδα που προβλέπεται;

Θα ήθελα μία απάντηση, κύριε Υπουργέ, γιατί από την άλλη μεριά έρχεται στο μυαλό μας το άρθρο 61, περί εμπιστευτικότητος των στοιχείων της σύμβασης, και θα είναι δύσκολο στις υπηρεσίες να προστρέξουν στα στοιχεία του έργου και μόνο οι Βουλευτές θα μπορούν να προστρέχουν στην αλληλογραφία, στις συμβάσεις, στα τοπογραφικά και στα άλλα στοιχεία που συνθέτουν την ταυτότητα του έργου.

Ο κύριος Υπουργός χθες μας είπε ότι η εμπιστευτικότητα γίνεται για να προστατευθεί το know how του αναδόχου. Πιστεύω, δεν υπάρχουν τίποτε εξαιρετικές τεχνολογίες, αλλά και αν υπάρχουν, νομίζω ότι δεν υπάρχει τίποτα το εμπιστευτικό στην αλληλογραφία, στα τοπογραφικά, στα στοιχεία, που να περικλείουν στοιχεία know how.

'Ενα τρίτο θέμα, που θα ήθελα επίσης να παρατηρήσω στη χθεσινή απάντηση του κυρίου Υπουργού, σχετικά με το κόστος του έργου, είναι το εξής: Μας ανέφερε ότι ένα τμήμα του έργου που κατασκευάζεται σήμερα με την κλασσική μέθοδο των δημοσίων έργων, έχει στοιχίσει στο Ελληνικό Δημόσιο 5 δισ. το χιλιόμετρο. Σήμερα εμείς προϋπολογίζουμε ότι στο κατ' αποκοπήν τίμημα το ανά χιλιόμετρο κόστος του έργου είναι ήδη 5 δισ., χωρίς, όμως, να προστίθενται σ' αυτά τα 5 δισ. το κόστος των παραλλήλων έργων τα οποία γίνονται κατά μήκος των 70 χιλιομέτρων, που οπωσδήποτε θα προστεθούν στο τελικό κόστος κατασκευής. Επιπλέον κάνω την παρατήρηση ότι ενώ τα 5 δισ. ανά χιλιόμετρο είναι τελικό κόστος κατασκευής, στο τμήμα που ανέφερε ο κύριος Υπουργός δεν έχουμε ακόμη την πραγματική εικόνα, πόσο ακριβώς θα στοιχίσει το έργο αυτό στο τέλος.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Δε θέλετε να γίνουν τα αντιπλημμυρικά;

ΓΕΩΡΓΙΟΣ ΤΡΥΦΩΝΙΔΗΣ: Υπουργέ μου, έχετε τις θέσεις σας και θα μου απαντήσετε.

Και για το θέμα της δυνατότητας τροποποίησης της σύμβασης, πάλι δεν είχα απάντηση από τον κύριο Υπουργό. Ανέφερα ότι υπάρχει η δυνατότητα να τροποποιείται η σύμβαση και αυτό να καλύπεται με προεδρικά διατάγματα, χωρίς να είναι υποχρεωτικό η αλλαγή της σύμβασης, που ψηφίζεται σήμερα στη Βουλή, να έρχεται επίσης στη Βουλή προς κύρωση. Θα ήθελα μία απάντηση στη δευτερολογία του Υπουργού, για το θέμα αυτό.

Θα αναφερθώ τώρα στο θέμα της εγγυοδοσίας των δανείων του αναδόχου. Ο κύριος Υπουργός ανέφερε ότι στη διεθνή αγορά οι τράπεζες δεν εγγυώνται δάνεια διαρκείας πέραν των εφτά ετών. Θα μπορούσα να το αποδεχθώ αυτό, αλλά θα επαναλάβω το ερώτημα του Κοινοβουλευτικού μας Εκπροσώπου, του κ. Κωστόπουλου, που χθες διερωτήθη γιατί ο ανάδοχος, έστω αυτά τα εφτά πρώτα χρόνια της λειτουργίας του έργου δεν είναι πρωτεγγυητής, να αναλάβει ένα τμήμα των δανείων του έργου και ας είναι πίσω το Ελληνικό Δημόσιο να το καλύπτει ως δευτεροεγγυητής;

Επίσης, ήθελα να παρατηρήσω στη δικαιολογία του κυρίου Υπουργού, που ανέφερε ότι υπήρχαν δεσμεύσεις του Ελληνικού Δημοσίου για ορισμένες εγγυήσεις: Πράγματι, κύριε Υπουργέ, αλλά το πλέγμα αυτών των εγγυήσεων αναφερόταν σε οικονομικά στοιχεία του έργου, όσον αφορά φερ' ειπείν, την ημερήσια κίνηση των οχημάτων, τα οποία θα έκαναν χρήση του έργου αυτού. Ουδαμού στη σύμβαση αναφέρεται ότι θα υπήρχε εγγυοδοσία των δανείων του αναδόχου.

Εδώ, για να είμαστε δίκαιοι, πρέπει να παρατηρήσουμε ότι η εγγυοδοσία του Δημοσίου μπήκε στη δεύτερη φάση του διαγωνισμού. Και οι τρεις κοινοπραξίες απήλαυσαν αυτού του ευεργετήματος, αλλά ο κατάλογος των συμμετασχόντων είχε ήδη κλείσει.

Τέλος, θα ήθελα να κλείσω τη δευτερολογία μου με την εξής διαπίστωση, την οποία έκανα και χθες: Στη σύμβαση θεσπίζονται συνθήκες που δημιουργούν κίνητρα και επαναλαμβάνω ότι γι' αυτό δε φταίνε σε τίποτα οι ανάδοχοι, οι οποίοι αναλαμβάνουν να εκτελέσουν αυτά τα έργα. Δημιουργούνται, λοιπόν, κίνητρα, ώστε αυτοί οι ανάδοχοι να έχουν σοβαρό κίνητρο, να βλέπουν το όλο εγχείρημα της κατασκευής σαν ένα κλασσικό δημόσιο έργο, γιατί δεν εγγυώνται τα δάνεια και δεν είναι δεμένοι με το έργο αυτό αναγκαστικά τα δεκαοκτώ χρόνια της λειτουργίας του.

'Ετσι έχουν το κίνητρο να φτιάξουν ένα χαμηλότερης ποιότητας έργο, να μη φροντίσουν αντίστοιχα τη συντήρησή του και όταν νομίσουν ότι έβγαλαν τα χρήματα που ήθελαν να βγάλουν απ' αυτό το έργο, να αποχωρήσουν αφήνοντας το Ελληνικό Δημόσιο και να συντηρεί το έργο, αλλά και να πληρώνει τα δάνεια του αναδόχου. Πιστεύω ότι ήρθε ο καιρός το Υπουργείο Δημοσίων 'Εργων να προχωρήσει στη σύνταξη ενός νόμου-πλαισίου που θα θεσπίζει ειδικότερα τις συνθήκες κάτω από τις οποίες το Ελληνικό Δημόσιο θα συμμετέχει σε τέτοιου είδους συγχρηματοδοτήσεις των έργων. Η στενότητα των εθνικών πόρων και το τέλος του Πακέτου Ντελόρ, που θα έρθει σε λίγα χρόνια, υποδεικνύουν ότι είναι μονόδρομος για το Ελληνικό Δημόσιο να ακολουθήσει αυτήν τη μέθοδο συγχρηματοδοτήσεως, ως τρόπο κατασκευής Δημοσίων 'Εργων γιατί παρ' όλα τα χρήματα που έχουν ξοδευτεί, η ανάγκη της Χώρας σε βασικά έργα υποδομής είναι ακόμη πάρα πολύ μεγάλη. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Επειδή χθες υπήρξε κάποια ένταση με αφορμή την τοποθέτηση του Αρχηγού της Νέας Δημοκρατίας, κ. 'Εβερτ θα ήθελα να κάνω ορισμένες επισημάνσεις. Είπα και χθες -επαναλαμβάνω και σήμερα- ότι ο κ. 'Εβερτ στηρίχθηκε σε λάθος πληροφόρηση των τεχνοκρατών του. Χθες ο κ. Κωστόπουλος, ως Κοινοβουλευτικός Εκπρόσωπος της Ν.Δ. στην ομιλία του είπε ότι υπήρξε μία σύγχυση. Σήμερα υπήρξε διάλογος ανάμεσα σε μένα, αλλά και σε συμβούλους του Υπουργείου με τον κ. Τρυφωνίδη και τον κ. Κωστόπουλο. Σήμερα, λοιπόν, ο κ. Τρυφωνίδης ως Εισηγητής της Ν.Δ. προς τιμήν του αναγνώρισε ότι υπάρχει μία άλλη προσέγγιση και βεβαίως προσπάθησε, ακροβατώντας, να αναδιπλωθεί πολιτικά, όχι τόσο ο ίδιος, αλλά να τεκμηριώσει την αναδίπλωση της Νέας Δημοκρατίας.

Παραμένει, όμως, εδώ στην Αίθουσα ο απόηχος του κ. 'Εβερτ που μίλησε χθες ότι η παρούσα Σύμβαση ζημιώνει το Ελληνικό Δημόσιο κατά 15 δισ. και ότι αυτό είναι απαράδεκτο και θα πρέπει να επιληφθεί ο Εισαγγελέας.

Είπα χθες, λέω και σήμερα ότι η Νέα Δημοκρατία με τη χθεσινή της τοποθέτηση και προσωπικά ο κ. 'Εβερτ υπέπεσε σε βαρύτατο ολίσθημα. Και όπως είπα, το λάθος οφείλεται σε λάθος πληροφόρηση. Διέπραξε, όμως, όπως είπα και χθες, μία γκάφα ολκής.

Ισχυρίστηκε ότι στο κατ' αποκοπή τίμημα υπάρχει αλλαγή του νομίσματος από ECU σε Δραχμές και αυτό επιβαρύνει το Ελληνικό Δημόσιο. Αυτό δεν ανταποκρίνεται στην αλήθεια και δεν έχει καμία σχέση με την πραγματικότητα.

Νομίζω, όμως, κύριοι της Ν.Δ. ότι δεν πρέπει να αναγνωρίσετε το μισό του λάθους, αλλά ολόκληρο το λάθος. Δε γίνεται αλλιώς, αγαπητοί συνάδελφοι. Αυτό υπαγορεύει και η κοινοβουλευτική τάξη και η πολιτική και ηθική τάξη.

Είπα χθες, επαναλαμβάνω και σήμερα, ότι αυτή η σύμβαση έχει στηριχθεί στην αρχή της διαφάνειας, στην αρχή της διασφάλισης του δημοσίου συμφέροντος και στην αρχή της κατοχύρωσης του υγιούς ανταγωνισμού.

Είπα και χθες, ότι καθαρός ουρανός αστραπές δε φοβάται. Αυτό ισχύει και για μένα και για το Υ.ΠΕ.ΧΩ.Δ.Ε. και για την Επιτροπή Μεγάλων 'Εργων και για την Κυβέρνηση στο σύνολό της.

Νομίζω, όμως, ότι εδώ σ' αυτήν την Αίθουσα δεν πρέπει να μιλά κανείς με πρόχειρο τρόπο και δεν πρέπει να καταφεύγει κανείς στον πειρασμό της σκανδαλολογίας, γιατί το μεγαλύτερο πολιτικό και ηθικό σκάνδαλο είναι η σκανδαλολογία, γιατί στηρίζεται σε ανυπόστατα στοιχεία. Αυτά που ανέφερε ο κ. 'Εβερτ χθες δεν έχουν καμία σχέση με την αλήθεια και καμία σχέση με την πραγματικότητα. Και θα το αναλύσω, όπως έκανα και χθες και στη δευτερολογία μου. Χρειάζεται τόλμη και γενναιότητα. Αυτός ο λόγος που ειπώθηκε από τον κ. 'Εβερτ χθες, πρέπει να αναιρεθεί. Είναι στο χέρι σας. Ξέρετε ότι έχετε κάνει λάθος. Αναγνωρίστε το, ευθαρσώς, όχι με μισόλογα.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, θα ήθελα το λόγο όχι για να δευτερολογήσω, αλλά για να απαντήσω στον κύριο Υπουργό επί του προηγουμένου θέματος.

ΠΡΟΕΔΡΕΥΩΝ (Νικόλαος Κατσαρός): 'Εχετε δικαίωμα δευτερολογίας και δικαίωμα τριτολογίας. Μπορείτε να επιλέξετε να ασκήσετε κάποιο απ'αυτά τα δικαιώματα. 'Αλλως δεν μπορώ να σας δώσω το λόγο μόνο για να απαντήσετε.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Μάλιστα. Θα περιμένω για λίγο.

ΠΡΟΕΔΡΕΥΩΝ (Νικόλαος Κατσαρός): Ο Ειδικός Αγορητής του Κ.Κ.Ε. κ.Κωστόπουλος έχει το λόγο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): Θα σταθώ σε ορισμένα ζητήματα προσπαθώντας να φωτίσω κάποιες πλευρές τους, διότι από τη συζήτηση που έγινε και από τις παρεμβάσεις του κυρίου Υπουργού ειλικρινά σας βεβαιώνουμε ότι δε φωτιστήκαμε.

Πρώτο: θα δανειστώ από την εισηγητική έκθεση τη φράση "'Ολες οι διαδικασίες αξιολόγησης και επιλογής στηρίχτηκαν στις αρχές της διαφάνειας της κατοχύρωσης του υγιούς ανταγωνισμού και της κατοχύρωσης του δημόσιου συμφέροντος και με κριτήριο το σεβασμό και την προστασία του περιβάλλοντος". Ας σταθούμε ειδικά στον υγιή ανταγωνισμό,στον οποίο αρκετές φορές ένιωσε την ανάγκη να σταθεί ο κύριος Υπουργός.

'Οπως είναι γνωστό, στο διαγωνισμό πήραν μέρος τρεις όμιλοι επιχειρήσεων, η "Αττική Οδός", ο 'Ομιλος "ΠΕΛΛΑ" και ο όμιλος "CONCIF". Η "Αττική Οδός" έδωσε τη μικρότερη προσφορά και κέρδισε το διαγωνισμό. Μέσα στα πλαίσια του υγιούς και του τίμιου ανταγωνισμού, προσθέτουμε, αν μπορεί να υπάρξει τίμιος ανταγωνισμός στον καπιταλισμό!

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Αφού δεν έχει έρθει ακόμη ο υγιής κομμουνισμός.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Ακου τώρα, κύριε Υπουργέ, να δεις τον υγιή σου ανταγωνισμό. Μέσα, λοιπόν, στα πλαίσια αυτής της έννοιας του ανταγωνισμού, όπως προβλέπει αυτή η έννοια, αυτός που κερδίζει το διαγωνισμό εκτοπίζει τους άλλους και προχωρά στο έργο. Εντελώς ξαφνικά εταιρίες των άλλων ομίλων βρίσκονται να κατέχουν ένα μεγάλο ποσοστό συμμετοχής στο έργο. 

Τι υποθέτουμε εμείς,χωρίς να έχουμε κάποια στοιχεία στα χέρια μας, για να δείτε τι υγιής ανταγωνισμός υπάρχει: Οι τρεις όμιλοι συμφώνησαν, από πριν, και είπαν στον ένα, κτύπα εσύ μ' αυτήν την τιμή, εμείς θα τη σηκώσουμε και θα κερδίσεις εσύ το διαγωνισμό. Ωστόσο όμως, όταν κλείσει η υπόθεση, θα πάρουμε και εμείς μερίδιο από την πίττα. Και έτσι έγινε. Είναι αυτό το πράγμα τίμιος και υγιής ανταγωνισμός; Ρώτησα στην ομιλία μου, ποιον κοροϊδεύουμε; Εμάς πάντως δεν μπορείτε να μας κοροϊδέψετε.

Η κοινή λογική λέει ότι, αυτός δεν είναι υγιής ανταγωνισμός, είναι άρρωστος ανταγωνισμός, είναι κακός, είναι κατά το κοινώς λεγόμενο κομπίνα.

Δεύτερο, σε ό,τι αφορά το κόστος του έργου, τα ερωτήματα παραμένουν αναπάντητα και όχι μόνο παραμένουν αναπάντητα, αλλά εκλάβαμε σε αρκετές περιπτώσεις τις απαντήσεις του κυρίου Υπουργού, ως ράβδος εν γωνία, άρα βρέχει.

Κύριοι συνάδελφοι, τα ερωτήματα είναι σαφέστατα. Ο κύριος Υπουργός, μπορεί να απαντήσει, ποιο θα είναι το κόστος του έργου. 'Οταν κάνεις ένα σπίτι, ξέρεις, ή δεν ξέρεις πόσο θα σου κοστίσει. Εδώ τα πράγματα είναι πρωτοφανή. Αναφέρονται τριακόσια δέκα πέντε, κάποια στιγμή προκύπτουν και άλλα στοιχεία και φθάνουμε στα πεντακόσια. 'Ερχεται και το πανωπροίκι των σελίδων ένδεκα, δώδεκα και δεκατρία που αναφέρει ενδεχόμενη δαπάνη ακαθόριστη από την επιστροφή στον ανάδοχο, από την καταβολή στον ανάδοχο, από την κατάπτωση εγγυήσεων, από την καταβολή αποζημίωσης στον ανάδοχο και πάει λέγοντας. Είναι δυόμισι σελίδες γεμάτες με ακαθόριστη δαπάνη. Είπαμε -και το εννοούμε- ότι ο ανάδοχος με αέρα κοπανιστό παίρνει τα λεφτά του Λαού. Αυτό επιβεβαιώνεται με τη σύμβαση.

Απαντήστε επιτέλους, τη στιγμή της παράδοσης του έργου, πόσο θα είναι το κόστος; Να πέσεις έξω 5 δισ. ή 7 δισ. ή 10 δισ., το καταλαβαίνουμε. Εδώ μιλάμε, όμως, για εκατοντάδες δισεκατομμύρια.

Τρίτον, ο κύριος Υπουργός τόνισε αρκετές φορές και το υπογράμμισε έντονα, είναι γεγονός -δεν ξέρω αν η ένταση ήταν εν δικαίω, ή αδίκω, για να καλύψει τις αδυναμίες της σύμβασης- ότι το πανωπροίκι για τα διόδια θα είναι 1,56 ECU.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Το όριο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος Βουλής): Το όριο του πανωπροικιού. Το ανώτατο όριο διοδίων, αναφέρει η εισηγητική έκθεση, ανά μονάδα επιβατικού αυτοκινήτου που επιτρέπεται στον ανάδοχο να εφαρμόσει ορίζεται 1,56 ECU χωρίς Φ.Π.Α. σε τιμές 30.6.1994 και αναπροσαρμόζεται ετήσια με τον πληθωρισμό.

Σταματήστε, κύριε Υπουργέ, να επιμένετε στο 1,56, γιατί αύριο το πρωϊ θα είναι 2,5 και θα το βρούμε μπροστά μας. Θα εκτεθείτε. Δεν ξέρω αν θα είστε Υπουργός, αλλά σαν άνθρωπος θα εκτεθείτε.

Τέλος, κύριε Υπουργέ, σταθήκαμε στο ζήτημα του ανεξάρτητου μηχανικού. Λυπούμαστε που το λέμε, αλλά η απάντηση έχει έναν τόνο υποτακτικότητας στους ξένους.

Δόθηκε η εντολή από τις ξένες τραπεζών και "τα σκυλιά δεμένα". 'Ετσι περίπου εμείς ερμηνεύσαμε τις απαντήσεις που μας δόθηκαν και στην Επιτροπή και σ' αυτήν την Αίθουσα. Και όμως υπάρχουν ελεγκτικά όργανα στη χώρα μας που θα μπορούσαν να παίξουν αυτό το ρόλο.

Θα ήθελα να κλείσω με μια σημείωση σε ό,τι αφορά το Τ.Ε.Ε. Η κάθε κυβέρνηση θέλει τη συμβουλή του συμβούλου του Ελληνικού Δημοσίου, ναι ή όχι; Τη θέλει; Τη θέλει, προφανώς, είναι η απάντηση. 'Οταν θέλεις τη συμβουλή του, τη γνώμη του Τ.Ε.Ε., μπορείς να του πας ένα κείμενο πεντακόσιες σελίδες και να πεις σε δύο ημέρες θέλω απάντηση; Μα, είναι σοβαρά πράγματα αυτά; Ποιος μηχανικός, όχι σκιτζής, βάζει το κεφάλι του στο ντορβά να απαντήσει, εκτός αν υπηρετεί πολιτικές σκοπιμότητες. Εμείς βλέπουμε τις σκοπιμότητες, αλλά το Τ.Ε.Ε. δεν μπορεί να λειτουργεί με βάση τις σκοπιμότητες, ή να γέρνει με τον εργολάβο ή με διάφορα διαπλεκόμενα συμφέροντα. Είχε δικαίωμα να πει τη γνώμη του. Αλλά για να πει αυτή τη γνώμη έπρεπε να έχει έγκαιρα ενημερωθεί. Γιατί δεν έγινε αυτό; Και σ' αυτό η Κυβέρνηση δεν έδωσε απάντηση. Και δεν έδωσε απάντηση. 

ΠΡΟΕΔΡΕΥΩΝ (Νικόλαος Κατσαρός): Kύριοι συνάδελφοι, ο Βουλευτής Μαγνησίας, κ. Γεώργιος Σούρλας ζητεί άδεια ολιγοήμερης απουσίας του στο εξωτερικό από 21 έως 30 Νοεμβρίου. Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Συνεπώς η Βουλή ενέκρινε.

Επίσης, η Βουλευτής της Β' Αθηνών κα Ντόρα Μπακογιάννη ζητεί άδεια μετάβασης στο εξωτερικό από 25 έως 27 Νοεμβρίου. Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Συνεπώς η Βουλή ενέκρινε.

Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, ορισμένα σύντομα σχόλια με βάση τις απαντήσεις του κυρίου Υπουργού.

Η πρώτη μας παρατήρηση αφορά το γεγονός ότι ο κύριος Υπουργός συνειδητά, κατά τη γνώμη μου, προσπάθησε να υποβαθμίσει τις αντιδράσεις που έχουν δημιουργηθεί με τους δήμους και τις κοινότητες, μέσω των οποίων διέρχεται το συγκεκριμένο έργο. Μας έδωσε μια εικόνα μιας καλής συνεργασίας και ότι τα προβλήματα περίπου έχουν λυθεί. Εγώ ελπίζω να λυθούν τα προβλήματα αυτά. Σημειώνω πάντως ότι το όποιο κόστος θα προκύψει από την επίλυση αυτών των προβλημάτων και το οποίο πρέπει να αναληφθεί, θα το πληρώσει το Ελληνικό Δημόσιο. Δεν αφορά δηλαδή, το έργο δεν αφορά τον ανάδοχο. Θα το πληρώσει το Ελληνικό Δημόσιο με βάση ρητή αναφορά της σύμβασης.

Και χωρίς να υπεισέλθω σε λεπτομέρειες, περιορίζομαι να καταθέσω ορισμένες προτάσεις που έχουν έλθει εδώ, τα υπομνήματα των Δήμων Χαλανδρίου και Βριλησσίων, όπως επίσης και προτάσεις που αφορούν τη διέλευση του δρόμου από ένα σημαντικό μέρος μέσα στον ίδιο τον κάμπο των Μεσογείων. Εδώ υπάρχουν ορισμένα προβλήματα που έχουν δημιουργηθεί με τη νέα χάραξη του δρόμου, εννοώ τη νέα σε σχέση με την παλιότερη που υπήρχε.

Εδώ, θα ήθελα όμως να πω, κύριε Υπουργέ, ότι αν δε σπεύσετε να καθορίσετε τις χρήσεις γης εκατέρωθεν του δρόμου -και αυτό είναι μια υπόθεση η οποία δεν πρέπει να βραδύνει χρονικά- τότε θα είστε πολύ ευάλωτος σε πιέσεις οι οποίες θα οδηγήσουν να γίνουν τα Μεσόγεια μια απέραντη πόλη με καταστροφικές συνέπειες νομίζω, για το τι Αττική θα έχουμε μετά από δέκα ή είκοσι χρόνια. Θα έχετε δηλαδή, μια ιστορική ευθύνη και απ' αυτή την άποψη νομίζω ότι το θέμα αυτό του έγκαιρου καθορισμού χρήσεων γης, έτσι ώστε να μην οικοπεδοποιηθούν τα πάντα στο διάβα αυτού του δρόμου, να προχωρήσει άμεσα, να μη βραδύνει καθόλου.

(Στο σημείο αυτό, η Βουλευτής κα Μαρία Δαμανάκη καταθέτει στα Πρακτικά τα προαναφερθέντα έγγραφα τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Υπάρχει επίσης, ένα άλλο θέμα και θα καταθέσω σχετικό υπόμνημα διάφορων οργανώσεων και φορέων της περιοχής, που είναι κοντά στην Αγία Παρασκευή και τον Υμηττό, οι οποίοι εκφράζουν την ανησυχία τους για το γεγονός ότι σ' ένα μέρος -δεν έχω τα ακριβή στοιχεία, αλλά πρέπει να τα βρείτε- υπάρχει θέμα άρσης της αναδάσωσης στον Υμηττό. Αυτό αφορά μεγάλο μέρος του Υμηττού ο οποίος προστατεύεται και επομένως εδώ υπάρχει ένα σοβαρό θέμα το οποίο πρέπει να επισημάνω.

Αυτά όσον αφορά τις αντιδράσεις των δήμων. Επαναλαμβάνω ότι ο κύριος Υπουργός ωραιοποίησε την κατάσταση. Θα υπάρξουν σοβαρά προβλήματα -από όσο τουλάχιστον εμείς έχουμε υπόψη μας- τα οποία πρέπει να λυθούν. Εγώ λέω ότι πρέπει να λυθούν έστω και αν το κόστος του Ελληνικού Δημοσίου αυξηθεί σοβαρά από τη λύση των προβλημάτων αυτών.

Τώρα, όσον αφορά την ίδια τη σύμβαση: Δεν πρόκειται να επαναλάβω όλα όσα είπαμε στη συζήτηση επί της αρχής, θέλω όμως να πω ότι ο κύριος Υπουργός συνειδητά υποβάθμισε το κόστος του Ελληνικού Δημοσίου όσον αφορά το έργο. Και νομίζω ότι το υποβάθμισε, για να απαντήσει στα επιχειρήματα, για τη χαμηλή συμμετοχή του αναδόχου. Είναι όμως αναμφισβήτητο, κύριε Υπουργέ, ότι η συμμετοχή του Ελληνικού Δημοσίου δεν αφορά μόνο το κατ' αποκοπήν έργο. Αρκεί να ρίξετε, κύριοι συνάδελφοι, μία ματιά στη σχετική σελίδα της ειδικής έκθεσης, που με πολύ συνοπτικό τρόπο αναφέρει τι θα πληρώσει το Δημόσιο, πέραν αυτών τα οποία περιλαμβάνονται στη συμμετοχή του Ελληνικού Δημοσίου στο κατ' αποκοπήν έργο. 

Και αναφέρομαι εδώ όχι μόνο στις απαλοτριώσεις, αλλά και σε πολλά άλλα, σε ένα μέρος της επιβάρυνσης του έργου, λόγω της σήραγγας, σε αμοιβές συμβούλων, σε διάφορα ποσά, τα οποία ανεβάζουν το συνολικό κόστος για το Δημόσιο σε πολύ μεγάλα ύψη και επομένως πρέπει να δοθεί εδώ η πραγματική εικόνα της συνεισφοράς του Ελληνικού Δημοσίου και όχι κατά κάποιον τρόπο η τεχνητή εικόνα την οποία και εσείς δημιουργήσατε, λέγοντας τη μισή αλήθεια. Το λέω αυτό, επειδή μιλήσατε πριν για μισές αλήθειες, όσον αφορά το έργο.

Τελειώνω, κύριε Πρόεδρε, με ένα σχόλιο γι' αυτά που ακούγονται εδώ περί υγιούς ανταγωνισμού. Είναι αναμφισβήτητο γεγονός ότι οι δύο εταιρείες, οι οποίες δεν ανέλαβαν τελικά το έργο, συμμετέχουν με ένα μέρος των εργασιών στην Κοινοπραξία, η οποία ανέλαβε τελικά το έργο. Αλλά εγώ δε θα σταθώ μόνο σ' αυτό.

Κύριε Υπουργέ, από όποια σκοπιά και άν δει κανείς τον όρο "υγιής ανταγωνισμός", νομίζω ότι είναι υπερβολικό να μιλάτε για υγιή ανταγωνισμό, όταν μιλούμε για τέτοιες μεγάλες εταιρείες και για τέτοιο μεγάλο έργο. Δεν ξέρω τι σχέση έχει ο Υπουργός με τη νεανική του παιδεία και αν διατηρεί ακόμη καλές σχέσεις, αλλά ασφαλώς κάτι θα του θυμίζει η λέξη "ολιγοπώλιο". Είναι υπερβολικό, κύριε Υπουργέ, μέσα στα πλαίσια έτσι, του συρμού, να χρησιμοποιείτε τόσο εύκολα τη φράση "υγιής ανταγωνισμός". 'Εχουμε μία ολιγοπωλιακή κατάσταση σ' αυτήν την περίπτωση, είναι φανερό ότι μιλούμε για πολύ μεγάλες εταιρείες, για εταιρείες που είναι σε θέση να αναλάβουν αυτά τα έργα, επομένως δεν αντιλαμβάνομαι για ποιο λόγο επιμένετε συνεχώς σ' αυτή την υπόθεση.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Διεθνής διαγωνισμός ήταν. Θα μπορούσαν να προσέλθουν και άλλοι όμιλοι. Δεν απέκλεισε κανείς, κανέναν. Αν ήθελαν και άλλες ελληνικές εταιρείες να συμμετέχουν, θα μπορούσαν να συμμετέχουν.

ΜΑΡΙΑ ΔΑΜΑΝΑΚΗ: Κύριε Υπουργέ, δεν ανέφερα τίποτα όσον αφορά το διεθνή διαγωνισμό. Το δέχομαι αυτό, αλλά είπα πριν -δε με ακούσατε ίσως-ότι φανταζομαι από τα νεανικά σας χρόνια να θυμάσθε τη λέξη "ολιγοπώλιο". Αυτό μόνο.

Τώρα, όσον αφορα τη διαφάνεια: Αν μιλούμε για διαφάνεια -και αυτό αφορά, κύριε Υπουργέ, τα υπόλοιπα μεγάλα έργα, αυτό εν πάση περιπτώσει προχωρά- και ουσιαστική συμμετοχή της Βουλής, τότε πρέπει να προσχωρήσετε στην άποψη, κατά τη γνώμη μου, ότι η Βουλή πρέπει να παρακολουθεί -τα Κόμματα εν πάση περιπτώσει, ή άλλοι σύμβουλοί σας, το Τεχνικό Επιμελητήριο κ.λπ.- σε όλη τη διάρκεια, της μελέτης, της κατάρτισης, των τευχών δημοπράτησης, της προκήρυξης και του διαγωνισμού. Διότι αν ακολουθήσετε αυτή τη διαδικασία να φέρετε μία σύμβαση, την οποία δεν μπορεί η Βουλή να τροποποιήσει ούτε στο ελάχιστο και να έρχεσθε εδώ να μας καλείτε απλώς να την κυρώσουμε ή όχι, είναι φυσικό, άν θέλετε, να εισπράττετε μία αρνητική στάση. Αν, λοιπόν, μιλούμε για διαφάνεια στην ουσία και όχι -επιτρέψτε μου να πω- μόνο στον τύπο, τότε πρέπει να υιοθετήσετε μία πρόταση γενναία, η οποία να εμπλέκει τους κοινωνικούς φορείς σε όλη τη διάρκεια διαδικασίας μελέτης και κατάρτισης των τευχών διαγωνισμού, αλλιώς η παρουσία της Βουλής θα είναι εξαιρετικά ισχνή, για να μην πω εικονική, σε πολύ σοβαρά θέματα και θα δημιουργεί συνεχώς αρνητικές αντιδράσεις μέρος των οποίων νομίζω ότι εισπράξατε.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δυο λόγια μόνο,κύριε Πρόεδρε: Χθες στην πρωτολογία μου είχα αναλύσει το κομμάτι που λέγεται συνολικό κόστος του έργου, που καλούμαστε να επικυρώσουμε τη σχετική σύμβαση για την εκτέλεσή του.

Είχα επισημάνει, ότι πέρα από την κατ'αποκοπή αξία του έργου και τα κονδύλια που προσδιορίζονται συγκεκριμένα και ανέρχονται στα 315 δισ., εμφανέστατα προκύπτει από τη σύμβαση και από τις αποφάσεις του Υπουργείου ότι θα απαιτηθεί οπωσδήποτε ένα ποσό ύψους 158 δισ. δρχ., εκ των οποίων 140 δισ. για την απαλλοτρίωση -γιατί περνάει ακριβώς από πυκνοκατοικημένες περιοχές και είναι ακριβά τα ακίνητα, οικόπεδα και κτίσματα- και 18 δισ. δρχ. για τροποποιήσεις σχεδιασμών, για αλλαγή περιβαλλοντολογικών όρων.

Πέρα, όμως, και από αυτά τα ποσά είχα επισημάνει, ότι υπάρχουν πολλές ουρές, υπάρχουν τα λεγόμενα συμπληρωματικά έργα, τα παράλληλα έργα, που κατά τη σύμβαση, όπως προκύπτει, θα βαρύνουν τον κύριο του έργου, δηλαδή, το Ελληνικό Δημόσιο. Και είναι γνωστό ότι εδώ γίνεται πάντα η ρεμούλα σε βάρος του Ελληνικού Δημοσίου, χωρίς να αναφέρομαι σε πρόθεση πολιτικής ηγεσίας Υπουργείου. 'Αλλωστε, η εμπειρία μας είναι πικρή από το "ΜΕΤΡΟ".

Κύριε Υπουργέ, αυτού του είδους οι αναφορές δεν αποτέλεσαν τη βάση με τις αοριστίες στο ακαθόριστο του είδους αυτών των πρόσθετων εργασιών, που για πρώτη δόση έδωσε 60 δισ. δρχ., πέρα από τη συμβατική τιμή, με βάση την αρχική σύμβαση το Ελληνικό Δημόσιο και που στη συνέχεια απαίτησε η εταιρεία άλλα 160 δισ. κ.ο.κ. μέχρις ότου ολοκληρωθεί το έργο. Από αυτά τα παράθυρα -που δεν είναι απλά παράθυρα, είναι λεωφόροι παράλληλοι της λεωφόρου που καλούμαστε με τη σύμβαση να εκτελέσει το Δημόσιο- γίνεται η αφαίμαξη του δημόσιου χρήματος από τις εργολήπτριες εταιρείες.

Θέλουμε, επιτέλους, να μάθουμε ως Βουλή, πριν ψηφίσουμε, πόσο υπολογίζει το Υπουργείο, κατ' εκτίμηση, κατά προσέγγιση, έστω 10 δισ. -για να ελεγχθεί στο άμεσο μέλλον, κατά την εκτέλεση του έργου- ότι θα φθάσει συνολικά το γενικότερο κόστος αυτού του συγκεκριμένου έργου, δηλαδή, με τα συμπληρωματικά παράλληλα έργα και τις άλλες ουρές;

Περιμένουμε μία υπεύθυνη απάντηση από το Υπουργείο, που υποτίθεται -και θεωρώ- ότι έκανε τους υπολογισμούς, με βάση τις μελέτες που υποβλήθηκαν από τις εταιρείες που συμμετείχαν στο διαγωνισμό. Το ένα είναι αυτό.

Περιμένω απάντηση, που δεν πήρα, παρότι το έθεσα αναλυτικά στη δευτερολογία μου.

'Ενα δεύτερο που ανέφερα -και είδα ότι τονίστηκε σήμερα και από τις άλλες πλευρές με ιδιαίτερη έμφαση- είναι, ότι δεν πρόκειται για υγιή ανταγωνισμό. Πρόκειται ουσιαστικά για τρεις αλλά που συγκροτούν μία και μοναδική Κοινοπραξία.'Αρα τρεις που σημαίνουν ένας.

Υπάρχει και άλλη διάταξη, κύριε Υπουργέ, για την περιφρούρηση του δημόσιου χρήματος, ότι όταν υπάρχει ένας -γιατί ουσιαστικά είναι ένας-δεν επικυρώνεται το αποτέλεσμα του διαγωνισμού και επαναλαμβάνεται ο διαγωνισμός.

Μην προσπαθούμε, λοιπόν, να βρούμε δικαιολογίες εκεί που δεν υπάρχουν. Γιατί είναι κοινή συνείδηση όλου του Ελληνικού Λαού -πολύ περισσότερο ημών που ασχολούμαστε μέσα και έξω απ' αυτήν την Αίθουσα με τα ζητήματα που έχουν σχέση με το Δημόσιο- ότι, τελικά, αυτά τα εκατοντάδες δισεκατομμύρια από το Πακέτο Ντελόρ, από τα Κοινοτικά Ταμεία μοιράζονται -μεταξύ ποιων όμως; όχι με διαφανείς διαδικασίες πανελλαδικά, μεγάλα και μικρά- μεταξύ ολίγων.

Ασφαλώς, αυτό δεν αποτελεί περιφρούρηση του δημόσιου χρήματος, του συμφέροντος του Δημοσίου και τελικά του Ελληνικού Λαού. Αυτά αποτελούν συνείδηση και στον Ελληνικό Λαό, γι' αυτό και υπάρχει υποχρέωση τήρησης κανόνων διαφάνειας, αν θέλουμε να προστατεύσουμε και το δημόσιο χρήμα, αλλά και την τιμή όλων αυτών που εμπλέκονται στη διαδικασία της ανάθεσης των δημοσίων έργων.

Κλείνοντας ήθελα να πω κάτι άλλο, κύριε Υπουργέ. Μετά τις εκλογές του 1993, μία από τις βασικές προγραμματικές δεσμεύσεις της Κυβέρνησης τότε του ΠΑ.ΣΟ.Κ., που περιλήφθηκαν στα Πρακτικά της Βουλής, ήταν ότι η Κυβέρνηση του ΠΑ.ΣΟ.Κ. θα έφερνε νομοσχέδιο στη Βουλή και θα το ψήφιζε κατά προτεραιότητα, όπου θα συγκροτούσε μία ειδική επιτροπή αξιολόγησης των προσφορών και ανάθεσης όλων αυτών των μεγάλων δημοσίων έργων, αλλά και των προμηθειών μεγάλου ύψους του δημόσιου τομέα και ότι αυτή η επιτροπή θα αποτελούταν ex officio από ανθρώπους αδιάβλητους κατά τεκμήριο.

Κατατέθηκε πράγματι το νομοσχέδιο, πολύ σύντομα μετά τις εκλογές του Οκτώβρη του 1993 και αφού παρέμεινε στα συρτάρια της Βουλής -όχι από ευθύνη βέβαια του Προεδρείου, αλλά της Κυβέρνησης- τελικά, μέχρι σήμερα, παρότι πέρασαν τρία χρόνια, δεν ήρθε ποτέ για συζήτηση. Αντίθετα, μπήκε στο αρχείο συνειδητά και ασφαλώς τα περισσότερα Κόμματα της προηγούμενης Βουλής δεν είπαν κουβέντα και συμφώνησαν στη μη ψήφιση αυτού του νομοσχεδίου.

'Οταν, λοιπόν, υπάρχει μία συγκεκριμένη πολιτική λειτουργία και πρακτική, όσον αφορά την ανάθεση των μεγάλων έργων και των προμηθειών του Ελληνικού Δημοσίου και συζητάμε για εκατοντάδες δισεκατομμύρια και για τρισεκατομμύρια, τότε τι μπορεί να υποθέσει ο κάθε πολίτης και ο καθένας από εμάς;

Ασφαλώς, γεννώνται πολλά ερωτηματικά για τον τρόπο της αξιολόγησης, για τον τρόπο της ανάθεσης αυτών των μεγάλων έργων και μάλιστα μεγαλώνουν τα ερωτηματικά, όταν είναι γνωστό ότι ο απλός πολίτης βλέπει καθημερινά να επικαλείται η Κυβέρνηση τα μεγάλα ελλείμματα, την οικονομική ρευστότητα της Χώρας και με επίκληση αυτών επιβάλει φόρους σε εκείνους οι οποίοι είναι εξαθλιωμένοι, είτε είναι συνταξιούχοι είτε είναι μισθωτοί και μία σειρά άλλοι τέτοιοι πολίτες, οι οποίοι οδηγούνται κάθε μέρα σε εξαθλίωση με επιβολή και νέων φορολογικών βαρών, αλλά και με παράταση των περιοριστικών εισοδηματικών πολιτικών.

Να γιατί το ΔΗ.Κ.ΚΙ. -και τελειώνω, κύριε Πρόεδρε- στις προγραμματικές δηλώσεις, με την ομιλία του Προέδρου, έκανε συγκεκριμένες προτάσεις, αν θέλουμε να περιφρουρήσουμε την τιμή των πολιτικών, αλλά και το δημόσιο χρήμα, γιατί πρόκειται για ποσά εκατοντάδων δισεκατομμυρίων και τρισεκατομμυρίων. Και πρόκειται για μια πορεία που επιβάλλεται να προωθηθεί πραγματική ανάπτυξη της οικονομίας. Και είπαμε αδιάβλητο όργανο από τη Βουλή, με τεχνική στήριξη, χωρίς να υπάρχει πλειοψηφία στο εκάστοτε κυβερνόν Κόμμα. Και εδώ επιμένουμε, και θα επιμείνουμε γιατί πράγματι "οι καιροί ου μενετοί". 'Εχουμε υποχρέωση να περιφρουρήσουμε το κύρος της πολιτικής, των πολιτικών, αλλά και το δημόσιο χρήμα.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην έκθεση της Aίθουσας "Ελευθερίου Βενιζέλου", είκοσι πέντε ακρίτισες των ακριτικών κοινοτήτων Βρυσικών και Ασπρονερίου επαρχίας Διδυμοτείχου 'Εβρου.

(Χειροκροτήματα από όλες τις Πτέρυγες).

Ο κ. Κηπουρός έχει το λόγο.

ΣΤΡΑΤΗΣ ΚΟΡΑΚΑΣ: Το έχει οργανώσει, κύριε Πρόεδρε. 

ΧΡΗΣΤΟΣ ΚΗΠΟΥΡΟΣ: Εξ ιδίων κρίνει τα αλλότρια. 'Εχει μεγάλη εμπειρία το Κόμμα του γι' αυτά τα Σταλινικά μοντέλα.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ. 

Ορίστε, κύριε Κηπουρέ.

ΧΡΗΣΤΟΣ ΚΗΠΟΥΡΟΣ: Στη χθεσινή μου ομιλία, κύριε Πρόεδρε, ασχολήθηκα με το πολιτικό μέρος του έργου. Σήμερα θα πω δύο μόνο λόγια για την οικονομία του.

Συμφωνείτε, κύριε Υπουργέ, με την αρχή -πιστεύω- που λέει ότι για να πετύχει μία δημοσιονομική πολιτική και άρα μία οικονομική πολιτική πρέπει προηγουμένως να έχει σχεδιαστεί και να έχει επεξεργαστεί μία σοβαρή αναπτυξιακή πολιτική με προτεραιότητες και κυρίως πρωταγωνιστές εφαρμογής. 

Ποιες, όμως, προτεραιότητες επιβεβαιώνει το έργο αυτό; Πιστεύω να συμφωνείτε ότι διευρύνει την υπαρκτή ελληνική περιφερειακή ρωγμή και άρα και την υπαρκτή κοινωνική ρωγμή και άρα και την υπαρκτή εθνική ρωγμή.

Ποιοι είναι οι πρωταγωνιστές εφαρμογής της ανάπτυξης αυτού του τύπου; 'Ενα κράτος-πρωτεύουσα, ένα κράτος κερδοσκόπων, εισοδηματιών, παραχωρησιούχων, ομολογιούχων, που τελευταία ονομάζονται ρεντιέρηδες με υφιστάμενες τις διευθύνουσες πολιτικές ομάδες της Χώρας. Αυτή είναι η αλήθεια, αυτό δεν είναι ΠΑΣΟΚ. 

Καμία σύγκλιση δεν πρόκειται να υπάρξει μεταξύ Ελλάδας και Ευρωπαϊκής 'Ενωσης και πολύ περισσότερο μεταξύ Αθήνας και των ιστορικών περιφερειών της Χώρας. Προωθεί μόνο τη σύγκλιση, τη διανοητική πολιτική και ηθική σύγκλιση μεταξύ των Αθηναϊκών πολιτικών Κομμάτων, που λίγο-πολύ συμφωνούν, ενώ είναι γνωστό ιστορικά ότι μπορεί να έδωσαν εξετάσεις στη Θράκη ή στη Μακεδονία ή στην 'Ηπειρο και να απέτυχαν, αλλά εκεί που απέτυχαν πιο πολύ απ' όλα είναι η ίδια η Αθήνα.

Αυτό, βέβαια, έδειξε και χθες και σήμερα και η στάση της Αντιπολίτευσης εδώ μέσα. Συνάδελφοι της Νέας Δημοκρατίας μη σπεύσετε να υποβάλετε τώρα πρόταση ονομαστικής ψηφοφορίας. Το πουλάκι πέταξε.

Αν τα Σπάτα είναι ταφόπλακα της αποκέντρωσης -έτσι την είχα ονομάσει, όταν είχα μιλήσει πέρσι για το κοσμοδρόμιο των Σπάτων- ο Σταυρός-Ελευσίνα είναι ο σταυρός της ταφόπλακας αυτής. Εύχομαι να μην είμαι ο μόνος από το ΠΑ.ΣΟ.Κ., που θα καταψηφίσω το νομοσχέδιο αυτό.

Σας ευχαριστώ.

ΠΡΟΕΔΡΕΥΩΝ (Νικόλαος Κατσαρός): Η κα Παπαδημητρίου έχει το λόγο.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριοι συνάδελφοι, ο Υπουργός και ο Εισηγητής, ο κ. Βούλγαρης, μίλησαν, υποστηρίζοντες ότι το έργο έχει σταθερό προϋπολογισμό.

Βεβαίως η σύμβαση περιλαμβάνει τα παράλληλα έργα και περιλαμβάνει τεράστιες "τρύπες", που αποδεικνύουν ότι το έργο δεν έχει σίγουρο προϋπολογισμό. Τα παράλληλα έργα, τα αφανή έργα των Οργανισμών Κοινής Ωφέλειας και όλες οι μελέτες υπό την επίβλεψη του Δημοσίου, δυναμιτίζουν και το κόστος και το χρόνο. Πιστεύω ότι αυτό ίσως είχε κατά νου η Ευρωπαϊκή Τράπεζα Επενδύσεων, που καθυστέρησε πάρα πολύ τις διαπραγματεύσεις, γιατί δεν πίστευε στο έργο των πέντε ετών, αλλά πίστευε στο έργο των επτά ετών...

Και μη μου κουνάτε το χέρι, κύριε Λαλιώτη, είναι ακριβώς, όπως σας το λέω.

Οι περιβαλλοντικές παρεμβάσεις που θα γίνουν π.χ. για τα λατομεία...

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Μου επιτρέπετε μία διακοπή, κύριε Πρόεδρε, αν το επιτρέπει και η κα Παπαδημητρίου.

ΠΡΟΕΔΡΕΥΩΝ (Νικόλαος Κατσαρός): Βεβαίως, εάν το επιτρέπει και η κα Παπαδημητρίου.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ναι, μόνο να μην χάσω το χρόνο μου.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κυρία Παπαδημητρίου, θα ήθελα να σας διαβεβαιώσω ότι η Ευρωπαϊκή Τράπεζα Επενδύσεων, μετά από αξιολόγηση του έργου, έχει προεγκρίνει το έργο, με απόφαση του συμβουλίου της...

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, δεν είπα κάτι αντίθετο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): ... και αν είχε ψηφιστεί η παρούσα σύμβαση τον Αύγουστο που είχε κατατεθεί στην Βουλή και είχε εισαχθεί για κύρωση, θα είχε ήδη υπογραφεί και θα είχαν υπογραφεί και οι δανειακές συμβάσεις με την Ευρωπαϊκή Τράπεζα Επενδύσεων.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Η Ευρωπαϊκή Τράπεζα Επενδύσεων επρόκειτο να υπογράψει τον Μάη, κύριε Υπουργέ. Και μια και με προκαλείτε, θα σας πω αυτό που σας είπα και στην Επιτροπή, ότι η πρώτη της αντίσταση ήταν στο πεντάχρονο...

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Το ενέκρινε στις 23 Ιουλίου το Διοικητικό Συμβούλιο της Ευρωπαϊκής Τράπεζας Επενδύσεων.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μάλιστα. Ο πρώτος λόγος, λοιπόν, ήταν τα πέντε χρόνια, αντί τα επτά που πρότεινε η Ευρωπαϊκή Τράπεζα Επενδύσεων -και υπάρχουν στοιχεία γι' αυτό- και η δεύτερή της αίρεση ήταν, ότι ήθελε την σύμφωνη γνώμη της επιτροπής της Ευρωπαϊκής 'Ενωσης. 'Οταν εκλήθη η επιτροπή της Ευρωπαϊκής 'Ενωσης για να καταθέσει, αν θέλετε, το τεχνικό δελτίο, δηλαδή την ταυτότητα του έργου της συγχρηματοδότησης και από την 'Ενωση, ανεκάλυψε ότι ποτέ αυτό το Δημόσιο -μετά από τόσα χρόνια που συζητιέται και τέτοιες προσπάθειες που έκανε ο κ. Λαλιώτης γι' αυτό το έργο- δεν είχε υποβάλλει αίτηση.

'Οταν σας το είπα στην Επιτροπή, μου είπατε ότι είναι δουλειά του Υπουργείου Εθνικής Οικονομίας, ωσάν να λειτουργείτε ως δύο διαφορετικές κυβερνήσεις. Αυτό, για να κρίνουμε λίγο και την συνοχή αυτής της Κυβέρνησης. Και μην χαμογελάτε. Ακριβώς αυτό μου είπατε και αυτό σας απαντώ.

Δύο κουβέντες θα πω για τις απαλλοτριώσεις, γιατί τρέχει ο χρόνος. Ο κ. Μάνος, στην πολύ σεμνή του παρουσία, αναφερόμενος στο έργο του το 1979, δε σας ανέφερε και την σημαντικότερη παρέμβαση, που ήταν το διάταγμα 1279 και προέβλεπε τον καθορισμό Ζωνών Αγοράς Συντελεστού που ήταν ακριβώς και το εργαλείο εκείνο που διευκόλυνε το 50% των απαλλοτριώσεων.

'Εκτοτε εσείς αναλάβατε, με τον ν.2300, τον δικό σας νόμο, κύριε Υπουργέ, την μετατροπή από ΖΑΣ σε ΖΥΣ -μου είπε ο κ. Βούλγαρης ότι ήδη το έχετε προχωρήσει, εγώ δεν έχω δει κανένα διάταγμα μετατροπής- αλλά κυρίως έχετε ένα θεσμικό πρόβλημα, διότι το Συμβούλιο της Επικρατείας έκρινε αντισυνταγματικό το νόμο. Επομένως, πρέπει τάχιστα σε αυτήν την Αίθουσα να πάρετε μία νομοθετική πρωτοβουλία για να λυθεί το θέμα. Εκκρεμεί επί τρεις μήνες και ακόμα δεν έχετε κάνει τίποτα.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Η απόφαση του Συμβουλίου της Επικρατείας δεν έχει εκδοθεί, δεν έχει κατατεθεί. Στις εφημερίδες το διαβάσατε.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ναι, αλλά αποτελεί ένα προηγούμενο. Εάν ο Δήμαρχος της Αγίας Παρασκευής...

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Δεν έχει εκδοθεί η απόφαση του Συμβουλίου της Επικρατείας για την μεταφορά συντελεστού δόμησης.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, δεν έχει καταγγελθεί η παρέμβαση αυτή στη διαδρομή του έργου. Υπάρχει ένα προηγούμενο, ώστε αν ο οποιοσδήποτε πολίτης ή Τοπική Αυτοδιοίκηση κάνει μία παρέμβαση, αν καταγγείλει, θα έχουμε κολοσσιαίο πρόβλημα στην υλοποίηση και αυτού του έργου.

Πρέπει οπωσδήποτε να συνταχθεί "τεχνικό δελτίο" για αυτό το έργο, διότι συνεχίζει, κύριε Υπουργέ, να μην υπάρχει. Θέλω να δεσμευθείτε απόψε εδώ και να μας πείτε, ποια είναι τα χρήματα που συγχρηματοδοτεί η Ευρωπαϊκή 'Ενωση. Συνεχίζει το Υπουργείο σήμερα το πρωί να μην έχει τεχνικό δελτίο για αυτό το έργο, που υποτίθεται ότι υλοποιεί μαζί μας η Ευρωπαϊκή 'Ενωση.

Θα ήθελα κλείνοντας να παρακαλέσω τον κ. Λαλιώτη και τον κ. Βούλγαρη, που μίλησαν πάλι ρομαντικά για το Αττικό τοπίο, για την αναβάθμιση της ζωής, να σκεφθούν ότι μετά από τέσσερα χρόνια εξαγγελιών θα πρέπει να μπουν στην δράση.

(Στο σημείο αυτό ακούγεται το κουδούνι λήξης του χρόνου ομιλίας της κυρίας Βουλευτού)

'Εχω ενάμισι λεπτό ακόμα από την παρέμβαση του κ. Λαλιώτη, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Διεκόπη ο χρόνος σας, κυρία Παπαδημητρίου.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ευχαριστώ, κύριε Πρόεδρε.

Δεν αμφισβητεί κανένας, κύριε Λαλιώτη, το ταλέντο που έχετε. 'Οταν δύομισι χρόνια πριν σε αυτή την Αίθουσα ψήφισα εγώ, κόντρα στο Κόμμα μου, το Εθνικό Κτηματολόγιο, τέλειωσα λέγοντάς σας, ότι εύχομαι να μην μείνετε στην κοινοβουλευτική ιστορία ως ο Υπουργός των εξαγγελιών. Φοβάμαι ότι δικαίωσα την αμφιβολία μου.

Μιλάτε για τον 1650 -όντως σπουδαίος νόμος- αλλά προέβλεψε διακόσια πέντε διατάγματα, εκ των οποίων κανένα δεν έγινε, κύριε Βούλγαρη, και το γνωρίζετε πάρα πολύ καλά. Μιλάτε για την Αττική και για την Αθήνα, που τελικά ακολουθεί το γεωγραφικό ανάγλυφο μόνο και τα ρέματα, τα οποία στη συνέχεια μπαζώνει. Μιλάτε για τη μεγάλη παροχή του Τρίτση και γνωρίζετε πόσο σέβομαι τον Τρίτση, το έργο και τη μνήμη του, αλλά τελικά τι προσέφερε η πολιτεία του ΠΑ.ΣΟ.Κ. μετά τον Τρίτση στον όγκο του Λεκανοπεδίου; Μόνο 40% του όγκου, κύριε Βούλγαρη, και το ξέρετε καλύτερα από εμένα, με παρέμβαση και του τεχνικού κόσμου.

Θα ήθελα να σας ρωτήσω, κύριε Υπουργέ, μια και μιλάμε για την Αθήνα και την Αττική, ποιος είναι υπεύθυνος μεταξύ του Υπουργείου σας, του δήμου και του Υπουργείου Πολιτισμού για την αισθητική αυτής της πόλης και της δικής σας σημερινής παρέμβασης; 'Εχετε περάσει νύχτα την οδό Πατησίων και την οδό Μεσογείων; Δεν πρόκειται για "βαλκανιοποίηση", πρόκειται για "καλκουτοποίηση". Και το κερασάκι στην τούρτα είναι, ότι κάθε φορά συναντιέστε, χαμογελάτε με το Δήμαρχο Αθηναίων και χειροκρατάτε εαυτούς και αλλήλους. Είναι απαράδεκτες οι παρεμβάσεις σας στου Ψυρρή, είναι απαράδεκτο το ότι χρησιμοποιείτε κοινοτικά χρήματα από την "Ενοποίηση" για να κάνετε έργα εκτός ενοποίησης. Είναι απαράδεκτο να υπόσχεστε ότι πάτε μέχρι την Ελευσίνα με την ενοποίηση και να παρεμβαίνετε εκτός ενοποίησης.

ΜΑΡΙΑ ΔΑΜΑΝΑΚΗ: Συμφωνώ και εγώ σ'αυτό.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Σας παρακαλώ, τοποθετηθείτε και σ'αυτά. Ευχαριστώ, κύριε Πρόεδρε, για την ανοχή σας.

(Χειροκροτήματα από την πτέρυγα της Νέας Δημοκρατίας.)

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος να δευτερολογήσει. Κύριε Υπουργέ, έχετε το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Νικόλαος Κατσαρός): Μετά τον Υπουργό. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, να πάρω το λόγο, γιατί θέλω να μου απαντήσει σε ορισμένα θέματα ο κύριος Υπουργός.

ΠΡΟΕΔΡΕΥΩΝ (Νικόλαος Κατσαρός): Προηγείται ο κύριος Υπουργός, αλλά αν δεν έχει αντίρρηση, μπορείτε να πάρετε το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Ναι, βεβαίως.

ΠΡΟΕΔΡΕΥΩΝ (Νικόλαος Κατσαρός): 'Εχετε το λόγο, κύριε Κωστόπουλε.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, επειδή κατά την πρωτολογία μου έθεσα ορισμένα θέματα στον κύριο Υπουργό, τα οποία δεν έτυχαν απαντήσεως, θα τα ξαναθέσω με μεγαλύτερη έμφαση, γιατί τα θεωρώ και τα σπουδαιότερα της συμβάσεως, την οποία καλούμεθα να κυρώσουμε.

Κύριε Υπουργέ, υπάρχει το αποθεματικό, το οποίο ανέρχεται σε τριάντα και πλέον δισεκατομμύρια και το οποίο θα παρακρατήσει η ανάδοχος εταιρεία. Αυτό σημαίνει, ότι δεν θα φορολογηθεί. 'Ολοι γνωρίζουμε τι σημαίνει το ποσό των 30 δισ. σε φορολογία και σε έσοδα του Κράτους, που ανέρχονται σε 35% τουλάχιστον επί του ποσού αυτού.

'Ενα δεύτερο θέμα, κύριε Υπουργέ, είναι το θέμα των δανείων -και το θεωρώ το ουσιαστικότερο της συμβάσεως- κατά την κατασκευαστική περίοδο. 'Οταν αρχίσει τελικά το έργο, κύριε Υπουργέ, φαντάζεσθε ότι θα υπάρξουν εγγυήσεις τραπεζών προς τις τράπεζες του εξωτερικού για να δανειοδοτήσουν το έργο, όταν εγγυήτριες τράπεζες είναι η Εμπορική, η Εθνική και η ΜIDLANT και καλούνται να εγγυηθούν για ένα ποσό της τάξεως των 150 δισ., όσα περίπου είναι συνολικά τα κεφάλαια των δύο ελληνικών τραπεζών; Και με τι εγγυήσεις οι ανάδοχοι και οι κατασκευαστές θα πάρουν τέτοιες εγγυήσεις από τις ελληνικές τράπεζες, όταν τα κεφάλαια και οι περιουσίες των εταιρειών αυτών δεν υπερβαίνουν τα 5, 10 ίσως και 15 δισεκατομμύρια; Είναι ένα ουσιαστικό θέμα, το οποίο πιστεύω ότι πρέπει να αντιμετωπίσετε άμεσα, διότι είναι πιθανόν γι' αυτόν το λόγο να μην προχωρήσει το έργο. Φαντάζομαι να έχετε αντιμετωπίσει σοβαρά το θέμα, κύριε Υπουργέ, και να μην είναι μόνο τυπικό, διότι ξέρετε, ότι οι εγγυήσεις δεν δίδονται και δεν παραχωρούνται τόσο εύκολα.

Θα επανέλθω στο θέμα του ανεξάρτητου μηχανικού. Υπάρχει πράγματι από πλευράς Eλληνικής Κυβερνήσεως η εντύπωση, ότι έχει αξιοπιστία στην επίβλεψη ο μηχανικός, τον οποίο έχετε αποδεχθεί, όταν μάλιστα υπάρχει η οικονομική εξάρτηση -απ' ό,τι πληροφορούμαι- από τράπεζα που χρηματοδοτεί το έργο;

'Ενα άλλο θέμα που με απασχολεί, κύριε Υπουργέ, είναι το θέμα της πρωτοεγγύησης, το οποίο το έθεσε αναλυτικά και ο κ. Τρυφωνίδης όπως το έθεσα και εγώ προχθές.

Είναι το θέμα των επτά ετών, δηλαδή το ότι οι ξένες τράπεζες δεν εγγυώνται σε ιδιώτες περισσότερα από επτά έτη που δικαιολογείτε και αιτιολογείτε την άποψή σας, ότι έδωσε εγγύηση το Ελληνικό Κράτος.

Πρώτα-πρώτα, κύριε Υπουργέ, από την ώρα που δεν συμμετέχει με πρωτοεγγύηση ο ανάδοχος του έργου, σημαίνει ότι αίρεται κατά ένα μεγάλο τμήμα η έννοια της αυτοχρηματοδότησης-συγχρηματοδότησης.

Δεύτερον, εάν υπήρχε αυτός ο όρος στα δελτία δημοπράτησης του έργου, τότε πιστεύω ότι θα υπήρχε μεγαλύτερη συμμετοχή και άλλων εταιρειών εκ του εξωτερικού ή εσωτερικού και ο ανταγωνισμός θα ήταν μεγαλύτερος. Τέτοιο πράγμα, όμως, δεν έγινε.

Και τέλος, θα επανέλθω για τα επτά χρόνια. Γιατί οι εταιρείες δεν δίνουν την πρωτοεγγύησή τους και έρχεται το Δημόσιο εξ αρχής και καλύπτει την εγγύηση αυτού του έργου. Η δικαιολογία ότι έχω το έργο και η δικαιολογία ότι κατασκευάστηκε το έργο και δεν έχω ανάγκη από εγγύηση των κατασκευαστών, πιστεύω ότι είναι λαθεμένη, και όπως είπα προηγουμένως, αφαίρεσε το δικαίωμα του ελεύθερου ανταγωνισμού, που θα έφερνε καλύτερα αποτελέσματα στο διαγωνισμό.

Κύριε Υπουργέ, δεν άκουσα εδώ καθόλου περί της τακτοποίησης οριοθέτησης της χρήσης γης. Και νομίζω ότι είναι ένα από τα ουσιωδέστερα οικονομικά κομμάτια του έργου, διότι φαντάζομαι, χωρίς να είμαι ειδικός, ότι δίπλα σ' αυτό το έργο θα υπάρχουν χώροι πάρκων, θα υπάρξουν χώροι νοσοκομείων, θα υπάρξουν χώροι γραφείων, θα υπάρξουν χώροι οικήσεως και αυτό το κρατάτε στο Υπουργείο; Δεν το τελειώσατε σαν μελέτη; Το γνωρίζουν οι ενδιαφερόμενοι; Τι παιχνίδια θα παιχτούν σ' αυτό το κομμάτι του έργου, που, επαναλαμβάνω, λέγεται χρήση γης.

Και τέλος θα έρθω στο κομμάτι, με το οποίο μας κατηγορήσατε, κύριε Υπουργέ, ότι σκανδαλολογούμε και ψευδόμεθα. Είπα χθες στην αγόρευσή μου, αλλά νομίζω πολύ αναλυτικά και εμπεριστατωμένα αναφέρθηκε ο κ. Τρυφωνίδης γι' αυτά που είπε ο κ. 'Εβερτ. Πράγματι, σε ένα σκέλος μικρό ήταν λαθεμένη η πληροφόρηση που μας έδωσαν οι τεχνοκράτες μας. 'Ομως, κύριε Υπουργέ, δεν αλλάζει η ουσία του θέματος, διότι το έργο έχει επιβάρυνση. Και έχει επιβάρυνση διότι η σύμβαση μεταξύ αναδόχου εταιρείας και κατασκευαστών είναι σε δραχμές και η αναπροσαρμογή, η τιμαριθμοποίηση, η επικαιρόποιηση τρέχει με ελληνικό πληθωρισμό, ο οποίος αναβιβάζει σε υψηλότερα επίπεδα το κόστος κατασκευής του έργου. Θα έρθει να καλυφθεί η διαφορά από δάνεια, τα οποία δάνεια, κύριε Υπουργέ, τα πληρώνει ο 'Ελληνας χρήστης. Και αν δεν τα πληρώσει ο 'Ελληνας χρήστης, θα τα πληρώσει ο ελληνικός προϋπολογισμός, δηλαδή ο Ελληνικός Λαός.

Αυτή είναι η καταγγελία την οποία έκανε ο κ. 'Εβερτ και σ' αυτήν την καταγγελία στάθηκα κι εγώ. Πρέπει δε να σας πω, ότι στην πρωτολογία του ο κ. Τρυφωνίδης μίλησε περί της κατασκευαστικής συμβάσεως. Αυτό λένε τα Πρακτικά.

Συνεπώς, δεν πρέπει να μας κατηγορείτε ότι σκανδαλολογούμε. Δεν είμαστε εμείς η Παράταξη, κύριε Υπουργέ, που σκανδαλολογούμε. 'Οταν έχουμε κάποιο σκάνδαλο, το στέλνουμε κατευθείαν στον εισαγγελέα. Και πρέπει να σας πω, ότι η Παράταξη η δική μας δεν λέει ψέματα. Η κάθε Παράταξη έχει την ιστορία της και φαντάζομαι ότι δεν πρέπει να μιλάμε για "σχοινί στο σπίτι του κρεμασμένου".

Τέλος, κύριε Υπουργέ, μιλήσατε, ότι το έργο έχει τις αρχές της διαφάνειας, την αρχή του δημοσίου συμφέροντος και του ανταγωνισμού. Διαφάνεια, κύριε Υπουργέ, όταν μετά από τόσα χρόνια διαπραγματεύσεων, γνωρίζουμε τη σύμβαση μόλις πριν από κάποιους μήνες; Διαφάνεια, όταν αλλάξατε τους όρους των δελτίων δημοπράτησης; Διαφάνεια, όταν η σύμβαση μεταξύ του Ελληνικού Δημοσίου και της αναδόχου είναι σε ECU και η σύμβαση μεταξύ της αναδόχου εταιρείας και της κατασκευαστικής εταιρείας είναι σε δραχμές;

ΒΑΣΙΛΗΣ ΚΕΔΙΚΟΓΛΟΥ: Αυτό είναι εις βάρος μας; Δεν πιστεύουμε στο νόμισμά μας;

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Είναι εις βάρος μας. Γιατί τότε, κύριε Κεδίκογλου, δεν πιστεύαμε το νόμισμά μας στην εθνική σύμβαση; Θα μου απαντήσετε, διότι ήταν διεθνής ο διαγωνισμός. Αλλά εδώ αλλάξαμε τόσα και τόσα στις διαπραγματεύσεις, χάθηκε ο κόσμος να αλλάξουμε και το ECU σε δραχμές, αφού μειοδότης ήταν ελληνική επιχείρηση και αφού οι συμμετέχοντες ήταν μόνο ελληνικές επιχειρήσεις; Γιατί λοιπόν στην αρχική σύμβαση υπάρχουν ECU και στη μετέπειτα σύμβαση υπάρχουν δραχμές;

ΒΑΣΙΛΗΣ ΚΕΔΙΚΟΓΛΟΥ: 'Ολα ECU είναι.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κάνετε λάθος. Ομιλήσατε περί του δημοσίου συμφέροντος και του ανταγωνισμού κύριε Υπουργέ. Για ποιον ανταγωνισμό μας μιλάτε; 

Ανταγωνισμός θα υπήρχε ελεύθερος, αν όλα όσα έχετε συμπεριλάβει στη σύμβαση, περιλαμβάνονταν και στα αρχικά τεύχη της δημοπρασίας και δεν τα αλλάζατε καθ' οδόν. Διότι, όπως είπα και προηγουμένως, πιστεύουμε ότι αν θα υπήρχε ελεύθερος ανταγωνισμός, θα υπήρχε καλύτερο αποτέλεσμα, μικρότερες τιμές και βεβαίως μπορεί να είναι ευτύχημα ότι συμμετέχουν ελληνικές εταιρείες, αλλά θα ήταν ευτυχέστερο, αν οι ελληνικές εταιρείες έδιναν ακόμα μικρότερη τιμή και δεν ήταν η τιμή των 5 δισ. δρχ. κατά χιλιόμετρο.

Κύριε Υπουργέ, νομίζω ότι εξ' αρχής κάναμε μια καλόπιστη και σωστή τοποθέτηση. Ο κ. 'Εβερτ έκανε μια τοποθέτηση, όπως ακριβώς την πίστευε και όπως ακριβώς είναι. Ο Ελληνικός Λαός πληρώνει πολλαπλάσια. Μπορεί να μην είναι ECU και να είναι δραχμές τιμαριθμοποιημένες, αλλά ο Ελληνικός Λαός πληρώνει περισσότερα.

ΒΑΣΙΛΗΣ ΚΕΔΙΚΟΓΛΟΥ: Διαβάστε το άρθρο 34 παρ. 3, 4 ...

ΠΡΟΕΔΡΕΥΩΝ (Νικόλαος Κατσαρός): Δεν έχετε το λόγο, κύριε συνάδελφε.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριε Κεδίκογλου, το μελέτησα καλά και θα σας απαντήσει ο κύριος Υπουργός. Ξέρω αυτό που λέω και είναι ακριβώς όπως το λέω εγώ.

Τέλος κύριε Υπουργέ, πιστεύω ότι οι θέσεις μας ήταν σωστές, ήταν εποικοδομητικές και ήταν προς την κατεύθυνση της σωστής αντιπολιτεύσεως. 

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριοι συνάδελφοι, και οι Κοινοβουλευτικοί Εκπρόσωποι που μίλησαν και ο Πρόεδρος του ΔΗ.Κ.ΚΙ. ο κ. Τσοβόλας, αλλά και οι συνάδελφοι που δευτερολόγησαν, έκαναν επισημάνσεις που είχαν απαντηθεί και κατά τη διάρκεια της πρωτοβουλίας μου εδώ, αλλά είχαν και αναλυτικά συζητηθεί στη Διαρκή Επιτροπή.

Ισχυριστήκατε λάθος, κύριε Κωστόπουλε, αν όχι εσείς προσωπικά, η Παράταξή σας και ο Αρχηγός σας ο κ. 'Εβερτ ότι υπάρχει πρόσθετο όφελος του αναδόχου από αλλαγή του νομίσματος της σύμβασης, από ECU σε δραχμές. Είπα και το ξαναλέω, ότι αυτός ο ισχυρισμός δεν ανταποκρίνεται στην πραγματικότητα, δεν ανταποκρίνεται στην αλήθεια και διέπραξε ο Αρχηγός της Νέας Δημοκρατίας ένα βαρύτατο ολίσθημα, που πρέπει να το διοθρώσει.

Κάνατε με ακροβατικό τρόπο και εσείς και ο κ. Τρυφωνίδης, κύριε Κωστόπουλε, μια προσπάθεια, αλλά δεν αρκεί. Πρέπει να πείτε τα πράγματα με το όνομά τους και την αλήθεια ως προς αυτό. Είναι αλήθεια ότι κάνατε άλλο μισό βήμα, από το μισό που είχε κάνει ο κ. Τρυφωνίδης στην αρχή της ομιλίας μου. Θα ήθελα, όμως, να δώσω μεγαλύτερη έμφαση σ' αυτά που θέσατε, γιατί είναι ένα μείζον πολιτικό και ηθικό θέμα και δεν πρέπει να αιωρείται.

'Αλλωστε, ο κ.'Εβερτ έχει αρχίσει πριν από τις εκλογές να σκανδαλολογεί, χωρίς να έχει τεκμηριωμένα στοιχεία. Xωρίς να έχει καμία ανάλυση είχε ισχυριστεί, ότι χαρίστηκαν 120 δισ. σε ένα μεγάλο έργο. Και τον ρωτάει ο δημοσιογράφος, σε ποιο έργο αναφέρεσθε; Η απάντηση είναι στο έργο της λεωφόρου Σταυρού-Ελευσίνας. Αυτό είναι σε συνέντευξη του κ.'Εβερτ πριν από τις εκλογές στον "ΕΠΕΝΔΥΤΗ".

( Στο σημείο αυτό ο Υπουργός ΠΕ.ΧΩ.ΔΕ. κ.Λαλιώτης, καταθέτει στα Πρακτικά δημοσίευμα του "ΕΠΕΝΔΥΤΗ", το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου. )

Πριν απ'τις εκλογές μιλούσε για χάρισμα σκανδαλολογώντας 120 δισ. Χθες μίλησε για 15 δισ. Σας πληροφορώ, ότι δεν υπάρχει κανένα σκάνδαλο. Υπάρχει μια σύγχιση στο Κόμμα σας και μια σύγχιση στον Αρχηγό της Νέας Δημοκρατίας. Καλό θα είναι να βρείτε την πολιτική γενναιότητα και αυτά, να τα αναιρέσετε. Αλλιώς συντηρείτε ένα φαύλο κύκλο αναξιοπιστίας του πολιτικού σας λόγου. Με αυτούς τους ανυπόστατους ισχυρισμούς τροφοδοτεί ένα κύκλο φθοράς του ίδιου του προσώπου του ο ίδιος ο κ.'Εβερτ.

Τώρα επί της ουσίας. Τα τεύχη δημοπράτησης καθόριζαν ως νόμισμα -το είπα και χθες, το επαναλαμβάνω και σήμερα- της σύμβασης παραχώρησης, το ECU, επειδή ο διαγωνισμός ήταν διεθνής και θα έπρεπε να κριθούν οι προσφορές όλες σε κοινή βάση. Το ECU παραμένει ως νόμισμα της σύμβασης παραχώρησης και αυτό αναφέρεται ρητώς στο άρθρο 14 παρ.1 και επομένως, ο ισχυρισμός περί αλλαγής του νομίσματος της σύμβασης ή χρήση ελληνικού πληθωρισμού στη σύμβαση παραχώρησης, είναι παντελώς ανακριβής.

Εκεί που πράγματι αναφέρονται δραχμές και προβλέπεται αναθεώρηση με ελληνικό πληθωρισμό, δηλαδή με δείκτη τιμών καταναλωτή, είναι στη σύμβαση κατασκευής, δηλαδή στη σύμβαση που συνάπτει ο ανάδοχος, η παραχωρησιούχος εταιρεία με την κατασκευαστική κοινοπραξία. Αυτό είναι πολύ λεπτό θέμα και πρέπει να το καταλάβετε.

ΒΑΣΙΛΗΣ ΚΕΔΙΚΟΓΛΟΥ: Δεν μας ενδιαφέρει.

ΚΩΝΣΤΑΝΤΙΝΟΣ ΛΑΛΙΩΤΗΣ(Υπ.ΠΕ.ΧΩ.ΔΕ): 'Εχει σημασία, κύριε συνάδελφε.

Υπενθυμίζουμε ότι η σύμβαση κατασκευής, υπογράφεται από την Παραχωρησιούχο Εταιρεία, με την κατασκευαστική κοινοπραξία και όχι ανάμεσα στο Ελληνικό Δημόσιο και την κατασκευαστική εταιρεία. Η συνομολόγηση της κατασκευαστικής σύμβασης, αποτελούσε δικαίωμα του αναδόχου και εξυπηρετεί ταυτόχρονα και το Ελληνικό Δημόσιο και τις τράπεζες, αφού το κόστος του έργου είναι κατ'εξοχήν δραχμικό. 'Αρα, η αναφορά που έκανε ο κ.Κεδίκογλου, είναι αναφορά που αποδίδει την αλήθεια. 'Ετσι, εξασφαλίζεται η προϋπόθεση, να μην υπάρχει προνομιακή ρήτρα συναλλάγματος υπέρ των κατασκευαστών, δηλαδή να μην επωφελούνται οι κατασκευαστές από τυχόν υποτίμηση ή διολίσθηση της δραχμής κατά τη διάρκεια της κατασκευής, όπως θα συνέβαινε εάν η σύμβαση της κατασκευής ήταν σε ECU.

Με τον τρόπο αυτόν, το συναλλαγματικό κίνδυνο τον φέρει η ανάδοχος εταιρεία. 'Ετσι όμως, ακόμα και αν υπάρξουν κέρδη από τις συναλλαγματικές διαφορές, αυτά συνυπολογίζονται στη μέση απόδοση των ιδίων κεφαλαίων της αναδόχου κοινοπραξίας, δηλαδή του μετοχικού κεφαλαίου, το R.O.E., που θα έχει αυτό ως συνέπεια την πιο γρήγορη απόδοση του έργου στο Ελληνικό Δημόσιο. Δηλαδή, προς όφελος του Ελληνικού Δημοσίου.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Τα δάνεια ποιος θα τα πληρώσει;

ΚΩΣΤΑΝΤΙΝΟΣ ΛΑΛΙΩΤΗΣ(Υπ.ΠΕ.ΧΩ.ΔΕ): Επισημαίνεται, ότι ούτε η Ευρωπαϊκή Τράπεζα Επενδύσεων, ούτε οι εμπορικές τράπεζες, που θα εγγυηθούν τα δάνεια του αναδόχου κατά την κατασκευαστική περίοδο, θα εδέχοντο να συγχρηματοδοτήσουν το έργο, εάν υπήρχε αυτή η προνομιακή ρήτρα για την κατασκευαστική κοινοπραξία, δηλαδή ρήτρα συναλλάγματος σε ECU. Γι'αυτό, έθεσαν ως προϋπόθεση για τη χρηματοδότηση του έργου, τη συνομολόγηση της κατασκευαστικής σύμβασης σε δραχμές και όχι σε συνάλλαγμα.

Σχετικά με την επικαιροποίηση. Ο ισχυρισμός του κ.'Εβερτ και εδώ, ότι η σύμβαση που υπεγράφη, αποκλίνει από τα τεύχη δημοπράτησης, στο θέμα του τρόπου υπολογισμού της αναθεώρησης λόγω της καθυστέρησης του έργου, είναι ανακριβής. 

Μίλησα και χθες, το επαναλαμβάνω και σήμερα, γιατί είναι κρίσιμο θέμα, ότι τα τεύχη δημοπράτησης δεν προβλέπουν μέθοδο επικαιροποίησης του κατ'αποκοπήν τιμήματος και είναι σαφές, ότι το κατ'αποκοπήν τίμημα, δεν είναι συμβατικό μέγεθος και δεν επηρεάζει το μέγεθος, το ύψος, της χρηματοδοτικής συμβολής του Δημοσίου. Τα τεύχη δημοπράτησης, προβλέπουν αντιθέτως, την επικαιροποίηση της χρηματοδοτικής συμβολής του δημοσίου και την επικαιροποίηση των ιδίων κεφαλαίων που καταθέτει ο ανάδοχος λόγω καθυστέρησης έναρξης της ισχύος της σύμβασης από τις 30/6/95.

Προβλέπουν, δηλαδή, ότι η προσαύξηση της χρηματοδοτικής συμβολής του Δημοσίου σε περίπτωση καθυστέρησης έναρξης της ισχύος της σύμβασης, θα υπολογίζεται με ποσοστό ίσο προς τον πληθωρισμό του ECU. Αν εφηρμόζετο η διάταξη αυτή των τευχών δημοπράτησης, όπως είπα και χθες θα έπρεπε να αυξηθεί η συμβολή του Δημοσίου από 250 εκατ. ECU σε παρούσα αξία 30.6.94, σε 263 εκατ. ECU σε παρούσα αξία του '94 με πρόθεση ισχύος την 30.6.96.

Το Δημόσιο κατά την εφαρμογή της σύμβασης επεδίωξε και επέτυχε τη μη εφαρμογή της ρήτρας αυτής, αλλά τη διατήρηση της συμβολής του Δημοσίου στο όριο των 250 εκατ. ECU, παρά την πραγματική αύξηση του κόστους λόγω καθυστέρησης της έναρξης κατασκευής. Ετσι η συνολική αύξηση της συμβολής του Δημοσίου, λόγω καθυστέρησης έναρξης της ισχύος παρέμεινε 2,5 δισ., κύριε Κωστόπουλε, περίπου, ενώ σύμφωνα με τα τεύχη δημοπράτησης θα μπορούσε να είχε φθάσει στα 13 εκατ. ECU, δηλαδή περίπου 4 δισ. δραχμές. Αλλά σας είπα και χθες, το επαναλαμβάνω και σήμερα, ακόμα και αυτήν την αύξηση την κάλυψε προς όφελός του το Ελληνικό Δημόσιο, στα πλαίσια της διαπραγμάτευσης με την ανάδοχο, μέσα από τη μείωση που πέτυχε στην απόδοση των ιδίων κεφαλαίων του αναδόχου, όπου το R.O.E. στην προσφορά του ήταν 11,83 και στα πλαίσια της διαπραγμάτευσης και στην κυρωμένη σύμβαση είναι 11,6, που αυτό αντιστοιχεί σε 2,6 δισ. σε παρούσα αξία 30.6.94

ΣΤΡΑΤΗΣ ΚΟΡΑΚΑΣ: Κύριε Υπουργέ, πώς βγαίνουν τα 2,5 δισ. με μια τόσο μικρή μείωση; 

ΚΩΝΣΤΑΝΤΙΝΟΣ ΛΑΛΙΩΤΗΣ(Υπ. ΠΕΧΩΔΕ): Είναι έτσι, κ. Κόρακα, μπορούμε να το συζητήσουμε. 

Για την εγγύηση του Δημοσίου, που θέσατε εσείς και οι άλλοι συνάδελφοι. Ο ανάδοχος είναι πρωτοφειλέτης των δανείων, που θα λάβει για την κάλυψη των αναγκών χρηματοδότησης της μελέτης κατασκευής του έργου. Παράλληλα, η κοινοπραξία κατασκευής είναι έμμεσα εγγυητής των δανείων αυτών, αφού για να εγγυηθούν τα δάνεια αυτά οι εμπορικές τράπεζες, στην περίοδο κατασκευής, βασίζονται σε εγγυήσεις που τους δίνουν τα μέλη της κοινοπραξίας. Δεν έχει καμιά συμμετοχή κατά την περίοδο αυτή το Ελληνικό Δημόσιο. Η εγγύηση του Ελληνικού Δημοσίου ενεργοποιείται, αφού ολοκληρωθεί η κατασκευή του έργου, δηλαδή έχουμε ένα το κρατούμενο, έχουμε υποθήκη το ίδιο το έργο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν υποθηκεύεται.

ΓΕΩΡΓΙΟΣ ΤΡΥΦΩΝΙΔΗΣ: Δεν έχει αρχίσει ακόμη.

ΚΩΝΣΤΑΝΤΙΝΟΣ ΛΑΛΙΩΤΗΣ(Υπ. ΠΕ.ΧΩ.ΔΕ.): Μισό λεπτό.

Μέχρι τότε το Ελληνικό Δημόσιο δεν έχει παράσχει καμιά εγγύηση κατά τα τέσσερα χρόνια της κατασκευής. Η εγγύηση του Ελληνικού Δημοσίου που ενεργοποιείται, αφού ολοκληρωθεί η κατασκευή του έργου, θα λειτουργήσει μόνο στο μέτρο που τα έσοδα του έργου δεν επαρκούν για την εξυπηρέτηση των δανειακών δόσεων. Σε αυτήν τη διαφορά. Παράλληλα το Ελληνικό Δημόσιο δικαιούται να καταγγείλει τη σύμβαση σε βάρος του αναδόχου, σε περίπτωση που κληθεί να καταβάλει στους δανειστές μια τοκοχρεολυτική δόση ανά τριετία ή το πολύ δύο δόσεις σε όλη τη διάρκεια αποπληρωμής του δανείου. Και επιπλέον μπορεί να ζητήσει αποζημίωση από τον ανάδοχο για τα ποσά που έχει καταβάλει. Διαβάστε το άρθρο 19 παρ. 2 της σύμβασης, όπου αναλύονται αυτά. Εκεί υπάρχουν οι απαντήσεις.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν μας καλύπτουν. Θεωρητικά είναι αυτά

ΚΩΝΣΤΑΝΤΙΝΟΣ ΛΑΛΙΩΤΗΣ(Υπ. ΠΕ.ΧΩ.ΔΕ.): Σας καλύπτουν.

Σχετικά με τη διεύρυνση, επειδή αρκετά ελέχθησαν για το αν υπήρξε ανταγωνισμός, εδώ θα πρέπει με παρρησία να πούμε τα πράγματα με το όνομά τους. Εγινε διεθνής διαγωνισμός.Στην πρόσκληση αυτή που έκανε το Ελληνικό Δημόσιο, θα μπορούσαν να συμμετέχουν όλοι όσοι κάλυπταν τις προϋποθέσεις και τα κριτήρια. Δεν μπορούσε να αποκλειστεί κανείς. 'Ελαβαν μέρος τέσσερις κοινοπραξίες. Η μια έφυγε για λόγους ουσιαστικούς και τυπικούς και έμειναν οι τρεις. Σε όλη τη διαδικασία που διήρκεσε ο διαγωνισμός, υπήρξε και ανταγωνισμός και ένταση και προσφυγές και ενστάσεις. Τα περιγράφουμε αναλυτικά και με πολύ περιγραφικό και γλαφυρό τρόπο και ημερομηνιακά στην εισηγητική έκθεση. 'Αρα δεν υπάρχει καμιά διάθεση να επικυρωθεί κάποιο ολιγοπώλιο, κυρία Δαμάνακη, είτε ελληνικών κοινοπραξιών είτε κοινοπραξιών που μπορούσαν να συμμετέχουν οι ελληνικές εταιρείες σε συνεργασία με ξένες εταιρείες. Δεν αποκλείστηκε κανείς.

'Αρα, δεν υπάρχει φραγμός, άρα δεν υπάρχει ολιγοπώλιο. Ανοιχτός ήταν ο δρόμος και μπορούσαν όλοι να συμμετέχουν.

Η διεύρυνση των τριών διαγωνιζομένων ομίλων αποτελούσε δικαίωμά τους και ρυθμίζονταν, σύμφωνα με τις προβλέψεις του άρθρου 30 παρ. 3 της συμπληρωματικής προκήρυξης του έργου. Είχαν τη δυνατότητα και το δικαίωμα να ζητήσουν τη διεύρυνση. Η διεύρυνση αυτή τελούσε πάντα υπό τη βασική προϋπόθεση της μη ανατροπής των όρων και των προϋποθέσεων, αλλά και των κριτηρίων της προεπιλογής. Η διεύρυνση που πρότεινε ο προσωρινός ανάδοχος, πληρούσε την ανωτέρω προϋπόθεση, μιας και οι σχετικές εταιρείες ήταν όλες μέλη των προεπιλεγέντων ομίλων. 'Αρα, υπήρχαν τα κριτήρια.

Το χρονικό σημείο που πραγματοποιήθηκε η διεύρυνση, ταυτίζεται μετά την οριστικοποίηση του κειμένου της σύμβασης παραχώρησης και των λοιπών προσαρτημάτων της -είχε μονογράψει η ανάδοχος κοινοπραξία, η "ΑΤΤΙΚΗ ΟΔΟΣ"- και, επίσης, ίσχυαν τα προσαρτήματα της σύμβασης παραχώρησης, δηλαδή, η σύμβαση κατασκευής, το σχέδιο σύμβασης λειτουργίας, κ.λπ. Αυτό υποδηλώνει την αποδοχή και από τους υπολοίπους διαγωνιζομένους, ότι το αποτέλεσμα αυτό είναι αποτέλεσμα με καθαρότητα, με διαφάνεια, με ανταγωνισμό και προς όφελος του Ελληνικού Δημοσίου, διότι έτσι ισχυροποιείται η ανάδοχος κοινοπραξία. Είναι πιο φερέγγυα και προς τις τράπεζες και προς το Ελληνικό Δημόσιο.

Ακριβώς, γι' αυτόν το λόγο έγινε η διεύρυνση και το ότι σήμερα συμμετέχουν δεκατέσσερις ελληνικές εταιρείες, που όλοι το χαιρετίζετε, είναι καρπός αυτής της προσπάθειας.

Κατά τη διάρκεια της διεύρυνσης, οι εταιρείες, που μετείχαν στο δεύτερο και τρίτο όμιλο, είχαν καταθέσει κείμενα με νομική ισχύ, που ήταν αλληλέγγυες με τους ομίλους τους. Αυτό σήμαινε, ότι σε περίπτωση που δεν πήγαινε καλά, είχαν αυτοί τις ευθύνες που απόρρεαν από τη συμμετοχή τους. Δεν έγιναν έτσι στον αέρα. 'Αρα, πρέπει αυτό να το αναγνωρίζετε.

Η έκπτωση στα παράλληλα έργα προσφέρθηκε σε τιμές τιμολογίου στις υπηρεσίες, στις οποίες περιλαμβάνεται ο ΦΠΑ, ενώ κατά κανόνα αυτός προστίθεται στις τιμές. Εδώ θα ήθελα να σας πω, ότι υπήρχαν αρκετά μεγάλες διαφορές ανάμεσα στις εκπτώσεις που έκαναν οι κοινοπραξίες. Η κοινοπραξία "ΑΤΤΙΚΗ ΟΔΟΣ", που ήταν ανάδοχος, είχε 25%, η δεύτερη είχε περίπου 5%, αν θυμάμαι καλά, η άλλη 2%.

Τα παράλληλα έργα, είναι κυρίως σοβαρά αντιπλημμυρικά έργα, που κατασκευάζονται για την προστασία των όμορων δήμων και περιοχών που διέρχεται ο δρόμος, δηλαδή, το ρέμα Ευπυρίδων, στο Ζεφύρι, στα Λιόσια, στο Μενίδι, στην Παλλήνη. 'Ολα αυτά είναι τα αντιπλημμυρικά έργα, κύριε Τσοβόλα!

Το συνολικό κόστος, όπως εκτιμούμε, σύμφωνα με τα συμβατικά τεύχη είναι 40 δισ. σε τιμές 1994, χωρίς την έκπτωση. 'Αρα είναι προσδιορισμένη και η ταυτότητα των παραλλήλων έργων.

Αν θέλουμε περισσότερα έργα, για πολλούς και διαφόρους λόγους, που είναι έξω από την ταυτότητα και τα τεχνικά χαρακτηριστικά του έργου, τότε θα πληρώσει αυτές τις πρόσθετες εργασίες για τα πρόσθετα έργα, το Ελληνικό Δημόσιο. 'Ετσι είναι. Αλλά για το συγκεκριμένο έργο, για τη συγκεκριμένη ταυτότητα, για τα συγκεκριμένα τεχνικά χαρακτηριστικά του έργου, υπάρχει το κατ' αποκοπήν τίμημα, δηλαδή, υπάρχει κόστος σταθερό και εγγυημένο.

Για τον ανεξάρτητο μηχανικό: Το έχω πει πολλές φορές, θα το πω και άλλη μία. Η διεθνής πρακτική σε έργα συγχρηματοδοτούμενα από το κράτος, από τους ιδιώτες και από τις τράπεζες, επιβάλλει η επίβλεψη να ασκείται σε ανεξάρτητο οίκο, δηλαδή σε ανεξάρτητο μηχανικό. Ο ανεξάρτητος μηχανικός για την Ευρωπαϊκή Τράπεζα Επενδύσεων και για τις τράπεζες είναι μία εγγύηση για την εξασφάλιση της σωστής και εμπρόθεσμης κατασκευής του έργου, για την πιστοποίηση και ποιότητα των εργασιών, γιατί πρέπει, σύμφωνα με τη ροή των εργασιών, να καταβάλονται και τα απαιτούμενα κεφάλαια από τις διάφορες πηγές χρηματοδότησης του έργου.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Σύμφωνα με αυτήν την πρακτική, η πρόσληψη του ανεξάρτητου μηχανικού αποτελεί πάγια θέση των δανειστριών τραπεζών και της Ευρωπαϊκής Τράπεζας Επενδύσεων, στο συμβούλιο της οποίας μετέχει και η Ελλάδα. Στο συγκεκριμένο έργο η πρόσληψη ζητήθηκε από την Ευρωπαϊκή Τράπεζα Επενδύσεων και από τις εμπορικές τράπεζες που εγγυώνται τα δάνεια.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού.)

Οι συγκεκριμένοι οίκοι επελέγησαν από πίνακα που δόθηκε από τις τράπεζες και μετά από έγκριση του Ελληνικού Δημοσίου. Το Ελληνικό Δημόσιο έχει δυνατότητες και δικαιώματα ελέγχου και εποπτείας που δεν τα έχει απεμπολήσει. Το Ελληνικό Δημόσιο δεν αποστερείται των δικαιωμάτων του για την επίβλεψη του έργου, μιας και μπορεί σύμφωνα με τη σύμβαση να ασκεί εποπτεία, με όλα τα προβλεπόμενα από το νόμο δικαιώματα της προϊσταμένης αρχής.

Επίσης, προβλέπεται δικαίωμα του Ελληνικού Δημοσίου για διαφωνία με τις αποφάσεις του ανεξάρτητου μηχανικού. Ακόμη, οι σύντομες προθεσμίες στη διαδικασία επίλυσης των διαφωνιών επιβάλλονται από την ίδια τη φύση του έργου και από τις συμβατικές υποχρεώσεις. Προβλέπεται το δικαίωμα του Ελληνικού Δημοσίου να ζητήσει την καταγγελία της σύμβασης του ανεξάρτητου μηχανικού. Δεν είναι αυτά ασφαλιστικές δικλείδες; Δεν είναι εποπτεύουσα και προϊσταμένη αρχή το Ελληνικό Δημόσιο; Είναι.

Για το αφορολόγητο αποθεματικό. Αυτό που αναφέρεται ως δυνατότητα δημιουργίας αφορολογήτου αποθεματικού στο άρθρο 62 παρ. 3, δεν χαρίζεται και δεν καταργείται. 'Εχει όριο το 25% της χρηματοδοτικής συμβολής ή 5 δισ. περίπου το χρόνο επί πέντε χρόνια. Αναστέλλεται και δεν καταργείται η φορολόγηση καθόσον ρητά αναφέρεται στην παράγραφο 62.3.2, ότι όταν διανεμηθεί, θα φορολογηθεί. 'Αρα, υπάρχει μία χρονική μετακίνηση. Δεν έχει καμία απολύτως επίπτωση στην απόδοση των ιδίων κεφαλαίων γιατί προσμετράται στον υπολογισμό του σαν να διανέμεται πραγματικά.

Διαβάστε το άρθρο 62, παρ. 3.1.

Για την προκαταβολή. Επιτέλους πρέπει να γίνει σαφές, ότι η προκαταβολή, τόσο στο κατ' αποκοπήν τίμημα όσο και στα παράλληλα έργα, προβλέπεται από τα τεύχη δημοπράτησης και αποτελεί τον κανόνα όλων των δημοσίων έργων. Η προκαταβολή δεν είναι χάρισμα και δεν μπορεί να υποκαταστήσει την υποχρέωση της αναδόχου κοινοπραξίας να καταβάλει τα ίδια κεφάλαια. Δεν μπαίνουν σε μία τσέπη, για να βγουν από την άλλη. Η προκαταβολή που δίδεται, καλύπτεται με ισόποση εγγυητική επιστολή και αποσβέννυται σταδιακά, όπως γίνεται πάντα σε όλα τα δημόσια έργα στις επόμενες καταβολές.

Σύμφωνα με το μηχανισμό χρηματοδότησης του έργου, η προκαταβολή δεν καταλήγει στις τσέπες των εργολάβων, αλλά παρακρατείται από τις εγγυήτριες τράπεζες και εκταμιεύεται προς τον ανάδοχο και από τον ανάδοχο προς την κατασκευαστική κοινοπραξία, ανάλογα με τις πραγματικές χρηματοδοτικές απαιτήσεις και ανάλογα με την εξέλιξη του έργου. Η προκαταβολή, σύμφωνα με ρητή διάταξη της σύμβασης άρθρο 33, παρ. 8, τόσο για το κατ' αποκοπήν τίμημα όσο και για τα παράλληλα έργα, είναι έντοκη και οι όροι που τη διέπουν, είναι σύμφωνοι με την ισχύουσα νομοθεσία. Αυτή είναι η αλήθεια και αυτό ακριβώς συμβαίνει και στα δημόσια έργα.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, να ολοκληρώσετε.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός ΠΕ.ΧΩ.ΔΕ.): Τελειώνω, κύριε Πρόεδρε.

'Ερχομαι στο προαστιακό τρένο. Το έργο της σύμβασης περιλαμβάνει την υποδομή από το Μενίδι μέχρι την Ελευσίνα, καθώς και τα κύρια έργα υποδομής από το αεροδρόμιο των Σπάτων μέχρι το Μενίδι. Το Ελληνικό Δημόσιο διατηρεί το δικαίωμα να ολοκληρώσει την υποδομή και να λειτουργήσει προαστιακό τρένο. 'Αρα, μπορεί να γίνει πραγματικότητα. Θα ήταν αβλεψία και ασυγχώρητο λάθος, εάν σ' αυτό το έργο δεν είχε προβλεφθεί η κατασκευή ενδιάμεσης λωρίδας, για να μπορεί κάποια στιγμή όταν θελήσει το Ελληνικό Δημόσιο, να βάλει σε τροχιά το προαστιακό τρένο, που είναι σημαντικό μέσο μεταφοράς.

Τα έργα αντιπλημμυρικής προστασίας εντάσσονται στα παράλληλα έργα και είναι ενσωματωμένα στο συνολικό σχεδιασμό.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Μισό λεπτό, κύριε Πρόεδρε, για να πω κάτι στο θέμα που έβαλαν η κα Δαμανάκη και η κα Παπαδημητρίου.

ΠΡΟΕΔΡΕΥΩΝ (Παναγιώτης Σγουρίδης):Το μισό λεπτό όμως, αυτό είναι αρμένικο!

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.ΔΕ.):Τελειώνω.

Για τα υπομνήματα των δήμων. Κάνουμε προσπάθεια -και το ξέρουν και ο Δήμος Χολαργού και ο Δήμος Παπάγου και ο Δήμος Αγίας Παρασκευής- για να καταφέρουμε το καλύτερο για την προστασία του περιβάλλοντος με μεγάλη υπέρβαση κόστους, της τάξεως των 22 δισ. για τη λεωφόρο Υμηττού. Το ίδιο έχουμε κάνει και για άλλες περιοχές του Θριασίου Πεδίου. Το ίδιο κάνουμε και για την περιοχή των Βριλησσίων και Χαλανδρίου, γιατί η αρχική χάραξη ήταν επιφανειακή και τώρα έχουμε εναλλακτικές προσεγγίσεις για τη βύθιση στα τρία μέτρα. Οι δήμοι έχουν μια διαφορετική πρόταση, υπάρχει ένας διάλογος σε εξέλιξη και θα δούμε πού θα καταλήξουμε.

Σχετικά με τις χρήσεις γης είναι αναγκαίο να προχωρήσουν. 'Εχουμε προχωρήσει αρκετά τη ζώνη φυσικού ελέγχου του Θριασίου Πεδίου και του Ασπροπύργου καθώς επίσης έχουμε προχωρήσει το χωροταξικό σχεδιασμό για την ανασυγκρότηση των Μεσογείων με αφορμή αυτόν το δρόμο, αλλά και το αεροδρόμιο των Σπάτων και το Υπουργείο ΠΕ.ΧΩ.ΔΕ. με τον Οργανισμό Ρυθμιστικού Σχεδίου Αθήνας έχει αναθέσει στο Πάντειο Πανεπιστήμιο το έργο, με ευθύνη του καθηγητή κ. Λουκάκη.

Θα ήθελα να πω ότι αυτή η σύμβαση εξασφαλίζει και τη διαφάνεια και το δημόσιο συμφέρον και τον υγιή ανταγωνισμό.

ΠΡΟΕΔΡΕΥΩΝ (Παναγιώτης Σγουρίδης):Ο κύριος Σφυρίου έχει το λόγο για να δευτερολογήσει.

ΚΟΣΜΑΣ ΣΦΥΡΙΟΥ:Παραιτούμαι της δευτερολογίας, γιατί θεωρώ αναγκαίο να προχωρήσουμε στη συζήτηση των άρθρων.

ΠΡΟΕΔΡΕΥΩΝ (Παναγιώτης Σγουρίδης):Ο κ. Κωστόπουλος έχει το λόγο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριε Υπουργέ, δεν άκουσα τίποτα για τη χρήση γης. 

ΠΡΟΕΔΡΕΥΩΝ (Παναγιώτης Σγουρίδης):Μίλησε για τη χρήση γης ο κύριος Υπουργός.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριε Υπουργέ, σε τρία σημεία δε με πείσατε. Το ένα είναι το κατασκευαστικό στάδιο, όπου θα υπάρξει αύξηση υποχρεώσεων μεταξύ της αναδόχου εταιρείας και της κατασκευαστικής, λόγω της επικαιροποίησης των υποχρεώσεων, σύμφωνα με τον τρέχοντα πληθωρισμό σε τιμές καταναλωτή. Αυτά τα δάνεια επιβαρύνουν το κόστος του έργου, λόγω τιμαριθμοποίησης που θα πληρώσει ο 'Ελληνας ή εφ'όσον η εταιρεία δεν μπορεί να εξοφλήσει, ο κρατικός προϋπολογισμός.

Το άλλο είναι το θέμα των δανείων της κατασκευαστικής περιόδου. Για μένα είναι το σοβαρότατο κομμάτι της συμβάσεως, το οποίο δεν έχετε αντιμετωπίσει, γιατί οι τράπεζες για να δώσουν δάνεια, πρέπει να έχουν εξασφαλίσεις. Επειδή τα δάνεια είναι της τάξεως πολλών δισεκατομμυρίων, τέτοιες εξασφαλίσεις δεν υπάρχουν από τις ελληνικές κατασκευαστικές εταιρείες. 'Ετσι, θα έχετε πρόβλημα στην κατασκευή του έργου. Εύχομαι να μην έχετε, αλλά φοβάμαι ότι θα έχετε.

Τέλος, μιλήσατε για τον ανταγωνισμό και είπατε ότι τηρήθηκαν όλοι οι όροι. Αν στην αρχική σας δημοπρασία -διακήρυξη των τευχών- ήταν αυτά που δεχθήκατε κατά την υπογραφή της σύμβασης, θα συμμετείχαν περισσότερες εταιρείες, στο διαγωνισμό θα υπήρχαν αλλοδαπές εταιρείες, το τίμημα θα ήταν χαμηλότερο και οι όροι καλύτεροι. Γι' αυτό λέμε, ότι δεν υπήρξε ελεύθερος ανταγωνισμός.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.ΔΕ.):Δεν είναι έτσι.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριε Υπουργέ, στα τεύχη δημοπρατήσεως υπήρχε η εγγυοδοσία, υπήρχε η διαιτησία, υπήρχαν τα δάνεια κατασκευαστικής περιόδου, υπήρχε ο εγγυητικός τιμάριθμος μεταξύ αναδόχου και κατασκευαστικής εταιρείας;

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.ΔΕ.):Κύριε συνάδελφε, στην εισηγητική έκθεση αναφέρονται με κάθε λεπτομέρεια οι δεκατρείς όροι, που βελτιώνουν στα πλαίσια της διαπραγμάτευσης της σύμβασης. Τους ανέφερα στην Κοινοβουλευτική Επιτροπή, τους επανέλαβα και στην πρωτολογία μου. Φαίνεται ότι κάνουμε διάλογο χωρίς ο ένας να ακούει τον άλλο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Ουσιαστικό διάλογο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.ΔΕ.): Κύριε Κωστόπουλε, όλα αυτά που θέσατε τώρα, έχουν απαντηθεί με λεπτομέρεια και με τεκμηρίωση.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Τα έχω μελετήσει όλα, κύριε Υπουργέ. Δεν δέχομαι ότι έχουν απαντηθεί και εμένα, τουλάχιστον, δε με πείσατε.

Τέλος, θα επανέλθω στο θέμα στο οποίο πολλές φορές αναφερθήκατε, του κ.'Εβερτ. Μα, εσείς στην απάντησή σας προς τον κ.'Εβερτ ταυτιστήκατε στην αντίληψη την οποία έθεσε, και απλώς διαφωνήσατε στο ποσόν, αν είναι 17,5 δισ. ή 2,5 δισεκατομμύρια δρχ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.ΔΕ.): Μην τα μπερδεύετε πάλι. Αφήστε τα. Τα ξεμπλέξατε μια χαρά με την ακροβατική σας ικανότητα και εσείς και ο κ.Τρυφωνίδης. Μην εκθέτετε, ούτε το Κόμμα σας για δεύτερη φορά ούτε τον Αρχηγό σας. Κάνατε φιλότιμη προσπάθεια.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, και αυτήν τη φορά δεν κατάφερε ο κύριος Υπουργός να μας πείσει ή μάλλον να διασκεδάσει τις σοβαρές παρατηρήσεις φόβους επιφυλάξεις και αντιρρήσεις που προβάλαμε. Κατ'αρχήν δε μας είπε γιατί δεν μπορούσε το έργο αυτό να εκτελεστεί με ευθύνη του Δημοσίου και να το εκμεταλλευτεί το Δημόσιο. Γιατί πρέπει κάθε φορά να αναζητούμε νονούς; Το κάναμε με το Μετρό, το κάναμε με τα Σπάτα, το κάναμε με τη ζεύξη Ρίου-Αντιρρίου, με την Εγνατία Οδό, τώρα με το δρόμο για τον οποίο συζητάμε Σταυρού-Ελευσίνας. Είναι δηλαδή μια κατάσταση, για την οποία θα έπρεπε να απαντήσετε: Γιατί, τόσο ανίκανοι θεωρείτε ότι είσθε δηλαδή; Γιατί δεν μπορεί την εκτέλεση και την εκμετάλλευση του έργου να την αναλάβει το Δημόσιο και πρέπει κάθε φορά να συνάπτουμε τέτοιου είδους αποικιοκρατικού τύπου συμβάσεις; 'Ενα είναι αυτό.

Δεύτερον, κάτι μας είπε, ότι υπάρχουν σκέψεις για βύθιση στα τρία μέτρα ή δεν ξέρω εγώ τι. 'Εγινε μια πρόταση από εμάς για υπογειοποίηση και για διατήρηση της ενότητας του χώρου εκεί πέρα. Να μην προχωρήσουμε, εν πάση περιπτώσει, στο διχασμό, να μην προχωρήσουμε στο κόψιμο στα δυό μιας ολόκληρης περιοχής, που συνδέεται με ιστορία, με έθιμα κ.λπ. Υπάρχει αυτή η κοινωνική σύνδεση, να μην την καταστρέψουμε. Και εκεί δεν πήραμε ικανοποιητική απάντηση.

Για το σιδηροδρομικό δίκτυο που προτείναμε, κάτι είπε για προαστιακό τρένο αλλά δεν καταλάβαμε συγκεκριμένα τι είναι αυτό. Υπάρχουν σκέψεις; Σκέψεις μπορεί να υπάρχουν και για άλλα πράγματα, για να κατασκευαστούν έργα περιωπής διεθνούς φήμης, "Disney Land" και δεν ξέρω γω τι άλλο. Το θέμα είναι, τι πρόκειται να γίνει, εάν υπάρχει πρόθεση από την πλευρά της Κυβέρνησης να βάλει στη σύμβαση, ότι προβλέπεται ταυτόχρονη κατασκευή σιδηροδρομικού δικτύου. Μας είπε ότι τα τεύχη δημοπράτησης δεν προβλέπουν επικαιροποίηση, με άλλα λόγια ότι το κατ'αποκοπήν τίμημα είναι σταθερό και δεν πρόκειται να αλλάξει. Κάτι παρόμοιο υπήρχε και με το Μετρό και το φέρνετε κάθε τόσο στη Βουλή και αλλάζει. Μια 50, μια 90, μια 100 δισ. και πάει λέγοντας. 'Ετσι, λοιπόν, θα φέρνετε εδώ πέρα κάθε φορά νόμο, ώσπου να τελειώσει το έργο για να "επικαιροποιείτε" με το δικό σας τρόπο, με το γνωστό τρόπο, το τίμημα αυτού του έργου.

Είπατε, επίσης, για τις εγγυήσεις, ότι έχουμε υποθήκη το ίδιο το έργο. Χαρήκαμε πολύ. Μα, αφού θα το πληρώσουμε εμείς. Εμείς βάζουμε άμεσα τα 120, μπορεί να πάνε και 130 και 140 δισ. δραχμές ως συμμετοχή. Εμείς βάζουμε τα 140 δισ. δραχμές, και δε μας είπατε τίποτε γι'αυτό των απαλλοτριώσεων. Τα 140 δισ. που θα πληρωθούν για απαλλοτριώσεις, δεν είναι μέσα στο τίμημα του έργου; Τίποτα δεν είναι αυτά; Και έρχεσθε μετά και λέτε, ότι θα έχουμε εγγύηση, το ίδιο το έργο.

Παίρνει, λοιπόν, ο ανάδοχος ή η ανάδοχη αυτή εταιρεία που φτιάχτηκε με τους δήθεν διαγωνισθέντες -άλλη κομπίνα εκεί- το έργο,εισπράττουν ένα τεράστιο εργολαβικό κέρδος, το οποίο μπορεί να φθάσει, αν καταλήξει στα επίπεδα που λεμε εμείς και 100 δισ. δραχμές, το εκμεταλλεύονται και για μερικά χρονια, δεν πληρώνουν τα τοκοχρεολύσια στην τράπεζα και μετά από πέντε-έξι χρόνια εσείς, πάτε και το παίρνετε και συνεχίζετε να πληρώνετε τα δάνεια που έχει εισπράξει ο εργολάβος. Αυτοί θα έχουν πάρει το εργολαβικό κέρδος με όλες αυτές τις προνομιακές μεταχειρίσεις, και θα εισπράξουν όλα εκείνα τα, διόδια, κ.λπ.

Για τον ανεξάρτητο μηχανικό: Πρέπει να πούμε, ότι κατ' ευφημισμό λέγεται "ανεξάρτητος". Αυτός προσλαμβάνεται από τον ανάδοχο, πληρώνεται από τον ανάδοχο και υπηρετεί τα συμφέροντα των τραπεζών.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Κύριε Πρόεδρε, επειδή δεν έχω πρωτολογήσει, παρακαλώ λίγη ανοχή. 

Εξυπηρετεί, λοιπόν, τα συμφέροντα των τραπεζών. Κάτι παρόμοιο με άλλο όνομα υπάρχει και για το Μετρό και είδατε πόσο βοήθησε "ο ανεξάρτητος" δήθεν, μηχανικός να προωθηθεί η κανονική εκτέλεση του έργου. Το αντίθετο κάνει, γιατί κάθε καθυστέρηση σημαίνει νέες εισπράξεις για τους αναδόχους. 'Ετσι θα κάνει και αυτός εδώ. Κάθε καθυστέρηση θα σημαίνει νέους στόχους, νέα κέρδη, νέες απολαβές και για τον ανάδοχο και για τις τράπεζες. 'Αρα, λοιπόν, μην τον λέτε ανεξάρτητο και μας κοροϊδεύετε. Πείτε ο άνθρωπος των τραπεζών και του ανάδοχου, που τον παρουσιάζουμε με αυτόν το μανδύα, για να κοροϊδεύουμε τον κόσμο.

Είπατε ότι το Δημόσιο θα είναι η προϊσταμένη αρχή και έχει το δικαίωμα διαφωνίας. Και λοιπόν; Θα πει, διαφωνώ, ο ανάδοχος όμως κανονίζει πώς θα εκτελέσει το έργο. Και αν διαφωνεί το Δημόσιο; Δεν μας είπατε ποιες θα είναι οι επιπτώσεις τυχόν διαφωνίας του Δημοσίου.

'Αρα, εμείς επιμένουμε, ότι έπρεπε τον έλεγχο της κατασκευής του έργου αυτού να τον έχει το Δημόσιο.

Βεβαίως, ήθελα να κλείσω με αυτήν την ιστορία του διαγωνισμού, γιατί δε με παίρνει και ο χρόνος. Αποδείχθηκε -και δε μας δώσατε καμία πειστική απάντηση- ότι ο διαγωνισμός ήταν διαβλητός και απόδειξη του γεγονότος αυτού είναι, ότι συνεταιρίστηκαν οι "διαγωνιζόμενοι". Προσυμφωνημένη, στημένη υπόθεση και τελείωσε. Κάνει εντύπωση, ότι μόνο τρεις εμφανίστηκαν σ' αυτήν την υπόθεση -μας κάνει πραγματικά εντύπωση-και θυμίζει μονόχνωτα την ιστορία της ζεύξης Ρίου-Αντιρρίου, όπου εκεί εμφανίστηκαν επτά και με διάφορα τερτίπια και προσχήματα, απομακρύνθηκαν οι έξι και έμεινε τελικά ένας, οι Γάλλοι, αυτοί με τους οποίους είχατε συμφωνήσει όταν παζαρεύατε το αεροδρόμιο των Σπάτων, να τους δώσετε το έργο Ρίο-Αντίρριο, γιατί στην αρχή γινόταν λόγος να πάρουν το αεροδρόμιο των Σπάτων αυτοί.

'Ετσι, λοιπόν, αυτά τα περίφημα, όπως τα λέει και η Νέα Δημοκρατία, διαπλεκόμενα συμφέροντα, μεγάλα συμφέροντα, οργίασαν μέχρι σήμερα στα μεγάλα έργα, οργιάζουν και τώρα. Γι' αυτό, κύριε Πρόεδρε, εμείς επιμένουμε στη θέση μας. Αυτή η σύμβαση δεν πρέπει να προχωρήσει. Ας σταματήσει, να συζητήσουμε ξανά, να βρούμε τρόπο να μπορέσουμε επιτέλους να προωθήσουμε ένα έργο πνοής, με σεβασμό στα κοινωνικά, περιβαλλοντικά, χωροταξικά προβλήματα που δημιουργούνται, αλλά και με γνώμονα την εξυπηρέτηση του συμφέροντος της Χώρας μας.

Κύριε Πρόεδρε, μισό λεπτό ακόμη για να μην τριτολογήσω. 'Ηθελα να πω μία κουβέντα για τα διόδια: Εδώ ο ίδιος ο κύριος Υπουργός είπε στην Επιτροπή, ότι "ανεβάζει και κατεβάζει το διόδιο, όπως έχουμε πει και όπως αποφασίζει ο ίδιος ο ανάδοχος". 'Αρα, και εκεί υπάρχει κενό. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν ξέρω, κύριε Πρόεδρε, αν έχω δικαίωμα να μιλησω ...

ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν, στην εκφώνηση του καταλόγου ήσασταν παρών ή διαγραφήκατε από μόνος σας; Αν διαγραφήκατε από μόνος σας στην πρωτολογία σας, σύμφωνα με τον Κανονισμό της Βουλής δεν έχετε δικαίωμα να δευτερολογήσετε.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ:Το γνωρίζω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης):Αν όμως σας διέγραψε το Προεδρείο, διότι δεν ήσασταν κατά την εκφώνηση του καταλόγου, έχετε δικαίωμα δευτερολογίας.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ:'Οχι, διεγράφην μόνος μου και γι'αυτό θέλω να γραφτώ και να μιλήσω επί των άρθρων.

ΠΡΟΕΔΡΕΥΩΝ (Παναγιώτης Σγουρίδης):Καλώς.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ:Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Δεν υπάρχει κανείς εγγεγραμμένος να μιλήσει επί της αρχής του νομοσχεδίου.

Κηρύσσεται περαιωμένη η συζήτηση επί της αρχής και ερωτάται το Σώμα: Γίνεται δεκτό το σχέδιο νόμου αρμοδιότητος Υ.ΠΕ.ΧΩ.Δ.Ε. "Κύρωση Σύμβασης Παραχώρησης της Μελέτης Κατασκευής, Αυτοχρηματοδότησης και Εκμετάλλευσης της Ελεύθερης Λεωφόρου Ελευσίνας-Σταυρού-Αεροδρομίου Σπάτων και Δυτικής Περιφερειακής Λεωφόρου Υμηττού", επί της αρχής;

ΠΟΛΛΟΙ ΒΟΥΛΕΥΤΕΣ:Δεκτό, δεκτό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κατά πλειοψηφία.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΧΡΗΣΤΟΣ ΚΗΠΟΥΡΟΣ: Καταψηφίζω και εγώ το νομοσχέδιο.

ΠΡΟΕΔΡΕΥΩΝ (Παναγιώτης Σγουρίδης):Συνεπώς, το σχέδιο νόμου αρμοδιότητας Υ.ΠΕ.ΧΩ.Δ.Ε. "Κύρωση Σύμβασης Παραχώρησης της Μελέτης Κατασκευής, Αυτοχρηματοδότησης και Εκμετάλλευσης της Ελεύθερης Λεωφόρου Ελευσίνας-Σταυρού-Αεροδρομίου Σπάτων και Δυτικής Περιφερειακής Λεωφόρου Υμηττού", έγινε δεκτό επί της αρχής κατά πλειοψηφία.

Εισερχόμαστε στη συζήτηση των άρθρων. 

'Αρθρο 1.

Κύριε Υπουργέ, θέλετε να πάρετε το λόγο επί του άρθρου 1 πρώτος ή οι Eισηγητές;

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.Δ.Ε.):Δεν έχω να προσθέσω τίποτε επί του άρθρου 1. Θα προσθέσω επί του άρθρου 2.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ:Κύριε Πρόεδρε, το λόγο επί της διαδικασίας.

ΠΡΟΕΔΡΕΥΩΝ (Παναγιώτης Σγουρίδης):Δεν μπορείτε να πάρετε το λόγο επί της διαδικασίας γιατί δεν είσθε Κοινοβουλευτικός Eκπρόσωπος. 'Εχετε Kοινοβουλευτικό Eκπρόσωπο και μπορείτε να συζητήσετε μαζί του.

Κύριε Βούλγαρη, έχετε να προσθέσετε κάτι επί του άρθρου 1;

ΑΛΕΞΑΝΔΡΟΣ ΒΟΥΛΓΑΡΗΣ:'Οχι κύριε Πρόεδρε.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε):Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης):Ορίστε κύριε Υπουργέ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε):Επειδή και στην Κοινοβουλευτική Επιτροπή έκανα ειδική αναφορά σε δύο τροπολογίες, πρέπει να προστεθεί στον τίτλο του νομοσχεδίου και στην εισηγητική έκθεση "και άλλες διατάξεις".

ΠΡΟΕΔΡΕΥΩΝ (Παναγιώτης Σγουρίδης):Στο τέλος, κύριε Υπουργέ!

ΔΗΜΗΤΡΙΟΣ Ν. ΚΩΣΤΟΠΟΥΛΟΣ:Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης):Ορίστε,κύριε Κωστόπουλε.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ:Να συζητήσουμε και τα δύο άρθρα μαζί. Να δώσουμε τη δυνατότητα σε κάποιους συναδέλφους, με δύο-τρία λεπτά παραπάνω, να πουν την άποψή τους, μια και δεν πρωτολόγησαν στη συζήτηση επί της αρχής.

ΠΡΟΕΔΡΕΥΩΝ (Παναγιώτης Σγουρίδης):Ερωτάται το Σώμα: Συμφωνεί ομοφώνως να συζητήσουμε όλα τα άρθρα μαζί με κάποιο περιθώριο χρόνου;

ΟΛΟΙ ΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης):Συνεπώς το Σώμα αποφάσισε ομόφωνα να συζητηθούν όλα τα άρθρα μαζί με κάποιο περιθώριο χρόνου.

Κύριε Βούλγαρη θέλετε να πάρετε το λόγο και επί του άρθρου 2;

ΑΛΕΞΑΝΔΡΟΣ ΒΟΥΛΓΑΡΗΣ:Ναι, κύριε Πρόεδρε.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.):Κύριε Πρόεδρε, θα ήθελα να κάνω μια αναδιατύπωση της παραγράφου 5 στο άρθρο 2.

ΠΡΟΕΔΡΕΥΩΝ (Παναγιώτης Σγουρίδης):Ορίστε κύριε Υπουργέ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.ΔΕ):'Εχω δώσει στους Εισηγητές και στους Κοινοβουλευτικούς Εκπροσώπους αυτήν την αλλαγή από χθες. Είναι η αναδιατύπωση της παρ. 5 του άρθρου 2 του σχεδίου νόμου, μετά τις επισημάνσεις που έχει κάνει από 15.11.96 η έκθεση του Επιστημονικού Συμβουλίου της Βουλής.

Αλλάζει η παράγραφος 5 του άρθρου 2 όπως είναι διατυπωμένη στο σχέδιο νόμου με την προτεινόμενη αναδιατύπωση, η οποία έχει ως εξής: "Με προεδρικό διάταγμα εκδιδόμενο μετά από πρόταση των Υπουργών Περιβάλλοντος Χωροταξίας και Δημοσίων 'Εργων και Δημόσιας Τάξης, ρυθμίζονται τα θέματα που αφορούν την οργάνωση της αστυνόμευσης του έργου, την τήρηση των διατάξεων του Κώδικα Οδικής Κυκλοφορίας, τη ρύθμιση της κυκλοφορίας στο έργο, την τήρηση της καθαριότητας από τον ανάδοχο, τον τρόπο επιβολής και είσπραξης των προστίμων για παραβάσεις του Κ.Ο.Κ. από όργανα του αναδόχου σε εφαρμογή των άρθρων 43 και 46 της Σύμβασης Παραχώρησης, ανάλογα με τις ισχύουσες διατάξεις για τις εθνικές οδούς.

Η συμφωνία που προβλέπει το άρθρο 46 της σύμβασης εγκρίνεται με απόφαση των Υπουργών ΠΕ.ΧΩ.Δ.Ε. και Δημόσιας Τάξης, που δημοσιεύεται στην Εφημερίδα της Κυβέρνησης.

Με κοινή απόφαση των Υπουργών Περιβάλλοντος- Χωροταξίας και Δημοσίων 'Εργων και Δημόσιας Τάξης, ρυθμίζεται η ιεραρχική εξάρτηση και ο έλεγχος του οργάνου του αναδόχου κατά την άσκηση των καθηκόντων τους, της επιβολής και της είσπραξης των προστίμων για παραβάσεις του Κ.Ο.Κ.". Αυτή είναι η προτεινόμενη αναδιατύπωση. Εκρίθη αναγκαία να γίνει μετά από ορισμένες επισημάνσεις, που είχε κάνει το Επιστημονικό Συμβούλιο της Επιτροπής στην έκθεσή του.

Την καταθέτω για τα Πρακτικά της Βουλής.

(Στο σημείο αυτό ο Υπουργός ΠΕ.ΧΩ.Δ.Ε. κ. Λαλιώτης καταθέτει στα Πρακτικά της Βουλής την προαναφερθείσα αναδιατύπωση που βρίσκεται στο αρχείο της Στεχνογραφικής Υπηρεσίας και είναι στη διάθεση κάθε ενδιαφερομένου.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Βούλγαρης έχει το λόγο για τέσσερα λεπτά.

ΑΛΕΞΑΝΔΡΟΣ ΒΟΥΛΓΑΡΗΣ: Κύριοι συνάδελφοι, με το δεύτερο άρθρο του σχεδίου νόμου ρυθμίζονται θέματα, τα οποία έχουν ρυθμιστεί και στο παρελθόν για άλλα μεγάλα έργα που έχουν γίνει, όπως το Μετρό της Αθήνας, τον αγωγό φυσικού αερίου και τη ζεύξη Ρίου-Αντιρρίου και τα οποία θέματα αφορούν στη γρήγορη και σωστότερη εκτέλεση όλων των έργων, που χρειάζονται για να προχωρήσουμε στην κατασκευή της ελεύθερης λεωφόρου. Τα θέματα αυτά έχουν σχέση με τις απαλλοτριώσεις, τη δυνατότητα προσωρινής κατάληψης εκτάσεων από γεωτεχνικές ή και αρχαιολογικές έρευνες, που γίνονται στην περιοχή του έργου. Επίσης, την κατά προτεραιότητα χορήγηση οικοδομικών αδειών για ορισμένα κτίρια τα οποία χρειάζονται και εξυπηρετούν αυτήν τη λεωφόρο και για την εκτέλεση εργασιών και υλοποίηση όλων των ενεργειών, οι οποίες απαιτούνται από το δημόσιο τομέα, προκειμένου να έχουμε μία γρήγορη υλοποίηση του έργου μέσα στο τακτό χρονικό διάστημα, που περιγράφει η σύμβαση, της οποίας προτείνεται η κύρωση και που θυμίζουμε, ότι είναι έξι χρόνια.

Οι ρυθμίσεις αυτές -όπως ανέφερα- είναι ανάλογες και με άλλες νομοθετικές ρυθμίσεις, οι οποίες έχουν θεσμοθετηθεί, όπως είπα πριν, για το Μετρό της Αθήνας, το φυσικό αέριο και τη ζεύξη Ρίου-Αντιρρίου.

Υπάρχει και μία ρύθμιση η οποία αναφέρεται ειδικά -και την αναφέρω ειδικά, διότι ειδικότερα αναφέρεται στην αιτιολογική έκθεση- όσον αφορά τα δάση και τις δασικές εκτάσεις και η οποία είναι συνταγματικά επιτρεπτή, διότι συνολικά το έργο, στο μήκος των 70 χιλιομέτρων και σε ορισμένα σημεία τα οποία περιλαμβάνουν έργα και δραστηριότητες σε δασικές περιοχές, η χάραξή του, ικανοποιεί το δημόσιο συμφέρον, λαμβάνοντας υπόψη, βέβαια, τα χαρακτηριστικά και τις επιπτώσεις του έργου, όπως αυτές έχουν αναλυτικά διατυπωθεί στις ενότητες Α' και Β', στην εισηγητική έκθεση του νομοσχεδίου.

Βέβαια, πρέπει να πούμε εδώ, ότι σύμφωνα με τα στοιχεία τα οποία έχουν χρησιμοποιηθεί για την αιτιολόγηση αυτής της δυνατότητας, για την επέμβαση σε δάση, δεν μπορούσε να ικανοποιηθεί με διαφορετικό τρόπο αυτή η χάραξη.

Ειδικότερα στο δεύτερο άρθρο του νομοσχεδίου, στην παρ. 1α, αναφέρονται όλες οι διαδικασίες, που προωθούνται για τη γρήγορη εκτέλεση των απαλλοτριώσεων και των απαιτούμενων γεωτεχνικών και αρχαιολογικών ερευνών. Επίσης, αναφέρονται πώς καθορίζονται οι όροι δόμησης, για να οικοδομηθούν ορισμένα κτίρια, τα οποία εξυπηρετούν τη λειτουργία του αυτοκινητόδρομου, δηλαδή της ελεύθερης λεωφόρου, που είναι σταθμοί εξυπηρέτησης αυτοκινήτων, σταθμοί διοδίων, κέντρο υποστήριξης έργου και χώρων εμπορικής υποστήριξης.

Πρέπει να θυμίσω στο Σώμα, ότι ανάλογες νομοθετικές ρυθμίσεις έχουν γίνει και για τον Π.Α.Θ.Ε., δηλαδή τον οδικό άξονα της Πάτρας - Αθήνας - Θεσσαλονίκης.

Επίσης, στην παρ. 3 αναφέρεται το πώς γίνεται η διευθέτηση οριογραμμών και συντήρησης ρεμάτων και ρυακίων, από τα οποία έχουμε κάποιες επεμβάσεις λόγω της κατασκευής του δρόμου και όλα τα άλλα θέματα, που έχουν σχέση με την αντιπλημμυρική προστασία και την υπηρεσία της ΕΥΔΑΠ, όσον αφορά και τις μελέτες και την εκτέλεση των έργων.

Τέλος, στην παράγραφο 5, που έχουμε μία διόρθωση από την πλευρά του Υπουργού, αναφέρεται η εξουσιοδότηση του προεδρικού διατάγματος, προκειμένου να ρυθμιστούν ζητήματα που αφορούν την οργάνωση και την αστυνόμευση του έργου, καθώς και την τήρηση των διατάξεων της οδικής κυκλοφορίας.

Τονίζω και επισημαίνω ότι αυτές οι ρυθμίσεις ειναι απαραίτητες προκειμένου να έχουμε την εκτέλεση του έργου μέσα σε σύντομο χρονικό διάστημα. Είναι ρυθμίσεις οι οποίες απαιτουνται και ήδη έχουν γίνει και σε προηγούμενα μεγάλα έργα, στα οποία έχουμε ένα ρυθμό χρηματοδότησης και ένα χρονικό διάστημα κατασκευής του έργου συμβατικά κατοχυρωμένο.

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης):Ο κ.Τρυφωνίδης έχει το λόγο και επί του άρθρου 1 και επί του άρθρου 2. 

ΓΕΩΡΓΙΟΣ ΤΡΥΦΩΝΙΔΗΣ: Θα ήθελα να ξαναγυρίσω λίγο στο άρθρο 1 κύριε Υπουργέ σχετικά με αυτό που είπατε, ότι το Ελληνικό Δημόσιο δρα στην προκειμένη περίπτωση σαν προϊσταμένη αρχή, ενώ ο ανεξάρτητος μηχανικός είναι η διευθύνουσα του έργου υπηρεσία.

'Οπως σας είχα αναφέρει και στην πρωτολογία μου, υπάρχει σύγχυση αρμοδιοτήτων, γιατί σε δύο διαφορετικές παραγράφους της σύμβασης, άλλος είναι ο ρόλος που περιγράφεται στη μία και άλλος στην άλλη για τον ανεξάρτητο μηχανικό.

Σας είχα αναφέρει ότι υπάρχει σύγχυση αρμοδιοτήτων λόγω της διάταξης του άρθρου 21.3.5 κατά την οποία ο ανεξάρτητος μηχανικός είναι η διευθύνουσα υπηρεσία και του άρθρου 28.1.1 της Σύμβασης παραχώρησης κατά το οποίο η υπηρεσία του Δημοσίου είναι προϊσταμένη αρχή. 'Ετσι περιγράφεται εκεί. Κατά τη νομοθεσία των δημοσίων έργων η προϊσταμένη αρχή είναι ανώτερη της διευθύνουσας το έργο υπηρεσίας με αποφασιστικές αρμοδιότητες. Στη Σύμβαση, όμως, καθορίζεται ο ανεξάρτητος μηχανικός να έχει αποφασιστικές αρμοδιότητες. Αυτός ουσιαστικά έχει μόνο την υποχρέωση να ενημερώνει τον κύριο του έργου για ενέργειες, πράξεις, αποφάσεις κ.λπ., τις οποίες κάνει. Πραγματικά υπάρχει μία σύγχυση αρμοδιοτήτων. Αυτό, το οποίο είπατε, για το ρόλο του Δημοσίου πράγματι αναφέρεται στη Σύμβαση στο άρθρο 28.1.1. σαν προϊσταμένη αρχή, αλλά από την άλλη μεριά υπάρχει η σαφής περιγραφή του ρόλου του ανεξάρτητου μηχανικού, ο οποίος έχει αποφασιστικές αρμοδιότητες, να διευθύνει το έργο απόλυτα.

Σχετικά με το άρθρο 2, δε θα ήθελα να κουράσω το Σώμα. Η ανάλυση του Εισηγητού της Πλειοψηφίας ήταν άκρως ενημερωτική. Εκφράζω μόνο επιφυλάξεις λίγο ως προς τους όρους δομήσεως τους οποίους νομοθετούμε για τους σταθμούς Αυτοκινήτων. Πιστεύω ότι ο συντελεστής δόμησης 50% είναι λίγο υπερβολικός, όταν οικόπεδα μέσα σε οικισμούς έχουν συντελεστή δόμησης 0,4...

ΒΑΣΙΛΗΣ ΚΕΔΙΚΟΓΛΟΥ:Κάλυψη τριάντα.

ΓΕΩΡΓΙΟΣ ΤΡΥΦΩΝΙΔΗΣ: Κάλυψη τριάντα, αλλά ο συντελεστής δόμησης είναι 0,50.

ΒΑΣΙΛΗΣ ΚΕΔΙΚΟΓΛΟΥ: Μπορεί να βάλει μισό όροφο ακόμη.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.Δ.Ε.): Δεν πρόκειται να γίνουν εκατοντάδες κτίρια. Δύο θα γίνουν.

ΓΕΩΡΓΙΟΣ ΤΡΥΦΩΝΙΔΗΣ: Νομίζω, ότι δύο προβλέπονται και δεν μπορούν να γίνουν και περισσότερα, κύριε Υπουργέ, γιατί μηδενίζεται ο ρόλος τους ύστερα.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.ΔΕ.): Αυτό, λέω ότι δε μιλάμε για πολλά κτίσματα. Είναι δύο στο σύνολο.

ΓΕΩΡΓΙΟΣ ΤΡΥΦΩΝΙΔΗΣ: Τώρα, το άρθρο 3 νομίζω ότι είναι διαδικαστικό και δεν μπορώ να τοποθετηθώ γιατί πράγματι δεν υπάρχει θέμα...

ΠΡΟΕΔΡΕΥΩΝ (Παναγιώτης Σγουρίδης): Δε συζητάμε το άρθρο 3. Μετά τις τροπολογίες θα συζητηθεί.

Ο κ.Κωστόπουλος έχει το λόγο επί των άρθρων 1 και 2.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Εχει εξαντληθεί το θέμα, κύριε Πρόεδρε. Αυτά είναι κυρίως διαδικαστικά ζητήματα. Αν και τα διαβάσαμε μας τα ξαναδιάβασε ο Εισηγητής της Πλειοψηφίας ακόμη μία φορά, για να τα εμπεδώσουμε.

Το πρώτο άρθρο μιλάει για αυτοχρηματοδότηση, όπως και στην εισηγητική έκθεση. Τι θα γίνει; Θα αφαιρεθεί το "αυτοχρηματοδότηση" ή δεν μπορεί ούτε αυτό να κάνει ο κύριος Υπουργός, δεσμεύεται, δηλαδή, από τους κανόνες των συμβάσεων;

Αν δημοσιευθεί έτσι αυτό το κείμενο, θα φύγει προς το λαό ότι υπάρχει αυτοχρηματοδότηση, δηλαδή, βάζουμε λεφτά εμείς σαν δημόσιο, βάζει λεφτά και ο Μπόμπολας και ο Αρφάνης. Δεν είναι έτσι. Εμείς μιλήσαμε για "μόνο χρηματοδότηση". Εσείς μιλήσατε για συγχρηματοδότηση. Βρείτε μία άκρη.

Στο άρθρο 2, πέρα από την ανάγνωση που έκανε ο Εισηγητής της Πλειοψηφίας, υπάρχουν ορισμένα ζητήματα, τα οποία θα τα βρεί μπροστά της η Κυβέρνηση.

Ποια είναι αυτά τα ζητήματα; Τα ζητήματα αυτά έχουν να κάνουν με τις απαλλοτριώσεις. Περιουσίες μιας ζωής θα αντιμετωπίσουν, όπως τονίσαμε και στην Επιτροπή, τον οδοστρωτήρα και επομένως, ο καθένας από τους πολίτες αυτούς που αγωνίστηκε για να φτιάξει κάτι, θα διεκδικήσει το δίκιο του.

Επίσης, θα ανασταλούν άδειες για κατασκευή κατοικιών, πράγμα που σημαίνει δηλαδή ένα κόστος για κάποιους ανθρώπους. Βεβαίως, κάτω από τη λογική του "δημοσίου συμφέροντος".

Ωστόσο, όμως, η Κυβέρνηση, πριν διαμορφώσει το άρθρο 2, το οποίο θα έρθει να υλοποιήσει τη Σύμβαση, θα έπρεπε να κουβεντιάσει με τους τοπικούς παράγοντες -αυτό που επιμένουμε από την αρχή- ώστε να εμπεδωθεί σε αυτό τον κόσμο ότι είναι έργο "εθνικής σημασίας". Πρέπει να πούμε στους ανθρώπους αυτούς "εσείς δε θα μείνετε έτσι, θα σας καλύψουμε. Μην στενοχωριέστε και μην αντιδράτε".

Δεν έγιναν αυτά και ανακριβέστατα ειπώθηκε και στην Επιτροπή και εδώ κατ'επανάληψη, ότι όλοι συμφωνούν. 'Ομως δε συμφωνούν οι άνθρωποι αυτοί με τον τρόπο που γίνεται το έργο και όχι για το αν πρέπει να γίνει.

Από την άποψη αυτή που καταθέτουμε σαν πρόβλεψη ότι, η Κυβέρνηση μπορεί με την πλειοψηφία που έχει να αποφασίζει να κάνει το έργο όπως προβλέπεται, ωστόσο οι άνθρωποι που κατοικούν σε αυτήν τη ζώνη έχουν και τα δημοκρατικά τους δικαιώματα, έχουν και τα όνειρα και τις ελπίδες τους. Και μπορεί να βιάζονται ορισμένοι να μην χάσουν από το πακέτο Ντελόρ τα χρήματα -καλά κάνουν από μία άποψη, λεφτά του λαού μας είναι- όμως, πρέπει να παίρνουν υπόψη τους και τους ανθρώπους. Και δεν τους πήραν υπόψη τους -αυτό λέει το άρθρο 2- και θα το βρουν μπροστά τους.

Εμείς το κάνουμε καθαρό ότι θα ενισχύσουμε τις προσπάθειες αυτών των ανθρώπων που θα υπερασπίσουν το βιός τους.

ΠΡΟΕΔΡΕΥΩΝ (Παναγιώτης Σγουρίδης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, δε θα αναφερθώ καθόλου στο άρθρο 1. Θεωρώ ότι έχουμε εξαντλήσει το θέμα στην συζήτηση επί της αρχής.

Θέλω να πω, όμως, ότι το άρθρο 2, εμείς δεν το ψηφίζουμε για δύο επιπλέον λόγους. Ο πρώτος λόγος είναι το θέμα που αφορά την εκχέρσωση των δασών και τα σχετικά. Βεβαίως, υπάρχει η σχετική συνταγματική ρύθμιση, η οποία προβλέπει ότι σε περιπτώσεις που καλύπτεται ευρύτερα το δημοσιο συμφέρον μπορεί να προχωρήσει κανείς στη διάνοιξη δρόμου.

Πιστεύω όμως ότι η εξουσιοδότηση, που δίνεται εδώ είναι πολύ ευρεία. Διότι αφορά και άρση αναδάσωσης. Εγώ τουλάχιστον, είμαι υποχρεωμένη να εκφράσω τις αντιρρήσεις μου για το θέμα αυτό.

Το δεύτερο σημείο έχει σχέση με τις τροποποιήσεις που έκανε ο κύριος Υπουργός και συγκεκριμένα με την παράγραφο 5. Νομίζω ότι το θέμα είναι πολύ σοβαρό, γιατί για πρώτη φορά ουσιαστικά δίδονται σε ένα ιδιώτη αρμοδιότητες αστυνομικού ελέγχου και επιβολής προστίμων που αφορούν, όχι μόνο την είσπραξη των διοδίων, αλλά και την επιβολή του Κώδικα Οδικής Κυκλοφορίας.

Με αφορμή ένα παρόμοιο θέμα, που αντιμετωπίσαμε πρόσφατα στο Δήμο Αθηναίων, με μία αμαρτωλή, θα έλεγα, σύμβαση για τα παρκόμετρα, υπήρξε ένας ολόκληρος διάλογος και μία ευρεία συζήτηση ανάμεσα σε νομικούς και συνταγματολόγους, οι οποίοι ισχυρίζονται βάσιμα, κατά τη γνώμη μου, ότι αυτό το δικαίωμα δεν μπορεί να παραχωρηθεί σε ιδιώτη. Διότι όταν μεν μια διοικητική αρχή επιβάλλει ορισμένα πρόστιμα, υπάρχει θεωρητικά η δυνατότητα του πολίτη να προσφύγει στο δικαστήριο και να επιχειρηματολογήσει κατά κάποιον τρόπο εναντίον της απόφασης της διοικητικής αρχής.

Εδώ αυτό το δικαίωμα δίνεται στον ιδιώτη και επειδή είναι η πρώτη φορά που ανοίγει αυτή η πόρτα, είμαι υποχρεωμένη να επιμείνω στις αντιρρήσεις που έχω.

Βεβαίως, είδα την τροπολογία του κυρίου Υπουργού, η οποία εν μέρει καλύπτει και κάποιες, θα έλεγα, παρόμοιες ενστάσεις, που είχαν υποβληθεί από το Επιστημονικό Συμβούλιο και αντιλαμβάνομαι ότι τελικά το Επιστημονικό Συμβούλιο έχει συναινέσει στην τελευταία διατύπωση.

Παρ' όλα αυτά, επειδή υπάρχουν έγκριτοι συνταγματολόγοι και νομικοί, οι οποίοι επιμένουν σε αντίθετη επιχειρηματολογία, επιμένουν δηλαδή στην προσπάθεια να υπερασπίσουν τον πολίτη απέναντι σ' αυτήν την καινοτομία, η οποία εισάγεται εδώ, εγώ είμαι υποχρεωμένη να επιμείνω στις αντιρρήσεις και να καταψηφίσω το σχετικό άρθρο.

ΠΡΟΕΔΡΕΥΩΝ (Παναγιώτης Σγουρίδης): Εκ μέρους του ΔΗ.Κ.ΚΙ. ο κ. Ρόκος έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Επειδή δεν είναι εδώ, κύριε Πρόεδρε, θέλω να σας πω ότι έχει διατυπωθεί η άποψή μας από τους ομιλητάς που έλαβαν το λόγο. Εμείς καταψηφίζουμε το άρθρο.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καρακώστα.

Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Επειδή θέλω να μιλήσω για όλα τα άρθρα, αν θέλετε δώστε μου μία άνεση χρόνου, διότι δυστυχώς από λόγους ανεξαρτήτους της θέλησής μου και της κοινοβουλευτικής μου παρουσίας, δεν μπόρεσα να μιλήσω επί της αρχής.

Σε ό,τι αφορά την εγγραφή των ομιλητών, θα σας συνιστούσα να μελετήσετε καλά το άρθρο 65 και να πληροφορηθείτε, ότι στα άρθρα δεν έχουν πρώτοι το λόγο οι Εισηγητές.

ΠΡΟΕΔΡΕΥΩΝ (Παναγιώτης Σγουρίδης): Θα σας έλεγα, κύριε Κεδίκογλου, ότι θα πρέπει να μελετήσετε καλά τον Κανονισμό. Διαβάστε το άρθρο 63. Επί των άρθρων δε χρειάζεται να πούμε ότι παρελκυστικά από το άρθρο 63 ερμηνεύεται ο τρόπος εγγραφής και ομιλίας των ομιλητών.

ΒΑΣΙΛΗΣ ΚΕΔΙΚΟΓΛΟΥ: Αν δέχεσθε να κάνουμε την κουβέντα εκτός του χρόνου...

ΠΡΟΕΔΡΕΥΩΝ (Παναγιώτης Σγουρίδης): Να διαβάσετε καλύτερα τον Κανονισμό.

ΒΑΣΙΛΗΣ ΚΕΔΙΚΟΓΛΟΥ: Τον διάβασα πολύ καλά.

ΠΡΟΕΔΡΕΥΩΝ (Παναγιώτης Σγουρίδης): Σας πληροφορώ, λοιπόν, ότι κάνετε λάθος. Δεν τον διαβάζετε καλά, τον διαβάζετε ανάποδα.

ΒΑΣΙΛΗΣ ΚΕΔΙΚΟΓΛΟΥ: Δεν κάνω κανένα λάθος.

ΠΡΟΕΔΡΕΥΩΝ (Παναγιώτης Σγουρίδης): Ορίστε, λοιπόν, κύριε Κεδίκογλου.

ΒΑΣΙΛΗΣ ΚΕΔΙΚΟΓΛΟΥ: Εν πάση περιπτώσει, κύριε Πρόεδρε, στη σύμβαση αυτή που συζητάμε, υπάρχει μία τεράστια σύγχυση στην Αίθουσα και λυπάμαι, διότι αυτή η σύγχυση γίνεται από τα αριστερά Κόμματα κυρίως, αυτά που θέλουν να λένε ότι είναι αριστερότερα από μας.

Κύριε Πρόεδρε, έχουμε μία σύμβαση εκχώρησης και είναι η καλύτερη Σύμβαση εκχώρησης, που ήλθε στη Βουλή από τις συναφθείσες έως τώρα. 'Εχουμε μία Σύμβαση εκχώρησης, έχουμε συνδεθεί με την Ευρωπαϊκή 'Ενωση, φαίνεται ότι οι εκχωρήσεις πλέον είναι ένας τρόπος κατασκευής, Β.Ο.Τ. από εδώ και μπρος για πολλά πράγματα και δε σημείωσαν, ιδίως τα Κόμματα της αριστεράς, ότι αυτό που λείπει είναι ένας νόμος περί εκχώρησης δραστηριοτήτων της πολιτείας σε ιδιωτικούς φορείς. Θα έπρεπε να προϋπάρχει νόμος για το τι δικαιούται να εκχωρεί η Ελληνική Πολιτεία και βάσει αυτού του νόμου, ο εκάστοτε Υπουργός να συνάπτει τις συμβάσεις.

Αυτή η Σύμβαση είναι μία Σύμβαση, για την οποία κάποιος μπορεί να έχει ελάχιστες αντιρρήσεις, της μορφής ότι εγώ θα δεχόμουν το άλφα ή θα ζητούσα και το βήτα ή παραλείεται το άλφα ή το βήτα. Δεν μπορεί να αναφερθεί σε κάποιες παραλείψεις του τύπου των Σπάτων, όπου διατηρώ ακέραιες τις επιφυλάξεις μου ή στις παραλείψεις και σε κάποιες διατάξεις, που είχε η σύμβαση του Ρίου-Αντιρρίου. Αυτή είναι μια σύμβαση, την οποία κατ' αρχήν κι εγώ θα δεχθώ. 'Ερχεαι δε στη Βουλή πρός κύρωση ως κορύφωμα επιστέγασμα νομίμων διαδικασιών και δια μια διαχρονική ισχύ. 'Ομως, υπάρχει και ένα δεύτερο θέμα. Δικαίως όλοι εμείς της περιφέρειας λέμε τι γίνεται εδώ. Θυμάστε πολύ καλά πως ξεκίνησε η χωροταξική - περιφερειακή χάραξη, για να βοηθήσει την κατασκευή του ΠΑΘΕ. Ξεκίνησε η πολεοδομική χάραξη, πληρώσαμε την υψηλή γέφυρα στη Χαλκίδα, πληρώσαμε και το τελευταίο κομμάτι της παρευβοϊκής και υπάρχει ένα τμήμα που έμεινε στη μέση. Δεν υπάρχει ένας νόμος, που να κατοχυρώνει τους πληθυσμούς της περιφέρειας για το ποια είναι η σειρά επιλογής των έργων, κι αυτό είναι απαραίτητο σε περιφέρειες είναι έρμαιο των επιλογών της εκάστοτε Κυβέρνησης ή και των Υπουργών.

Πρέπει να καταλήξουμε κάπου. 'Ερχεται ο ένας και λέει για την Εγνατία. Πολύ ορθά, συμφωνώ. Ο άλλος λέει για το ΠΑΘΕ. Βλέπω ότι μετά τη Σύμβαση για τα Σπάτα -αφού έγιναν δεκτά, παρά τη δική μου διαφωνία και κάποιων άλλων-αυτό το έργο που συζητούμε είναι αναγκαιότατο. Δε γίνεται ζωή χωρίς αυτό. Θα πάθει ασφυξία η πρωτεύουσα. 'Ομως, κι εμείς στις περιφέρειες πώς θα κατοχυρωθούμε; Πρέπει το ταχύτερο να έρθει ένας νόμος, που να καθορίζει και να ιεραρχεί ποια είναι τα έργα υποδομής από εδώ κι εμπρός. Αλλιώς δεν μπορούμε να συζητάμε.

Αυτά λοιπόν γενικά. Τώρα, σε ό,τι αφορά τη σύμβαση για τη δυτική λεωφόρο του Υμηττού, δε θα σας έλεγα ότι είμαι απόλυτα σύμφωνος με το ότι σε μία χώρα, στην οποία ο τουρισμός παίζει τεράστιο ρόλο, η κατασκευή σήραγγας είναι η καλύτερη λύση. Η κατασκευή σήραγγας επεβλήθη από μία απόφαση του Σ.τ.Ε., γιατί έχει δεχθεί η Κυβέρνηση να αναγάγει το Σ.τ.Ε. σε υπερνομοθέτη και υπέρ - ειδικών περιβαντολλόγων. 'Οχι ότι αυτό τεχνικώς ή περιβαλλοντικώς επιβαλλόταν, σε καμιά περίπτωση. Αλίμονο λοιπόν να χάνεις τη θέα του Σαρωνικού ή τη θέα της άλλης πλευράς του Αττικού Ουρανού και να περνάς μια σήραγγα μέσα από τούνελ, κάτω από τον ηλιόλουστο αττικό ουρανό που ήλθες να απολαύσεις. Θα ξεσηκωθούν αυτοί που υμνήσαν τον αττικό ουρανό και θα μας κυνηγήσουν, κύριε Υπουργέ. Αυτό είναι λοιπόν το ένα θέμα.

Δεύτερο θέμα περιβαλλοντικό που τίθεται αφού μιλάμε περιβαλλοντικά;

Καλή είναι αυτή η λεωφόρος, αλλά τι γίνεται με τη γραμμή του ΟΣΕ, και ιδίως στα εμπορευματικά φορτία. Η γραμμή του ΟΣΕ σήμερα, μοιράζει την πόλη σε δύο κατηγορίες. Και αυτό πρέπει να μας απασχολήσει. Και θα έπρεπε τα εμπορευματικά φορτία να μεταφερθούν στην Ελευσίνα ή να γίνει κάποια άλλη σιδηροδρομική γραμμή από το Θριάσιο Πεδίο όπου συγκεντρώνει ο ΟΣΕ τις εγκαταστάσεις του προς το Ικόνιο ή προς το λιμάνι της Ελευσίνας για τα εμπορευματικά φορτία. Είναι μεγάλη παράλειψη. Αν η γραμμή του ΟΣΕ μεταβληθεί καθαρά σε επιβατική κίνηση μ'ένα ελαφρό τρένο και συνδεθεί με τον προαστιακό σιδηρόδρομο, που προβλέπεται στη λεωφόρο Ελευσίνας-Σπάτων αποκτά εντελώς άλλη όψη και υφή η Αθήνα και υφή ακόμη περισσότερο η περιοχή και ιδιαίτερα η περιοχή του Ελαιώνα με την οποία απασχολείσθε, κάτω από την Ιερά Οδό.

Τώρα, διάφορα επιμέρους θέματα. Πρώτα-πρώτα, για τον ανεξάρτητο μηχανικό. Πρέπει να καταλάβουμε κάτι. Είναι μια σύμβαση μεταξύ του Ελληνικού Δημοσίου και του αναδόχου, αποτελουμένου από κάποιες εταιρείες. Κατ'αρχήν είναι ένα έργο, πολύ δυσκολότερο από το έργο των Σπάτων. Το έργο περιλαμβάνει ανισόπεδους κόμβους, σήραγγες, υπόγειες διαβάσεις, κάθοδο επιπέδων, πολλά σύγχρονα συγκοινωνιακά έργα. Το δυσκολότερο στοιχείο των Σπάτων είναι κάποιες εκχωματεύσεις, ένας διάδρομος δηλ. μια οδοποιϊα ακριβείας και μερικά ολιγοόροφα κτίρια.

Και εδώ οφείλουμε να σταθούμε και να απονείμουμε την τιμή που οφείλουμε στις ελληνικές τεχνικές εταιρείες. Διότι η κατασκευή γίνεται από τις ελληνικές εταιρείες. Στον ανάδοχο και στους επενδυτές μετέχουν κατά ένα μικρό μερίδιο οι Γάλλοι. Οφείλουμε λοιπόν να απονείμουμε τιμές και μάλιστα, να αποδώσουμε τιμή και σ'αυτόν που έφυγε, τον Χρήστο Αρφάνη, του οποίου ήταν και το κύκνειο άσμα, απ'ό,τι ξέρω, των συμβάσεων που υπέγραψε με το Ελληνικό Δημόσιο και ο οποίος ήταν ένα πρόσωπο που με τη δράση του ανέβασε το όνομα και το έργο του εργολήπτη στη συνείδηση του λαού ως του προσώπου, φυσικού ή νομικού που συγκεντρώνει τους συντελεστές της παραγωγής για την παραγωγή έργου ποιότητας αρτίου και με το μικρότερο οικονομικό και κοινωνικό κόστος.

Επίσης, θα πρέπει να σκεφθούμε ότι με τη νομοθεσία μας έχουμε πολλές τεχνικές εταιρείες. Δεν υπάρχει καμία χώρα στον κόσμο που να έχει τέτοιο αριθμό τεχνικών εταιρειών. Η Γερμανία ζήτημα είναι αν έχει 15. Η Σουηδία έχει 5. Μπορούμε να αποκτήσουμε και εμείς τεχνικές εταιρείες οι οποίες να διαθέτουν και το engineering μαζί με την κατασκευαστική τους ιδιότητα και δυνατότητα. Μελετητικά γραφεία μπορεί να υπάρχουν, αλλά οι μελέτες εφαρμογής, τα engineering πρέπει να γίνονται από τις κατασκευάστριες εταιρείες. Θέλω να πιστεύω από την οργάνωση που είδα και από το γεγονός ότι νέοι μηχανικοί, πολύ νέοι, αξιόλογοι, υπογράφουν εκ μέρους τόσο του αναδόχου, όσο και των κατασκευαστριών και του επενδυτή ότι η Σύμβαση αυτή, είναι μια ευχάριστη κατάσταση η οποία δίνει ελπίδες πως οι ελληνικές εταιρείες θα συνεννοηθούν να γίνουν τεχνολογικώς ανώτεροι όμιλοι, να συνεννοηθούν σε ένα αριθμό που χρειάζεται και να έχουμε πολύ καλύτερο αποτέλεσμα από πλευράς ποιότητας του έργου.

Τώρα, όσον αφορά τον ανεξάρτητο μηχανικό, γίνεται και ξαναγίνεται λόγος. Θέλω να απευθυνθώ στους συναδέλφους και ιδιαίτερα της Αριστεράς να ξέρουν ότι έχουν κατασκευαστεί δύο μεγάλα έργα, τα φράγματα του Σχολείου, Στρατός και Καστράκι από τη ΔΕΗ. Η ΔΕΗ έχει υψηλότερες προδιαγραφές απ'ό,τι το Υπουργείο Δημοσίων 'Εργων. Τα έργα αυτά κατασκευάστηκαν κατά το μέρος των έργων του πολιτικού μηχανικού από ελληνικές τεχνικές εταιρείες, όμως υπό την επίβλεψη ανεξαρτήτου μηχανικού και μάλιστα της ΕΜΠΑΣΚΟ.

Θα παρακαλούσα να ανατρέξετε στα αρχεία ή στον Τύπο της εποχής που κατασκευάστηκαν τα έργα και να δείτε ποια ήταν η στάση της ΕΜΠΑΣΚΟ, για να αντιληφθούμε τι σημαίνει ανεξάρτητος μηχανικός.

Οι ανεξάρτητοι μηχανικοί αυτής της μορφής, είναι η καλύτερη εγγύηση. Είναι η σύμβαση του δημοσίου μ'έναν όμιλο. Πρέπει να αναθέσουμε ή την επίβλεψη ή την διαιτησία σε τρίτον, εδώ υπάρχει και μια σύγχυση, ή αντίφαση κύριε Υπουργέ, αναφέρεται στη Σύμβαση ότι είναι προϊσταμένη αρχή το Ελληνικό Δημόσιο και εφαρμόζεται ο νόμος περί δημοσίων έργων, και πιο κάτω αναφέρεται η διαιτησία. Η διαιτησία, δεν είναι στοιχείο του νόμου περί εκτελέσεως των δημοσίων έργων. Αυτά είναι θέματα που θα προκύψουν στο δρόμο και θα χρειαστούν επιλύσεις. 

Δεύτερον, όσον αφορά τον ανεξάρτητο μηχανικό και εκεί έχετε μια παράλειψη. 'Επρεπε οπωσδήποτε να ζητήσετε να προσκομίσει εγγυητική επιστολή ο ανεξάρτητος μηχανικός. Βέβαια, ο ανάδοχος θα τηρήσει τις διαδικασίες και τις διατάξεις που ισχύουν διεθνώς, για ασφαλίσεις κ.λπ. και θα υπάρξει ασφαλιστήριο συμβόλαιο και θα μου πείτε ότι σας κατοχυρώνει. Σύμφωνα, όμως, με την ελληνική νομοθεσία, θα σας συνιστούσα να είχατε ζητήσει και σεις εγγυητική επιστολή από τον ανεξάρτητο μηχανικό που θα είναι ο επιβλέπων μηχανικός της μελέτης και της κατασκευής όπως κάνετε για τις ελληνικές μελετητικές και κατασκευαστικές εταιρείες.

Σχετικά με το κόστος τώρα. Το κόστος είναι εγγυημένο και είναι το πρώτο έργο από όσα κάναμε συζήτηση ως τώρα όπου συμφωνείται κόστος σε ECU χωρίς αναθεώρηση. Δεν είναι -επιτρέψτε μου να πω-η κομπίνα των Σπάτων που προϋπολογίστηκε ο πληθωρισμός, μπήκε στο τίμημα και εκ των προτέρων καθορίστηκε αυτό το τίμημα, ενώ ενδεχομένως μάλλον βεβαίως θα έχουμε αργότερα μικρότερο πληθωρισμό με επακόλουθο τη ζημία αφού αυτός που συμφωνήσαμε στην αρχή ήταν περισσότερος, μεγαλύτερος. Εδώ συμφωνείται το τίμημα σε ECU και δεν προβλέπεται αναθεώρηση, πλην της αναθεώρησης για τα παράλληλα έργα, που είναι έργα ελληνικά με τον ελληνικό νόμο, όπως ισχύει για όλες τις εργολαβίες. Κανένα θέμα πάνω σ' αυτό.

Τώρα γίνεται μια σύγχυση με την αναφορά σχετικά με το "ΜΕΤΡΟ". Στο "ΜΕΤΡΟ" δεν υπάρχει σύμβαση εκχώρησης. Το "ΜΕΤΡΟ" είναι ένα έργο του Δημοσίου, σύμφωνα με το νόμο περί δημοσίων έργων, απλώς υποκαταστάθηκε, από την αρχή, το Ελληνικό Δημόσιο με μια εταιρεία ιδιωτικού δικαίου, που θα είναι αύριο και εκμεταλλευτής του "ΜΕΤΡΟ". Εκεί διαφωνήσαμε αλλά ήταν πρωτοβουλία της τότε πλειοψηφίας και οφείλαμε να τη δεχθούμε.

'Εγινε από τον Πρόεδρο του ΔΗ.Κ.ΚΙ. μια αναφορά ότι είχε εισαχθεί στη Βουλή ένα νομοσχέδιο περί συμβουλίου δημοσίων έργων και ανάθεσης προμηθειών. Και είπε ότι αφού το έφερε η Κυβέρνηση ύστερα από πιέσεις μεγάλων το απέσυρε. Θα συνιστούσα στον Συνασπισμό της Αριστεράς και της Προόδου αλλά και στο ΔΗ.Κ.ΚΙ. να διαβάσουν τα πρακτικά. Ο νόμος αυτός απεσύρθη μετά από ομόφωνη απαίτηση της Κοινοβουλευτικής Επιτροπής Οικονομικών, όλων των κομμάτων από τα πιο αριστερά έως τα πιο δεξιά. Και έχω την τιμή και κολακεύομαι να λέω ότι έπαιξα πρωτεύοντα ρόλο στην απόσυρση αυτού του νόμου που ήταν κάθε άλλο παρά η εγγύηση της διαφάνειας στην κατασκευή των δημοσίων έργων και των προμηθειών.

Τέλος, θα συνιστούσα στον Πρόεδρο του ΔΗ.Κ.ΚΙ. να σταματήσει να είναι τιμητής των εκάστοτε πράξεων ή μάλλον είναι ο τελευταίος που μπορεί να είναι τιμητής πράξεων και ρυθμίσεων του Ελληνικού Δημοσίου με ιδιώτες. Ευχαριστώ.

ΠΡΟΕΔΡΕΥΩΝ(Παναγιώτης Σγουρίδης): Ο κ. Κατσανέβας έχει το λόγο.

ΘΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, δεν είχα σκοπό να πάρω το λόγο, αλλά παίρνω αφορμή από την παρατήρηση του κυρίου Υπουργού, σχετικά με τις ενστάσεις των δήμων και συγκεκριμένα αυτούς που ανέφερε, το Δήμο Αγίας Παρασκευής, Χαλανδρίου, Χολαργού, Παπάγου Βριλησσίων. Ασφαλώς υπάρχουν και άλλοι δήμοι οι οποίοι ζήτησαν μια διαφορετική χάραξη που να προστατεύει τα περιβαλλοντικά τους δεδομένα και τα άλλα ζητήματα που έχουν θέσει.

Επισημαίνω ότι κάποιος εκπρόσωπος αυτών των συγκεκριμένων δήμων δεν κλήθηκε στην αρμόδια Κοινοβουλευτική Επιτροπή που συζητήσαμε για το ίδιο ζήτημα. Δέχομαι την καλόπιστη ερμηνεία του κυρίου Υπουργού ότι δεν υπήρχε κακή πρόθεση προς αυτήν την κατεύθυνση.

Επίσης θέλω να επισημάνω ότι ειπώθηκε από το βήμα αυτό ότι θα βρίσκεται το Υπουργείο σε συνεχή επαφή με τους δήμους. Εμείς ως εκπρόσωποι αυτών των δήμων και της πολύπαθης Β' περιφέρειας της Αθήνας, θα παρακολουθούμε από κοντά την επαφή Υπουργών και των δήμων για την καλή τήρηση και των δικών τους αιτιάσεων, ενστάσεων στα πλαίσια της ανάγκης να γίνει ό,τι καλύτερο δυνατό. Δε θα αμφισβητήσω την ανάγκη και τη χρησιμότητα αυτού του έργου.

Πιστός σε κάποιες και παλαιότερες θέσεις μου παραμένω αντίθετος για το μεγάλο έργο του αεροδρομίου των Σπάτων, αλλά φυσικά η αντίθεση η δική μου αλλά και άλλων συναδέλφων δεν είναι αυτήν τη στιγμή δυνατή να αναστρέψει κάτι που έχει προδιαγραφεί. Αλλά το γεγονός ότι το αεροδρόμιο έχει και αυτό δρομολογηθεί αποτελεί έναν επιπλέον παράγοντα που επιτάσσει και επιβάλλει την άμεση προώθηση της χάραξης αυτής της λεωφόρου η οποία θα ανακουφίσει από το βαρύ κυκλοφοριακό φόρτο την ευρύτερη περιοχή της Αθήνας. Επί πλέον, θα δημιουργήσει προϋποθέσεις ανάπτυξης και πάνω απ' όλα θα δημιουργήσει θέσεις εργασίας, κάτι από το οποίο διψάμε και διψά ιδιαίτερα η περιφέρεια στην οποία κατοικούμε και εμείς.

Θα μου επιτρέψετε με την ευκαιρία, κύριε Υπουργέ και κύριοι συνάδελφοι, να επισημάνω ότι χρειάζεται, όλα αυτά τα σχέδια και οι εξαγγελίες που κατά καιρούς έχουμε ακούσει -τα ακούσαμε και από εσάς από αυτό το βήμα- για τη δημιουργία περιαστικών γραμμών, σιδηροδρόμων επιτέλους να προχωρήσουν.

Ξέρω ότι στα συρτάρια και τα ράφια του Υπουργείου, αλλά και του Οργανισμού της Αθήνας, υπάρχουν διάφορα σχέδια προς αυτές τις κατευθύνσεις. Μάλιστα ο κύριος Πρωθυπουργός, θυμάστε στο Περιστέρι κάποιους μήνες πριν, δεσμεύθηκε ότι το μετρό θα προχωρήσει και προς το Αιγάλεω και το Περιστέρι.

Θα ήθελα να σας παρακαλέσω να τα θυμηθούμε αυτά μαζί, από κοντά και να ζητήσουμε κάποιο χρονοδιάγραμμα υλοποίησης για να μην παραμείνουν στα ράφια και στα χαρτιά. Και βέβαια, να αναρωτηθώ για άλλη μια φορά γιατί, εδώ και τώρα, (για να χρησιμοποιήσω και μια παλιά φράση του συρμού μιας άλλης, καλής για μας, εποχής), δεν αξιοποιείται άμεσα η υπάρχουσα σιδηροδρομική γραμμή σταθμού Λαρίσης - Αγίου Στεφάνου. Μπορεί να προεκταθεί και στο πάλαι ποτέ επονομαζόμενο Μενίδι, σήμερα Αχαρναί και να υπάρχει ακόμα, θα τολμήσω να πω, δικτύωση και σύνδεση με τον υπόγειο και υπέργειο μετρό από την Κηφισιά. Θα ήθελα να ξέρω, λοιπόν, εάν σκέπτεσθε να υπάρχει ένα ευρύτερο σχέδιο να υλοποιηθεί κυρίως ένα ευρύτερο σχέδιο σύνδεσης όλων αυτών των λεωφορειοδρόμων όπως η Σταυρού - Ελευσίνας με υπέργειους σιδηροδρόμους, με τραμ, με μετρό, έτσι ώστε να ανακουφιστεί η πολύπαθη Αθήνα μας. Θα δεχθώ τις αιτιάσεις των φίλων συναδέλφων από την περιφέρεια, ότι Ελλάδα δεν είναι μόνον η Αθήνα, αλλά και η Αθήνα και ιδιαίτερα η Β' περιφέρεια Αθήνας την οποία έχω την τιμή να εκπροσωπώ σ' αυτά εδώ τα έδρανα-και αυτή κατοικείται και πρέπει να κατοικείται από πολίτες όχι δεύτερης κατηγορίας.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κα Παπαδημητρίου έχει το λόγο.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, εδώ υπάρχει μία παρανόηση, αν θέλετε, εάν δεν υπάρχει λαθροχειρία. Νομίζω, ότι έχετε πρόβλημα με το 2,1γ' σε σχέση με το δασικό ή αναδασωτέο, διότι χρησιμοποιείται από τους νομοτεχνικούς της Βουλής μια ερμηνεία, που στη μεν παράγραφο 1 λέγει ότι επιτρέπεται η κατάληψη, η εκχέρσωση, η κάλυψη δασών ή δασικών εκτάσεων κ.λπ. (και αναφέρεται στο άρθρο σας και στην αναδάσωση) και στηρίζεται, τεκμηριώνεται με στήριξη σε μια απόφαση του Συμβουλίου της Επικρατείας, όπου αναφέρεται το άρθρο 24 του Συντάγμαγος και η μεταβολή του προορισμού των δημοσίων δασών και των δημοσίων δασικών εκτάσεων. Αλλά δεν αναφέρεται η αναδάσωση, διότι η αναδάσωση προστατεύεται από το άρθρο 117 του Συντάγματος και όχι από το άρθρο 24. Δηλαδή, ο συνταγματικός νομοθέτης θεωρεί ότι μπορεί να δοθεί, για χάρη του δημοσίου συμφέροντος αλλαγή στο δάσος, αλλά η αναδάσωση δεν αίρεται με τίποτα, βάσει του Συντάγματος. Δεν μπορώ, δηλαδή, να καταλάβω πώς θα υλοποιηθεί το έργο με παράκαμψη του άρθρου 117 του Συντάγματος και στρέβλωσή του δήθεν από προστασία του άρθρου 24.

Εδώ έχετε ένα πρόβλημα. Είναι αργά, βέβαια, να κάνετε οτιδήποτε, διότι προκηρύξατε εκλογές και έγιναν εκλογές. Δεν επιτρέψατε να έχουμε σήμερα αναθεωρητική Βουλή, κι αρχίζετε να το πληρώνετε...

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Για την αποκατάσταση της αλήθειας, επειδή ο κ. Κεδίκογλου είπε ότι μαζί με κάποιους άλλους κατεψήφισε τη λύση του αεροδρομίου των Σπάτων, θέλω να πω ότι μόνο εγώ την είχα καταψηφίσει.

ΒΑΣΙΛΗΣ ΚΕΔΙΚΟΓΛΟΥ: 'Οχι, καταψήφισα. Δεν ψήφισα.

ΧΡΗΣΤΟΣ ΚΗΠΟΥΡΟΣ: Διορθώνεται. 

Αυτός ο κάποιος άλλος είμαι εγώ. Το λέω αυτό, γιατί αισθάνομαι το καθήκον να το πω, γιατί, αν προχωρήσουμε τα πράγματα παραπέρα θα δούμε ότι όλες οι Πτέρυγες, αυτό που ονόμασα αθηναϊκά πολιτικά κόμματα είναι με το μετρό, ήταν με το μετρό. Και ο κ. Τσοβόλας όταν ήταν Υπουργός, όταν αυτές οι προτεραιότητες είχαν επικρατήσει στο ΠΑ.ΣΟ.Κ. κατά την προηγούμενη δεκαετία.

'Ολα αυτά δείχνουν ότι δεν υπάρχει ένα ιστορικό, εθνικό σχέδιο. Αν υπήρχε αυτό, θα υπήρχαν προτεραιότητες. Και βεβαίως και διαφορετικοί πρωταγωνιστές εφαρμογής από τους ρεντιέριδες.

Επειδή οι απόψεις και οι θέσεις μου που ανέπτυξα, τόσο στη χθεσινή μου ομιλία, όσο και στη σημερινή δεν απαντήθηκαν από τον κύριο Υπουργό -άλλωστε δεν μπορούσαν να απαντηθούν- καταψηφίζω και τα άρθρα. 'Ομως, γι' αυτούς που θα θελήσουν να αναλύσουν πολιτικά τη σημερινή συζήτηση, η σημερινή συζήτηση έδειξε ότι δεν πρόκειται να υπάρξει νεκρανάσταση του αθηναϊσμού, με όποιες εκλογικεύσεις και αν χρησιμοποιήσουν μερικοί. Γιατί, αν θέλετε, η εκλογίκευση ανήκει στην επιστήμη της ψυχιατρικής, όχι στην επιστήμη της πολιτικής που θέλουμε εμείς να υπηρετήσουμε. Και βεβαίως αυτό δεν μπορεί να γίνει με ιστορικούς συνομιλητές, τις υπαρκτές τηλεοπτικές δυνάμεις που έχουν ειδικές προτεραιότητες. Τις είδαμε το πρωί τι έκαναν. Οι νέοι πρωταγωνιστές είναι οι ιστορικές περιφέρειες της Χώρας και αυτό καμία δύναμη δεν μπορεί να το αντιπαλέψει, να σταθεί ανάχωμα σ' αυτήν την ιστορική μας συνέχεια.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε το λόγο;

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): 'Οχι.

ΠΡΟΕΔΡΕΥΩΝ (Παναγιώτης Σγουρίδης): Θέλει το λόγο κάποιος εκ των Κοινοβουλευτικών Εκπροσώπων; Κανείς.

Ο κύριος Κεδίκογλου έχει το λόγο να δευτερολογήσει.

ΒΑΣΙΛΗΣ ΚΕΔΙΚΟΓΛΟΥ: 'Ηθελα, κύριε Πρόεδρε, επειδή είναι πολύ λίγος ο χρόνος, να τονίσω δύο, τρία πράγματα ιδιαίτερα. Πρώτα-πρώτα, κύριε Υπουργέ, πρέπει το ταχύτερο να έρθει ένας νόμος περί εκχωρήσεων. Εφόσον έχουμε νόμο για αποκέντρωση, μιλάμε για περιφέρειες, μιλάμε για νομαρχιακή αυτοδιοίκηση, οι εκχωρήσεις θα παρουσιάζονται σαν οι ευκαιρίες. Πρέπει, λοιπόν κάθε ένας νομάρχης ή περιφερειάρχης να ξέρει τι μπορεί να εκχωρήσει, να κάνει τις συμβάσεις τις δικές του, αν πράγματι μιλάμε και θέλουμε την αποκέντρωση.

Δεύτερο στοιχείο στο οποίο θα ψέξω το Υπουργείο είναι ότι δεν υπάρχει κατάλληλη διαφώτηση στη διεθνή κοινή γνώμη για τις ικανότητες των Ελλήνων μηχανικών. 'Εχουν κάνει οι 'Ελληνες μηχανικοί θαυμάσια έργα τόσο στη Χώρα μας όσο και στο εξωτερικό, έχουν ελληνικά μελετητικά γραφεία, έχουν συντάξει μελέτες καταπλητικές σε τεράστια έργα του εξωτερικού και αυτά είναι άγνωστα. Θα πρέπει να αναλάβετε την πρωτοβουλία κάποιας εκθέσεως ιδιαίτερα σ' αυτές τις χώρες που μπορούμε να έχουμε πρόσβαση και για να αντιληφθούν και οι 'Ελληνες τεχνικοί ότι πρέπει και εμείς να μπούμε στη νοοτροπία της σύγχρονης αντίληψης, ότι το να φύγεις από την Ελλάδα να πας 6 μήνες, ένα χρόνο ή δύο χρόνια να εργαστείς σε μία άλλη χώρα δε λέγεται μετανάστευση, λέγεται εργασία, όπως ξένοι εργάζονται εδώ και όπως άνθρωποι δικοί μας πηγαίνουν στο εξωτερικό. Αυτά είναι υποχρεώσεις που πρέπει οπωσδήποτε να τις λάβετε σοβαρά υπόψη και να τις προχωρήσετε.

Τρίτον, πρέπει να μπουν κάποια κίνητρα για συνενώσεις των τεχνικών εταιριών, στο πλαίσιο δημιουργίας αυτής της μορφής που σας είπα, τεχνική εταιρία με engineers μαζί, να έχουν την ικανότητα ενός γραφείου μελετών και όχι καθαρά στις κατασκευαστικές και εμπορευματικές πράξεις.

Λοιπόν, αυτά είναι μερικά από τα πράγματα τα οποία πρέπει οπωσδήποτε να λάβει υπόψη του και να προχωρήσει το Υπουργείο Δημοσίων 'Εργων.

Στο ζήτημα του ανεξαρτήτου μηχανικού είναι πάλι επίσης κάτι που θα μπορούσε να προβλεφθεί από τη νομοθεσία για να μην υπάρχουν αυτές οι παρεξηγήσεις.

Δεν υπάρχει κανείς 'Ελληνας μηχανικός που να ισχυρίζεται ότι θα μπορούσε να κάνει καλύτερη επίβλεψη έργου άλλο γραφείο από το επιλεγέν που τα φράγματα όταν είναι γνωστόν, ο μη γένοιτο, αν τα φράγματα σπάσουν, δε μένει η Πάτρα. Αν στα φράγματα γίνει μια καταστροφή, θα είναι τέτοια η ζημιά, που ούτε η Πάτρα θα μπορέσει να σταθεί. Θα πνιγούν όλοι τα πάντα έως και την Πάτρας. Τόσο σοβαρά και επικίνδυνα έργα ήταν. Το εξετελέσαμε όμως, με κατασκευή από 'Ελληνες κατ'επίβλεψη από ανεξάρτητο ξένο οίκο. Επειδή, όμως, ήταν η σύμβαση μεταξύ Ελλήνων και Ελλήνων, ΔΕΗ με 'Ελληνες κατασκευαστές προτίμησαν να έχουν στη σύμβαση τα Ελληνικά Δικαστήρια, ως κριτές αλλά η επίβλεψη δόθηκε σε μια ξένη εταιρεία που επαναλαμβάνω ήταν ο γεννήτορας της ΔΕΗ, η EBASCO.

Τέλος, θέλω να ξανατονίσω ιδιαίτερα για την κα Δαμανάκη που είπε ο Συνασπισμός ότι το νομοσχέδιο που ανακοινώθηκε στις ανακοινώσεις του τάχα το απέσυρε η Κυβέρνηση από τη Βουλή γιατί δέχτηκε πιέσεις, πως ήταν ένα νομοσχέδιο περί σύστασης συμβουλίου δημοσίων και προμηθειών, το οποίο με ομόφωνη απόφαση όλων των Κομμάτων στην Κοινοβουλευτική Επιτροπή Οικονομικών απαιτήθηκε να αποσυρθεί και επεσύρθει.

ΠΡΟΕΔΡΕΥΩΝ (Παναγιώτης Σγουρίδης):Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Κύριε Πρόεδρε, στο τέλος της συζήτησης αυτής που κρατάει από τον Αύγουστο κατά μια έννοια ο καθένας καλείται να βάλει την υπογραφή του, να καταθέσει τον τελικό του λόγο. Κατ' επανάληψη μέσα σ' αυτήν την Αίθουσα υποστηρίξαμε την ανάγκη για ιεράρχηση των εθνικών στόχων σε ό,τι αφορά την οικονομία και γενικότερα. Κατ' επανάληψη διαφωνήσαμε ότι αυτά τα έργα που είναι χρήσιμα, τα μεγάλα έργα, δεν είναι εθνικές επιλογές με ιεράρχηση εθνική με εθνικές προτεραιότητες, αλλά εντάσσονται μέσα στα διευρωπαϊκά δίκτυα και υπηρετούν στρατηγικές επιδιώξεις άλλων.

Είπαμε ότι είναι χρήσιμα -και θυμούνται συνάδελφοι, που έτυχε να είναι στην Αίθουσα τότε- αλλά τι θα διακινούνται σ'αυτούς τους δρόμους, είναι ένα άλλο ζήτημα. Η παραγωγή της Χώρας καταστρέφεται και η βιομηχανία και η αγροτική οικονομία χτυπιούνται. Επομένως άλλες έπρεπε να είναι οι προτεραιότητες. Αυτό σαν καταγραφή, όχι για να υποστηρίξουμε ότι αυτό το έργο δεν είναι αναγκαίο, αλλά για να σκεφθούμε τι άλλο θα μπορούσαμε να κάνουμε με τα χρήματα της Ελλάδας που παίρνουμε από την Ευρωπαϊκή 'Ενωση για το καλό του Τόπου.

Δεύτερον, ακούστηκαν διάφορες απόψεις για τη σύμβαση. Εμείς είπαμε ότι είναι "μονοχρηματοδότηση", κάποιος όρος που ακουγόταν περίεργα αλλά είναι αλήθεια. Η ουσία είναι ότι πρόκειται για απευθείας ανάθεση. Αυτό για να τελειώσει η υπόθεση. Αυτή είναι η ουσία. Τα άλλα είναι -ας μου επιτραπεί να πω κόλπα, τα οποία περιβάλλουν αυτήν την απευθείας ανάθεση. Τελεία και παύλα στην υπόθεση αυτή. Ο καθένας παίρνει την ευθύνη του.

Τέλος, για τα περί αριστεράς είναι ολόκληρο θέμα, πού να το ανοίξουμε; Είναι μεγάλη συζήτηση. Αλλά αριστερά δεν είναι να λες, να αγορεύεις, να αγορεύεις και στο τέλος να ψηφίζεις. Αυτή δεν είναι αριστερά.

ΠΡΟΕΔΡΕΥΩΝ (Παναγιώτης Σγουρίδης):Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ:Κύριε Πρόεδρε, κατ' αρχήν μια απάντηση στον κ. Κεδίκογλου. Δεν αναφέρθηκα καθόλου στο νομοσχέδιο.

ΒΑΣΙΛΕΙΟΣ ΚΕΔΙΚΟΓΛΟΥ:Σε παλαιότερη ανακοίνωση του Κόμματός σας. 

ΜΑΡΙΑ ΔΑΜΑΝΑΚΗ:Καλά, πάντως δεν αναφέρθηκα στο νομοσχέδιο που είπατε. Αντίθετα έκανα μια πρόταση, που νομίζω ότι θα μπορούσε να γίνει αντικείμενο μιας σοβαρότερης συζήτησης για μια Διακομματική Επιτροπή εμπειρογνωμόνων που θα παρακολουθεί τα μεγάλα έργα.

Κύριε Υπουργέ, η κα Παπαδημητρίου και εγώ θέσαμε στο άρθρο αυτό ένα σοβαρό θέμα που αφορά το θέμα της άρσης της αναδάσωσης σε ορισμένες εκτάσεις. 'Ετσι, όπως είναι η εξουσιοδότηση που δίνετε εκεί, είναι πολύ ευρεία, πέρα από το γεγονός ότι αμφισβητείται και η συνταγματικότητα αυτής της διάταξης.

Πρέπει να υπάρξει μια απάντηση σ'αυτό το θέμα, όπως επίσης και στο θέμα της εξουσιοδότησης στον ιδιώτη για αστυνομικά καθήκοντα για την είσπραξη προστίμων, χωρίς ο πολίτης να έχει δυνατότητα να προσφεύγει στη Δικαιοσύνη. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Επειδή έκανε μια αυτοκριτική προσέγγιση ο κ.Κωστόπουλος, σε ό,τι αφορά στα περί Αριστεράς, θέλω να τονίσω ότι, εάν όντως οι συλλογικές εκείνες οντότητες που έχουν αδικηθεί κατά καιρούς μπορεί να χαρακτηριστούν ότι είναι δυνάμει δυνάμεις της Αριστεράς, τότε αυτές οι ιστορικές και πολιτισμικές οντότητες είναι οι ιστορικές περιφέρειες της Χώρας. Με αυτήν τη λογική, ο αθηναϊσμός είναι η νέα Δεξιά της Χώρας μας.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Θέλω να διαβεβαιώσω για μια ακόμη φορά ότι υπήρξε συνεργασία με τους Δήμους και με τις ενώσεις κατοίκων για το ριζικό επανασχεδιασμό της Λεωφόρου Υμηττού. Ακριβώς γι'αυτό οι αρνήσεις και οι αντιδράσεις χωρίς να σημαίνει ότι έγιναν κατά φάσεις και σε ταύτιση με το έργο ξεπεράστηκαν και είδαν ότι υπήρχε άλλη προσέγγιση στο σχεδιασμό και στην κατασκευή αυτού του κρίσιμου έργου για τους όμορους δήμους.

Ο Δήμος Αγίας Παρασκευής ετήρησε ορισμένες επιφυλάξεις για μια περιοχή. Δεν μπορούσε να γίνει αλλιώς. Ο διάλογος με τους Δήμους Χαλανδρίου και Βριλησσίων έχει αρχίσει εδώ και αρκετό καιρό. Η αρχική χάραξη ήταν επιφανειακή. Μετά από εντολή μου έγιναν εναλλακτικά σενάρια από τις υπηρεσίες του Υπουργείου Δημοσίων 'Εργων και από επιφανειακός δρόμος κατεβαίνει περίπου στα 3 μέτρα. Οι δύο Δήμοι έχουν άλλη θεώρηση και θέλουν να κατεβεί στα 6 μέτρα.

Εδώ θέλω να σας πω ότι δεν ήταν αυτονόητο και δεδομένο ότι θα γίνει βύθιση του δρόμου κατά 3 μέτρα. 'Εγινε μετά από δική μας πρωτοβουλία. 'Αρα, αυτή η συνεργασία και ο διάλογος δε γίνονται προσχηματικά.

Στα σχόλια που έκαναν η κα Δαμανάκη και η κα Παπαδημητρίου για το άρθρο 2 παρ. 1γ' πρέπει να πώ ότι, αν δείτε στο κείμενο της Επιστημονικής Επιτροπής, θα διαπιστώσετε ότι δεν υπάρχει καμιά επισήμανση, διότι η άρση της αναδάσωσης δεν μπορεί να γίνει με διοικητική πράξη. Με πρόβλεψη του νόμου και σε συσχέτιση με το νόμο για τα δημόσια έργα μπορεί να υπάρξει. Δεν είναι τυχαίο ότι δεν υπάρχει καμιά αναφορά στην έκθεση της Επιστημονικής Επιτροπής της Βουλής.

Η επέμβαση σε δασικές εκτάσεις με διάνοιξη δημοσίων έργων προβλέπεται και είναι επιτρεπτή από τον ν.998/79. Ουσιαστικά αν θέλουμε να μιλάμε με όρους ισοζυγίου θετικού ή αρνητικού, με την ολοκλήρωση του έργου το ισοζύγιο πρασίνου θα είναι θετικό διότι θα αυξηθεί η δασική κάλυψη σε σχέση με την υπάρχουσα. Διότι πρώτον προβλέπεται η δασική κάλυψη των διανοιγομένων σηράγγων με τη μέθοδο της εκσκαφής και της επανεπίχωσης και δεύτερον προβλέπεται η δημιουργία και η ανάπτυξη πρόσθετης ζώνης πρασίνου ένθεν και ένθεν του άξονα του έργου. Αυτό είναι μια σημαντική παρέμβαση που έχει και ένα κόστος, που πρέπει να το αναλάβουμε γιατί αναβαθμίζει το περιβάλλον.

Το άρθρο 24 αναφέρεται στο ισοζύγιο.

ΕΛIΣΑΒΕΤ ΠΑΠΑΔΗΜΗΤΡΙΟΥ: Και το άρθρο 17.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Σας λέω ότι υπάρχει θετικό ισοζύγιο.

Κύριε Πρόεδρε, οι παρατηρήσεις που έκανε ο κ. Κεδίκογλου, ήταν σημαντικές, γιατί όντως πρέπει να γίνει συζήτηση και να υπάρξει νόμος-πλαίσιο για τις εκχωρήσεις, γιατί υπάρχουν πρωτοβουλίες των δήμων.

'Οσον αφορά αυτό που είπε η κα Δαμανάκη και έκανε κάποια σύγχυση με τα παρκόμετρα του δήμου της ΑΘήνας, δεν υπάρχει καμία σύγκριση, γιατί στη Σύμβαση αυτή υπάρχει νόμος και η όποια εκχώρηση γίνεται πάντα σε συσχέτιση με την έγκριση και την παρέμβαση του Ελληνικού Δημοσίου. Δεν εκχωρούμε χωρίς όρους και προϋποθέσεις. Γι' αυτό απαντήσαμε θετικά στις επισημάνσεις της Επιστημονικής Επιτροπής της Βουλής και αλλάξαμε το συγκεκριμενο εδάφιο.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανείς άλλος να μιλήσει επί των άρθρων 1 και 2 του νομοσχεδίου.

Ερωτάται το Σώμα: Γίνεται δεκτό το άρθρο πρώτο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΩΡΓΙΟΣ ΤΡΥΦΩΝΙΔΗΣ: Κατά πλειοψηφία.

ΧΡΗΣΤΟΣ ΚΗΠΟΥΡΟΣ: Εγώ δεν το ψηφίζω.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πρώτο έγινε δεκτό κατά πλειοψηφία.

Ερωτάται το Σώμα: Γίνεται δεκτό το άρθρο δεύτερο, όπως τροποποιήθηκε απο τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΩΡΓΙΟΣ ΤΡΥΦΩΝΙΔΗΣ: Κατά πλειοψηφία.

ΧΡΗΣΤΟΣ ΚΗΠΟΥΡΟΣ: Εγώ δεν το ψηφίζω.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δεύτερο έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Εισερχόμεθα στην συζήτηση των τροπολογιών. 

Υπάρχουν δύο τροπολογίες οι οποίες έχουν κατατεθεί από τον κύριο Υπουργό. 

Η πρώτη είναι με γενικό αριθμό 51 και ειδικό 1 και υπογράφεται από τους κυρίους Λαλιώτη, Παπαδόπουλο και Παπαντωνίου.

Η δεύτερη είναι με γενικό αριθμό 53 και ειδικό 2 του κ. Λαλιώτη.

Ο κύριος Υπουργός έχει το λογο επί της πρώτης τροπολογίας, αν θέλει να πει κάτι πέραν του περιεχομένου που έχει διανεμηθεί στους συναδέλφους.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Δεν έχω να προσθέσω τίποτα.

Κύριε Πρόεδρε, απλώς αποκαθιστούμε εδώ ένα πρόβλημα που υπήρχε και δυσκόλευε τη λειτουργία του ΤΕΕ και των παραρτημάτων του. Το προσωπικό έχει προσληφθεί εδώ και αρκετά χρόνια με σύμβαση αορίστου χρόνου και μετά από απόφαση που είχε πάρει το ΤΕΕ, υπήρξαν κάποια προβλήματα στην ομαλή ροή της μισθοδοσίας, επειδή ο Πάρεδρος θεωρούσε ότι δεν καλύπτονται από το νόμο. Ερχόμαστε να καλύψουμε αυτό το κενό και είναι γνωστό, ότι δεν επιβαρύνει τον Κρατικό Προϋπολογισμό αφού το ΤΕΕ έχει αυτοτελείς πόρους και είναι Ν.Π.Ι.Δ. και δεν παρεμβαίνουμε στη δομή του.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο.

ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, συμφωνούμε με το σκεπτικό της τροπολογίας. Το ΤΕΕ έχει ανάγκη να λύσει αυτά τα προβλήματα της λειτουργίας του. Η Νέα Δημοκρατία συμφωνεί και ψηφίζει την τροπολογία.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Συμφωνώ με την τροπολογία, γιατί οι εργαζόμενοι καλύπτουν πάγιες ανάγκες του ΤΕΕ.Είναι 58 άτομα διαφόρων κατηγοριών και όπως τόνισε και ο Υπουργός, είναι ένα τυπικό θέμα σε σχέση με τον Πάρεδρο. Πιστεύω πως έστω και καθυστερημένα -γνωρίζω το πρόβλημα από τότε που ήμουν Γενικός Γραμματέας του Υπουργείου Περιβάλλοντος- πρέπει να αποκαταστήσουμε την αδικία. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Κύριε Πρόεδρε, παίρνω το λόγο για να διατυπώσω τη συμφωνία του ΚΚΕ στην τροπολογία που συζητάμε αυτήν τη στιγμή. Μόνο γι'αυτό το λόγο. Για να καταγραφεί η συμφωνία μας.

ΠΡΟΕΔΡΕΥΩΝ (Παναγιώτης Σγουρίδης):Συμφωνείτε και σεις, κυρία Δαμανάκη;

ΜΑΡΙΑ ΔΑΜΑΝΑΚΗ:Μάλιστα, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης):Δεν υπάρχει άλλος εγγεγραμμένος και κηρύσσεται περαιωμένη η συζήτηση επί της τροπολογίας. 

Ερωτάται το Σώμα: Γίνεται δεκτή η τροπολογία με γενικό αριθμό 51 και ειδικό 1; 

ΟΛΟΙ ΟΙ ΒΟΥΛΕΥΤΕΣ:Δεκτή, δεκτή.

ΠΡΟΕΔΡΕΥΩΝ (Παναγιώτης Σγουρίδης):Συνεπώς, η τροπολογία με γενικό αριθμό 51 και ειδικό 1 έγινε δεκτή ομοφώνως και εντάσσεται στο νομοσχέδιο ως ίδιον άρθρον.

Εισερχόμαστε στη συζήτηση της τροπολογίας με γενικό αριθμό 53 και ειδικό 2. Αυτή η τροπολογία είναι επίσης του κυρίου Υπουργού.

Ορίστε, κύριε Υπουργέ, έχετε το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, αυτή η τροπολογία αναφέρεται στη δυνατότητα που πρέπει να έχουν οι ειδικές υπηρεσίες δημοσίων έργων να νοικιάζουν γραφεία. Μέχρι τώρα δεν υπήρχε δυνατότητα παρά μόνο μέσα από την κλασική διαδικασία που προωθούνται αυτά τα αιτήματα από τις υπηρεσίες της Κτηματικής Εταιρείας του Δημοσίου, δηλαδή όπως γίνεται και με το Υπουργείο.

Εδώ θα ήθελα να σας πω ότι ειδικές υπηρεσίες δημοσίων έργων αναλαμβάνουν ορισμένες υποχρεώσεις, γιατί είναι πιο ευέλικτα σχήματα -ακριβώς γι'αυτό το λόγο γίνονται- και έχουν την εποπτεία και τον έλεγχο ορισμένων βασικών έργων αυτοτελών ή ενότητας έργων. 

Φέρνω το παράδειγμα της Ειδικής Υπηρεσίας Δημοσίων 'Εργων για τον οδικό άξονα Πατρών-Αθηνών-Θεσσαλονίκης. Αυτή η ειδική υπηρεσία, επειδή θα συναρτήσει τη δράση της και με το σύμβουλο διαχείρισης που μετά από διεθνή διαγωνισμό προέκυψε, έπρεπε και πρέπει να έχει το δικό της αυτόνομο χώρο. Εδώ και αρκετούς μήνες έγιναν προσπάθειες ενάμιση χρόνο περίπου να πάμε με την κλασική μέθοδο να βρούμε γραφεία στην ευρύτερη περιοχή που είναι και το Υπουργείο Δημοσίων 'Εργων. Τα 3-4 γραφεία που βρήκαμε δεν μπορούσαν να νοικιαστούν, διότι το ενοίκιό τους ήταν λίγο παραπάνω από τη συμβατική τιμή που μπορούσε να ορίσει με τις διαδικασίες της η υπηρεσία της Κ.Ε.Δ. 'Εχουμε συμβατικές υποχρεώσεις αναλάβει για να εγκαταστήσουμε το σύμβουλο και δεν μπορεί αυτό το πράγμα να τραβάει πιο πέρα.

Εδώ θα ήθελα να σας πω ότι τη διατύπωση την εμπλουτίζω για να μη θεωρηθεί ότι ο Υπουργός παίρνει μια απόφαση μόνος του. Το άρθρο 4, λοιπά, αναδιατυπώνεται ως εξής:

"Στο τέλος της παραγράφου 1 του άρθρου 8 του ν. 679/1977 (ΦΕΚ Α' 245) προστίθεται εδάφιο που έχει ως εξής:

"Για τη στέγαση των Υπηρεσιών των ΕΥΔΕ του Υ.ΠΕ.ΧΩ.Δ.Ε. επιτρέπεται με απόφαση του Υπουργού Περιβάλλοντος Χωροταξίας και Δημοσίων 'Εργων η μίσθωση κτιρίων κατά παρέκκλιση από κάθε γενική ή ειδική διάταξη.

Με την ίδια απόφαση συγκροτείται επιτροπή αποτελούμενη από τον προϊστάμενο της ΕΥΔΕ, τον προϊστάμενο της Διεύθυνσης Οικονομικού της Γενικής Γραμματείας Δημοσίων 'Εργων και το Νομικό Σύμβουλο του Υ.ΠΕ.ΧΩ.Δ.Ε. για τη διενέργεια της παραπάνω μίσθωσης." "

'Ετσι υπάρχει ένα τριμελές όργανο που θα εισηγηθεί στον Υπουργό την όποια παρέκκλιση.

ΠΡΟΕΔΡΕΥΩΝ (Παναγιώτης Σγουρίδης):Ο κ. Κωστόπουλος έχει το λόγο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Εμείς συμφωνούμε με την τροπολογία, αλλά επ'ευκαιρία θέλω να πω στον κύριο Υπουργό και στους κυρίους συναδέλφους, ότι εδώ για μία ακόμη φορά αποδεικνύεται η αναποτελεσματικότητα του Κράτους, ο μη εκσυγχρονισμος του κράτους, το οποίο πρέπει, εν πάση περιπτώσει, να αναθεωρήσει κάποιες απόψεις, να γίνει περισσότερο παραγωγικό και ανταγωνιστικό, να γίνει σύγχρονο Κράτος.

ΠΡΟΕΔΡΕΥΩΝ (Παναγιώτης Σγουρίδης): Ο έτερος κ.Κωστόπουλος, του ΚΚΕ και Ε' Αντιπρόεδρος της Βουλής έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Για να μην μπερδεύονται οι πρακτικογράφοι, θα λέμε Κωστόπουλος Δημήτριος του Βασιλείου και Κωστόπουλος Δημήτριος του Νικολάου.

Μία γενική παρατήρηση προς τον Υπουργό και τους συνεργάτες του: Δεν έχει ιδιαίτερη σημασία, αλλά θα πρέπει να είναι καλύτερα διατυπωμένα ορισμένα κείμενα. Ας πούμε η τροπολογία αυτή δεν έχει καλή σύνταξη -ας είναι- όμως, δεν την ψηφίζουμε, ούτε την καταψηφίζουμε. Διατηρούμε επιφυλάξεις για την επιχειρηματολογία στήριξης του συγκεκριμένου άρθρου.

ΠΡΟΕΔΡΕΥΩΝ (Παναγιώτης Σγουρίδης): Ο κ.Τρυφωνίδης έχει το λόγο.

ΓΕΩΡΓΙΟΣ ΤΡΥΦΩΝΙΔΗΣ: 'Οπως ανέφερε και ο κ.Κωστόπουλος του Νικολάου, εμείς ψηφίζουμε την τροπολογία αυτή, αλλά αυτό μας δίνει μια αφορμή να ψέξουμε την Κυβέρνηση ότι έχει αργήσει πάρα πολύ. 'Οταν αυτή η μικρή λεπτομέρεια είχε σαν αποτέλεσμα να καθυστερήσει ενάμιση χρόνο η σωστή λειτουργία αυτών των ειδικών υπηρεσιών, καταλαβαίνετε πόσο δίκιο έχουμε όταν λέμε...

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Λειτουργούσαν κανονικά.

ΓΕΩΡΓΙΟΣ ΤΡΥΦΩΝΙΔΗΣ: Δεν μπορούσε να λειτουργήσει σωστά και κανονικά.

ΠΡΟΕΔΡΕΥΩΝ (Παναγιώτης Σγουρίδης): Λειτουργούσε σε αντίσκηνα!

ΓΕΩΡΓΙΟΣ ΤΡΥΦΩΝΙΔΗΣ: Ακριβώς. Θα μπορούσε να στήσει και μια σκηνή έξω από το Υπουργείο και να λέμε ότι λειτουργεί. Αυτό δε σημαίνει ότι είναι το σωστό περιβάλλον και το σωστό γραφείο για το σύμβουλο Διαχείρισης κ.λπ..

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): 'Εγινε με την παρουσία του συμβούλου διαχείρισης.

ΓΕΩΡΓΙΟΣ ΤΡΥΦΩΝΙΔΗΣ: Θέλω, λοιπόν, να πω ότι, όταν σε αυτό το μικρό θέμα η Κυβέρνηση δείχνει τέτοια αναποτελεσματικότητα και περνάνε μήνες για να λύσει αυτό το θέμα -αυτή η τροπολογία έπρεπε να είχε έρθει αμέσως μόλις παρουσιάστηκε το θέμα- καταλαβαίνετε πόσο δίκιο έχουμε να φωνάζουμε ότι είστε ανίκανοι να απορροφήσετε τα χρήματα του δευτέρου πακέτου Ντελόρ.

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): 'Ελεος!

ΓΕΩΡΓΙΟΣ ΤΡΥΦΩΝΙΔΗΣ: Αυτή είναι η αλήθεια.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Θέλω να απαντήσω, κύριε Πρόεδρε, στον κ. Τρυφωνίδη και στον κ. Δημήτριο Κωστόπουλο του Νικολάου και να πω ότι νομίζω ότι είναι υπερβολή η προέκταση που έκαναν. Η Ειδική Υπηρεσία Δημοσίων 'Εργων για τον οδικό άξονα Πατρών-Αθηνών-Θεσσαλονίκης λειτουργούσε απολύτως ικανοποιητικά. Το έργο της είναι σημαντικό.

Θεωρούσαμε ότι με τη δεύτερη και την τρίτη προσπάθεια η Κτηματική Εταιρία του Δημοσίου θα μας έδινε τη χαρά να μας παραχωρήσει ένα κτίριο σύγχρονο. Και θα ήθελα εδώ να σας πω ότι μέχρι τώρα λειτουργούσε μέσα σε ειδικά διαμορφωμένους χώρους του Υπουργείου, αλλά από εδώ και πέρα δεν μπορούσε να λειτουργήσει, διότι η παρουσία του συμβούλου και του υπαλληλικού προσωπικού του συμβούλου διαχείρισης απαιτεί άλλους χώρους και άλλες δυνατότητες τεχνικές, γιατί πια το έργο έχει ένα σύμβουλο διαχείρισης και έχει και μία διευθύνουσα και προϊσταμένη αρχή, που μέσα από τη συνεργασία τους θα είναι πολύ πιο γρήγοροι οι ρυθμοί του διευρωπαϊκού δικτύου, του ΠΑΘΕ, όπως και είναι. Και σας καλώ να κάνετε ένα οδικό ταξίδι από την Αθήνα στη Θεσσαλονίκη για να δείτε όλα τα εργοτάξια. Τώρα έχουν αλλάξει και οι σημάνσεις και είναι ασφαλέστερος ο δρόμος.

ΠΡΟΕΔΡΕΥΩΝ (Παναγιώτης Σγουρίδης): Η ΕΓΝΑΤΙΑ Α.Ε. έχει γραφεία,έτσι;

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Οι ανώνυμες εταιρίες μπορούν να πιάσουν γραφεία σύμφωνα με απόφαση του Δ.Σ. τους σε ένα βράδυ.Η ΕΓΝΑΤΙΑ Α.Ε. είναι συγκροτημένη, έχει πλήρη διάταξη και έχει και γραφεία εκπληκτικά, που δεν έχει καν το Υπουργείο, στο πιο ωραίο σημείο της Θεσσαλονίκης.

ΜΑΡΙΑ ΔΑΜΑΝΑΚΗ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Δαμανάκη.

ΜΑΡΙΑ ΔΑΜΑΝΑΚΗ: Κύριε Πρόεδρε, ψηφίζω την τροπολογία, αλλά δεν τολμώ να πω τίποτα άλλο, γιατί φοβάμαι ότι ο κύριος Υπουργός θα μου απαντήσει. Θέλω να του κάνω έκκληση να μη μιλά άλλο, διότι, αν οι υπερβάσεις του έργου είναι αντίστοιχες με τις υπερβάσεις του χρόνου του, το έργο θα τιναχθεί στον αέρα!

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Υπάρχει πληθωρισμός αντιπολίτευσης και πρέπει να απαντώ σε όλα. Εγώ είμαι τελειομανής, θέλω να απαντώ σε όλα, δεν μπορώ να αφήσω αναπάντητο ερώτημα!

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση της τροπολογίας με γενικό αριθμό 53 και ειδικό 2 και ερωτάται το Σώμα: Γίνεται δεκτή η τροπολογία, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, η τροπολογία με γενικό αριθμό 53 και ειδικό 2 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Υπουργέ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Πρέπει να αλλάξει ο τίτλος στην εισηγητική έκθεση. Εκεί όπου λέμε "και ρύθμιση συναφών θεμάτων" να προστεθεί "και άλλες διατάξεις". Το ίδιο ακριβώς πρέπει να είναι και σχέδιο νόμου, δηλαδή "ρύθμιση συναφών θεμάτων και άλλες διατάξεις".

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη ψήφιση του ακροτελευτίου άρθρου, που γίνεται άρθρο πέμπτο, και ερωτάται το Σώμα: Γίνεται δεκτό το άρθρο πέμπτο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΜΑΡΙΑ ΔΑΜΑΝΑΚΗ: Κατά πλειοψηφία.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): 'Εγινε δεκτό και το ακροτελεύτιο άρθρο. Συνεπώς, το νομοσχέδιο αρμοδιότητος του Υπουργείου ΠΕ.ΧΩ.Δ.Ε. "Κύρωση Σύμβασης Παραχώρησης της Μελέτης, Κατασκευής, Αυτοχρηματοδότησης και Εκμετάλλευσης της Ελεύθερης Λεωφόρου Ελευσίνας-Σταυρού-Αεροδρομίου Σπάτων και Δυτικής Περιφερειακής Λεωφόρου Υμηττού και άλλες διατάξεις", έγινε δεκτό κατ'αρχήν και κατ'άρθρον κατά πλειοψηφία. Η ψήφισή του στο σύνολο αναβάλλεται για άλλη συνεδρίαση.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 23.20', λύεται η συνεδρίαση για αύριο Πέμπτη, 21 Νοεμβρίου 1996 και ώρα 10.00', με αντικείμενο εργασιών του Σώματος, Κοινοβουλευτικός 'Ελεγχος, επίκαιρες ερωτήσεις και στη συνέχεια Νομοθετική Εργασία, συζήτηση επί του νομοσχεδίου του Υπουργείου Οικονομικών "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
