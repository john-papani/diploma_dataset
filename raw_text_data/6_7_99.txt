Π Ρ Α Κ Τ Ι Κ Α  Β Ο Υ Λ Η Σ 

  
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ Ζ' 

Τρίτη 6 Ιουλίου 1999

 

Αθήνα, σήμερα στις 6 Ιουλίου 1999, ημέρα Τρίτη και ώρα 18.48' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Γεωργίας. 

Ψήφιση στο σύνολο του σχεδίου νόμου: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας". 

Το νομοσχέδιο θα ψηφισθεί στο σύνολο στη συνέχεια. 

Yπουργείου Εθνικής Οικονομίας 

Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικότερων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις". 

Το νομοσχέδιο θα συζητηθεί κατά τη σημερινή συνεδρίαση. 

Επανερχόμαστε στο νομοσχέδιο του Υπουργείου Γεωργίας. 

Ο κύριος Υπουργός έχει να κάνει νομοτεχνικές παρατηρήσεις. 

Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευχαριστώ, κύριε Πρόεδρε. 

Στο άρθρο 1 στην παράγραφο 1 στον ένατο στίχο μεταξύ των λέξεων "ή και" προστίθεται μια κάθετος "ή/και". 

Στο άρθρο 2 στην παράγραφο 5 και ειδικότερα στην παράγραφο 6 του αντικαθιστάμενου άρθρου 28, στο τέλος της περίπτωσης α, προστίθεται η φράση "Το δικαστήριο μπορεί να ζητήσει συμπληρωματικά από τον αιτούντα την παροχή ασφαλείας." 

Αυτό δεν είναι καινούριο. Είναι γραμμένο δύο φορές το ίδιο πράγμα στη σελίδα 7, η οποία λέει: "Το δικαστήριο μπορεί να ζητήσει από τον αιτούντα την παροχή ασφαλείας" και "Για την ικανοποίηση του αιτήματος της αναστολής, το δικαστήριο δύναται να ζητήσει συμπληρωματικώς εκ μέρους του αιτούντος την παροχή ασφαλείας". Υπάρχει κάποιο λάθος. 

Στο άρθρο 4 στην παράγραφο 1 του αντικαθιστάμενου άρθρου 13 στον πέμπτο στίχο η λέξη "δρα" διαγράφεται. 

Στην παράγραφο 5 και ειδικότερα στην προστιθέμενη νέα παράγραφο 7 στον προτελευταίο στίχο η λέξη "θα" διαγράφεται. 

Στην παράγραφο 6 υποπερίπτωση ββ), στο δέκατο στίχο η λέξη "φύσεως" αντικαθίσταται από τη λέξη "είδους". 

Στο άρθρο 6 στην παράγραφο 1 του αντικαθιστάμενου άρθρου 1 

α) στην περίπτωση Αβ στον τρίτο στίχο οι λέξεις "χωρίς να" αντικαθίστανται από τις λέξεις "που δεν". 

β) στην περίπτωση Αβ και συγκεκριμένα στις υποπεριπτώσεις (αα) και (ββ) στο τέλος του δεύτερου στίχου τα γράμματα "κ.λ.π." αντικαθίστανται από τη φράση "και λοιπά συναφή προϊόντα". 

γ) στην περίπτωση Β στους στίχους ένατο και δέκατο οι λέξεις "της απόφασης" και "εκδίδεται" αντικαθίστανται αντίστοιχα από τις λέξεις "των αποφάσεων" και "εκδίδονται". 

Τέλος, στο άρθρο 26 μετά τη λέξη "Καμάριζα" θέλει (,). Δηλαδή λείπει ένα (,). 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό το νομοσχέδιο και στο σύνολο, με τις νομοτεχνικές παρατηρήσεις του κυρίου Υπουργού; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο, με τις νομοτεχνικές παρατηρήσεις του κυρίου Υπουργού. 

Συνεπώς το νομοσχέδιο του Υπουργείου Γεωργίας: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας" έγινε δεκτό κατά πλειοψηφία σε μόνη συζήτηση κατ' αρχήν, κατ' άρθρον και στο σύνολο και έχει ως εξής: 

"Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας 

'Αρθρο 1

Διεπαγγελματικές Οργανώσεις

1. Διεπαγγελματικές Οργανώσεις, σύμφωνα με το νόμο αυτόν, είναι τα νομικά πρόσωπα ιδιωτικού δικαίου, μη κερδοσκοπικού χαρακτήρα, που συνιστώνται σύμφωνα με τις διατάξεις του Αστικού Κώδικα από τους εκπροσώπους του συνόλου ή αντιπροσωπευτικού μέρους των διαφόρων οικονομικών δραστηριοτήτων και επαγγελματικών οργανώσεων, ενώσεων ή φορέων που εκπροσωπούν όσους ασκούν δραστηριότητες σχετικές με την παραγωγή ή/και τη μεταποίηση ή/και την εμπορία και κατά περίπτωση την τυποποίηση ή τη διανομή αγροτικών προϊόντων και γενικά αγαθών του αγροτικού, αγροτοδιατροφικού, δασικού, κτηνοτροφικού, αλιευτικού και των λοιπών τομέων παραγωγής, αρμοδιότητας του Υπουργείου Γεωργίας. 

2. Οι Διεπαγγελματικές Οργανώσεις, που είναι εγκατεστημένες στην Ελλάδα, μπορεί να αναγνωρίζονται, μετά από αίτησή τους, με απόφαση του Υπουργού Γεωργίας, ύστερα από γνώμη της αρμόδιας υπηρεσίας του Υπουργείου Γεωργίας, μόνο σε επίπεδο εθνικό ή περιφερειακό, ανά κοινή οργάνωση αγοράς (Κ.Ο.Α.) ή κλάδο ή ομάδα ομοειδών προϊόντων ή ανά προϊόν, εφόσον δραστηριοποιούνται, εντός του πλαισίου των κανόνων που ισχύουν κάθε φορά από την εθνική και κοινοτική νομοθεσία και αποσκοπούν κυρίως σε μία ή περισσότερες από τις ακόλουθες δραστηριότητες: 

α) Στη συμβολή, το σχεδιασμό, τη διαμόρφωση και την εφαρμογή της στρατηγικής και των πολιτικών ανάπτυξης όλων των δραστηριοτήτων που αναφέρονται στην παράγραφο 1 και γενικότερα στη θεσμική στήριξη των προϊόντων στις αγορές. 

β) Στον καθορισμό ειδικών θεμάτων και την προώθηση σύναψης συμφωνιών μεταξύ των μελών τους για ένα περιορισμένο χρονικό διάστημα ή για ορισμένη γεωγραφική περιοχή ή για την αντιμετώπιση συγκυριακών αναγκών, ιδίως με την κατάρτιση διεπαγγελματικών συμφωνιών ή κανόνων δράσης ή δεοντολογίας ή την εφαρμογή εναρμονισμένων πρακτικών, εφόσον αυτές δεν αντιβαίνουν στην εθνική ή κοινοτική νομοθεσία. 

γ) Στη συμβολή, την οργάνωση και τη διαχείριση των αγορών με διαφάνεια, καλύτερη προσαρμογή των προϊόντων σε προγράμματα ποιοτικής βελτίωσής τους, και καλύτερο συντονισμό της διάθεσής τους. 

δ) Στην ενίσχυση των μέτρων για την ασφάλεια των προϊόντων του αγροτοδιατροφικού κυρίως τομέα, ιδιαίτερα με ελέγχους των προϊόντων, χάριν της προστασίας των χρηστών και των καταναλωτών και στην ορθή διαχείριση των σημάτων ποιότητας, που χορηγούνται από τον Οργανισμό Πιστοποίησης και Επίβλεψης Γεωργικών Προϊόντων (Ο.Π.Ε.ΓΕ.Π.). 

ε) Στην ανάπτυξη ερευνών, βελτίωση των γνώσεων, συγκέντρωση πληροφοριών, για τον προσανατολισμό της παραγωγής σε προϊόντα που ανταποκρίνονται περισσότερο στις ανάγκες της αγοράς, τις προτιμήσεις και τις προσδοκίες των καταναλωτών, ιδίως όσον αφορά την ποιότητα των προϊόντων, την προστασία των εδαφών και υδάτων και γενικά το σεβασμό του περιβάλλοντος. 

στ) Στην προώθηση, προβολή και προστασία της βιολογικής γεωργίας και των ονομασιών προέλευσης, των γεωγραφικών ενδείξεων και των σημάτων ποιότητας. 

3. Μόνο μία Διεπαγγελματική Οργάνωση μπορεί να αναγνωριστεί σε εθνικό επίπεδο, ανά Κ.Ο.Α. ή κλάδο ή ομάδα ομοειδών προϊόντων ή προϊόν. 'Oταν αναγνωριστεί μία εθνική Διεπαγγελματική Οργάνωση, οι περιφερειακές Διεπαγγελματικές Οργανώσεις εκπροσωπούνται ως μέλη σε αυτήν και αποτελούν περιφερειακούς αντιπροσώπους της. 

Οι περιφερειακές Διεπαγγελματικές Οργανώσεις αναγνωρίζονται και έχουν ως περιφέρεια μία ή περισσότερες καθορισμένες διοικητικές περιφέρειες, όπως αυτές ορίζονται στο π.δ. 51/1987 (ΦΕΚ 26 Α'). Με αποφάσεις του Υπουργού Γεωργίας, που δημοσιεύονται στην Εφημερίδα της Κυβερνήσεως, καθορίζεται ειδικότερα ο συνολικός αριθμός των αναγνωριζόμενων σε εθνικό επίπεδο Διεπαγγελματικών Οργανώσεων. 

Η εποπτεία και ο έλεγχος των αναγνωρισμένων, σύμφωνα με τις προηγούμενες διατάξεις, Διεπαγγελματικών Οργανώσεων ανήκει στον Υπουργό Γεωργίας. 

4. Με αποφάσεις του Υπουργού Γεωργίας, που δημοσιεύονται στην Εφημερίδα της Κυβερνήσεως, καθορίζονται: 

α) Οι όροι, οι προϋποθέσεις και η διαδικασία για την αναγνώριση των Διεπαγγελματικών Οργανώσεων σε εθνικό και περιφερειακό επίπεδο, οι κατά περίπτωση ειδικότεροι σκοποί και δραστηριότητές τους, οι κανόνες της δράσης τους, οι υποχρεώσεις τους έναντι της εποπτεύουσας αρχής, το περιεχόμενο και ο τρόπος άσκησης της εποπτείας και του ελέγχου αυτών, καθώς και οι λόγοι για τους οποίους επιτρέπεται ή επιβάλλεται η προσωρινή ή οριστική ανάκληση της πράξης αναγνώρισής τους ή η επιβολή άλλων κυρώσεων. 

β) Οι όροι, οι προϋποθέσεις και η διαδικασία για την κήρυξη ως δεσμευτικών των διεπαγγελματικών συμφωνιών, κανόνων και εναρμονισμένων πρακτικών στα μέλη των αναγνωρισμένων Διεπαγγελματικών Οργανώσεων και για την επέκταση της δεσμευτικότητας αυτής και σε μη μέλη τους στις περιπτώσεις που επιτρέπεται από την κοινοτική νομοθεσία. 

γ) Κάθε άλλο συναφές θέμα ή αναγκαία λεπτομέρεια για την αποτελεσματική λειτουργία των Διεπαγγελματικών Οργανώσεων. 

'Αρθρο 2

Τροποποίηση και συμπλήρωση διατάξεων

του ν. 2520/1997 (ΦΕΚ 173 Α')

Στο ν. 2520/1997 επέρχονται οι εξής τροποποιήσεις και συμπληρώσεις: 

1. Το τελευταίο εδάφιο της παραγράφου 2 του άρθρου 1 αντικαθίσταται ως ακολούθως: 

"Για τον υπολογισμό της ηλικίας ως ημερομηνία γεννήσεως λαμβάνεται υπόψη η 31η Δεκεμβρίου του έτους γεννήσεως." 

2. Το άρθρο 6 τροποποιείται ως ακολούθως: 

α) Τα πέμπτο, έκτο και έβδομο εδάφια της παραγράφου 3, που αντικαταστάθηκαν με την παράγραφο 10 του άρθρου 13 του ν. 2601/1998 (ΦΕΚ 81 Α'), αντικαθίστανται ως ακολούθως: 

"Τα επιτόκια των μακροπρόθεσμων δανείων που χορηγούνται στους νέους αγρότες για την αγορά γης και των σε αυτή ευρισκόμενων αγροτικών εγκαταστάσεων που εξυπηρετούν αποκλειστικά την αγροτική εκμετάλλευση, επιδοτούνται, για μεν τις ορεινές και μειονεκτικές περιοχές μέχρι ογδόντα τοις εκατό (80%), για δε τις λοιπές περιοχές μέχρι εξήντα τοις εκατό (60%)." 

β) Η λέξη "κατά" στον τέταρτο στίχο του πρώτου εδαφίου, στον πρώτο στίχο του δεύτερου εδαφίου, στον πέμπτο στίχο του τέταρτου εδαφίου της παραγράφου 3, στον πρώτο στίχο του πρώτου εδαφίου της παραγράφου 4, στον πρώτο στίχο της παραγράφου 5 και στον δεύτερο στίχο του δεύτερου εδαφίου της παραγράφου 6, αντικαθίσταται με τη λέξη "μέχρι". 

3. Η προβλεπόμενη από την περίπτωση α' της παραγράφου 2 του άρθρου 26 του ν. 2520/1997 μείωση κατά πενήντα τοις εκατό (50%) των αμοιβών των μηχανικών, ισχύει και για τη μελέτη και επίβλεψη των αγροτοτουριστικών εγκαταστάσεων του εδαφίου δ' της περίπτωσης ΙΙ της παραγράφου 1 του άρθρου 26 του ως άνω νόμου, που προστέθηκε με την παράγραφο 13 του άρθρου 70 του ν. 2538/1997 (ΦΕΚ 242 Α'). 

4. Μετά το άρθρο 26 προστίθενται νέα άρθρα 26α και 26β, που έχουν ως ακολούθως: 

"'Αρθρο 26α

Σύσταση επιτροπής

1. Στο Υπουργείο Γεωργίας συνιστάται επιτροπή που συγκροτείται από: 

α) Δύο (2) μόνιμους υπαλλήλους του κλάδου ΠΕ1 Γεωπονικού, της Διεύθυνσης Προγραμματισμού και Γεωργικών Διαρθρώσεων, από τους οποίους ο ένας ορίζεται ως πρόεδρος, με αναπληρωτές τους μόνιμους υπαλλήλους του ίδιου κλάδου και της ίδιας Διεύθυνσης. 

β) 'Εναν (1) μόνιμο υπάλληλο του κλάδου ΠΕ1 Γεωπονικού, της Διεύθυνσης Γεωργικών Εφαρμογών, με αναπληρωτή του μόνιμο υπάλληλο του ίδιου κλάδου και της ίδιας Διεύθυνσης. 

γ) 'Εναν (1) μόνιμο υπάλληλο της Διεύθυνσης Νομοπαρασκευαστικού 'Εργου και Νομικών Υποθέσεων, με αναπληρωτή του μόνιμο υπάλληλο της ίδιας Διεύθυνσης. 

δ) 'Εναν (1) εκπρόσωπο των Υπουργείων Εσωτερικών, αποφάσεις του Υπουργού Γεωργίας αποτελούν νόμιμο τίτλο εισπράξεως και εκτός από τα απαραίτητα για κάθε διοικητική πράξη στοιχεία πρέπει να περιέχουν: 

α) Το ονοματεπώνυμο ή την επωνυμία του υποχρέου. 

β) Τον Αριθμό Φορολογικού Μητρώου και τη Δημόσια Οικονομική Υπηρεσία (Δ.Ο.Υ.) στην οποία υπάγεται. 

γ) Την αιτιολογία της απόφασης. 

δ) Μνεία περί των ειδικών δικονομικών διατάξεων του παρόντος άρθρου. 

ε) Πρόσκληση προς τον υπόχρεο όπως προσέλθει και καταβάλει οικειοθελώς το αναγραφόμενο στην απόφαση χρηματικό ποσό εντός προθεσμίας τριάντα (30) ημερών από την ημέρα της κοινοποιήσεως. 

Οι αποφάσεις αυτές πρέπει να συνοδεύονται από επίσημο αντίγραφο της εκθέσεως ελέγχου της περίπτωσης β' της παραγράφου 1 του παρόντος άρθρου. 

Οι αποφάσεις επιδίδονται, σύμφωνα με τον Κώδικα Φορολογικής Δικονομίας, στην κατοικία ή την επαγγελματική εγκατάσταση ή σε οποιονδήποτε τόπο βρεθεί ο υπόχρεος και για την επίδοση συντάσσεται αποδεικτικό. 

3. Μετά την επίδοση της απόφασης ο υπόχρεος οφείλει να καταθέσει, μέσα στην προθεσμία που έχει ταχθεί, το ποσό που αναγράφεται στην απόφαση σε οποιοδήποτε υποκατάστημα της Αγροτικής Τράπεζας της Ελλάδος στον τηρούμενο υπέρ του Ε.Λ.Ε.ΓΕ.Π. λογαριασμό και να προσκομίσει αμέσως το παραστατικό της καταθέσεως στην αρμόδια Διεύθυνση. 

Σε περίπτωση μη καταβολής του απαιτούμενου ποσού, αυτό βεβαιώνεται στην αρμόδια για τη φορολογία εισοδήματος Δ.Ο.Υ. του υποχρέου, εισπράττεται κατά τις διατάξεις περί εισπράξεως δημοσίων εσόδων και αποδίδεται στον Ειδικό Λογαριασμό Εγγυήσεων Γεωργικών Προϊόντων. Το ποσό που βεβαιώνεται περιλαμβάνει και τόκους, κατά τα οριζόμενα στην παράγραφο 1 του παρόντος άρθρου. 

4. Μέχρι να εισπραχθεί ολόκληρο το ποσό του υπόχρεου, η αρμόδια Διεύθυνση, αν υπάρχει άλλη αναγνωρισμένη και εκκαθαρισμένη απαίτηση του υπόχρεου σε βάρος του Ε.Λ.Ε.ΓΕ.Π., συμψηφίζει το αντίστοιχο ποσό και κοινοποιεί την πράξη συμψηφισμού στην αρμόδια Δ.Ο.Υ. και τον υπόχρεο. 

5. Τα φυσικά πρόσωπα που ήταν διευθυντές, διαχειριστές ή διευθύνοντες σύμβουλοι και γενικώς εντεταλμένοι στη διοίκηση νομικού προσώπου κατά το χρόνο εισπράξεως της αδικαιολόγητης σε βάρος του Ε.Λ.Ε.ΓΕ.Π. δαπάνης, ευθύνονται ατομικώς και εις ολόκληρον με το νομικό πρόσωπο για την πληρωμή των οφειλομένων σύμφωνα με την προαναφερόμενη απόφαση. Για τα εις ολόκληρον ευθυνόμενα φυσικά πρόσωπα έχουν εφαρμογή τα προβλεπόμενα στην παρ. 1α του άρθρου αυτού. 

Σε περίπτωση συγχωνεύσεως νομικών προσώπων, ευθύνεται εις ολόκληρον και το νέο νομικό πρόσωπο που προέκυψε από τη συγχώνευση, ανεξάρτητα από το χρόνο της αδικαιολόγητης καταβολής. 

6. Κατά των αποφάσεων της παραγράφου 2, ο υπόχρεος δικαιούται να προσφύγει ενώπιον του αρμόδιου διοικητικού πρωτοδικείου, εντός προθεσμίας τριάντα (30) ημερών από την επίδοση της αποφάσεως, εφαρμοζομένων των διατάξεων του π.δ. 341/1978 (ΦΕΚ 71 Α'), εκτός των περιπτώσεων που, σύμφωνα με την προβλεπόμενη διαδικασία δικαιολογήσεως και εισπράξεως του επίδικου ποσού, ο υπόχρεος θεωρείται δημόσιος υπόλογος, οπότε δικαιούται να ασκήσει έφεση μέσα στην ίδια προθεσμία, ενώπιον του Ελεγκτικού Συνεδρίου. 

Κατ' εξαίρεση των διατάξεων του π.δ. 341/1978: 

α) Μετά την άσκηση της προσφυγής και με την προϋπόθεση ότι έχει υποβληθεί σχετικό αίτημα του προσφεύγοντος, το Δικαστήριο στο οποίο εκκρεμεί η προσφυγή μπορεί, με αιτιολογημένη απόφασή του, εκδιδόμενη σε συμβούλιο, να αναστείλει εν όλω ή εν μέρει την εκτέλεση της υπουργικής αποφάσεως που προσβάλλεται μέχρι την έκδοση οριστικής αποφάσεως επί της προσφυγής, εφόσον πιθανολογείται ότι αυτή θα ευδοκιμήσει. Το δικαστήριο μπορεί να ζητήσει συμπληρωματικά από τον αιτούντα την παροχή ασφάλειας. 

β) Ο πρόεδρος του δικαστηρίου ορίζει δικάσιμο μέσα σε τέσσερις (4) το πολύ μήνες από την κατάθεση της προσφυγής, η οποία εγγράφεται στο σχετικό πινάκιο καθ' υπέρβαση του ορισμένου αριθμού υποθέσεων. 

Αναβολή της συζήτησης επιτρέπεται μία μόνο φορά αυτεπαγγέλτως ή ύστερα από αίτηση των διαδίκων και εφόσον συντρέχει σοβαρός λόγος, ορίζεται δε συγχρόνως με σημείωση στο πινάκιο η νέα συζήτηση που δεν μπορεί να απέχει περισσότερο από δύο (2) μήνες από τη συζήτηση κατά την οποία χορηγήθηκε η αναβολή. Νέα κλήτευση των διαδίκων δεν απαιτείται. 

γ) Τα ένδικα μέσα της ανακοπής, εφέσεως, αναθεωρήσεως, τριτανακοπής και αναιρέσεως ασκούνται, σε κάθε περίπτωση, μέσα σε προθεσμία τριάντα (30) ημερών από της κοινοποιήσεως της αποφάσεως. 

Στην εντολή προς επίδοση της απόφασης γίνεται ρητώς μνεία της δυνατότητας ασκήσεως ένδικου μέσου, μέσα στην παραπάνω προθεσμία των τριάντα (30) ημερών. 

Σε περίπτωση ασκήσεως εφέσεως ενώπιον του Ελεγκτικού Συνεδρίου, εφαρμόζονται αναλόγως οι παραπάνω διατάξεις χωρίς να εφαρμόζονται οι αντίστοιχες διατάξεις του Οργανισμού του Ελεγκτικού Συνεδρίου και του π.δ. 1225/1981 (ΦΕΚ 304 Α'). 

7. Σε περιπτώσεις, οι οποίες προκαλούν δαπάνη σε βάρος του Ε.Λ.Ε.ΓΕ.Π. και αναφέρονται σε συμβάσεις που έχουν καταρτισθεί μεταξύ Ελληνικού Δημοσίου και ιδιωτών και αφορούν εφαρμογή πολιτικών επί των κοινοτικών αποθεμάτων γεωργικών προϊόντων στην Ελλάδα, προερχομένων από την άσκηση παρεμβάσεων, καθώς και εφαρμογή διαφόρων προγραμμάτων βοήθειας τροφίμων προς τρίτες χώρες ή προγραμμάτων δωρεάν διανομής τροφίμων στους άπορους της Χώρας ή άλλων προγραμμάτων κατ' εφαρμογή κοινοτικών κανονισμών, ακολουθείται η διαδικασία, η οποία προβλέπεται από τις υπουργικές αποφάσεις που καθορίζουν τη διαδικασία αναθέσεως του έργου, τις σχετικές διακηρύξεις και τις καταρτισθείσες συμβάσεις. 

Σε περιπτώσεις επιβολής καταλογισμών και προστίμων ή καταπτώσεως ποινικών ρητρών, για την είσπραξη των βεβαιούμενων χρηματικών ποσών εφαρμόζονται, εφόσον συντρέχει λόγος, και οι διατάξεις της παραγράφου 5 του άρθρου αυτού. 

8. Η αρμοδιότητα του Υπουργού Γεωργίας προς έκδοση αποφάσεων αναζητήσεως παρανόμως ή αχρεωστήτως καταβληθέντων χρηματικών ποσών, ως και επιβολής χρηματικών ποινών και προστίμων, δύναται να εκχωρείται, εν όλω ή εν μέρει, με απόφασή του, που δημοσιεύεται στην Εφημερίδα της Κυβερνήσεως, σε προέδρους Ν.Π.Δ.Δ. ή στους οικείους νομάρχες στους οποίους έχει ανατεθεί η αναγνώριση και εκκαθάριση δαπανών σε βάρος του Ε.Λ.Ε.ΓΕ.Π.. 

9. Μη νόμιμες δαπάνες σε βάρος του Ε.Λ.Ε.ΓΕ.Π., οι οποίες πραγματοποιήθηκαν με τίτλο ή εντολή πληρωμής, καταλογίζονται με απόφαση του Υπουργού Γεωργίας, στον υπάλληλο ο οποίος, από δόλο ή βαρεία αμέλεια, προέβη σε παράνομες πράξεις ή παραλείψεις ή συνέπραξε στην έκδοση αυτών ή στη μη τήρηση των νόμιμων διαδικασιών πραγματοποιήσεως της δαπάνης. Οι ανωτέρω καταλογιστικές πράξεις προσβάλλονται με έφεση ενώπιον του Ελεγκτικού Συνεδρίου. 

10. Ο Υπουργός Γεωργίας μπορεί με απόφασή του να συνιστά επιτροπές αποτελούμενες από μόνιμους υπαλλήλους του Υπουργείου Γεωργίας και να τους αναθέτει τον έλεγχο των δαπανών ή των λογαριασμών, σχετικών με τη διαχείριση των εθνικών και κοινοτικών κεφαλαίων που αφορούν στην εφαρμογή κάθε είδους ρυθμίσεων στον τομέα των εγγυήσεων, με την έκδοση και χορήγηση των απαιτούμενων πιστοποιητικών εισαγωγών και εξαγωγών γεωργικών προϊόντων, με την εφαρμογή της πολιτικής επί των κοινοτικών αποθεμάτων γεωργικών προϊόντων στην Ελλάδα, προερχομένων από την άσκηση παρεμβάσεων, καθώς και την εφαρμογή διαφόρων προγραμμάτων βοήθειας τροφίμων προς τρίτες χώρες ή προγραμμάτων δωρεάν διανομής τροφίμων στους άπορους της Χώρας μας ή άλλων προγραμμάτων κατ' εφαρμογή κοινοτικών κανονισμών. 

Σε περίπτωση που κρίνεται αναγκαία για τη διενέργεια του ελέγχου η συμμετοχή υπαλλήλων υπηρεσιών άλλων υπουργείων, η σύσταση των επιτροπών διενεργείται με κοινή απόφαση του Υπουργού Γεωργίας και του κατά περίπτωση αρμόδιου Υπουργού. 

11. Το Ειδικό Γραφείο Κοινοτικού Δικαίου στο Υπουργείο Γεωργίας, το οποίο συνεστήθη με τη διάταξη της παραγράφου 10 του άρθρου 14 του ν. 2227/1994 (ΦΕΚ 129 Α'), είναι αυτοτελές και ασχολείται αποκλειστικώς με την παροχή νομικής και δικαστικής συνδρομής στις υπηρεσίες του Υπουργείου Γεωργίας σε θέματα ερμηνείας και εφαρμογής του δικαίου των Ευρωπαϊκών Κοινοτήτων στο γεωργικό τομέα, καθώς και σε θέματα που αφορούν τη λειτουργία και διαχείριση του Ε.Λ.Ε.ΓΕ.Π.. 

Τα εκδιδόμενα, μετά από εισήγηση του ανωτέρω Γραφείου, πρακτικά γνωμοδοτήσεως του Νομικού Συμβουλίου του Κράτους, περί της τηρητέας γραμμής επί των υποθέσεων ενώπιον του Δικαστηρίου των Ευρωπαϊκών Κοινοτήτων (Δ.Ε.Κ.) και του Πρωτοδικείου των Ευρωπαϊκών Κοινοτήτων (Π.Ε.Κ.) και των αναφυόμενων προδικαστικών ζητημάτων, σχετικών με το γεωργικό τομέα, εγκρίνονται από τον Υπουργό Γεωργίας. 

Σε περιπτώσεις που απαιτείται παράσταση ενώπιον του Δ.Ε.Κ. και Π.Ε.Κ. επί υποθέσεων του γεωργικού τομέα, ο Υπουργός Γεωργίας επιλέγει από το προσωπικό του ανωτέρω Γραφείου τους πληρεξούσιους της Ελληνικής Δημοκρατίας και ανακοινώνει τα ονόματά τους στον Υπουργό Εξωτερικών προκειμένου να προβεί στον επίσημο διορισμό τους, κατά τα οριζόμενα στον Οργανισμό του Υπουργείου Εξωτερικών. 

12. Με απόφαση του Υπουργού Γεωργίας ή οσάκις απαιτείται, με κοινές αποφάσεις του Υπουργού Γεωργίας και του κατά περίπτωση αρμόδιου Υπουργού καθορίζονται οι αναγκαίες λεπτομέρειες για την εφαρμογή του παρόντος άρθρου. Οι αποφάσεις αυτές δημοσιεύονται στην Εφημερίδα της Κυβερνήσεως." 

'Αρθρο 3

Τροποποίηση και συμπλήρωση διατάξεων

του ν. 2538/1997 (ΦΕΚ 242 Α')

Στο ν. 2538/1997 επέρχονται οι εξής τροποποιήσεις και συμπληρώσεις: 

1. Τα άρθρα 4 και 4α αντικαθίστανται, αφότου άρχισαν να ισχύουν, ως εξής: 

"'Αρθρο 4

1. Oι μετά την 1η Ιανουαρίου 1997 απoκτήσαντες: α) πτυχίο του Τμήματος Κτηνιατρικής της Σχολής Γεωτεχνικών Επιστημών του Αριστοτελείου Πανεπιστημίου Θεσσαλονίκης ή δίπλωμα, πιστοποιητικό ή άλλο τίτλο προβλεπόμενο στο άρθρο 2 του π.δ. 498/1989 (ΦΕΚ 213 Α') ή ισότιμο πτυχίο ή δίπλωμα σχολής της αλλοδαπής αντίστοιχης ειδικότητας και β) πτυχίο Γεωπονικής Σχολής Ανώτατου Εκπαιδευτικού Ιδρύματος ή ισότιμο πτυχίο ή δίπλωμα σχολής της αλλοδαπής αντίστοιχης ειδικότητας ή πτυχίο που αποτελεί τυπικό προσόν διορισμού στον κλάδο ΠΕ4 Ιχθυολόγων, σύμφωνα με την παράγραφο 1 του άρθρου 44 του π.δ. 402/1988 (ΦΕΚ 187 Α'), μπορούν, ύστερα από αίτησή τους, να υπηρετήσουν για λόγους πρακτικής άσκησης, για ένα (1) και μόνο έτος, εφόσον εκδοθεί σχετική προκήρυξη κατά την παράγραφο 3 του παρόντος άρθρου, σε υπηρεσιακές μονάδες του Υπουργείου Γεωργίας, των Περιφερειών και των Νομαρχιακών Αυτοδιοικήσεων, σε δευτεροβάθμιες συνεταιριστικές οργανώσεις, καθώς και σε νομικά πρόσωπα που εποπτεύονται από το Υπουργείο Γεωργίας, ανάλογα με τα τυπικά τους προσόντα. 

H, κατά το προηγούμενο εδάφιο, αίτηση υποβάλλεται σε αποκλειστική προθεσμία τριών (3) ετών από την απόκτηση του βασικού ή μεταπτυχιακού τίτλου σπουδών ή από την αναγνώριση της ισοτιμίας τίτλου σχολής της αλλοδαπής. Η προθεσμία αυτή παρατείνεται για χρονικό διάστημα ίσο με τη διάρκεια παραμονής του υποψηφίου στις ένοπλες δυνάμεις προς εκπλήρωση υποχρεωτικής στρατιωτικής θητείας. 

2. Οι ως άνω ενδιαφερόμενοι, εφόσον είναι κάτοχοι μεταπτυχιακού τίτλου σπουδών (διδακτορικό δίπλωμα ή Masters), τοποθετούνται κατά προτίμηση σε αντίστοιχα ιδρύματα ή υπηρεσίες της Κεντρικής Υπηρεσίας του Υπουργείου Γεωργίας και των εποπτευόμενων από αυτό νομικών προσώπων. 

3. Η επιλογή και τοποθέτηση των ως άνω ασκουμένων ενεργείται με κοινές αποφάσεις των Υπουργών Εσωτερικών, Δημόσιας Διοίκησης και Αποκέντρωσης και Γεωργίας ή με απόφαση του Υπουργού Γεωργίας, ανάλογα με την υπηρεσιακή μονάδα τοποθέτησης, ύστερα από σχετική προκήρυξη του Υπουργού Γεωργίας, που εκδίδεται τουλάχιστον μία φορά κάθε έτος και εφαρμόζονται ανάλογα οι διατάξεις του άρθρου 21 του ν. 2190/1994 (ΦΕΚ 28 Α'). 

4. Η αμοιβή των ως άνω ασκουμένων καθορίζεται με βάση τις διατάξεις για τη μισθοδοσία του προσωπικού με σχέση εργασίας ιδιωτικού δικαίου του Δημοσίου και η δαπάνη μισθοδοσίας τους βαρύνει τις πιστώσεις του τακτικού προϋπολογισμού του Υπουργείου Γεωργίας. 

5. Ο αριθμός των θέσεων κατά ειδικότητα, η κατανομή τους κατά υπηρεσία, η διαδικασία επιλογής, καθώς και κάθε άλλη αναγκαία λεπτομέρεια για την εφαρμογή του παρόντος άρθρου καθορίζονται με αποφάσεις των Υπουργών Εσωτερικών, Δημόσιας Διοίκησης και Αποκέντρωσης και Γεωργίας, που δημοσιεύονται στην Εφημερίδα της Κυβερνήσεως." 

2. Αιτήσεις, που έχουν υποβληθεί υπό την ισχύ των διατάξεων των άρθρων 4 και 4α του ν. 2538/1997 δεν λαμβάνονται υπόψη. 

3. Στο τέλος της παραγράφου 2 του άρθρου 14 προστίθεται νέο εδάφιο που έχει ως εξής: 

"Οι πέραν του ρυθμιζόμενου ποσού της οφειλής του Συνεταιρισμού επεξεργασίας και πώλησης καπνών Μπέρλεϋ Γιαννιτσών της περίπτωσης ιβ' της παραγράφου 1 τυχόν οφειλόμενοι τόκοι από 1.4.1995 διαγράφονται σε βάρος της Α.Τ.Ε. Α.Ε.." 

4. Το τελευταίο εδάφιο της περίπτωσης α' της παρα- γράφου 2 του άρθρου 15 αντικαθίσταται ως εξής: 

"Πέραν των προαναφερόμενων ποσών τόκων παρέχεται η δυνατότητα στην Α.Τ.Ε. Α.Ε. να διαγράφει τα επιπλέον ποσά τόκων μέχρι την ημερομηνία υπογραφής των συμβάσεων ρύθμισης, εφόσον με τον τρόπο αυτόν εξασφαλίζεται η βιωσιμότητα των φορέων." 

5. Στο τέλος της παραγράφου 2 του άρθρου 16 προσ- τίθεται νέο εδάφιο που έχει ως εξής: 

"Ειδικά οι πέραν του ρυθμιζόμενου ποσού της οφειλής των Ομόρρυθμων Εταιριών Συνεταιρισμών και Κοινοπραξιών Καπνοπαραγωγών Μπέρλεϋ της περίπτωσης β' της παραγράφου 1 τυχόν οφειλόμενοι τόκοι από 1.1.1992 διαγράφονται σε βάρος της Α.Τ.Ε. Α.Ε.." 

6. Στο τέλος της παραγράφου 2 του άρθρου 17 προσ- τίθεται τρίτο νέο εδάφιο που έχει ως εξής: 

"Η επιδότηση του επιτοκίου του ν. 128/1975 (ΦΕΚ 178 Α'), που προβλέπεται στην 1648/Γ.Γ.54/8.22/ 13.1.1994 κοινή απόφαση των Υπουργών Εθνικής Οικονομίας και Οικονομικών, όπως τροποποιήθηκε και συμπληρώθηκε με την 14237/Β/664/6.4.1994 όμοια, καταβάλλεται: 

α) Στις οφειλές των επιχειρήσεων ΣΕΠΕΚ Α.Ε. και ΡΟΔΟΠΗ Α.Ε. μόνο για τα πέντε (5) χρόνια της περιόδου χάριτος της δεκαπενταετούς διάρκειας αποπληρωμής των δανείων τους. 

β) Στις οφειλές της επιχείρησης ΣΕΒΑΘ Α.Ε. για ολόκληρη τη διάρκεια αποπληρωμής του δανείου που ανέρχεται σε είκοσι (20) χρόνια με οκταετή περίοδο χάριτος." 

7. Το άρθρο 19 τροποποιείται ως ακολούθως: 

α) Μετά την παράγραφο 1 του άρθρου 19 προστίθεται παράγραφος 1α, που έχει ως εξής: 

"1.α. Για την κάλυψη των δαπανών στις οποίες υποβλήθηκε η ΚΥΔΕΠ για την ανέγερση των αποθηκευτικών χώρων, την επισκευή και συντήρησή τους και γενικά για κάθε σχετική ενοχική αξίωσή της, ο ιδιοκτήτης στον οποίο μεταβιβάζεται ο αποθη-κευτικός χώρος, σύμφωνα με την προηγούμενη παράγραφο, αναλαμβάνει την υποχρέωση να καταβάλει απευθείας στη δανείστρια της ΚΥΔΕΠ Α.Τ.Ε. Α.Ε. μέρος του ποσού της συμμετοχής της ΚΥΔΕΠ (ίδια κεφάλαια ή από δάνεια της Α.Τ.Ε. Α.Ε.) στην ανέγερση και γενικά στην κατασκευή του μεταβιβαζόμενου αποθηκευτικού χώρου, που ανέρχεται σε ποσοστό 11,6% για τα έργα που αποπερατώθηκαν κατά το έτος 1983, 13,4% για τα έργα που αποπερατώθηκαν κατά τα έτη 1984 μέχρι και 1987 και 15,5% για τα έργα που αποπερατώθηκαν από το έτος 1988 και στο εξής επί της συνολικής δαπάνης της τελικής πιστοποίησης κάθε έργου, όπως τα στοιχεία αυτά (έτος αποπεράτωσης και συνολικό ποσό τελικής πιστοποίησης) προκύπτουν από τα επίσημα στοιχεία του έργου και της ΚΥΔΕΠ. Τα ποσά αυτά περιέρχονται απευθείας στην ΑΤΕ Α.Ε. με ανάλογη μείωση των απαιτήσεων αυτής έναντι της υπό εκκαθάριση ΚΥΔΕΠ." 

β) Το δεύτερο εδάφιο της παραγράφου 3 του άρθρου 19 αντικαθίσταται ως εξής: 

"Με τις ίδιες αποφάσεις καθορίζεται και το ποσό το οποίο, σύμφωνα με την παράγραφο 1α του παρόντος άρθρου, υποχρεούται να καταβάλει στην Α.Τ.Ε. Α.Ε. ο ιδιοκτήτης του ακινήτου στον οποίο μεταβιβάζεται ο αποθηκευτικός χώρος, ο τρόπος καταβολής αυτού, καθώς και κάθε άλλη λεπτομέρεια που κρίνεται αναγκαία για τη μεταβίβαση και δεν ρυθμίζεται από τις διατάξεις του ν. 1705/1951." 

8. Στην παράγραφο 2 του άρθρου 20 η λέξη "ορίζεται" του τέταρτου στίχου και οι λέξεις "εκκαθαριστής" του τέταρτου, πέμπτου και έκτου στίχου αντικαθίστανται από τις λέξεις "ορίζονται" και "εκκαθαριστές", αντίστοιχα. 

9. Στο δεύτερο εδάφιο της παραγράφου 2 του άρθρου 20 μετά τη λέξη "συνδρομή" προστίθεται η φράση "αν απαιτηθεί". 

10. Στα μέλη της επιτροπής απογραφής και στους εκκαθαριστές της παραγράφου 2 του άρθρου 20 από την ανάληψη των καθηκόντων τους και μέχρι του πέρατος της απογραφής και εκκαθάρισης, καταβάλλεται αμοιβή και δαπάνες μετακίνησης εκτός έδρας για εκτέλεση υπηρεσίας, εφαρμοζομένων ανάλογα των διατάξεων του ν. 2685/1999 (ΦΕΚ 35 Α'). Η αμοιβή και οι δαπάνες μετακίνησης εκτός έδρας του προηγούμενου εδαφίου καταβάλλονται και στα μέλη του διαχειριστικού συμβουλίου της περίπτωσης β' της παραγράφου 3 του άρθρου 20 από την ανάληψη των καθηκόντων τους μέχρι την 21η Δεκεμβρίου 1998. 

Το ύψος της αμοιβής τους καθορίζεται με απόφαση των Υπουργών Οικονομικών και Γεωργίας και με κριτήρια το μέγεθος της παρεχόμενης εργασίας και το χρόνο της απασχόλησης. Με την ίδια απόφαση καθορίζεται και ο τρόπος καταβολής της αμοιβής, ο φορέας από την εγγεγραμμένη πίστωση του προϋπολογισμού, του οποίου πρόκειται να καλυφθεί η προκαλούμενη δαπάνη, καθώς και κάθε άλλη αναγκαία λεπτομέρεια. 

11. Ο τίτλος "Διάλυση της ΣΚΟΠ" του άρθρου 21 αντικαθίσταται ως εξής: "Θέση της ΣΚΟΠ υπό ειδική εκκαθάριση". 

12. α) Η παρ. 1 του άρθρου 21 αντικαθίσταται ως εξής: 

"1. Η Κεντρική Κλαδική Συνεταιριστική 'Ενωση Οπωροκηπευτικών, πρώην Κοινοπραξία Ενώσεων Γεωργικών Συνεταιρισμών Διαχείρισης Νωπών Προϊόντων (ΣΚΟΠ), τίθεται σε καθεστώς ειδικής εκκαθάρισης του ν. 2000/ 1991 (ΦΕΚ 206 Α') και της παραγράφου 1 του άρθρου 46 του ν. 1892/1990 (ΦΕΚ 101 Α'), όπως ισχύουν σή- μερα. 

Η υπαγωγή στην ειδική εκκαθάριση θα γίνει με αίτηση στο αρμόδιο Εφετείο εκ μέρους της Α.Τ.Ε. Α.Ε., η οποία και θα ζητήσει τον ορισμό της ως ειδικής εκκαθαρίστριας." 

β) Η αίτηση του δεύτερου εδαφίου της παραγράφου 1 του άρθρου 21, όπως αντικαθίσταται με την προηγούμενη περίπτωση α', υποβάλλεται εκ μέρους της Α.Τ.Ε. Α.Ε. στο αρμόδιο Εφετείο εντός προθεσμίας ενός (1) μηνός από την έναρξη ισχύος της παρούσας διάταξης. 

13. Η παρ. 4 του άρθρου 21 αντικαθίσταται ως εξής: 

"4. Το ακίνητο, με τα επ' αυτού ανεγερθέντα κτίσματα και τις εγκαταστάσεις, του ΒΚ 352 Δημοσίου Κτήματος, που παραχωρήθηκε κατά κυριότητα με την Κ. 8901/ 1193/27.2.1997 κοινή απόφαση των Υπουργών Οικονομικών και Γεωργίας στη ΣΚΟΠ για τη δημιουργία της Περιφερειακής Αγοράς Κορίνθου με τον όρο να μην μεταβιβαστεί σε τρίτους, μεταβιβάζεται μετά το πέρας της εκκαθαρίσεως κατά κυριότητα και κατά ποσοστό 100% στην Α.Τ.Ε. Α.Ε. έναντι και σε μερική εξόφληση οφειλής της προς αυτήν εκ δραχμών δύο δισεκατομμυρίων επτακοσίων ενενήντα επτά χιλιάδων (2.000.797.000) δραχμών. 

Το ακίνητο, επιφάνειας ενενήντα χιλιάδων (90.000) τετραγωνικών μέτρων, που απαλλοτριώθηκε με κεφάλαια της Α.Τ.Ε. Α.Ε. υπέρ του Δήμου Ηρακλείου, προκειμένου να μεταβιβασθεί στη συνέχεια προς τη ΣΚΟΠ, προς δημιουργία της Περιφερειακής Αγοράς Ηρακλείου, μεταβιβάζεται κατά κυριότητα απευθείας στην Α.Τ.Ε. Α.Ε. σε εξόφληση της εκ δραχμών τετρακοσίων ογδόντα επτά εκατομμυρίων εκατό χιλιάδων (487.100.000) σχετικής απαίτησής της. 

Οι μεταβιβάσεις των παραπάνω ακινήτων θα πραγματοποιηθούν με κοινές αποφάσεις των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Γεωργίας. Στις αποφάσεις αυτές, που αποτελούν τίτλους μεταγραπτέους, καθορίζονται και οι λεπτομέρειες μεταβίβασης. 

Οι παραπάνω μεταβιβάσεις απαλλάσσονται από κάθε φόρο, τέλος, χαρτόσημο, προσαύξηση ή δικαίωμα υπέρ του Δημοσίου ή τρίτου." 

14. Στο τέλος του άρθρου 21 προστίθεται νέα παράγραφος 5, το κείμενο της οποίας έχει ως εξής: 

"5. Το Ελληνικό Δημόσιο αναδέχεται κάθε υποχρέωση και δικαίωμα της ΣΚΟΠ κατά της Δημόσιας Επιχείρησης Πολεοδομίας Στέγασης (Δ.Ε.ΠΟ.Σ.), υπεισερχόμενο από τούδε και στο εξής στη θέση της. Σε περίπτωση που ήθελε κριθεί τελεσίδικα ότι η ΣΚΟΠ οφείλει στη Δ.Ε.ΠΟ.Σ., τότε το Υπουργείο Γεωργίας θα συμψηφίζει προς την οφειλή αυτή κάθε τυχόν απαίτησή του κατά της Δ.Ε.ΠΟ.Σ.." 

15. Πράξεις απογραφής περιουσιακών στοιχείων και προπαρασκευαστικές πράξεις εκκαθάρισης μέχρι τη δημοσίευση του παρόντος νόμου, κατ' εφαρμογή των διατάξεων της παραγράφου 5 του άρθρου 22 του ν. 2358/1997, θεωρείται ότι έγιναν για τις ανάγκες της ειδικής εκκαθάρισης, το δε κόστος τους βαρύνει τα έξοδα αυτής. 

16. Το άρθρο 40 τροποποιείται ως ακολούθως: 

α) Οι περιπτώσεις β' , γ' και ζ' , καθώς και το τελευταίο εδάφιο της παραγράφου 2 καταργούνται. 

β) Οι περιπτώσεις δ', ε' και στ' της παραγράφου 2 αναριθμούνται σε περιπτώσεις β' , γ' και δ' αντίστοιχα. 

17. H περίπτωση α' της παραγράφου 1 του άρθρου 47 αντικαθίσταται ως ακολούθως: 

"α) Τον αρμόδιο Λιμενάρχη ή τον αναπληρωτή αυτού ή τον υπεύθυνο αξιωματικό αλιείας, ως επικεφαλής του κλιμακίου." 

18. Οι λοιποί υπόχρεοι για την εφαρμογή των διατάξεων της παραγράφου 6 του άρθρου 50 είναι οι εισαγωγείς των κατά την παράγραφο 2 του ίδιου άρθρου αλιευμάτων προέλευσης Ευρωπαϊκής 'Ενωσης ή τρίτων χωρών, τα οποία δεν διακινούνται μέσω των ιχθυοσκαλών ή ιχθυαγορών, οι υδατοκαλλιεργητές που διακινούν τα αλιεύματά τους εντός της χώρας και δεν εμπίπτουν στις διατάξεις του πρώτου εδαφίου της παραγράφου 2 του ίδιου άρθρου, καθώς και οι κάτοχοι αλιευτικού σκάφους, αλιείς επαγγελματίες και ερασιτέχνες. 

Το ειδικό τέλος της παραγράφου 6 του άρθρου 50 του ν. 2538/1997, που καταβάλλεται από τους λοιπούς υπόχρεους του προηγούμενου εδαφίου υπέρ των ιχθυοσκαλών και ιχθυαγορών του Δημοσίου, διατίθεται για την κάλυψη των αναγκών σε έργα βελτίωσης και εκσυχρονισμού τους. 

19. Η παράγραφος 10 του άρθρου 50 καταργείται. 

20. Η παράγραφος 1 του άρθρου 11 του ν. 2612/1998 (ΦΕΚ 112 Α') αντικαθίσταται ως ακολούθως: 

"1. Η ισχύς των διατάξεων του άρθρου 61 του ν. 2538/1997 αρχίζει από 1ης Ιανουαρίου 2000." 

21. Στο τέλος της παραγράφου 1 του άρθρου 64 που αντικαταστάθηκε με την παράγραφο 2 του άρθρου 11 του ν. 2612/1998, προστίθεται δεύτερο εδάφιο που έχει ως ακολούθως: 

"Οι δανειοδοτήσεις που προβλέπονται από τις αναφερόμενες διατάξεις του ν.δ. 1277/1972, από 1ης Ιανουαρίου 1998 δεν επιβαρύνονται με τόκους υπερημερίας και αποτελούν βραχυχρόνιες χρηματοδοτήσεις όμοιες με αυτές προς μεμονωμένους καλλιεργητές." 

22. Η ισχύς της διάταξης της παραγράφου 1 του άρθρου 65 αρχίζει από την 1.3.1998. Συμβόλαια που έχουν συνταχθεί μέχρι την 28.2.1998 κατά παράβαση της διάταξης αυτής θεωρούνται έγκυρα. 

'Αρθρο 4

Τροποποίηση και συμπλήρωση διατάξεων

του ν. 2637/1998 (ΦΕΚ 200 Α')

Στο ν. 2637/1998 επέρχονται οι εξής τροποποιήσεις και συμπληρώσεις: 

1. Το άρθρο 13 αντικαθίσταται ως ακολούθως: 

"'Αρθρο 13 

Σύσταση 

1. Συνιστάται νομικό πρόσωπο ιδιωτικού δικαίου (Ν.Π.Ι.Δ.) με την επωνυμία "Οργανισμός Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων" (Ο.Π.Ε.Κ.Ε.Π.Ε.), με έδρα την Αθήνα, που λειτουργεί χάριν του δημόσιου συμφέροντος, κατά τους κανόνες της ιδιωτικής οικονομίας και τελεί υπό την εποπτεία και τον έλεγχο του Υπουργού Γεωργίας. 

2. Η διάρθρωση του Ο.Π.Ε.Κ.Ε.Π.Ε. περιλαμβάνει: 

α) Την Κεντρική Υπηρεσία και 

β) Περιφερειακές Υπηρεσίες. 

3. Με προεδρικό διάταγμα, που εκδίδεται με πρόταση του Υπουργού Γεωργίας μέσα σε ένα (1) έτος από την κατά το άρθρο 28 του παρόντος νόμου έναρξη λειτουργίας του Ο.Π.Ε.Κ.Ε.Π.Ε., καθορίζεται το περιεχόμενο, ο τρόπος και η διαδικασία άσκησης της εποπτείας και του ελέγχου που αναφέρεται στην παράγραφο 1, καθώς και κάθε άλλο συναφές θέμα ή αναγκαία λεπτομέρεια." 

2. Η προβλεπόμενη στην περίπτωση β' της παραγράφου 2 του άρθρου 14 ανάκτηση των παρανόμως ή αχρεωστήτως καταβληθέντων ποσών, καθώς και η επιβολή κάθε νόμιμης κύρωσης, ενεργείται σύμφωνα με τα οριζόμενα στην παράγραφο 5 του άρθρου 2 του νόμου αυτού. 

3. Η παράγραφος 1 του άρθρου 19 αντικαθίσταται ως ακολούθως: 

"1. Το Διοικητικό Συμβούλιο είναι ενδεκαμελές και αποτελείται από: 

α) Τον Πρόεδρο, δύο (2) Αντιπροέδρους και ένα (1) Γενικό Διευθυντή, που επιλέγονται από τον Υπουργό Γεωργίας μεταξύ επιστημόνων με κύρος, γνώσεις ή εμπειρία στο αντικείμενο. 

β) 'Εναν (1) εκπρόσωπο του Υπουργείου Οικονομικών, που προτείνεται από τον Υπουργό Οικονομικών με τον αναπληρωτή του. 

γ) Δύο (2) εκπροσώπους του Υπουργείου Γεωργίας. 

δ) Δύο (2) επιστήμονες ή εμπειρογνώμονες που επιλέγονται από τον Υπουργό Γεωργίας. 

ε) 'Εναν (1) εκπρόσωπο του Γεωτεχνικού Επιμελητηρίου Ελλάδος, που προτείνεται από το φορέα με τον αναπληρωτή του. 

στ) 'Εναν (1) εκπρόσωπο των εργαζομένων στον Ο.Π.Ε.Κ.Ε.Π.Ε., που εκλέγεται από τη γενική συνέλευση των εργαζομένων." 

4. Στο τέταρτο εδάφιο της παραγράφου 2 του άρθρου 19 η φράση του τέταρτου και πέμπτου στίχου "...........και των παραγράφων 1 και 4 του άρθρου 24 του παρόντος νόμου" αντικαθίσταται με τη φράση ".....και των παραγράφων 1 και 5 του άρθρου 24 του παρόντος νόμου.". Το τελευταίο εδάφιο της παραγράφου 2 του άρθρου 19 καταργείται. 

5. Μετά την παράγραφο 6 του άρθρου 19 προστίθεται νέα παράγραφος 7, που έχει ως ακολούθως: 

"7. Ως Πρόεδρος, Αντιπρόεδροι, Γενικός Διευθυντής ή μέλη του Διοικητικού Συμβουλίου του Ο.Π.Ε.Κ.Ε.Π.Ε. επιτρέπεται, κατά παρέκκλιση κάθε άλλης αντίθετης διάταξης, να ορίζονται και μέλη των Διοικητικών Συμβουλίων του Οργανισμού Ελέγχου Ενισχύσεων Ελαιολάδου, του Οργανισμού Βάμβακος και του Εθνικού Οργανισμού Καπνού, τα οποία εξακολουθούν να παρέχουν τις υπηρεσίες τους και στους Οργανισμούς αυτούς μέχρι την κατά τις παραγράφους 3 και 4 του άρθρου 28 του παρόντος νόμου κατάργησή τους. Σε περίπτωση που Πρόεδρος ή Αντιπρόεδρος των αναφερόμενων Οργανισμών ορισθεί ως Πρόεδρος ή Αντιπρόεδρος ή Γενικός Διευθυντής του Ο.Π.Ε.Κ.Ε.Π.Ε., καταβάλλονται σε αυτόν μηνιαία αντιμισθία για την απασχόλησή του στον Ο.Π.Ε.Κ.Ε.Π.Ε., έξοδα παράστασης, οδοιπορικά έξοδα και ημερήσια αποζημίωση για τις εκτός έδρας μετακινήσεις του, το ύψος των οποίων καθορίζεται με κοινή απόφαση των Υπουργών Οικονομικών και Γεωργίας. Με την ίδια απόφαση καθορίζεται και ο φορέας, τον προϋπολογισμό του οποίου βαρύνει η προκαλούμενη δαπάνη. 

6. Η περίπτωση α' της παραγράφου 1 του άρθρου 20 αντικαθίσταται ως ακολούθως: 

"α) Καταρτίζει τους κανονισμούς οργανωτικής διάρθρωσης και λειτουργίας του Ο.Π.Ε.Κ.Ε.Π.Ε., κατάστασης προσωπικού, οικονομικής διαχείρισης, καθώς και κάθε άλλον κανονισμό που κρίνεται αναγκαίος για την εύρυθμη λειτουργία του Οργανισμού. Οι κανονισμοί αυτοί εγκρίνονται με απόφαση του Υπουργού Γεωργίας και του κατά περίπτωση συναρμόδιου Υπουργού και δημοσιεύονται στην Εφημερίδα της Κυβερνήσεως. Με τους κανονισμούς αυτούς καθορίζονται: 

αα) Με τον κανονισμό οργανωτικής διάρθρωσης και λειτουργίας η οργάνωση, διάρθρωση, λειτουργία, καθώς και οι αρμοδιότητες των υπηρεσιών του Ο.Π.Ε.Κ.Ε.Π.Ε.. 

ββ) Με τον κανονισμό κατάστασης προσωπικού η κατανομή των οργανικών θέσεων σε κλάδους ή ειδικότητες και η διάρθρωση αυτών σε βαθμούς, καθώς και τα τυπικά και ουσιαστικά προσόντα των υποψηφίων για διορισμό στις θέσεις αυτές. Περαιτέρω ρυθμίζονται θέματα που αφορούν τη στελέχωση των υπηρεσιών του Οργανισμού, τη μετεκπαίδευση και επιμόρφωση του προσωπικού, τα καθήκοντα και τις ευθύνες, το χρόνο εργασίας του, τις τακτικές μηνιαίες αποδοχές του, τις κάθε είδους άδειες, τη μετάθεση, απόσπαση και μετακίνησή του, τη μετάταξη, προαγωγή και ένταξή του, την αρχαιότητα και τις ηθικές ή υλικές αμοιβές για την επιβράβευση της καλής απόδοσής του, την πειθαρχική δικαιοδοσία και διαδικασία, τα πειθαρχικά αδικήματα και τις ποινές, τη λύση της υπαλληλικής σχέσης, καθώς και κάθε άλλο θέμα σχετικό με την υπηρεσιακή σχέση, κατάσταση και εξέλιξη του προσωπικού. 

γγ) Με τον κανονισμό οικονομικής διαχείρισης η οικο- νομική διαχείριση του Οργανισμού, το λογιστικό του σύστημα, οι δαπάνες και ο έλεγχός τους." 

7. Η παράγραφος 6 του άρθρου 20 καταργείται και οι παράγραφοι 7, 8 και 9 του ίδιου άρθρου αναριθμούνται σε παραγράφους 6, 7 και 8 αντίστοιχα. 

8. Η παράγραφος 3 του άρθρου 21 αντικαθίσταται ως ακολούθως: 

"3. Με απόφαση του Υπουργού Γεωργίας, που εκδίδεται ύστερα από εισήγηση του Διοικητικού Συμβουλίου του Ο.Π.Ε.Κ.Ε.Π.Ε. και δημοσιεύεται στην Εφημερίδα της Κυβερνήσεως, καθορίζονται οι αρμοδιότητες των Αντιπροέδρων και του Γενικού Διευθυντή του Οργανισμού." 

9. Οι παράγραφοι 4 και 5 του άρθρου 21 αντικαθίστανται από την ακόλουθη παράγραφο 4, που έχει ως εξής: 

"4. Στον Πρόεδρο, στους Αντιπροέδρους και στο Γενικό Διευθυντή του Ο.Π.Ε.Κ.Ε.Π.Ε. καταβάλλονται: 

α) Μηνιαία αντιμισθία και έξοδα παράστασης, το ύψος των οποίων καθορίζεται με κοινή απόφαση των Υπουργών Οικονομικών και Γεωργίας. 

β) Οδοιπορικά έξοδα και ημερήσια αποζημίωση για τις εκτός έδρας μετακινήσεις τους, που καθορίζονται με την απόφαση της προηγούμενης α' περίπτωσης." 

10. Η παράγραφος 6 του άρθρου 21 αναριθμείται σε παράγραφο 5. Οι διατάξεις της εν λόγω παραγράφου εφαρμόζονται και στο Γενικό Διευθυντή του Ο.Π.Ε.Κ.Ε.Π.Ε.. 

11. Η περίπτωση α' της παραγράφου 1 του άρθρου 23 αντικαθίσταται ως ακολούθως: 

"α) Χίλιες επτακόσιες (1.700) θέσεις τακτικού προσωπικού με σχέση εργασίας ιδιωτικού δικαίου αορίστου χρόνου. Η κατανομή των θέσεων κατά κλάδους ή ειδικότητες, καθώς και τα τυπικά και ουσιαστικά προσόντα που απαιτούνται για το διορισμό στις θέσεις αυτές καθορίζονται με τον κανονισμό κατάστασης προσωπικού. Για την πλήρωση των θέσεων εφαρμόζονται κατ' αρχήν οι διατάξεις του άρθρου 24 του παρόντος νόμου και κατά το μέρος που δεν πληρωθούν με τη διαδικασία του άρθρου αυτού, εφαρμόζονται οι σχετικές περί προσλήψεων διατάξεις που κάθε φορά ισχύουν." 

12. Η προβλεπόμενη από την παράγραφο 1 του άρθρου 24 του ν. 2637/1998 αίτηση μετάταξης στον Ο.Π.Ε.Κ.Ε.Π.Ε. υποβάλλεται μέσα σε προθεσμία έξι (6) μηνών από τη δημοσίευση του παρόντος νόμου και μπορεί να παρατείνεται με απόφαση του Υπουργού Γεωργίας. Αιτήσεις μετάταξης που είχαν υποβληθεί δεν λαμβάνονται υπόψη. 

13. Μετά την παράγραφο 4 του άρθρου 24 προστίθεται νέα παράγραφος 4α, που έχει ως ακολούθως: 

"4.α) Το πάσης φύσεως προσωπικό που μετατάσσεται στον Ο.Π.Ε.Κ.Ε.Π.Ε., σύμφωνα με την παράγραφο 1 του άρθρου αυτού, διατηρεί την ίδια σχέση εργασίας που είχε πριν από τη μετάταξή του, για τη λύση της οποίας εφαρμόζονται οι σχετικές για τη λύση της υπαλληλικής σχέσης ή της σύμβασης εργασίας αντίστοιχα διατάξεις, που ίσχυαν πριν από τη μετάταξή του, όπως αυτές κάθε φορά ισχύουν. 

Μετά την κατά τις παραγράφους 3 και 4 του άρθρου 28 του παρόντος νόμου κατάργηση του Οργανισμού Βάμβακος, του Εθνικού Οργανισμού Καπνού και του Οργανισμού Ελέγχου Ενισχύσεων Ελαιολάδου, όπου από τις ισχύουσες διατάξεις για τη λύση της υπαλληλικής σχέσης ή της σύμβασης εργασίας του μετατασσόμενου στον Ο.Π.Ε.Κ.Ε.Π.Ε. προσωπικού των Οργανισμών αυτών προβλέπεται η έκδοση απόφασης ή γνωμοδότησης Υπηρεσιακού Συμβουλίου, αρμόδιο είναι το αντίστοιχο Υπηρεσιακό Συμβούλιο του Υπουργείου Γεωργίας, ανάλογα με τον κλάδο ή την ειδικότητα του κρινόμενου υπαλλήλου, αρμόδιο δε όργανο για την έκ- δοση κάθε προβλεπόμενης πράξης ο Υπουργός Γεωργίας. Αν δεν υπάρχει αντίστοιχο Υπηρεσιακό Συμβούλιο στο Υπουργείο Γεωργίας, αρμόδιο είναι το Υπηρεσιακό Συμβούλιο που ορίζεται με απόφαση του Υπουργού Γεωργίας. 

Σε περίπτωση που καθοιονδήποτε τρόπο παύσει η λειτουργία του Ο.Π.Ε.Κ.Ε.Π.Ε., δεν λύεται η σχέση εργασίας του ως ανωτέρω προσωπικού και το προσωπικό αυτό μετατάσσεται, με απόφαση των Υπουργών Εσωτερικών, Δημόσιας Διοίκησης και Αποκέντρωσης και Γεωργίας, που δημοσιεύεται στην Εφημερίδα της Κυβερνήσεως, στο Υπουργείο Γεωργίας, στις Περιφέρειες ή στις Νομαρχιακές Αυτοδιοικήσεις και τοποθετείται σε υπηρεσίες του ίδιου νομού όπου υπηρετούσε κατά το χρόνο της μετάταξής του. 

Η μετάταξη ενεργείται σε κενές θέσεις, ανάλογα με τα τυπικά προσόντα και με το ίδιο καθεστώς στο οποίο οι μετατασσόμενοι τελούσαν πριν από τη μετάταξή τους στον Ο.Π.Ε.Κ.Ε.Π.Ε.. Αν δεν υπάρχουν κενές θέσεις, η μετάταξη ενεργείται σε προσωποπαγείς θέσεις, που συνιστώνται αυτοδικαίως με την πράξη της μετάταξης και καταργούνται όταν για οποιονδήποτε λόγο κενωθούν. Ο χρόνος υπηρεσίας του μετατασσόμενου προσωπικού μέχρι την ημερομηνία εμφάνισής του στη νέα του θέση λογίζεται ως χρόνος πραγματικής υπηρεσίας στη νέα του υπηρεσία για όλες τις νόμιμες συνέπειες, καθώς και για κάθε μισθολογική και βαθμολογική εξέλιξη. 

Στο ως ανωτέρω προσωπικό που μετατάσσεται στον Ο.Π.Ε.Κ.Ε.Π.Ε. σύμφωνα με την παράγραφο 1 του άρθρου αυτού, καταβάλλονται συνολικές μηνιαίες αποδοχές τουλάχιστον ίσες με τις καταβαλλόμενες κατά το χρόνο της μετάταξής του, μη συμπεριλαμβανομένων των τυχόν υπερωριών και επιδομάτων που σχετίζονται με τη φύση της εργασίας του ή προβλέπονται για την επιβράβευση της καλής απόδοσής του. 

Οι διατάξεις του α.ν. 513/1968 (ΦΕΚ 186 Α') "Περί καταβολής αποζημιώσεως εις τους εκ της υπηρεσίας αποχωρούντας λόγω συνταξιοδοτήσεως υπαλλήλους Ν.Π.Δ.Δ. αρμοδιότητας Υπουργείου Γεωργίας", όπως τροποποιήθηκε με το ν. 303/1976 (ΦΕΚ 94 Α'), έχουν ανάλογη εφαρμογή και στο μετατασσόμενο στον Ο.Π.Ε.Κ.Ε.Π.Ε. προσωπικό, εφόσον δεν καλύπτεται από άλλο ταμείο ή λογαριασμό πρόνοιας." 

14. Στην παράγραφο 5 του άρθρου 24 προστίθενται περιπτώσεις δ' και ε' που έχουν ως ακολούθως: 

"δ) Κατά παρέκκλιση κάθε άλλης αντίθετης διάταξης, για τις ανάγκες σε προσωπικό του Ο.Π.Ε.Κ.Ε.Π.Ε., κατά την πρώτη τριετία από τη συγκρότηση σε σώμα του Διοικητικού Συμβουλίου, επιτρέπεται με απόφαση του Υπουργού Γεωργίας, μετά από πρόταση του Διοικητικού Συμβουλίου, η απόσπαση στον Ο.Π.Ε.Κ.Ε.Π.Ε. υπαλλήλων του Υπουργείου Γεωργίας ή Νομικών Προσώπων που εποπτεύονται από αυτό. 

ε) Μέχρι την κατά την παράγραφο 1 του άρθρου 29 κατάργηση των οργανικών μονάδων της ΓΕ.ΔΙ.Δ.Α.ΓΕ.Π. και των Οργανισμών της παραγράφου 3 του άρθρου 28 του νόμου αυτού μπορεί, με απόφαση του Υπουργού Γεωργίας και του τυχόν συναρμόδιου Υπουργού και κατά παρέκκλιση κάθε άλλης αντίθετης διάταξης, οι μεταταγέντες υπάλληλοι της παραγράφου 1 του άρθρου αυτού να αποσπώνται στις υπηρεσίες στις οποίες ανήκαν πριν από τη μετάταξή τους για να καλύψουν τις ανάγκες λειτουργίας τους." 

15. Στην παράγραφο 1 του άρθρου 28: 

α) Στο πρώτο εδάφιο, η φράση του τρίτου, τέταρτου και πέμπτου στίχου "και έχει δημοσιευθεί ...... ο κατά το άρθρο 20 του ν. 2503/1997 Οργανισμός αυτού" καταργείται. 

β) Το δεύτερο εδάφιο "Για την έναρξη των ελεγκτικών εργασιών .........του Οργανισμού." αντικαθίσταται ως ακολούθως: 

"Ειδικότερα η έναρξη των ελεγκτικών εργασιών του Ο.Π.Ε.Κ.Ε.Π.Ε., η κατά τις περιπτώσεις α' και β' της επόμενης παραγράφου 2 του παρόντος άρθρου μεταφορά στον εν λόγω Οργανισμό της άσκησης των αρμοδιοτήτων ελέγχου, καθώς και η κατάργηση των πράξεων μεταβίβασης αρμοδιοτήτων στις Νομαρχιακές Αυτοδιοικήσεις αντίστοιχα, μπορεί να ενεργηθούν, συνολικά ή τμηματικά, με αποφάσεις του Υπουργού Γεωργίας, που εκδίδονται ύστερα από πρόταση του Διοικητικού Συμβουλίου του Ο.Π.Ε.Κ.Ε.Π.Ε. και δημοσιεύονται στην Εφημερίδα της Κυβερνήσεως." 

16. Η παράγραφος 3 του άρθρου 28 αντικαθίσταται ως ακολούθως: 

"3. Ο Οργανισμός Βάμβακος, ο Εθνικός Οργανισμός Καπνού και ο Οργανισμός Ελέγχου Ενισχύσεων Ελαιολάδου καταργούνται από την ημερομηνία που θα οριστεί με το προεδρικό διάταγμα της επόμενης παραγράφου. Μέχρι την κατάργηση των Οργανισμών αυτών, μετά από απόφαση του Διοικητικού Συμβουλίου του Ο.Π.Ε.Κ.Ε.Π.Ε., μπορεί να ανατίθεται με σύμβαση στους εν λόγω Οργανισμούς ή και σε τρίτα φυσικά ή νομικά πρόσωπα η εκτέλεση για λογαριασμό του Ο.Π.Ε.Κ.Ε.Π.Ε. έργων, υπηρεσιών ή άλλων δραστηριοτήτων για την εξυπηρέτηση του σκοπού του, τηρουμένων των διατάξεων της εθνικής και κοινοτικής νομοθεσίας." 

17. Στο τέλος της παραγράφου 4 του άρθρου 28 προστίθενται νέα εδάφια, που έχουν ως ακολούθως: 

"Σε περίπτωση μεταβίβασης της κυριότητας της κινητής και ακίνητης περιουσίας και των πάσης φύσεως εμπράγματων δικαιωμάτων των καταργούμενων Οργανισμών στον Ο.Π.Ε.Κ.Ε.Π.Ε., η μεταβίβασή τους απαλλάσσεται από κάθε φόρο, τέλος, τέλος χαρτοσήμου, εισφορά και γενικά από κάθε δικαίωμα υπέρ οποιουδήποτε τρίτου, εκτός του Φόρου Προστιθέμενης Αξίας (Φ.Π.Α.), εφαρμοζομένων των διατάξεων του ν.1642/ 1986 (ΦΕΚ 125 Α') όπως ισχύουν. Οι κατά τόπο αρμόδιοι υποθηκοφύλακες σημειώνουν, μετά από αίτηση του Ο.Π.Ε.Κ.Ε.Π.Ε., ατελώς στα οικεία βιβλία μεταγραφών, βαρών κ.λπ., κάθε εμπράγματη μεταβολή επί ακινήτων. 

Με το προεδρικό διάταγμα του πρώτου εδαφίου της παρούσας παραγράφου μεταφέρονται στο Υπουργείο Γεωργίας ή στο Εθνικό 'Iδρυμα Αγροτικής 'Ερευνας (ΕΘ.Ι.ΑΓ.Ε.) ή σε άλλο φορέα εποπτευόμενο από το Υπουργείο Γεωργίας, τα Ινστιτούτα και Επιστημονικά ή Ερευνητικά Εργαστήρια του καταργούμενου Οργανισμού Βάμβακος και του Εθνικού Οργανισμού Καπνού." 

18. Στα άρθρα 14, 21, 22, 24, 28 διαγράφονται οι ακόλουθες λέξεις και φράσεις: 

α) Στην παράγραφο 1 του άρθρου 14, η φράση του πρώτου και δεύτερου στίχου "............ο οποίος λειτουργεί χάριν του δημοσίου συμφέροντος..........". 

β) Στην περίπτωση θ' της παραγράφου 1 του άρθρου 21, η λέξη "μόνιμους" του τέταρτου στίχου. 

γ) Στην παράγραφο 6 του άρθρου 22, η φράση του δέκατου και ενδέκατου στίχου "........και της παραγράφου 7 του άρθρου 94 του ν. 2127/1993 (ΦΕΚ 48 Α')........". 

δ) Στην παράγραφο 1 του άρθρου 24, η φράση του έκτου και έβδομου στίχου του πρώτου εδαφίου "....Γάλακτος (ΕΛ.Ο.Γ.).......". 

ε) Στην παράγραφο 4 του άρθρου 28, οι λέξεις "...........και γάλακτος....." του έκτου στίχου. 

19. Η παράγραφος 1 του άρθρου 29 αντικαθίσταται ως ακολούθως: 

"1. Μετά την έναρξη λειτουργίας του Οργανισμού Πιστοποίησης Λογαριασμών (Ο.ΠΙ.ΛΟΓ.) και του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) καταργούνται η Γενική Διεύθυνση Διαχείρισης Αγορών Γεωργικών Προϊόντων (ΓΕ.ΔΙ.Δ.Α.ΓΕ.Π.) του Υπουργείου Γεωργίας, καθώς και οι οργανικές της μονάδες που ασκούν τις αντίστοιχες αρμοδιότητες. Η κατάργηση αυτή, που μπορεί να γίνει και τμηματικά, ενεργείται με απόφαση του Υπουργού Γεωργίας που δημοσιεύεται στην Εφημερίδα της Κυβερνήσεως, στην οποία αναφέρονται οι καταργούμενες οργανικές μονάδες της ΓΕ.ΔΙ.Δ.Α.ΓΕ.Π. και οι αντίστοιχες αρμοδιότητες των μονάδων αυτών, που θα ασκούνται σύμφωνα με το νόμο αυτόν από τους Οργανισμούς της παρούσας παραγράφου." 

20. Μετά την παράγραφο 3 του άρθρου 29 προστίθεται νέα παράγραφος 4, που έχει ως ακολούθως: 

"4. Με αποφάσεις του Υπουργού Γεωργίας, που δημοσιεύονται στην Εφημερίδα της Κυβερνήσεως, μπορεί να ρυθμίζονται θέματα εφαρμογής των άρθρων 28 και 29 του νόμου αυτού, καθώς και κάθε άλλη αναγκαία λεπτομέρεια." 

21. Κάθε διάταξη των άρθρων 13 μέχρι 29 του ν. 2637/1998 που είναι ασυμβίβαστη με τη μορφή του Ο.Π.Ε.Κ.Ε.Π.Ε. ως Ν.Π.Ι.Δ. και με τις ρυθμίσεις των παραγράφων 1 έως 20 του άρθρου αυτού καταργείται. 

22. Η περίπτωση θ' της παραγράφου 2 του άρθρου 53 αντικαθίσταται ως ακολούθως: 

"θ) 'Εναν (1) εκπρόσωπο της Αγροτικής Τράπεζας της Ελλάδος (Α.Τ.Ε. Α.Ε.) με τον αναπληρωτή του.". 

Η παράγραφος 3 του άρθρου 53 συμπληρούται και αναδιατυπώνεται ως εξής: 

"3. Ο πρόεδρος και ο διευθύνων σύμβουλος ορίζονται από τον Υπουργό Γεωργίας, ο οποίος μπορεί να ορίζει και δημοσίους εν ενεργεία υπαλλήλους." 

22α. Οι προθεσμίες που ορίζονται στις διατάξεις των άρθρων 5 παράγραφος 2, 55 παράγραφος 1 και 56 παράγραφος 1 του ν. 2637/1998, αρχίζουν από τη δημοσίευση του νόμου αυτού. 

23. Μετά την παράγραφο 1 του άρθρου 60 προστίθεται νέα παράγραφος 1α, που έχει ως ακολούθως: 

"1α. Σε περίπτωση έλλειψης υπαλλήλων της υποπερίπτωσης αα' ή της υποπερίπτωσης ββ' της περίπτωσης β' της προηγούμενης παραγράφου ως μέλη της Δευτεροβάθμιας Επιτροπής Αναγνώρισης ορίζονται σε αντικατάσταση αυτών αντίστοιχα: 

α) Δύο (2) προϊστάμενοι υπηρεσιακών μονάδων γεωργίας των Νομαρχιακών Αυτοδιοικήσεων ή Νομαρχιακών Διαμερισμάτων της οικείας Περιφέρειας, από τους οποίους ο ένας ορίζεται πρόεδρος της επιτροπής και ο άλλος αναπληρωτής του. 

Προκειμένου για αναγνώριση ομάδων παραγωγών στον τομέα της αλιείας ως πρόεδρος της Επιτροπής με τον αναπληρωτή του ορίζονται προϊστάμενοι υπηρεσιών αλιείας των Νομαρχιακών Αυτοδιοικήσεων ή Νομαρχιακών Διαμερισμάτων της οικείας Περιφέρειας, και σε περίπτωση έλλειψης αναπληρωτή από την παραπάνω υπηρεσία, ως αναπληρωτής του προέδρου ορίζεται ο νόμιμος αναπληρωτής του στα κύρια καθήκοντά του. 

Σε περίπτωση κωλύματος ή εξαιρέσεως του προέδρου και του αναπληρωτή του, ως πρόεδρος της επιτροπής με τον αναπληρωτή του ορίζονται προϊστάμενοι Διευθύνσεων Αλιείας της Κεντρικής Υπηρεσίας του Υπουργείου Γεωργίας που προτείνονται από τον Υπουργό Γεωργίας. 

β) 'Ενας (1) υπάλληλος με τον αναπληρωτή του υπηρεσιακών μονάδων γεωργίας των Νομαρχιακών Αυτοδιοικήσεων ή Νομαρχιακών Διαμερισμάτων της οικείας Περιφέρειας αντίστοιχων κλάδων και βαθμών με τους προβλεπόμενους στην υποπερίπτωση ββ' της περίπτωσης β' της παραγράφου 1 του παρόντος άρθρου.". 

24. Στο τέλος της υποπερίπτωσης γγ' της περίπτωσης β' της παραγράφου 1 του άρθρου 60 προστίθεται νέο εδάφιο, που έχει ως ακολούθως: 

"Προκειμένου για αναγνώριση ομάδων παραγωγών στον τομέα της αλιείας ως τακτικό μέλος της επιτροπής με τον αναπληρωτή του ορίζονται υπάλληλοι του κλάδου ΠΕ Ιχθυολόγων των υπηρεσιών αλιείας των Νομαρχιακών Αυτοδιοικήσεων ή Νομαρχιακών Διαμερισμάτων της οικείας Περιφέρειας και εν ελλείψει αυτών ορίζονται υπάλληλοι του κλάδου ΠΕ4 Ιχθυολόγων Διευθύνσεων Αλιείας της Κεντρικής Υπηρεσίας του Υπουργείου Γεωργίας που προτείνονται από τον Υπουργό Γεωργίας." 

25. Στο τέλος του τελευταίου εδαφίου της υποπερίπτωσης δδ' της περίπτωσης β' της παραγράφου 1 του άρθρου 60 προστίθεται νέο εδάφιο, που έχει ως ακολούθως: 

"Σε περίπτωση έλλειψης υπαλλήλων της Διεύθυνσης Γεωργικής Ανάπτυξης της οικείας Περιφέρειας, ως γραμματέας της επιτροπής με τον αναπληρωτή του ορίζονται μόνιμοι υπάλληλοι Νομαρχιακών Αυτοδιοικήσεων ή Νομαρχιακών Διαμερισμάτων της οικείας Περιφέρειας." 

26. Μεταξύ του τέταρτου και πέμπτου εδαφίου της παραγράφου 3 του άρθρου 60 προστίθεται νέο εδάφιο, που έχει ως ακολούθως: 

"Της Δευτεροβάθμιας Επιτροπής Αναγνώρισης καθώς και στην περίπτωση που η επιτροπή αυτή λειτουργεί ως Πρωτοβάθμια Επιτροπή Αναγνώρισης κατά την παράγραφο 6 του παρόντος άρθρου, εξαιρούνται τα μέλη αυτής που προέρχονται από υπηρεσιακές μονάδες γεωργίας ή αλιείας των Νομαρχιακών Αυτοδιοικήσεων ή των Νομαρχιακών Διαμερισμάτων στην περιφέρεια των οποίων έχουν την έδρα τους οι κρινόμενες προς αναγνώριση ή ανάκληση αναγνώρισης ομάδες ή οργανώσεις παραγωγών. Στην περίπτωση της εξαίρεσης αυτής τα εξαιρούμενα τακτικά μέλη αντικαθίστανται από τους αναπληρωτές τους." 

27. Το δεύτερο εδάφιο του άρθρου 66 "Ειδικά η ισχύς ....... του παρόντος νόμου" αντικαθίσταται ως ακολούθως: 

"Ειδικά η ισχύς του άρθρου 50 αρχίζει δύο (2) μήνες μετά τη δημοσίευση στην Εφημερίδα της Κυβερνήσεως των αποφάσεων που προβλέπονται στην παράγραφο 1 του άρθρου 56 του παρόντος νόμου." 

'Αρθρο 5

Τροποποίηση και συμπλήρωση διατάξεων

του ν. 1564/1985 (ΦΕΚ 164 Α')

1. Το πρώτο εδάφιο της παρ. 2 του άρθρου 6 του ν. 1564/1985 αντικαθίσταται ως ακολούθως: 

"Η εγγραφή ποικιλίας γίνεται με απόφαση του Υπουργού Γεωργίας, δημοσιευομένης στην Εφημερίδα της Κυβερνήσεως, που εκδίδεται ύστερα από γνώμη της Επιτροπής του άρθρου 20 και ισχύει για χρονικό διάστημα που ορίζεται στους τεχνικούς κανονισμούς της παραγράφου 3 του άρθρου αυτού, του χρόνου ισχύος της εγγραφής αρχομένου από την 1η Ιανουαρίου του επόμενου της εγγραφής έτους." 

2. Το δεύτερο εδάφιο της παρ. 1 του άρθρου 7 του ν. 1564/1985, όπως τροποποιήθηκε με την παρ. 5 του άρθρου 2 του ν. 2040/1992 (ΦΕΚ 170 Α') αντικαθίσταται ως ακολούθως: 

"Διενεργείται επίσης και από εποπτευόμενους από το Δημόσιο φορείς γεωργικού ενδιαφέροντος, καθώς και από κάθε άλλο φυσικό ή νομικό πρόσωπο, στους οποίους ο Υπουργός Γεωργίας μπορεί, με απόφαση αυτού και του τυχόν συναρμόδιου Υπουργού, να αναθέσει τη διενέργεια, υπό την εποπτεία του, τον έλεγχο και την ευθύνη των αρμόδιων υπηρεσιών του, του ελέγχου και της πιστοποίησης πολλαπλασιαστικού υλικού ορισμένων ειδών. Οι όροι ανάθεσης καθώς και κάθε άλλη αναγκαία λεπτομέρεια καθορίζονται με απόφαση του Υπουργού Γεωργίας. Οι αποφάσεις των προηγούμενων εδαφίων δημοσιεύονται στην Εφημερίδα της Κυβερνήσεως." 

'Αρθρο 6

Τροποποίηση διατάξεων του ν. 1565/1985

(ΦΕΚ 164 Α')

Η παρ. 1 του άρθρου 1 του ν. 1565/1985 αντικαθίσταται ως εξής: 

"1. Για την εφαρμογή των διατάξεων του παρόντος νόμου, ως λιπάσματα θεωρούνται οι οργανικές και ανόργανες ουσίες που με τη χρησιμοποίησή τους στις καλλιέργειες ενισχύουν την ανάπτυξη των φυτών, αυξάνουν την παραγωγή και βελτιώνουν την ποιότητα των προϊόντων. Ειδικότερα για την εφαρμογή του νόμου αυτού οι ακόλουθοι όροι έχουν την έναντι αυτών αναγραφόμενη έννοια: 

Α. Κατηγορίες: 

α) Λιπάσματα: 

αα) Χημικά λιπάσματα: Είναι τα λιπάσματα τα οποία ανεξάρτητα από την κατάσταση και την περιεκτικότητά τους σε θρεπτικά στοιχεία παράγονται βιομηχανικά με φυσικοχημικές διεργασίες. 

ββ) Ανόργανα λιπάσματα: Είναι ανόργανες χημικές ενώσεις, που περιέχουν τουλάχιστον ένα από τα απαραίτητα θρεπτικά στοιχεία, τα οποία απαιτούνται για την κανονική ανάπτυξη των φυτών. 

γγ) Οργανικά λιπάσματα: Είναι προϊόντα βιολογικής ή και χημικής επεξεργασίας αυτούσιων υλικών φυτικής ή ζωικής προέλευσης που περιέχουν τα θρεπτικά στοιχεία σε οργανική μορφή (ζωικής ή φυτικής προέλευσης) και η κύρια συμβολή τους στην ανάπτυξη των φυτών είναι η παροχή των στοιχείων αυτών. 

δδ) Οργανοχημικά - Οργανοανόργανα λιπάσματα: Είναι προϊόντα βιομηχανικά παρασκευαζόμενα από ανάμιξη οργανικών και ανόργανων λιπασμάτων, τα οποία αποδεδειγμένα συντελούν στη βελτίωση των φυσικοχημικών ιδιοτήτων του εδάφους και στην ανάπτυξη των φυτών. 

εε) Χουμικά λιπάσματα: Είναι προϊόντα βιομηχανικής επεξεργασίας κυρίως λιγνιτών, λεοναρδίτου και τύρφης, εμπλουτισμένα με ανόργανα θρεπτικά στοιχεία στα οποία εξασφαλίζεται σταθερή σύνθεση. 

β) Εδαφοβελτιωτικά ή εδαφοβοηθητικές ουσίες: Είναι ουσίες φυσικές ή συνθετικές ανόργανες ή οργανικές που δεν περιέχουν σημαντικές ποσότητες θρεπτικών συστατικών και η χρήση τους συντελεί στη βελτίωση των φυσικοχημικών και βιολογικών ιδιοτήτων του εδάφους, καθώς και στην αύξηση της αποτελεσματικότητας των λιπασμάτων ή της διαθεσιμότητας των θρεπτικών στοιχείων του εδάφους και διακρίνονται ανάλογα με την προέλευσή τους σε: 

αα) Οργανικά βελτιωτικά: Κοπριές, τύρφεις, αστικά απόβλητα, κομπόστες και λοιπά συναφή προϊόντα. 

ββ) Ανόργανα βελτιωτικά: Ασβεστόλιθος, θείον, θειικός σίδηρος, περλίτης, ασβεστόλιθος και λοιπά συναφή προϊόντα. 

γ) Υποστρώματα καλλιεργειών (Εδαφομείγματα): Είναι προϊόντα που κατά κύριο λόγο χρησιμεύουν στη δημιουργία ενός μέσου ανάπτυξης των φυτών (ριζόστρωμα) αντί του φυσικού εδάφους (ή συμπλήρωμα αυτού) με κατάλληλες φυσικοχημικές ιδιότητες που ευνοούν το φύτρωμα, τη ριζοβολία και τη γρήγορη ανάπτυξη των φυτών, όπως τύρφεις, φυτοχώματα, μείγματα με βάση την τύρφη, διογκωμένος περλίτης, άμμος, κοπριές, νεότεροι ορυκτοί άνθρακες και άλλα. 

δ) Ουσίες βοηθητικές της ανάπτυξης του φυτού: Είναι ουσίες που χωρίς να περιέχουν σημαντικές ποσότητες θρεπτικών συστατικών επιδρούν, κατά κύριο λόγο, ευνοϊκά στη φυσιολογία των φυτών. 

Στις κατηγορίες των περιπτώσεων α' έως δ' της παρούσας παραγράφου δεν περιλαμβάνονται τα απόβλητα, όπως απόνερα, ιλύς, περιττώματα και άλλα παρόμοια προϊόντα, εφόσον δεν έχουν υποστεί κατάλληλη επεξεργασία και δεν έχουν εμπλουτισθεί με θρεπτικά συστατικά. 

Β. Κυκλοφορία λιπασμάτων: 'Ενας τύπος λιπάσματος επιτρέπεται να τίθεται σε κυκλοφορία, μόνο εφόσον ανταποκρίνεται στις προδιαγραφές των τύπων λιπασμάτων που φέρουν την ένδειξη "Λίπασμα Ε.Κ." ή έχει εκδοθεί γι' αυτό άδεια κυκλοφορίας από το Υπουργείο Γεωργίας, σύμφωνα με τις διατάξεις του άρθρου 4 παρ. 9 και 11 του ν. 1565/1985, όπως αντικαταστάθηκε με το άρθρο 2 του ν. 2326/1995 (ΦΕΚ 153 Α') και των διατάξεων των αποφάσεων των Υπουργών Οικονομικών και Γεωργίας που εκδίδονται σε εφαρμογή των διατάξεων αυτών. 

Γ. Αποθήκευση λιπασμάτων: Η αποθήκευση των λιπασμάτων πρέπει να πραγματοποιείται σε χώρους με κατάλληλες συνθήκες, που να εξασφαλίζουν από τα καιρικά φαινόμενα (εξασφάλιση ποιότητας), να πληρούν τους όρους ασφαλείας, καθώς και τους αγροτοπεριβαλλοντικούς, σύμφωνα με τα ισχύοντα κάθε φορά στο εθνικό και κοινοτικό δίκαιο." 

'Αρθρο 7

Τροποποίηση διατάξεων του ν. 2147/1952

(ΦΕΚ 155 Α')

1. Η παρ. 1 του άρθρου 35 του ν. 2147/1952, όπως αντικαταστάθηκε με την παρ. 2 του άρθρου 3 του ν. 2538/1997 (ΦΕΚ 242 Α'), αντικαθίσταται ως εξής: 

"1. Οι παραβάτες του παρόντος νόμου και των σε εκτέλεση αυτού εκδιδόμενων προεδρικών διαταγμάτων και υπουργικών αποφάσεων τιμωρούνται με φυλάκιση τουλάχιστον έξι (6) μηνών και χρηματική ποινή πεντακοσίων χιλιάδων (500.000) δραχμών τουλάχιστον." 

2. Στο άρθρο 35α του ν. 2147/1952, που προστέθηκε με την παράγραφο 3 του άρθρου 3 του ν. 2538/1997, προστίθεται νέα παράγραφος 1, που έχει ως ακολούθως: 

"1. Με προεδρικά διατάγματα, που εκδίδονται με πρόταση των Υπουργών Οικονομικών και Γεωργίας, μπορεί να καθορίζονται τέλη φυτοϋγειονομικών επιθεωρήσεων και ελέγχων, οι υπόχρεοι καταβολής των τελών, ο χρόνος καταβολής, το ύψος των τελών και η αρμόδια αρχή είσπραξής τους. Με τα προεδρικά αυτά διατάγματα μπορεί να εξουσιοδοτείται ο Υπουργός Γεωργίας να ρυθμίζει με απόφασή του ειδικότερα θέματα μεταξύ των οποίων η αναπροσαρμογή του ύψους των τελών και η διαδικασία είσπραξής τους, θέματα τοπικού ενδιαφέροντος, καθώς και τεχνικά και λεπτομερειακά θέματα των προεδρικών αυτών διαταγμάτων." 

3. Η παράγραφος 1 του ως άνω άρθρου 35α του ν. 2147/1952 αναριθμείται σε παράγραφο 2 και το πρώτο εδάφιο αυτής αντικαθίσταται ως εξής: 

"2. Τα τέλη των φυτοϋγειονομικών επιθεωρήσεων και ελέγχων που καθορίζονται σύμφωνα με την παράγραφο 1 του παρόντος άρθρου αποτελούν." 

'Αρθρο 8

Τροποποίηση διατάξεων του ν. 721/1977

(ΦΕΚ 298 Α')

1. Στο τέλος της παρ. 1 του άρθρου 13 του ν. 721/1977, όπως αυτό αντικαταστάθηκε με την παρ. 3 του άρθρου 1 του ν. 2538/1997 (ΦΕΚ 242 Α'), προστίθεται νέο εδάφιο, το κείμενο του οποίου έχει ως εξής: 

"Κατ' εξαίρεση, υπό τις προϋποθέσεις του προηγούμενου εδαφίου, επιτρέπεται η διαφήμιση των προϊόντων που χρησιμοποιούνται για τους σκοπούς της περίπτωσης 1) του άρθρου 30 του παρόντος νόμου και από όλα τα Μέσα Μαζικής Ενημέρωσης (Μ.Μ.Ε.)." 

2. Η περίπτωση ιζ' του άρθρου 14 του ν. 721/1977 αντικαθίσταται ως εξής: 

"ιζ) Τα επιτρεπόμενα όρια υπολειμμάτων φυτοπροστατευτικών προϊόντων στα προς κατανάλωση ή εξαγωγή προοριζόμενα προϊόντα φυτικής και ζωικής προέλευσης." 

3. Μετά την περίπτωση κε' του άρθρου 14 του ν. 721/1977, που προστέθηκε με την παρ. 4 του άρθρου 1 του ν. 2538/1997, προστίθεται νέα περίπτωση κστ', το κείμενο της οποίας έχει ως εξής: 

"κστ) Η καταχώριση των δραστικών ουσιών στον πίνακα των εγκεκριμένων δραστικών ουσιών φυτοπροστατευτικών προϊόντων, οι πληροφορίες που πρέπει να περιέχονται στο φάκελο που υποβάλλεται για να καταχωρηθεί μία δραστική ουσία στον πίνακα των εγκεκριμένων δραστικών ουσιών, οι πληροφορίες που πρέπει να περιέχονται στο φάκελο για να εγκριθεί ένα φυτοπροστατευτικό προϊόν, οι φράσεις R, φράσεις κινδύνου που φέρουν οι συσκευασίες των φυτοπροστατευτικών προϊόντων, οι φράσεις S, φράσεις για τον ασφαλή χειρισμό των φυτοπροστατευτικών προϊόντων, οι ενιαίες αρχές για την αξιολόγηση και την έγκριση φυτοπροστατευτικών προϊόντων και οι προϋποθέσεις που πρέπει να πληρούν τα κέντρα ή ιδρύματα που διεξάγουν δοκιμές φυτοπροστατευτικών προϊόντων." 

4. Στο άρθρο 27 του ν. 721/1977, όπως αντικαταστάθηκε με την παρ. 6 του άρθρου 1 του ν. 2538/1997, προστίθεται παρ. 4, το κείμενο της οποίας έχει ως εξής: 

"4. Με απόφαση των Υπουργών Οικονομικών και Γεωργίας καθορίζεται η αμοιβή: 

α) Των μελών, εισηγητών και γραμματέων του Ανώτατου Συμβουλίου Γεωργικών Φαρμάκων (Α.ΣΥ.ΓΕ.Φ.). 

β) Των εμπειρογνωμόνων και των υπηρεσιακών παραγόντων που μετέχουν στην αξιολόγηση φυτοπροστατευτικών προϊόντων, όταν η Ελλάδα αναλαμβάνει τέτοια καθήκοντα ως εισηγήτρια χώρα ή όταν τους ανατίθεται εισήγηση επί γενικού ή ειδικού θέματος σε κοινοτικό επίπεδο ή γενικότερα, όταν αναλαμβάνουν ως εισηγητές επί παντός θέματος αρμοδιότητας ελέγχου και έγκρισης κυκλοφορίας φυτοπροστατευτικών προϊόντων." 

'Αρθρο 9

Ρύθμιση θεμάτων αλιείας

1. Στους παραβάτες των διατάξεων των διαταγμάτων που εκδίδονται σύμφωνα με την παρ. 4 του άρθρου 10 του ν.δ. 420/1970 (ΦΕΚ 27 Α'), όπως αντικαταστάθηκε με την παρ. 2 του άρθρου 3 του ν. 1740/1987 (ΦΕΚ 221 Α'), επιβάλλεται πρόστιμο από εκατό χιλιάδες (100.000) μέχρι πεντακόσιες χιλιάδες (500.000) δραχμές, σύμφωνα με τη διαδικασία που, κατά περίπτωση, ορίζεται στο άρθρο 11 του ν.δ. 420/1970, όπως αντικαταστάθηκε με την παρ. 2 του άρθρου 9 του ν. 2040/1992 (ΦΕΚ 70 Α'), και στις παραγράφους 4, 5 και 6 του άρθρου 57ε του ν.δ. 136/1946 (ΦΕΚ 298 Α') "Περί Αγορανομικού Κώδικος", που προστέθηκαν με το ν. 1732/1987 (ΦΕΚ 164 Α'). 

Τα ποσά των προστίμων του προηγούμενου εδαφίου μπορεί να αναπροσαρμόζονται με κοινή απόφαση των Υπουργών Ανάπτυξης και Γεωργίας, που δημοσιεύεται στην Εφημερίδα της Κυβερνήσεως. 

Για τα πρόστιμα της παρούσας παραγράφου που επιβάλλονται με τη διαδικασία που ορίζεται στο άρθρο 11 του ν.δ. 420/1970, όπως αντικαταστάθηκε με την παρ. 2 του άρθρου 9 του ν. 2040/1992, ισχύουν οι διατάξεις του άρθρου 49 του ν. 2538/1997. 

2. Με αποφάσεις του Υπουργού Γεωργίας, που εκδίδονται ύστερα από γνώμη του Συμβουλίου Αλιείας και δημοσιεύονται στην Εφημερίδα της Κυβερνήσεως, ρυθμίζονται θέματα εφαρμογής κοινοτικών κανονισμών αλιείας. 

Οι παραβάτες των διατάξεων των αποφάσεων που εκδίδονται σύμφωνα με την παρούσα παράγραφο, τιμωρούνται με τις διοικητικές ποινές που προβλέπει το άρθρο 11 του ν.δ. 420/1970 (ΦΕΚ 27 Α'), όπως αντικαταστάθηκε με την παρ. 3 του άρθρου 3 του ν. 1740/1987 (ΦΕΚ 221 Α') και την παρ. 2 του άρθρου 9 του ν. 2040/1992 (ΦΕΚ 70 Α'). 

3. Για την εγκατάσταση οποιασδήποτε μονάδας μεταποίησης, κονσερβοποίησης, παρασκευής, τυποποίησης, συσκευασίας και καθαρισμού, καθώς και επεξεργασίας γενικά αλιευτικών προϊόντων απαιτείται έγκριση σκοπιμότητας της ίδρυσής της. Η απαιτούμενη έγκριση σκοπιμότητας χορηγείται από την αρμόδια Διεύθυνση του Υπουργείου Γεωργίας, χωρίς να θίγονται οι προβλεπόμενες από τη νομοθεσία άδειες εγκατάστασης και λειτουργίας τους. Με την έγκριση αυτήν καθορίζονται και οι προϋποθέσεις τις οποίες οφείλουν να πληρούν οι μονάδες αυτές. 

4. Επίσπευση πλειστηριασμού ή κάθε μορφής εκκαθάριση επένδυσης του τομέα αλιείας, που έχει υπαχθεί στις διατάξεις διαρθρωτικών κοινοτικών κανονισμών ή κανονισμών παρέμβασης, πριν από τη συμπλήρωση της δεκαετίας ή του ελάχιστου χρόνου από την ολοκλήρωση της επένδυσης ή οποτεδήποτε πριν από την ολοκλήρωσή της, είναι άκυρη, αν η σχετική πράξη κατάσχεσης και το πρόγραμμα πλειστηριασμού ή η πράξη διορισμού εκκαθαριστή δεν έχουν κοινοποιηθεί μέσα σε είκοσι (20) ημέρες από τη σύνταξή τους στην αρμόδια υπηρεσία αλιείας της Νομαρχιακής Αυτοδιοίκησης και στην αντίστοιχη Κεντρική Υπηρεσία του Υπουργείου Γεωργίας. 

'Αρθρο 10

Παροχή υπηρεσιών γεωπόνων και

λοιπών υπαλλήλων

1. Οι γεωπόνοι του Υπουργείου Γεωργίας που υπηρετούν στην Κεντρική και στις Περιφερειακές Υπηρεσίες, καθώς και οι γεωπόνοι που υπηρετούν στις Νομαρχιακές Αυτοδιοικήσεις και ασχολούνται με τους ζωοτεχνικούς ελέγχους, τους ελέγχους ζωοτροφών, τους ποιοτικούς και φυτοϋγειονομικούς ελέγχους των γεωργικών προϊόντων και τροφίμων, τους ελέγχους για την πιστοποίηση του πολλαπλασιαστικού υλικού των καλλιεργούμενων φυτικών ειδών, τους ελέγχους για τον προσδιορισμό των συντελεστών παραγωγής των ομοιογενών ελαιοκομικών ζωνών και με το πρόγραμμα δακοκτονίας, καθώς και οι γεωπόνοι και οι υπάλληλοι άλλων κλάδων που υπηρετούν στις παραπάνω υπηρεσίες και στο Εθνικό 'Ιδρυμα Αγροτικής 'Ερευνας (ΕΘ.Ι.ΑΓ.Ε.) και ασχολούνται σε εθνικά προγράμματα ή προγράμματα της Ευρωπαϊκής 'Ενωσης (Ε.Ε.) υποχρεούνται να παρέχουν τις υπηρεσίες τους και πέραν του κανονικού ωραρίου ή τις Κυριακές και ημέρες αργίας, εφόσον τούτο επιβάλλεται από υπηρεσιακές ανάγκες. 

2. Οι διατάξεις του παρόντος άρθρου ισχύουν από 1.1.1998. 

'Αρθρο 11

Αποσπάσεις

1. Το προσωπικό του Υπουργείου Γεωργίας, που κατά τη δημοσίευση του ν. 2503/1997 (ΦΕΚ 107 Α') στην Εφημερίδα της Κυβερνήσεως, προσέφερε υπηρεσίες με απόσπαση στο Εθνικό 'Ιδρυμα Αγροτικής 'Ερευνας (ΕΘ.Ι.ΑΓ.Ε.), κατά παρέκκλιση των κείμενων διατάξεων ως προς το χρόνο της απόσπασης ή με εντολή της Διοίκησης, το οποίο είχε τοποθετηθεί σε υπηρεσίες του Υπουργείου Γεωργίας, οι οποίες καταργήθηκαν με την παράγραφο 2 του άρθρου 115 του π.δ. 30/1996 (ΦΕΚ 21 Α') και την παράγραφο 1 του άρθρου 2 του ν. 2503/1997 ή εξαιρέθηκαν της καταργήσεως με την παράγραφο 6 του άρθρου 1 του ν. 2503/1997 εξακολουθεί να προσφέρει τις υπηρεσίες του στο ΕΘ.Ι.ΑΓ.Ε., ως αποσπασμένο προσωπικό του Υπουργείου Γεωργίας όσον αφορά το προσωπικό των καταργούμενων και μη καταργούμενων υπηρεσιών του Υπουργείου Γεωργίας των παραγράφων 2 και 6 του άρθρου 115 του π.δ. 30/1996 και της παραγράφου 6 του άρθρου 1 του ν. 2503/1997 ή ως αποσπασμένο προσωπικό της οικείας Περιφέρειας όσον αφορά το προσωπικό των καταργούμενων υπηρεσιών του ίδιου Υπουργείου της παραγράφου 1 του άρθρου 2 και της παραγράφου 4 του άρθρου 3 του ν. 2503/1997, κατά παρέκκλιση των κείμενων διατάξεων ως προς το χρόνο της απόσπασης. 

2. Η ανάκληση των αποσπάσεων του προσωπικού της προηγούμενης παραγράφου στο ΕΘ.Ι.ΑΓ.Ε. για την επιστροφή αυτού στην οργανική του θέση επιτρέπεται μόνο ύστερα από αίτηση του ενδιαφερομένου. Η ανάκληση ενεργείται με απόφαση του Υπουργού Γεωργίας για το προσωπικό του Υπουργείου αυτού ή του Υπουργού Γεωργίας και του Γενικού Γραμματέα της οικείας Περιφέρειας για το προσωπικό της Περιφέρειας κατά τις στην προηγούμενη παράγραφο διακρίσεις. 

'Αρθρο 12

Λειτουργία Εργαστηρίων Ελέγχου Ποιότητας

Γάλακτος και Γαλακτοκομικών Προϊόντων

1. Με απόφαση, που μπορεί να ανακληθεί οποτεδήποτε, του Υπουργού Γεωργίας, που δημοσιεύεται στην Εφημερίδα της Κυβερνήσεως, μπορεί να ανατίθεται στον Ελληνικό Οργανισμό Γάλακτος (ΕΛ.Ο.Γ.) η λειτουργία των Εργαστηρίων Ελέγχου Ποιότητας Γάλακτος και Γαλακτοκομικών Προϊόντων της παραγράφου 8 του άρθρου 94 του ν. 2127/1993 (ΦΕΚ 48 Α'), που προστέθηκε με την παράγραφο 8 του άρθρου 3 του ν. 2332/1995 (ΦΕΚ 181 Α'), για τη διενέργεια ελέγχων της ποιότητας του γάλακτος και των γαλακτοκομικών προϊόντων μέχρι να δημοσιευθεί στην Εφημερίδα της Κυβερνήσεως το προεδρικό διάταγμα του δεύτερου εδαφίου της αναφερόμενης παραγράφου 8 του άρθρου 94 του ν. 2127/1993. Με την ίδια απόφαση καθορίζεται η έδρα και η περιοχή αρμοδιότητας κάθε εργαστηρίου, η κατά χρήση παραχώρηση στον ΕΛ.Ο.Γ. κάθε απαραίτητου μέσου για τη λειτουργία των εργαστηρίων, τα όργανα και η διαδικασία παράδοσης και παραλαβής των μέσων αυτών, καθώς και κάθε άλλη λεπτομέρεια που κρίνεται αναγκαία για τη λειτουργία των εργαστηρίων. Με όμοια απόφαση, που εκδίδεται μετά τη δημοσίευση του αναφερόμενου προεδρικού διατάγματος, τα μέσα που παραχωρήθηκαν στον ΕΛ.Ο.Γ. για τη λειτουργία των εργαστηρίων, επανέρχονται στο Υπουργείο Γεωργίας. 

2. Με την απόφαση του πρώτου εδαφίου της προηγούμενης παραγράφου, καθορίζεται και το είδος των αναλύσεων, δοκιμών και εξετάσεων, ο τρόπος κατοχύρωσης των αποτελεσμάτων αυτών μέσω εφαρμογής της ορθής εργαστηριακής πρακτικής του Οργανισμού Οικονομικής Συνεργασίας και Ανάπτυξης (G.L.P.) ή της εφαρμογής του πρότυπου ΕΝ 45001. 

Η εποπτεία και ο έλεγχος της κατά το παρόν άρθρο λειτουργίας των εργαστηρίων από τον ΕΛ.Ο.Γ. ανήκει στον Υπουργό Γεωργίας και ασκείται από τη Γενική Διεύθυνση Ζωϊκής Παραγωγής. 

'Αρθρο 13

Ρύθμιση συμβατικών υποχρεώσεων Ελληνικού

Δημοσίου προς την Α.Τ.Ε. Α.Ε.

1. Το Ελληνικό Δημόσιο αναλαμβάνει να ρυθμίσει τις συμβατικές υποχρεώσεις του προς την Αγροτική Τράπεζα της Ελλάδος (Α.Τ.Ε. Α.Ε.), για το χρονικό διάστημα από 1.1.1994 μέχρι 31.12.1998, ύψους ενός δισεκατομμυρίου διακοσίων πενήντα δύο εκατομμυρίων (1.252.000.000) δραχμών, που αφορούν προμήθεια αυτής από την παροχή εργασιών της, σύμφωνα με τις διατάξεις της περίπτωσης α' της παραγράφου 3 και του εδαφίου δδ' της περίπτωσης β' της παραγράφου 8 του άρθρου 22 του ν. 2040/1992 (ΦΕΚ 70 Α'), ως φορέα εφαρμογής του Καν. (ΕΟΚ) 1096/1988 του Συμβουλίου της 25.4.1988 "σχετικά με την καθιέρωση κοινοτικού καθεστώτος για την ενθάρρυνση της παύσης της γεωργικής δραστηριότητας" (ΕΕ L110). 

Στο παραπάνω ποσό συμψηφίζεται και το ποσό που τυχόν χορηγήθηκε στην Α.Τ.Ε. Α.Ε. ως προμήθεια για την παροχή των εργασιών της για το ως άνω χρονικό διάστημα. 

2. Η ρύθμιση των υποχρεώσεων της προηγούμενης παραγράφου θα πραγματοποιηθεί με έκδοση από το Ελληνικό Δημόσιο ειδικού ισόποσου ομολογιακού δανείου (άρθρα 31 και 32 του ν. 1914/1990), οι ομολογίες του οποίου θα διατεθούν στην Α.Τ.Ε. Α.Ε.. Με απόφαση του Υπουργού Οικονομικών θα καθοριστούν οι όροι έκδοσης, καθώς και κάθε σχετική λεπτομέρεια του ανωτέρω ομολογιακού δανείου. 

'Αρθρο 14

Μεταβίβαση περιουσίας

1. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Γεωργίας μεταβιβάζεται κατά κυριότητα, νομή και κατοχή στο Δημόσιο, η κινητή και ακίνητη περιουσία των καταρ γούμενων με το άρθρο 2 του ν. 2503/1997 (ΦΕΚ 107 Α') υπηρεσιών του Υπουργείου Γεωργίας, που κατά κυριότητα ανήκει στο Κεντρικό Ταμείο Γεωργίας, Κτηνοτροφίας και Δασών (Κ.Τ.Γ.Κ. και Δασών). Με την ίδια απόφαση καθορίζονται τα όργανα παράδοσης και παραλαβής της περιουσίας που μεταβιβάζεται, ο τύπος και το περιεχόμενο του σχετικού πρωτοκόλλου, οι ειδικότεροι όροι και προϋποθέσεις της μεταβίβασης και κάθε αναγκαία λεπτομέρεια. Η κατά κυριότητα μεταβίβαση της ακίνητης περιουσίας απαλλάσσεται από κάθε φόρο ή τέλος, εκτός του Φόρου Προστιθέμενης Αξίας (ΦΠΑ) όπου εφαρμόζονται οι διατάξεις του ν.1642/1986 (ΦΕΚ 125 Α' ), όπως ισχύουν. Η μεταγραφή ενεργείται με μέριμνα του Γενικού Γραμματέα της οικείας Περιφέρειας με βάση την παραπάνω απόφαση, η οποία εφόσον συνοδεύεται από το πρωτόκολλο παράδοσης και παραλαβής αποτελεί τίτλο μεταγραπτέο. 

2. Με κοινή απόφαση των Υπουργών Οικονομικών και Γεωργίας μπορεί να παραχωρούνται κατά χρήση ή να μεταβιβάζονται κατά πλήρη κυριότητα στο Δημόσιο κινητά ή ακίνητα περιουσιακά στοιχεία που ανήκουν σε νομικά πρόσωπα εποπτείας Υπουργείου Γεωργίας, ύστερα από απόφαση του συλλογικού οργάνου διοίκησης του οικείου νομικού προσώπου. Κατά τα λοιπά εφαρμόζονται ανάλογα οι διατάξεις του δεύτερου, τρίτου και τέταρτου εδαφίου της προηγούμενης παραγράφου. 

3. Με απόφαση του Γενικού Γραμματέα της οικείας Περιφέρειας είναι δυνατή η παραχώρηση της χρήσης ή η μεταβίβαση της κυριότητας κινητών περιουσιακών στοιχείων που ανήκουν στο Δημόσιο και διαχειρίζονταν από το Υπουργείο Γεωργίας σε Οργανισμούς Τοπικής Αυτοδιοίκησης α' και β' βαθμού καθώς και σε νομικά πρόσωπα δημοσίου δικαίου. 

4. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Γεωργίας ρυθμίζονται διαχειριστικά θέματα του Κ.Τ.Γ.Κ και Δασών με τις οικείες Περιφέρειες, εφόσον δεν αναφέρονται ρητά στο παρόν άρθρο. 

5. Μετά το εδάφιο (6) της περίπτωσης α' της παρ. 1 του άρθρου 82 του π.δ. 30/1996 (ΦΕΚ 21 Α') προστίθεται νέο εδάφιο (7), που έχει ως ακολούθως: 

"(7) Οι κάθε φύσεως επιχορηγήσεις που προέρχονται από το Κ.Τ.Γ.Κ. και Δασών για την υλοποίηση των αγροτικών προγραμμάτων". 

'Αρθρο 15

Συμπλήρωση διατάξεων του ν. 248/1914

(ΦΕΚ 110 Α')

1. Στις διατάξεις του άρθρου 20β του ν. 248/1914, που προστέθηκε με την παράγραφο 1 του άρθρου 13 του ν. 2538/1997 (ΦΕΚ 242 Α'), υπάγονται και οι υπάλληλοι των κλάδων ΔΕ1 Γεωργικός και Κτηνοτροφικός, ΔΕ3 Τεχνητών Σπερματεγχυτών - Επιζωοτιών και Πειραματοζώων, ΥΕ4 Φυλάκων - Νυκτοφυλάκων και ΥΕ5 Βοηθητικού Προσωπικού, που υπηρετούν στα Κέντρα Κτηνιατρικών Ιδρυμάτων Αθηνών και Θεσσαλονίκης και στα υπαγόμενα σε αυτά Ινστιτούτα και ασχολούνται με σταβλικές εργασίες ή τη φύλαξη των εκτρεφόμενων στις υπηρεσιακές αυτές μονάδες ζώων. 

2. Οι διατάξεις της προηγούμενης παραγράφου ισχύουν από τη δημοσίευση του ν. 2538/1997 στην Εφημερίδα της Κυβερνήσεως. 

3. Στον πρώτο στίχο της παραγράφου 1 της περίπτωσης β' ποινικές κυρώσεις του άρθρου 23 του ν. 248/1914, που αντικαταστάθηκε με την παράγραφο 2 του άρθρου 13 του ν. 2538/1997, μετά τις λέξεις "του παρόντος νόμου" προστίθεται η φράση " και των σε εκτέλεση αυτού εκδιδομένων προεδρικών διαταγμάτων και υπουργικών αποφάσεων". 

'Αρθρο 16

Τροποποίηση και συμπλήρωση διατάξεων

του ν. 2332/1995 (ΦΕΚ 181 Α')

1. Η παρ. 3 του άρθρου 5 του ν. 2332/1995 αντικαθίσταται ως εξής: 

"3. Με κοινές αποφάσεις των Υπουργών Οικονομικών και Γεωργίας καθορίζονται είτε σε συμμόρφωση ή εκτέλεση πράξεων οργάνων της Ευρωπαϊκής 'Ενωσης είτε όχι τέλη για τη διενέργεια υγειονομικών κτηνιατρικών επιθεωρήσεων και ελέγχων, το ύψος αυτών των τελών, οι υπόχρεοι καταβολής τους, η αρμόδια για την είσπραξή τους αρχή, οι σκοποί για τους οποίους διατίθενται ως και οι δικαιούχοι, η αναπροσαρμογή τους, η διαδικασία είσπραξης και διαχείρισής τους, καθώς και κάθε άλλο θέμα ή λεπτομέρεια για την εφαρμογή της παρούσας παραγράφου. 

Απαγορεύεται η επιβολή κάθε άλλου τέλους ή επιβάρυνσης, άμεσης ή έμμεσης, πλην των τελών που προβλέπονται στο πρώτο εδάφιο, για τους ίδιους σκοπούς." 

2. Από την έναρξη ισχύος του παρόντος άρθρου καταργείται κάθε άλλη διάταξη που ρυθμίζει κατά διαφορετικό τρόπο το ίδιο αντικείμενο. 

'Αρθρο 17

Τέλη για την εγγραφή και ανανέωση στο

" Μητρώο εμπόρων νωπών οπωροκηπευτικών"

Για την εγγραφή και την ανανέωση της εγγραφής στο "Μητρώο εμπόρων νωπών οπωροκηπευτικών" επιβάλλεται τέλος, που καταβάλλεται από τον ενδιαφερόμενο υπέρ του Κεντρικού Ταμείου Γεωργίας, Κτηνοτροφίας και Δασών και διατίθεται αποκλειστικά για ελέγχους που διενεργούνται σε νωπά οπωροκηπευτικά, καθώς και για την κάλυψη του κόστους τήρησης, κατάρτισης και ελέγχου του μητρώου. Το ύψος του τέλους, ο τρόπος και η διαδικασία καταβολής και είσπραξης αυτού, καθώς και κάθε άλλη αναγκαία λεπτομέρεια καθορίζονται με απόφαση του Υπουργού Γεωργίας, που δημοσιεύεται στην Εφημερίδα της Κυβερνήσεως. Με όμοια απόφαση το τέλος μπορεί να αναπροσαρμόζεται. Η πρώτη αναπροσαρμογή δεν μπορεί να πραγματοποιηθεί πριν παρέλθει διετία από τη δημοσίευση του παρόντος νόμου. 

'Αρθρο 18

Τροποποίηση διατάξεων του ν. 2242/1994

(ΦΕΚ 162 Α')

Η παρ. 2 του άρθρου 6 του ν. 2242/1994 αντικαθίσταται ως εξής: 

"2. Μετά το δεύτερο εδάφιο της παραγράφου 6 του άρθρου 4 του ν. 1650/1986 (ΦΕΚ 160 Α'), προστίθενται τα εξής: 

"Σε κάθε άλλη περίπτωση, η απαιτούμενη με βάση τις διατάξεις του παρόντος νόμου προέγκριση χωροθέτησης πρέπει να εναρμονίζεται με τις γενικές και τις ειδικές κατευθύνσεις της χωροταξικής πολιτικής που προκύπτουν από τυχόν εγκεκριμένα χωροταξικά σχέδια και προγράμματα, καθώς και με τις χρήσεις και τις λειτουργίες της ευρύτερης περιοχής που προβλέπονται από τα εγκεκριμένα ρυθμιστικά και πολεοδομικά σχέδια ή άλλα σχέδια χρήσεων γης. 

Σε περίπτωση που δεν έχουν εγκριθεί τέτοια σχέδια και προγράμματα και μέχρι της εγκρίσεως αυτών, η προέγκριση χωροθέτησης γίνεται μετά από συνεκτίμηση στοιχείων χωροταξικού σχεδιασμού της ευρύτερης περιοχής και ιδίως της συμβατότητας της αιτούμενης εγκατάστασης με άλλες υφιστάμενες ή προγραμματιζόμενες χρήσεις και λειτουργίες, της προστασίας των ανανεώσιμων ή μη φυσικών πόρων, των κατευθύνσεων των περιφερειακών και τομεακών αναπτυξιακών προγραμμάτων και της ανάγκης προστασίας της απασχόλησης, ούτως ώστε να τεκμηριώνεται η καταλληλότητα του τόπου εγκατάστασης της αιτούμενης δραστηριότητας και να διασφαλίζεται η βιώσιμη ανάπτυξη της ευρύτερης περιοχής." 

'Αρθρο 19

Τροποποίηση του ν. 2647/1998 (ΦΕΚ 237 Α')

Το εδάφιο δ' "Εγκαταστάσεων υδατοκαλλιεργειών ..... ..... μέχρι 2.000.000 ατόμων ετησίως" της περίπτωσης 17 της παραγράφου 2 του άρθρου 1 του ν. 2647/1998 αντικαθίσταται ως ακολούθως: 

"δ. Εγκαταστάσεων υδατοκαλλιεργειών ως εξής: 

δα) εγκαταστάσεις εκτροφής θαλασσινών ψαριών σε πλωτούς κλωβούς δυναμικότητας έως και 200 τόννων ετησίως καθώς και χερσαίες εγκαταστάσεις υποστήριξής τους, 

δβ) εγκαταστάσεις εκτροφής υδρόβιων οργανισμών (αλμυρού, υφάλμυρου και γλυκού νερού) σε χερσαίες εγκαταστάσεις δυναμικότητας έως και 60 τόννων ετησίως και εγκαταστάσεις υποστήριξής τους, 

δγ) εγκαταστάσεις εκτροφής ψαριών σε πλωτούς κλωβούς σε λίμνες, δυναμικότητας έως και 60 τόννων ετησίως, καθώς και χερσαίες εγκαταστάσεις υποστήριξής τους, 

δδ) εγκαταστάσεις εκτροφής υδρόβιων οργανισμών σε κλειστό κύκλωμα κυκλοφορίας νερού σε χερσαίες εγκαταστάσεις δυναμικότητας έως και 200 τόννων ετησίως, καθώς και εγκαταστάσεις υποστήριξής τους, 

δε) εγκαταστάσεις εκτροφής αμφίβιων, συνολικής δυναμικότητας έως και 60 τόννων ετησίως, 

δστ) εγκαταστάσεις εκτροφής οστρακοειδών δυναμικότητας έως και 160 τόννων ετησίως καθώς και χερσαίες εγκαταστάσεις υποστήριξής τους, 

δζ) εγκαταστάσεις τεχνητής αναπαραγωγής υδρόβιων οργανισμών δυναμικότητας έως και 5.000.000 ατόμων ετησίως καθώς και εγκαταστάσεις υποστήριξής τους". 

'Αρθρο 20

Μητρώο Αγροτών και Αγροτικών Εκμεταλλεύσεων

Με απόφαση του Υπουργού Γεωργίας, που δημοσιεύεται στην Εφημερίδα της Κυβερνήσεως, ορίζεται η αρμόδια διεύθυνση της Κεντρικής Υπηρεσίας του Υπουργείου Γεωργίας για την παρακολούθηση της εφαρμογής των διατάξεων του άρθρου 1 του ν. 2332/1995 "Μητρώο Αγροτών και Αγροτικών Εκμεταλλεύσεων" (ΦΕΚ 181 Α') και των κατ' εξουσιοδότηση αυτών εκδιδομένων υπουργικών αποφάσεων και καθορίζονται οι αρμοδιότητές της. 

'Αρθρο 21

Τροποποίηση της σύνθεσης του Ανωτάτου

Συμβουλίου Γεωργικών Φαρμάκων

Μετά την περίπτωση ζ' της παραγράφου 10 του άρθρου 1 του ΚΕΦΑΛΑΙΟΥ Α' της αριθμ. 393155/ 22.9.1992 απόφασης των Υπουργών Προεδρίας της Κυβέρνησης, Γεωργίας και Οικονομικών "Περιορισμός συλλογικών οργάνων του Υπουργείου Γεωργίας" (ΦΕΚ 579 Β'), προστίθεται νέα περίπτωση η' που έχει ως ακολούθως: 

"η. 'Ενας εκπρόσωπος της Διεύθυνσης Νομοπαρασκευαστικού 'Εργου και Νομικών Υποθέσεων με εξειδίκευση και εμπειρία σε θέματα Εθνικής και Κοινοτικής νομοθεσίας για τα Φυτοπροστατευτικά Προϊόντα, με αναπληρωτή από την ίδια Διεύθυνση". 

'Αρθρο 22

Ισχύς αποφάσεων του άρθρου 18 του ν. 2470/1997 (ΦΕΚ 40 Α')

1. Οι αποφάσεις της παρ. 4 του άρθρου 18 του ν. 2470/1997, που αντικαταστάθηκε με την παράγραφο 1 του άρθρου 15 του ν. 2592/1998 (ΦΕΚ 57 Α'), για την υπερωριακή απασχόληση των γεωπόνων των υπηρεσιών του Υπουργείου Γεωργίας και των Νομαρχιακών Αυτοδιοικήσεων, που ασχολούνται με τους ποιοτικούς και φυτοϋγειονομικούς ελέγχους των γεωργικών προϊόντων και τροφίμων, τους ελέγχους για την πιστοποίηση του πολλαπλασιαστικού υλικού των καλλιεργούμενων φυτικών ειδών, τους ελέγχους για τον προσδιορισμό των συντελεστών παραγωγής των ομοιογενών ελαιοκομικών ζωνών και με το πρόγραμμα δακοκτονίας, για το πρώτο εξάμηνο του 1999 έχουν αναδρομική ισχύ από 1.1.1999. 

2. Οι με αριθμούς 2080649/8768/0022/2.11.1998 (ΦΕΚ 1321 Β'), 2078838/8619/0022/22.12.1998 (ΦΕΚ 1315 Β') και 2054011 /5822/0022/2.10.1998 (ΦΕΚ 1091 Β') αποφάσεις των Υπουργών Οικονομικών και Γεωργίας ισχύ- ουν από 1ης Ιουλίου 1998. 

'Αρθρο 23

Μεταβίβαση περιουσιακών στοιχείων

Τα πάγια περιουσιακά στοιχεία, ο εξοπλισμός και τα αυτοκίνητα των Εργαστηρίων Ελέγχου Ποιότητας Γάλακτος Λάρισας, Ηπείρου (Ν. Ιωαννίνων), Θράκης (Ν. 'Εβρου), Ανατ. Μακεδονίας (Ν. Δράμας), Κεντρικής Μακεδονίας (Ν. Πέλλας), Λέσβου και Κρήτης (Ν. Ρεθύμνης), που αποκτήθηκαν από κοινοτικές ενισχύσεις στα πλαίσια των Κανονισμών ΕΟΚ 272/82, 593/83, 283/84, 615/85, 1153/86, 567/87, 1931/88 (ΠΒΠΓ/90, ΠΒΠΓ/91 και ΠΒΠΓ/94), μεταβιβάζονται στο Υπουργείο Γεωργίας απαλλαγμένα από οποιονδήποτε φόρο που θα προκύψει, όπως αυτό προβλέπεται στην από 4/11/1991 υπογραφείσα σύμβαση μεταξύ της ΚΤΗΝΟΤΡΟΦΙΚΗΣ και του Υπουργείου Γεωργίας. 

'Αρθρο 24

Τροποποίηση του α.ν. 1539/1938 (ΦΕΚ 488 Α')

Η παράγραφος 1 του άρθρου 8 του α.ν. 1539/1938 αντικαθίσταται ως εξής: 

"1. Οποιοσδήποτε αξιώνει δικαίωμα κυριότητας ή άλλο, εκτός της νομής, εμπράγματο δικαίωμα επί ακινήτου έναντι του Ελληνικού Δημοσίου, ανεξάρτητα αν αυτό κατέχεται από το Δημόσιο ή τον ίδιο, οφείλει, πριν υποβάλει σχετική αγωγή στο αρμόδιο, κατά τις κείμενες διατάξεις, δικαστήριο, να κοινοποιήσει με δικαστικό επιμελητή προς το Δημόσιο αίτηση, η οποία θα περιλαμβάνει τις αξιώσεις του, δηλαδή το δικαίωμά του, το είδος, την έκταση, την ακριβή θέση όπου κείται το ακίνητο, και τα όριά του, μετά τοπογραφικού διαγράμματος, συνταγμένου από μηχανικό, και τους τίτλους στους οποίους στηρίζει το δικαίωμά του, ως και τα ονόματα και την ακριβή διεύθυνση κατοικίας των μαρτύρων, οι οποίοι μπορούν να καταθέσουν υπέρ αυτού. 

Αγωγή, που ασκείται χωρίς να έχει τηρηθεί η ως άνω προδικασία, κηρύσσεται απαράδεκτη από το αρμόδιο δικαστήριο." 

'Αρθρο 25

Τα ποσά των λογαριασμών "Δημόσιο - Κεφάλαια Δημοσίων Επενδύσεων για χορηγήσεις δανείων", που προβλέπεται από την παρ.1 του άρθρου 5 του ν. 888/ 1979 (ΦΕΚ 70 Α'), όπως αντικαταστάθηκε με την περ. α' της παρ. 1 του άρθρου 33 του ν.1845/1989 (ΦΕΚ 102 Α'), και "Δημόσιο - Κεφάλαια Δημοσίων Επενδύσεων για ανέγερση κτιρίων", που προβλέπεται από την περ. δ' της παρ.1 του άρθρου 33 του ν.1845/1989, τα οποία εισπράχθηκαν ή εισπράττονται με τη διαδικασία της παρ. 1 του άρθρου 33 του ν. 1845/1989 αποτελούν έσοδα ενιαίου λογαριασμού με τίτλο "Δημόσιο - Κεφάλαιο Δημοσίων Επενδύσεων για χορηγήσεις δανείων και ανέγερση κτιρίων Υπουργείου Γεωργίας, καθώς και για εκτέλεση προγραμμάτων εποικισμού - αναδασμού". Η κατανομή των αναγκαίων πιστώσεων ενεργείται με πράξη του Υπουργού Γεωργίας. 

'Αρθρο 26

1. Η διανομή και παραχώρηση στους δικαιούχους των εκτάσεων Καμάριζας, Λεγραινών, Ξυλοκέριζας, Νέας Μάκρης και Βουρβά Σπάτων Νομού Αττικής, Φερρών και Καβησσού Νομού 'Εβρου περιοχής Αλεξανδρούπολης, Σαγήνης Κλεισσών και Οινόης Νομού 'Εβρου περιοχής Ορεστιάδας, Κάτω Γραμματικού, Αρχαγγέλου, Γαρεφίου, Λουτρακίου, 'Αγρας, Αγίου Αθανασίου, Ξανθογείων, Λιθαριάς και Μαργαρίτας περιοχής 'Εδεσσας, Μυλοτόπου και Δήμου Γιαννιτσών περιοχής Γιαννιτσών Νομού Πέλλας, Αγίου Θωμά και Κλεισούρας Νομού Πρέβεζας, Σκάρπα Λαχίδια Γκρώμαν Νομού Κορινθίας, Γρατινής Νομού Ροδόπης, Γενησέας Νομού Ξάνθης, Αγίου Νικολάου και Συκιάς Νομού Χαλκιδικής, 'Ανω και Κάτω Χριστός Νομού Σερρών, Κακοπλευρίου Νομού Τρικάλων, Νέας Περάμου και Νέας Ηρακλείτσας Νομού Καβάλας, Νέας Φιλιππούπολης - Μεγάλου Λειβαδίου, Αγιονερίου Ελασσόνας, Χαλκιάδων και Σουφλαρίων Νομού Λάρισας, Ηγουμενίτσας και Λωρίδας Σαγιάδας Νομού Θεσπρωτίας, Βαλτοτοπίου Νομού Κιλκίς, Οινούσσες Νομού Χίου, Μέλανες Νάξου Νομού Κυκλάδων, Πολυκάρπου - Μακρυπλαγίου και Καλλιφύτου Νομού Δράμας, Πούρλια - Κοσάρι Πλαταμώνα, Βροντούς Κονταριώτισσας, Αγίου Δημητρίου και Λεπτοκαρυάς Νομού Πιερίας, Ποντοκώμης, Σταυρωτής, Κλείτους και Μαυροδενδρίου Νομού Κοζάνης, Πελασγίας Νομού Φθιώτιδας, Μανωλάδας Νομού Ηλείας, Κόνιαρι Χλόης Νομού Μαγνησίας, Αμπελιάς Νομού Ιωαννίνων και Μπασταινουχικών κτημάτων Ηπείρου ενεργείται κατά παρέκκλιση των διατάξεων της κείμενης αγροτικής νομοθεσίας. 

Το αρμόδιο για την παραχώρηση όργανο, το μέγεθος της παραχωρούμενης έκτασης, το οφειλόμενο τίμημα και η διαδικασία καθορισμού και πληρωμής του, οι όροι και οι προϋποθέσεις παραχώρησης, καθώς και κάθε άλλη αναγκαία λεπτομέρεια για την εφαρμογή της παρούσας παραγράφου καθορίζονται με απόφαση του Υπουργού Γεωργίας, που εκδίδεται μία φορά μόνο για κάθε κτήμα και δημοσιεύεται στην Εφημερίδα της Κυβερνήσεως. 

2. Στο άρθρο 60 του ν. 2637/1998 (ΦΕΚ 200 Α') προστίθεται παράγραφος 7, το κείμενο της οποίας έχει ως εξής: 

"7. Προκειμένου για Ομάδες Παραγωγών (Ο.Π.) ακατέργαστου καπνού του Κανονισμού (ΕΟΚ) 2075/92 (EE L 215), όπως τροποποιήθηκε και ισχύει, οι προσφυγές κατά των αποφάσεων των Πρωτοβάθμιων Επιτροπών Αναγνώρισης κρίνονται από Δευτεροβάθμια Επιτροπή Αναγνώρισης που λειτουργεί στην κεντρική υπηρεσία του Υπουργείου Γεωργίας. Η Επιτροπή αυτή συνιστάται με απόφαση του Υπουργού Γεωργίας, που δημοσιεύεται στην Εφημερίδα της Κυβερνήσεως. Με την ίδια απόφαση καθορίζεται η συγκρότηση, σύνθεση, αρμοδιότητες και λειτουργία της Επιτροπής, καθώς και κάθε άλλη αναγκαία λεπτομέρεια." 

3. Οι ερευνητές των παραγράφων 1, 2, 3 και 4 του άρθρου 28 του ν. 2538/1997 (ΦΕΚ 242 Α'), που δεν υπέβαλαν αίτηση μέσα στην οριζόμενη προθεσμία 31η Μαρτίου 1998 για την ένταξή τους στον κλάδο των Ειδικών Επιστημόνων Εφαρμογών του ΕΘ.Ι.ΑΓ.Ε. ή τη μεταφορά τους σε προσωποπαγείς θέσεις του Υπουργείου Γεωργίας, παραμένουν στο ΕΘ.Ι.ΑΓ.Ε. και στον κλάδο των ερευνητών που ανήκουν. Αιτήσεις που υποβλήθηκαν κατ' εφαρμογή των αναφερομένων διατάξεων, μπορεί να ανακληθούν μέσα σε ένα (1) μήνα από την έναρξη ισχύος του νόμου αυτού, εξαιρουμένων των αιτήσεων των ερευνητών, που κατ' εφαρμογή των διατάξεων της παρ. 3 του άρθρου 28 του ως άνω νόμου μεταφέρθηκαν σε προσωποπαγείς θέσεις του Υπουργείου Γεωργίας και ανέλαβαν υπηρεσία. 

4. Η παρ. 5 του άρθρου 28 του ν. 2538/1997 καταργείται και η παρ. 6 του ίδιου άρθρου αναριθμείται σε παρ. 5. 

'Αρθρο 27

1. Με αιτιολογημένη απόφαση του Υπουργού Γεωργίας μπορεί να ανατίθεται, με απευθείας διαπραγμάτευση, στην Πανελλήνια Συνομοσπονδία Ενώσεων Γεωργικών Συνεταιρισμών (ΠΑ.Σ.Ε.ΓΕ.Σ.) το έργο της διεκπεραίωσης του Ολοκληρωμένου Συστήματος Διαχείρισης και Ελέγχου (Ο.Σ.Δ.Ε.), καθώς και η εκπόνηση και διαχείριση άλλων έργων, προγραμμάτων και μελετών για τη συνεταιριστική και γενικότερα αγροτική ανάπτυξη, όταν λόγοι εμπειρίας ή ειδικών τεχνικών γνώσεων ή επείγοντος το επιβάλλουν. 

2. Το τρίτο εδάφιο της παρ. 3 του άρθρου 2 του π.δ. 346/1998 (ΦΕΚ 230 Α') αντικαθίσταται ως εξής: 

"Ως εταιρείες νοούνται οι εταιρείες του αστικού ή του εμπορικού δικαίου, συμπεριλαμβανομένων των συνεταιρισμών και άλλων νομικών προσώπων δημοσίου ή ιδιωτικού δικαίου." 

3. Στο τέλος του άρθρου 8 του ν. 2637/1998 (ΦΕΚ 200 Α') προστίθεται παράγραφος 3, που έχει ως εξής: 

"3. Οι εκπρόσωποι των Υπουργείων Οικονομικών και Γεωργίας, που ορίζονται ως μέλη του Διοικητικού Συμβουλίου του Ο.ΠΙ.ΛΟΓ. σύμφωνα με τις διατάξεις του άρθρου 3 του παρόντος και έχουν την ιδιότητα του τακτικού υπαλλήλου και οι τακτικοί υπάλληλοι των ίδιων Υπουργείων, καθώς και του Ελεγκτικού Συνεδρίου, που αποσπώνται στον Ο.ΠΙ.ΛΟΓ. σύμφωνα με τις διατάξεις της προηγούμενης παραγράφου, λαμβάνουν κατ' εξαίρεση των κειμένων διατάξεων από την Υπηρεσία από την οποία προέρχονται το σύνολο των αποδοχών τους, συμπεριλαμβανομένων σε αυτές και των πρόσθετων απολαβών (ΔΙΒΕΕΤ, έξοδα κινήσεως κ.λπ.), που απορρέουν από το βαθμό τους και τη θέση που κατέχουν σε αυτήν. 

'Αρθρο 28

'Εναρξη ισχύος

Η ισχύς των διατάξεων του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επί μέρους διατάξεις του." 

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδρίασης, ως προς την ψήφιση και στο σύνολο του ως άνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Επανερχόμαστε στο νομοσχέδιο του Υπουργείου Εθνικής Οικονομίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικότερων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις". 

Το νομοσχέδιο αυτό θα συζητηθεί σε τρεις συνεδριάσεις. Επί της αρχής απόψε και σε δύο συνεδριάσεις, αύριο και μεθαύριο, τα άρθρα και οι τροπολογίες που έχουν κατατεθεί. 

Κύριοι συνάδελφοι, η Νέα Δημοκρατία ορίζει ως Κοινοβουλευτικό της Εκπρόσωπο στο συζητούμενο νομοσχέδιο τον Βουλευτή Αρκαδίας κ. Δημήτριο Κωστόπουλο. 

Το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τη Βουλευτή κ. Μαρία Μπόσκου. 

Ο Συνασπισμός της Αριστεράς και της Προόδου ορίζει ως Κοινοβουλευτικό Εκπρόσωπο το Βουλευτή κ. Ευάγγελο Αποστόλου. 

Ο εισηγητής της Πλειοψηφίας κ. Ιωάννης Γιαννακόπουλος έχει το λόγο. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το υπό συζήτηση νομοσχέδιο χωρίζεται σε πέντε ουσιαστικά κεφάλαια και περιλαμβάνει τα εξής: Το πρώτο κεφάλαιο την αναγκαιότητα δημιουργίας της ΝΕ.Χ.Α., δηλαδή της Νέας Χρηματιστηριακής Αγοράς, το δεύτερο ρυθμίζει την εισαγωγή των Ελληνικών Πιστοποιητικών στη ΝΕ.Χ.Α. και θέματα της Επιτροπής Κεφαλαιαγοράς, το τρίτο επιχειρεί να διορθώσει κάποια προβλήματα που είχαν δημιουργηθεί με τις δημόσιες επιχειρήσεις και ιδιαίτερα με τα καταστατικά τους, το τέταρτο ασχολείται με την Ανώνυμη Εταιρεία Διώρυγας Κορίνθου και το νομικό πλαίσιο που τη διέπει και το πέμπτο κεφάλαιο, εκτός των άλλων, ασχολείται με την πρόληψη και την καταστολή νομιμοποίησης εσόδων από εγκληματικές ενέργειες, τη ρύθμιση δανείων στη γουνοποιία και άλλες διατάξεις. 

Κυρίες και κύριοι συνάδελφοι, η ανάγκη δημιουργίας της ΝΕ.Χ.Α. προέκυψε από το διαμορφωμένο πλέον οικονομικό περιβάλλον τόσο σε ευρωπαϊκό επίπεδο όσο και σε ελληνικό, γιατί πράγματι, ιδιαίτερα την τελευταία πενταετία, διαπιστώνεται σε όλη τη Δυτική Ευρώπη, ιδιαίτερα θα έλεγε κανείς η τάση δημιουργίας νέων χρηματιστηριακών αγορών που απευθύνονται σε μικρές και μεσαίες επιχειρήσεις, καθώς και σε νέες και γρήγορα αναπτυσσόμενες δραστηριότητες που αναζητούν για την χρηματοδότησή τους μακροπρόθεσμα, αλλά και υγιή κεφάλαια για να υλοποιήσουν τους επενδυτικούς τους στόχους. 

Οπωσδήποτε σημαντική εξέλιξη στον τομέα αυτό αποτέλεσε η δημιουργία της ευρωπαϊκής νέας αγοράς με πέντε μέλη που σηματοδοτεί συγχρόνως τις όποιες προσπάθειες ενοποίησης των ευρωπαϊκών αγορών στον τομέα αυτόν. 

Οι μικρομεσαίοι επιχειρηματίες και οι μικρομεσαίες επιχειρήσεις, κυρίες και κύριοι συνάδελφοι στη χώρα μας, είναι γνωστό ότι αποτελούν τη ραχοκοκαλιά της οικονομικής ανάπτυξης και της οικονομίας, ενώ η συμβολή τους στον περιορισμό της ανεργίας και γενικά την απασχόληση είναι πολύ μεγάλη και το γνωρίζουμε όλοι αυτό. Επομένως κατά την άποψή μου πρέπει να τους χορηγηθεί βοήθεια σε μέσα, σε χρηματοοικονομικές υπηρεσίες και σε τεχνολογία, έτσι ώστε να έχουν ένα σωστό ξεκίνημα σε μια νέα επιτυχημένη πορεία. 

'Ετσι με το παρόν νομοσχέδιο πιστεύουμε ότι επιχειρείται μια τομή και πιστεύουμε ακόμη ότι αποτελεί μια μικρή, μια καλή θα έλεγε κανείς τομή στην ανάπτυξη της ελληνικής οικονομίας, αφού στόχος αυτού του νομοσχεδίου, ιδιαίτερα του πρώτου κεφαλαίου του, που αφορά τη Νέα Χρηματιστηριακή Αγορά, είναι να βοηθήσει πραγματικά τις νέες, τις καινοτόμες και δυναμικές μικρομεσαίες επιχειρήσεις, με υγιή όπως προανέφερα και μακροπρόθεσμα κεφάλαια, στην υλοποίηση των επενδυτικών τους σχεδίων. 

Με τις διατάξεις του νομοσχεδίου αυτού, της σύστασης δηλαδή Νέας Χρηματιστηριακής Αγοράς στο Χρηματιστήριο Αθηνών, προσδιορίζονται και οι προϋποθέσεις εισαγωγής των μικρομεσαίων αυτών επιχειρήσεων στην ΝΕ.Χ.Α., στη Νέα Χρηματιστηριακή Αγορά, ως προς το ύψος των ιδίων κεφαλαίων, τη δημοσίευση των αιτήσεων οικονομικών καταστάσεων και του φορολογικού τους ελέγχου, του τρόπου διάθεσης των μετοχών και αύξησης του μετοχικού τους κεφαλαίου, την υποχρέωση επαρκούς διασποράς των μετοχών, τον ανάδοχο έκδοσης και τις υποχρεώσεις και τις ευθύνες τόσο του αναδόχου έκδοσης και του συμβούλου, αλλά και διατάξεις που αφορούν τον ειδικό διαπραγματευτή κάθε εταιρείας, αλλά και τις προϋποθέσεις και τα προσόντα που απαιτούνται για την απόκτηση της ιδιότητας του ειδικού διαπραγματευτή. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Αναλυτικότερα, κυρίες και κύριοι συνάδελφοι, σημειώνουμε ότι στη Νέα Χρηματιστηριακή Αγορά τα ίδια κεφάλαια της εκδότριας εταιρείας πρέπει να ανέρχονται σε διακόσια εκατομμύρια δραχμές (200.000.000) τουλάχιστον, για την οικονομική χρήση προ της αίτησης εισαγωγής, ποσό που μπορεί βεβαίως να αναπροσαρμόζεται με απόφαση του Υπουργείου Εθνικής Οικονομίας ύστερα απο γνώμη του Δ.Σ. του χρηματιστηρίου και της Επιτροπής Κεφαλαιαγοράς. 

Δεύτερον, η εκδότρια εταιρεία που υποβάλλει αίτηση εισαγωγής των μετοχών της για πρώτη φορά στη ΝΕ.Χ.Α. στη Νέα, δηλαδή, Χρηματιστηριακή Αγορά, πρέπει να έχει ελεγχθεί φορολογικά για όλες τις χρήσεις που έχουν υποβληθεί οι ετήσιες οικονομικές καταστάσεις και αυτό είναι η δεύτερη και ουσιαστική θα έλεγα προϋπόθεση. 

Η τρίτη προϋπόθεση είναι η δέσμευση των μετόχων. Κάθε μέτοχος που κατέχει τουλάχιστον το 5% του κεφαλαίου πριν την υποβολή της αίτησης εισαγωγής της εταιρείας, απαγορεύεται να διαθέσει το 80% των μετοχών του για τρία χρόνια, με εξαίρεση που προβλέπεται από τις διατάξεις του Α' Κεφαλαίου όπως προείπα, την κληρονομική διαδοχή, την αναγκαστική μεταβίβαση, τη μεταβίβαση μεταξύ μετόχων ή μεταβίβαση σε στρατηγικό επενδυτή, στο γενικό διαπραγματευτή για να μπορέσει να κάνει τη δουλειά του και τη μεταβίβαση μετοχών λόγω συγχώνευσης. 

Κύριε Υπουργέ, στο σημείο αυτό στο συγκεκριμένο άρθρο, λέγεται κάπου μεταξύ συμφωνία των μετόχων. Θα έλεγε κανείς ότι η καλύτερη διατύπωση θα είναι "των συναλλασσομένων μετόχων". Γιατί για το μυαλό κάποιου που το διαβάζει μπορεί να σημαίνει "όλων των μετόχων". Θα έλεγε κανείς "των συναλλασσομένων" , αυτού που πουλάει και αυτού που αγοράζει και όχι των μετόχων εκείνων που πιθανότατα να έχει γίνει διασπορά και θα είναι πάρα πολλοί κ.ο.κ. Αν δεν κάνω λάθος, νομίζω πως χρειάζεται μία καλύτερη διατύπωση στο σημείο αυτό. 

Η τέταρτη προϋπόθεση είναι η διάθεση των μετοχών και η αύξηση του μετοχικού κεφαλαίου, η οποία γίνεται με δημόσια εγγραφή και πρέπει να διατεθούν εκατό χιλιάδες μετοχές ποσού διακοσίων πενήντα εκατομμυρίων (250.000.000) δραχμών, όπου το 80% προέρχεται από αύξηση κεφαλαίου. Η διάθεση μετοχών με ιδιωτική τοποθέτηση επιτρέπεται μόνο κατά τις διατάξεις του παρόντος νομοσχεδίου στους εργαζομένους στην εταιρεία. 

Η διασπορά. Μέχρι την έγκριση της απόφασης του Δ.Σ. του Χρηματιστηρίου Αθηνών για την εισαγωγή, πρέπει να έχει γίνει ικανοποιητική διασπορά των μετοχών, στο επενδυτικό κοινό βεβαίως, στη χώρα μας ή σε οποιοδήποτε άλλο κράτος της Ευρωπαϊκής 'Ενωσης σε ποσοστό τουλάχιστον 20% του συνόλου και σε εκατόν πενήντα νομικά ή φυσικά πρόσωπα το καθένα από τα οποία δεν μπορεί να κατέχει πάνω από 2% των μετοχών αυτών. 

Προβλέπεται επίσης ότι οι μετοχές που εισάγονται στη Νέα Χρηματιστηριακή Αγορά, είναι μετοχές άϋλες εξαρχής και νομίζω ότι αυτό είναι προωθημένη θα έλεγε κανείς κίνηση, αφού γίνεται προσπάθεια ήδη να αποϋλοποιηθούν όλες οι μετοχές στο Χρηματιστήριο Αθηνών και ότι είναι δυνατή υπό προϋποθέσεις η μετάταξη των μετοχών από τη ΝΕ.Χ.Α., από τη Νέα Χρηματιστηριακή Αγορά στην κύρια ή στην παράλληλη αγορά του Χρηματιστηρίου Αθηνών, υπό τις πρόσθετες προϋποθέσεις που θέλει μία εταιρεία για να μπει στην κύρια αγορά. 

Ορίζονται επίσης οι υποχρεώσεις των εταιρειών σχετικά με την πληροφόρηση του επενδυτικού κοινού και του Χρηματιστηρίου Αθηνών μετά την εισαγωγή στους στη Νέα Χρηματιστηριακή Αγορά και ρυθμίζονται θέματα σχετικά με την εκκαθάριση των χρηματιστηριακών συναλλαγών. 

Στο Β' Κεφάλαιο, κυρίες και κύριοι συνάδελφοι, ρυθμίζονται θέματα που αφορούν την εισαγωγή των ελληνικών πιστοποιητικών στο Χρηματιστήριο Αθηνών, τόσο στην κύρια όσο και στην παράλληλη αγορά καθώς και η υποχρέωση επαρκούς διασποράς των μετοχών τόσο των ήδη εισηγμένων όσο και των εισηγμένων με συμπληρωματική αίτηση. 

Προβλέπεται ακόμη η αύξηση των οργανικών θέσεων της Επιτροπής Κεφαλαιαγοράς κατά τριάντα πέντε άτομα, αύξηση που θεωρήθηκε άκρως αναγκαία και απαραίτητη για την αντιμετώπιση των αναγκών εποπτείας της Χρηματιστηριακής Αγοράς αλλά και για την έναρξη της λειτουργίας του Χρηματιστηρίου Παραγώγων Αθηνών. 

Επίσης ορίζεται ακόμη ο τρόπος πρόσληψης του προσωπικού αυτού που είναι για μεν το διοικητικό προσωπικό ο ν.2190 -οι συνήθεις δηλαδή διαδικασίες- για δε το επιστημονικό προσωπικό και τους δικηγόρους που προβλέπεται ότι προσλαμβάνονται το προεδρικό διάταγμα 194/88. 

Ρυθμίζονται ακόμη στο δεύτερο κεφάλαιο θέματα χρηματιστηριακών εκπροσώπων, συμμετοχής, διενέργειας και εκκαθάρισης συναλλαγών στο Χρηματιστήριο Παραγώγων Αθηνών. Προβλέπεται επίσης κατ' εξαίρεση η εισαγωγή στο Χρηματιστήριο Αξιών Αθηνών μετοχών που είναι ήδη εισηγμένες σε άλλη οργανωμένη αγορά του εξωτερικού των οποίων η κτήση υπόκειται σε έγκριση ή σε περιορισμούς, σύμφωνα με το δίκαιο που διέπει την εκδότρια εταιρεία. 

Στο τρίτο κεφάλαιο του νομοσχεδίου προβλέπεται η δυνατότητα προσαρμογής των καταστατικών των δημοσίων επιχειρήσεων στους νόμους 2414 και 2190 χωρίς να ισχύει πλέον η εξάμηνη προθεσμία. Ορίζεται ακόμη ότι ο αριθμός των μελών του διοικητικού συμβουλίου των δημοσίων επιχειρήσεων δεν μπορεί να υπερβαίνει τα δεκατρία από έντεκα που ήταν και δεν μπορεί να είναι μικρότερος από επτά. 

Κυρία και κύριοι συνάδελφοι, όπου το δημόσιο διαθέτει σε επενδυτές σημαντικό μέρος του μετοχικού του κεφαλαίου και ιδιαίτερα από 25% μέχρι 49% που έγινε, οι επιχειρήσεις αυτές πρέπει να διακρίνονται και να αποκτήσουν την ευελιξία εκείνη που θα συμβάλει στην αποτελεσματικότερη λειτουργία τους, χωρίς όμως από τις όποιες τροποποιήσεις να θίγονται τα δικαιώματα που είναι κατοχυρωμένα είτε με προηγούμενα νομοθετήματα είτε από τα καταστατικά, αλλά να μη θίγονται και τα δικαιώματα -εννοείται- των καταναλωτών και των εργαζομένων. 

Ρυθμίζονται επίσης θέματα συμμετοχής των εργαζομένων και του εκπροσώπου της ΟΚΕ στα διοικητικά συμβούλια των επιχειρήσεων, που εξακολουθούν να υπάγονται στον ν. 2414/96. 

Ακόμη προβλέπεται ότι το συμβόλαιο διαχείρισης των θυγατρικών εταιρειών του ΟΣΑ συνάπτεται μεταξύ του προέδρου του διοικητικού συμβουλίου και του διευθύνοντος συμβούλου του ΟΣΑ αφ' ενός και αφ' ετέρου των αντιστοίχων προσώπων της θυγατρικής εταιρείας. 

Συνιστάται με τις διατάξεις του νομοσχεδίου αυτού ειδικό γραφείο αποκρατικοποίησης, ως αυτοτελής υπηρεσία. Επανέρχεται η εποπτεία των αποκρατικοποιήσεων -και πολύ σωστά- στο Υπουργείο Εθνικής Οικονομίας από το Υπουργείο Ανάπτυξης. Καταργείται η Γραμματεία Αποκρατικοποιήσεων του Υπουργείου Ανάπτυξης και το προσωπικό μεταφέρεται στο ΥΠΕΘΟ με την ίδια σχέση εργασίας που είχε. Και δίνεται η δυνατότητα η σύνταξη των αναγκαίων μελετών και προγραμμάτων πλέον για τις αποκρατικοποιήσεις, να ανατίθεται με σύμβαση έργου σε ειδικούς επιστήμονες. 

Το τέταρτο κεφάλαιο του νομοσχεδίου αυτού ασχολείται με τις διατάξεις που αφορούν τη διώρυγα της Κορίνθου, την ΑΕΔΙΚ όπως θα λέμε από εδώ και πέρα. Ακούστηκαν στην επιτροπή ότι ξεπουλιέται, ιδιωτικοποιείται, απολύεται το προσωπικό της κ.ο.κ. Τίποτα απ' αυτά δεν συμβαίνει. Απλά τροποποιείται το καθεστώς της διώρυγας, της Ανώνυμης Εταιρείας Διώρυγα της Κορίνθου, αλλά διέπεται πάντα από τις διατάξεις του συγκεκριμένου αυτού νομοσχεδίου και του ν. 2120, αλλά και συμπληρωματικά από το ν. 2414/96. 

'Ολες αυτές οι προσπάθειες που γίνονται για την ΑΕΔΙΚ, γίνονται για τον εκσυγχρονισμό της, για να λειτουργήσει καλύτερα η διώρυγα, γιατί είναι γνωστό σε όλους μας ότι ακόμα και τώρα που μιλάμε υπάρχει η παλιά και η νέα εταιρεία, η οποία επιτέλους θα τελειώσει φέτος και πιστεύουμε ότι με το νέο αυτό καθεστώς θα λειτουργήσει καλύτερα και αποδοτικότερα. 

Καθορίζονται δηλαδή τα δικαιώματα και ο σκοπός λειτουργίας της ΑΕΔΙΚ. Παραχωρούνται από το ελληνικό δημόσιο στην ΑΕΔΙΚ τα δικαιώματα της άσκησης και εκμετάλλευσης της διώρυγας, αλλά παρέχεται και η δυνατότητα στην ΑΕΔΙΚ να αναθέτει μετά από δημόσιο διαγωνισμό -το τονίζω αυτό- τα δικαιώματα εκμετάλλευσης σε τρίτους. Προσδιορίζονται ακριβώς οι όροι και οι προϋποθέσεις που θα αναφέρονται στις συμβάσεις μεταξύ της ΑΕΔΙΚ και των τρίτων, δίνεται η δυνατότητα να καταβάλλονται στην ΑΕΔΙΚ οι επιχορηγήσεις του δημοσίου και της Ευρωπαϊκής 'Ενωσης μέσω του προγράμματος δημοσίων επενδύσεων, μετά από κοινή υπουργική απόφαση. 

Βεβαίως ρυθμίζεται και αναφέρεται μέσα στο νομοσχέδιο ότι τα τέλη θα καθορίζονται από τον παραχωρησιούχο, καθώς και ότι ο παραχωρησιούχος, ο τρίτος δηλαδή που θα αναλάβει κάποιες δραστηριότητες της Α.Ε.ΔΙ.Κ. θα είναι υποχρεωμένος να καταθέτει το 1% των ακαθάριστων εσόδων του υπέρ των ΟΤΑ που είναι η γέφυρα. 

Στο πέμπτο κεφάλαιο, μεταξύ άλλων, επανακαθορίζεται η σύνθεση της επιτροπής του άρθρου 7 του ν. 2331/95, που ως έργο του έχει τη συγκέντρωση, αξιολόγηση και διερεύνηση πληροφοριών για ύποπτους συναλλαγών νομιμοποίησης χρημάτων από εγκληματικές ενέργειες, άλλως τα λεγόμενα πλυντήρια. Και προστίθεται από ένας εκπρόσωπος του Υπουργείου Εσωτερικών και της Επιτροπής Κεφαλαιαγοράς. Πιστεύω ότι η πρόσθεση αυτών των ατόμων θα συμβάλει στην καλύτερη λειτουργία και αυτής της επιτροπής. 

Ρυθμίζονται χρέη επιχειρήσεων γουνοποιίας σύμφωνα με τις διατάξεις μέχρι ποσού δεκαπέντε εκατομμυρίων (15.000.000) δραχμών στους Νομούς Καστοριάς, Φλώρινας, Κοζάνης και Γρεβενών. 

Επ' αυτού του άρθρου τοποθετήθηκαν, αν δεν κάνω λάθος, όλες οι πτέρυγες της Βουλής στην Επιτροπή και θα έλεγε κανείς ότι υπήρξε μία ομοφωνία σε ό,τι αφορά τη ρύθμιση αυτών των χρεών. 

Κύριε Υπουργέ, θα ήθελα θερμά να σας παρακαλέσω -όπως είπα και στην επιτροπή, τα δεκαπέντε εκατομμύρια (15.000.000) δεν καλύπτουν αυτές τις επιχειρήσεις που πραγματικά είναι παραδοσιακές επιχειρήσεις και που έχουν γίνει προβληματικές επιχειρήσεις, λόγω της οικονομικής κρίσης προπαντός στη Ρωσία στην οποία εξήγετο το 95% αυτών των προϊόντων από αυτές τις βιοτεχνίες που είναι παραδοσιακές οικογενειακές επιχειρήσεις- θα ήθελα επαναλαμβάνω να σας παρακαλέσω να είναι πιο γενναία η ρύθμιση σε ό,τι αφορά το ρυθμιζόμενο κεφάλαιο. Οι επιχειρήσεις αυτές ζητούν το ποσό να ανέλθει στα πενήντα εκατομμύρια (50.000.000). 'Εχω δε την εντύπωση, όπως κατέθεσαν και όλες οι πτέρυγες στη Βουλή στην επιτροπή, ότι ο διπλασιασμός των ρυθμιζομένων κεφαλαίων θα έβγαζε από μία πάρα πολύ δύσκολη θέση τις επιχειρήσεις που πρωτίστως υπάρχουν στο Νομό Καστοριάς, στο Νομό Κοζάνης κυρίως στη Σιάτιστα και σε λιγότερο βαθμό στη Φλώρινα και στα Γρεβενά. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Μου επιτρέπετε να σας απαντήσω αυτήν τη στιγμή; 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Βεβαίως, αρκεί να μου κρατηθεί ο χρόνος. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Είμαι στην ευχάριστη θέση να σας ανακοινώσω ότι συμφωνώ με την πρόταση των πτερύγων της Βουλής για διπλασιασμό του ορίου από δεκαπέντε σε τριάντα εκατομμύρια (30.000.000). Ευχαριστώ. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Αυτό με χαροποιεί ιδιαίτερα, κύριε Υπουργέ και είναι αίτημα όλων των πτερύγων της Βουλής. Πραγματικά αυτή η ρύθμιση θα δώσει μία ανάσα στους γουνοποιούς και των τεσσάρων νομών στην περιοχή. 

ΑΘΑΝΑΣΙΟΣ ΚΟΝΤΑΞΗΣ: Μόνο για τους γεωργούς δεν γίνεται τίποτα. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κατά κάποιο τρόπο οι καλλιεργητές γουνοφόρων ζώων, κύριε συνάδελφε, είναι γεωργοί. 

Ακόμη προβλέπεται η μετάταξη των υπαλλήλων που θα στελεχώσουν τις υπηρεσίες του Υπουργείου Οικονομικών, όπως η Τράπεζα Φορολογικών Δεδομένων, η έρευνα ελέγχου και τις μονάδες επιστημονικής τεκμηρίωσης και ανάλυσης που γίνεται σε κενές θέσεις με την ίδια σχέση εργασίας. 

Διευρύνεται η επιτροπή εποπτείας και ελέγχου της λειτουργίας των βασικών διαπραγματευτών αγοράς με ένα ακόμα μέλος από την 'Ενωση Ελληνικών Τραπεζών. 

Καθορίζεται με πράξη του διοικητή της Τράπεζας της Ελλάδος ο οργανισμός λειτουργίας της Η.Δ.Α.Τ., της Ηλεκτρονικής δηλαδή Δευτερογενούς Αγοράς Τίτλων, η συγκρότηση της επιτροπής που θα εποπτεύει και άλλα. 

Κυρία και κύριοι συνάδελφοι. Κύριο χαρακτηριστικό της ΝΕ.Χ.Α. της Νέας Χρηματιστηριακής Αγοράς είναι από τη μία μεριά οι χαλαρές ποσοτικές προϋποθέσεις, έτσι ώστε να μπορούν να μπουν στη Νέα Χρηματιστηριακή Αγορά οι περισσότερες εταιρείες, αλλά από την άλλη και οι αυστηρές προϋποθέσεις για την ποιοτική αναβάθμιση. 

Κυρία και κύριοι συνάδελφοι, φρονώ ότι το νομοσχέδιο αυτό τόσο για τη ΝΕ.Χ.Α. όσο για την κύρια χρηματαγορά και την Α.Ε.ΔΙ.Κ., δηλαδή για την Ανώνυμη Εταιρεία Διώρυγα της Κορίνθου, αλλά και για τις ρυθμίσεις των βιοτεχνών γουνοποιίας, που με πολύ χαρά άκουσα ότι έγινε ο διπλασιασμός τους, είναι προς τη σωστή κατεύθυνση, διότι πιστεύω ότι δίνεται η δυνατότητα σε νέες, δυναμικές και καινοτόμες επιχειρήσεις να αντλούν υγιή και μακροπρόθεσμα κεφάλαια από τη συγκεκριμένη αγορά. 

Πιστεύω, κύριοι συνάδελφοι, ότι το νομοσχέδιο αυτό είναι προς τη σωστή κατεύθυνση. 

Ακούστηκαν πολλά στην επιτροπή όπως ότι πρόκειται για πολυνομοσχέδιο, ότι είναι ασύνδετο μεταξύ τους κ.ο.κ. Πιστεύω ότι ούτε ασύνδετο είναι ούτε πολυνομοσχέδιο είναι. Από τη μία μεριά γιατί δεν μπορούσε κανένα από αυτά να έλθει ως αυτοτελές νομοσχέδιο και από την άλλη γιατί η Κυβέρνηση επιχειρεί να ρυθμίσει και να διορθώσει -γιατί όχι- την οικονομική πολιτική της στην κεφαλαιαγορά. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Γιατί με τους τέσσερις νόμους που υπάρχουν, που ψήφισε την τελευταία πενταετία, γνωρίζετε πάρα πολύ καλά και το γνωρίζουμε όλοι ότι υπάρχει μια σωστή ρύθμιση προς τη σωστή κατεύθυνση και το χρηματιστήριο που είναι από τη μία μεριά ο καθρέφτης της ελληνικής οικονομίας -και όχι μόνο- λειτουργεί με ικανοποιητικούς ρυθμούς και από οκτακόσιες, εννιακόσιες μονάδες έχει φθάσει στις τέσσερις χιλιάδες μονάδες. Και δεν μπορούμε να κατηγορούμε την οικονομική πολιτική όταν πηγαίνει καλά. 'Οταν δηλαδή δεχόμαστε ότι το χρηματιστήριο είναι ο καθρέφτης της οικονομίας, δεν μπορούμε από τη μία να λέμε ότι εντάξει, υπάρχουν οι τέσσερις χιλιάδες μονάδες και αυτό αντικατοπτρίζει τη δυναμικότητα της ελληνικής οικονομίας και από την άλλη αν ήταν σε χαμηλά επίπεδα ο γενικός δείκτης να λέγαμε ότι η οικονομία δεν τα πάει καλά. Θα πρέπει να δούμε με πραγματικά αντικειμενικό μάτι τους ικανοποιητικούς ρυθμούς λειτουργίας τόσο του χρηματιστηρίου, αλλά και γενικότερα της κεφαλαιαγοράς. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ ολοκληρώστε, δεν έχετε άλλο χρόνο. Ο χρόνος που σας αφαιρέθηκε με την παρέμβαση του κυρίου Υπουργού, ήταν ελάχιστος. 'Αλλωστε αποζημιώθηκε με τη γαλαντόμο προσφορά του. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Τελειώνω, κύριε Πρόεδρε. 

Και αυτό επετεύχθη, αγαπητοί συνάδελφοι, με διοικητικές και νομοθετικές ρυθμίσεις, έτσι ώστε πραγματικά να μπορούμε να διαφυλάξουμε το επενδυτικό κοινό. 

Κανείς δεν είπε ότι το χρηματιστήριο δεν είναι και τζόγος. Κάθε φορά όμως, με κάθε νέο νομοσχέδιο επεκτείνουμε τις ασφαλιστικές εκείνες δικλείδες, έτσι ώστε να διασφαλίζεται το επενδυτικό κοινό. 

Επομένως το νομοσχέδιο για τη ΝΕ.Χ.Α. και τις άλλες διατάξεις που περιλαμβάνει, είναι προς τη σωστή κατεύθυνση και σας καλώ να το ψηφίσετε. 

Ευχαριστώ. 

(Xειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας ορίζει ως ειδικό αγορητή το Βουλευτή Θεσσαλονίκης κ. Γεώργιο Ρόκο. 

Το λόγο έχει ο εισηγητής της Νέας Δημοκρατίας κ. Θεόδωρος Σκρέκας Βουλευτής Τρικάλων. 

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κυρίες και κύριοι συνάδελφοι, το παρόν νομοσχέδιο για τη σύσταση της Νέας Χρηματιστηριακής Aγοράς, ρυθμίσεις γενικότερων θεμάτων της κεφαλαιαγοράς, των δημοσίων επιχειρήσεων και οργανισμών, της Ανωνύμου Εταιρείας Διώρυγας Κορίνθου και άλλες διατάξεις, θεωρούμε ότι είναι επίκαιρο, αναγκαίο και σημαντικό για την οικονομία μας ως προς τα δύο πρώτα κεφάλαια. Ιδιαίτερα το πρώτο, γιατί αφορά τον κλάδο των μικρομεσαίων επιχειρήσεων για τις οποίες όλοι γνωρίζουμε πόσο σημαντική είναι η συμβολή τους στον τομέα της οικονομίας και της απασχόλησης και πόσο επιτακτική είναι η ανάγκη το κράτος να εξασφαλίζει σε αυτές σταθερό, υγιές αλλά και ασφαλές οικονομικό περιβάλλον. 

Προσδοκούμε, κύριοι συνάδελφοι, ότι με τη σύσταση της Νέας Χρηματιστηριακής Αγοράς ανοίγει η διαδικασία, η οποία θα διαμορφώσει το αναγκαίο σταθερό οικονομικό περιβάλλον για τις επιχειρήσεις αυτές, οι οποίες θα έχουν πλέον τη δυνατότητα, βάσει των προβλεπομένων προϋποθέσεων, να εισαχθούν στη Νέα Χρηματιστηριακή Αγορά και να αντλούν απ' αυτή μεσομακροπρόθεσμα κεφάλαια για την κάλυψη των επενδυτικών τους αναγκών. 

Παρά τη θετική μας θέση επί της αρχής των κεφαλαίων α' και β' του νομοσχεδίου, είμαι υποχρεωμένος να επισημάνω για άλλη μία φορά τη βασική αδυναμία που έχει η Κυβέρνηση να φέρνει δηλαδή στη Βουλή νομοσχέδια πρόχειρα, αόριστα, ελλιπή και αποσπασματικά. Απόδειξη αυτού του ισχυρισμού είναι το παρόν νομοσχέδιο, το οποίο αποτελείται από πέντε κεφάλαια εκ των οποίων τα δύο αφορούν το χρηματιστήριο και τα άλλα τρία αφορούν τροποποιήσεις και συμπληρώσεις άρθρων προηγούμενων νομοσχεδίων. 

Επιμένω, κύριοι συνάδελφοι, στην παρατήρηση αυτή και ιδιαίτερα την τονίζω, γιατί η αδυναμία της Κυβέρνησης στον τομέα αυτό έχει πάρει διαστάσεις επιδημικού χαρακτήρα, φαινόμενο επικίνδυνο για τη σωστή λειτουργία του κράτους. 

Το δεύτερο που θέλω να επισημάνω είναι το γεγονός ότι σε κάθε νομοσχέδιο που έρχεται στη Βουλή, οι Υπουργοί ζητούν την εξουσιοδότησή μας για έκδοση προεδρικών διαταγμάτων και υπουργικών αποφάσεων για την εφαρμογή των νόμων. Αυτός είναι ο ρόλος του νομοθετικού σώματος, αντί νόμων να ψηφίζουμε εξουσιοδοτήσεις για έκδοση προεδρικών διαταγμάτων και υπουργικών αποφάσεων αγνώστου περιεχομένου; Πιστεύω ότι οι νέοι θεσμοί στην οικονομία απαιτούν προσεκτική μελέτη από εξειδικευμένα άτομα, ακριβή προσδιορισμό των στόχων και ανάλογο σχεδιασμό νομοθετικών πλαισίων τα οποία να προβλέπουν και να εξασφαλίζουν τις προϋποθέσεις για σωστή εφαρμογή, σωστή οργανωτική δομή, αλλά και τα αναγκαία μέσα για την επίτευξη αυτού του σκοπού. Αντί αυτού, η Κυβέρνηση φέρνει στη Βουλή νομοσχέδια πρόχειρα, αόριστα και εμπλουτισμένα από εξουσιοδοτήσεις για έκδοση προεδρικών διαταγμάτων και υπουργικών αποφάσεων, με αναρίθμητες τροπολογίες, οι οποίες διορθώνουν και συμπληρώνουν άρθρα άλλων νομοσχεδίων, μία διαδικασία στη λογική του ράβε-ξήλωνε. 

Κύριε Πρόεδρε και κύριοι συνάδελφοι, το σημερινό νομοσχέδιο έρχεται στο Τμήμα υπό το βάρος ενός πολύ σοβαρού γεγονότος, την εισαγγελική επέμβαση στο Χρηματιστήριο Αθηνών, ενέργεια η οποία κατά την αποψή μας οδηγεί στην ποινικοποίηση της επενδυτικής δραστηριότητας με σαφή τον κίνδυνο μεταφοράς των ξένων κεφαλαίων από τη χώρα μας και το φόβο να υποστεί σοβαρό πλήγμα η οικονομία μας και μάλιστα σε μια περίοδο ιδιαίτερα κρίσιμη για την Ελλάδα, λόγω της επικείμενης ένταξής μας στην ΟΝΕ. 

Η επέμβαση του εισαγγελέα, σε συνδυασμό και με τον κίνδυνο ποινικοποίησης της ελληνικής χρηματιστηριακής αγοράς, φανερώνει την αδυναμία της Κυβέρνησης να θωρακίσει και να προστατεύσει τη χρηματιστηριακή αγορά με ένα ολοκληρωμένο και αυστηρό νομοθετικό πλαίσιο. Η απουσία ενός ολοκληρωμένου νομοθετικού πλαισίου μας οδήγησε στο γνωστό πρόβλημα, με αποτέλεσμα αντί να ελεγκτικά όργανα του χρηματιστηρίου να παραπέμπουν τους παραβάτες στη δικαιοσύνη, έχουμε το φαινόμενο της αυτεπάγγελτης επέμβασης της δικαιοσύνης για την ανακάλυψη και την πάταξη των παρανομιών. 

Δυστυχώς η καθημερινή επίκληση των Ελλήνων πολιτών για παρέμβαση εισαγγελέα σε κάθε τομέα του εθνικού μας βίου, είναι δικαιολογημένη. Γιατί όλα, κύριοι συνάδελφοι, έχουν διαβρωθεί. 

Για όλους αυτούς τους λόγους προκύπτει αδήριτη η ανάγκη να προχωρήσει η Κυβέρνηση σε συνεργασία και με τα όργανα του χρηματιστηρίου στην προώθηση όλων εκείνων των ενεργειών αλλά και των μέσων για την ολοκλήρωση του εκσυγχρονισμού, του ηλεκτρονικού συστήματος των συναλλαγών, την αποϋλοποίηση των τίτλων και το κυριότερο την ενίσχυση της επιτροπής Κεφαλαιαγοράς, ώστε να αποκτήσουμε ένα χρηματιστήριο υγιές, ανταγωνιστικό και ικανό να προσελκύσει επιχειρήσεις και επενδυτικό κοινό από την Ελλάδα και το εξωτερικό. 

Ζητήσαμε, κύριε Υπουργέ, κατά τη συζήτηση του νομοσχεδίου στην επιτροπή, να μην το φέρετε αμέσως στο Σώμα για ψήφιση, για να υπάρξει ο απαιτούμενος χρόνος βάσει και των τελευταίων γεγονότων, δηλαδή την επέμβαση του εισαγγελέα, ώστε να γίνουν οι απαιτούμενες διορθώσεις και προσθήκες που είναι αναγκαίες για την απρόσκοπτη λειτουργία του χρηματιστηρίου. Δεν μας ακούσατε. 

Την άποψή μας αυτή αναγνώρισε και ο πρόεδρος της Επιτροπής Κεφαλαιαγοράς στην Επιτροπή, ο οποίος μας είπε ότι η Επιτροπή Κεφαλαιαγοράς ετοιμάζει κώδικα συμπεριφοράς των εισηγμένων στο χρηματιστήριο και θέτει ως στόχο τον εκσυγχρονισμό, ως απαραίτητο στοιχείο για την αναβάθμιση στο επίπεδο των ανεπτυγμένων χωρών των χρηματιστηριακών εταιρειών, των εισηγμένων εταιρειών, αλλά και το ίδιο το χρηματιστηριακό σύστημα. Δηλαδή ομολόγησε ότι σήμερα υπάρχει αδυναμία από πλευράς χρηματιστηρίου να ανταποκριθεί στις ελεγκτικές απαιτήσεις εντοπισμού των υπευθύνων χειραγώγησης μετοχών και να απαντήσει σε ερωτήματα που συνδέονται με τη διαπραγμάτευση μετοχών εταιρειών υπερχρεωμένων ή και αδρανών, καθώς και την ανάγκη αλλαγής του συστήματος προσδιορισμού της τιμής κλεισίματος των μετοχών. 

Το κεφάλαιο Β' αφορά και αυτό θέματα της κεφαλαιαγοράς. Διορθώνει, αντικαθιστά ή καταργεί άρθρα προηγούμενων νόμων βάσει των οποίων λειτουργεί το Χρηματιστήριο Αθηνών. 'Εχουμε, δηλαδή, μεταβολές σε επτά περίπου νόμους και είναι σχετικές με την εισαγωγή των ελληνικών πιστοποιητικών στο Χρηματιστήριο Αξιών Αθηνών, την εισαγωγή μετοχών στο Χ.Α.Α., τη σύσταση τριάντα πέντε νέων θέσεων προσωπικού στην Επιτροπή Κεφαλαιαγοράς, θέματα χρηματιστηριακών εκπροσώπων και διαδικασία για την απόκτηση του δικαιώματος, θέματα συμμετοχής διενέργειας και εκκαθάρισης συναλλαγών στο Χρηματιστήριο Παραγώγων Αθηνών, θέματα εξωχρηματιστηριακών συναλλαγών και μία σειρά άλλων θεμάτων. 

Στο κεφάλαιο Γ' αναφέρονται θέματα των δημοσίων επιχειρήσεων και οργανισμών. Το κεφάλαιο αυτό αφορά θέματα των επιχειρήσεων του ν. 2414/96, τη μετατροπή δηλαδή των δημοσίων επιχειρήσεων σε ανώνυμες εταιρείες με καταστατικά που να είναι σύμφωνα με το ν. 2190/20. 

Ο ισχυρισμός μας και ο ισχυρισμός σχεδόν όλων των συναδέλφων για τη νομοθετική προχειρότητα επιβεβαιώνεται από το ν. 2414/96, ο οποίος θα μείνει στην ιστορία ως ο νόμος που δεν άφησε η Κυβέρνηση άρθρο που να μην το έχει τροποποιήσει. 

Με το σημερινό νομοσχέδιο ολοκληρώνεται το έγκλημα και αφήνετε από τον αρχικό νόμο μόνο τον τίτλο. 

Η πρότασή μας, κύριε Υπουργέ, είναι να τον καταργήσετε και να τον ξανασχεδιάσετε, ώστε να συμπεριλάβετε τις μεταβολές που έχετε πραγματοποιήσει μέχρι σήμερα για να γίνει ο νόμος λειτουργικός. 

Στο κεφάλαιο Δ' αναφέρονται θέματα της Ανωνύμου Εταιρείας Διώρυγας Κορίνθου. Η περίπτωση αυτή δεν μπορούμε να αντιληφθούμε τι κοινό μπορεί να έχει με το υπό συζήτηση νομοσχέδιο και δεν μπορούμε να κατανοήσουμε τι σκοπεύετε, κύριε Υπουργέ, να κάνετε. Θα τη μετοχοποιήσετε; 

Δεν απαντάτε σε μία σειρά ερωτημάτων, όπως είναι α) : Τι προβλέπεται στην αλλαγή αυτή από το νομοσχέδιο από πλευράς διοδίων των δημοτών που μετακινούνται από τη μία πλευρά στην άλλη της διώρυγας. β) Δεν απαντάτε αν ολοκληρώθηκε η επί είκοσι χρόνια επιχειρούμενη αμαρτωλή εκκαθάριση. γ) Δεν απαντάτε αν συνεχίζουν ακόμα να πληρώνονται με τους παχυλούς μισθούς οι εκκαθαριστές. 

Το κεφάλαιο Ε', κύριοι συνάδελφοι, αφορά ένα σημαντικό τομέα της εθνικής μας οικονομίας. Αφορά τον κλάδο των γουνοποιών, έναν κλάδο ο οποίος δραστηριοποιείται στην παραμεθόριο περιοχή της δυτικής Μακεδονίας. 'Ενας κλάδος δυναμικός, ένας κλάδος ο οποίος λόγω της κρίσης περνά αυτήν την περίοδο μια μεγάλη δοκιμασία. 

Οι άνθρωποι αυτοί των συνόρων είναι επιχειρηματίες. 
Ζητούν από την Κυβέρνηση να ρυθμίσει υποχρεώσεις προς τις τράπεζες και προς το δημόσιο, γιατί σήμερα δεν μπορούν να ανταποκριθούν σ'αυτές τις υποχρεώσεις. 

Δήλωσε ο κύριος Υπουργός πριν από λίγο ότι δέχεται η ρύθμιση από δεκαπέντε εκατομμύρια (15.000.000) να ανέλθει στο ποσό των τριάντα εκατομμυρίων (30.000.000). Ο εχθρός του καλού, κύριε Υπουργέ, είναι το καλύτερο. Οι άνθρωποι της περιοχής εκείνο που ζητούν, ώστε να συμπεριληφθεί το μεγαλύτερο κομμάτι αυτών που σήμερα είναι μέσα στο πρόβλημα είναι το ποσό αυτό να το ανεβάσετε στο ύψος των πενήντα εκατομμυρίων (50.000.000). 

ΙΩΑΝΝΗΣ ΓΙΑΝΝΑΚΟΠΟΥΛΟΣ: 'Ολοι στην επιτροπή ζητήσαμε τριάντα εκατομμύρια (30.000.000). 

ΘΕΟΔΩΡΟΣ ΣΚΡΕΚΑΣ: Κάνετε λάθος, κύριε συνάδελφε. Το τριάντα ειπώθηκε από ορισμένους. Εμείς υποστηρίξαμε αυτό που ζήτησαν και ζητούν οι φορείς της περιοχής, τα πενήντα εκατομμύρια (50.000.000). 

Εδώ πρέπει να επισημάνω κάτι που πρέπει όλοι μας να το γνωρίζουμε. 

Στην περιοχή αυτή η πολιτεία για να στηρίξει αυτό τον κλάδο, έχει επενδύσει εδώ και πολλά χρόνια πολλά χρήματα, για να δημιουργήσει τις υποδομές εκείνες, ώστε ο κλάδος αυτός απρόσκοπτα να συνεχίσει τη δραστηριότητά του. Χρήματα τα οποία είχαν σχέση με τον εκσυγχρονισμό και την επέκταση του αεροδρομίου, την απόκτηση εκθεσιακού χώρου, τη βελτίωση γενικότερα του οδικού δικτύου και μια σειρά άλλων επεμβάσεων, οι οποίες κινούντο προς την κατεύθυνση στήριξης αυτού του δυναμικού κλάδου στη δυτική Μακεδονία. 

Φαίνεται ότι η ρύθμιση αυτή είναι ένα πολύ μικρό κομμάτι, μια μικρή προσφορά στους κατοίκους της περιοχής τόσο της Καστοριάς όσο και των άλλων περιοχών, όπως είναι η Σιάτιστα, τα Γρεβενά, αλλά και η Φλώρινα. 

Είναι ανάγκη να το κάνετε κύριε Υπουργέ. Και είναι ανάγκη γιατί οι άνθρωποι στην περιοχή αυτή ασχολούνται αποκλειστικά με τη γούνα και πίσω από τη γούνα υπάρχει μια αλυσίδα άλλων δραστηριοτήτων που έρχονται και υποστηρίζουν αυτόν τον κλάδο. 'Ολους αυτούς τους κλάδους, πρέπει να τους προσέξουμε, γιατί ήδη αυτήν τη στιγμή βρίσκονται σε κατάσταση μαρασμού και οδηγούνται προς τον αφανισμό. Δεν είναι σημαντικό. 'Εγινε μια ρύθμιση το 1992. Μπορούμε να κάνουμε μια ακόμα ρύθμιση, για να μπορέσουμε να βοηθήσουμε αυτούς τους ανθρώπους, γιατί απ'ό,τι φαίνεται η κρίση οδηγείται προς το τέλος της. 

Θα προσφέρουμε μια μεγάλη υπηρεσία σ'αυτούς τους ανθρώπους, μια μεγάλη υπηρεσία, η οποία πρώτον, θα είναι θετική για την εθνική οικονομία, από τη δραστηριότητα αυτού του κλάδου, φέρνει σημαντικό συνάλλαγμα στη χώρα. Δεύτερον, απασχολεί ένα σημαντικό αριθμό ανθρώπων και τρίτον, θωρακίζει την περιοχή μας κρατώντας αυτούς τους ανθρώπους στην εσχατιά αυτήν της Ελλάδος, τη δυτική Μακεδονία. 

Σας ευχαριστώ πολύ. 

( Χειροκροτήματα απ' την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Μαρία Μπόσκου, Κοινοβουλευτική Εκπρόσωπος του Κομμουνιστικού Κόμματος Ελλάδος, έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, κύριοι Βουλευτές, με το πρώτο κεφάλαιο του προτεινόμενου νομοσχεδίου, επιχειρείται η ενίσχυση του χρηματιστηριακού θεσμού μέσω της σύστασης μιας Νέας Χρηματιστηριακής Αγοράς εντός του Χρηματιστηρίου Αξιών Αθηνών, η οποία θα απευθύνεται σε μετοχές μικρομεσαίων επιχειρήσεων κυρίως, με στόχο, όπως αναφέρεται στην εισηγητική έκθεση, τη χρηματοδότηση της ανάπτυξής τους. 

'Εχουμε επανειλημμένα τονίσει ότι ο χαρακτήρας του ελληνικού χρηματιστηρίου, όπως άλλωστε και όλων ανά τον κόσμο χρηματιστηρίων, δεν μπορεί να χαρακτηριστεί ως παραγωγικός, αλλά καθαρά κερδοσκοπικός. 

Το χρηματιστήριο συνεπώς αποτελεί ένα κερδοσκοπικό κέντρο που δεν έχει σχέση με παραγωγικές διαδικασίες. Σύμφωνα με έρευνες που κατά καιρούς έχουν δει τα φώτα της δημοσιότητας, μόνο ένα ελάχιστο ποσοστό των αντλούμενων από το χρηματιστήριο κεφαλαίων χρησιμοποιείται για πάγιες επενδύσεις που θα συνέβαλαν στην παραγωγική διαδικασία, στην παραγωγική ανάπτυξη, το δε υπόλοιπο για διάφορες χρήσεις όπως εξαγορές, συγχωνεύσεις, μείωση δανειακών υποχρεώσεων, κεφάλαια ενίσχυσης θυγατρικών και άλλα. Αυτά λένε τα στοιχεία. 

Εμείς δεν μπορούμε να κατανοήσουμε τη θέση όλων εκείνων που υποστηρίζουν ότι το χρηματιστήριο μπορεί να λειτουργεί αναπτυξιακά. 

Το παρόν νομοσχέδιο -ειδικότερα το πρώτο του κεφάλαιο- κάνει σαφώς μια κίνηση ενίσχυσης του χρηματιστηριακού θεσμού στα πρότυπα της ευρωπαϊκής Νέας Χρηματιστηριακής Αγοράς, που κινείται στα πλαίσια των προσπαθειών ενοποίησης των ευρωπαϊκών αγορών, όπως αναφέρεται και στην εισηγητική έκθεση. Στόχος βέβαια είναι, σε συνδυασμό και με άλλους παράγοντες, όπως η έλλειψη του πόθεν έσχες, οι φορολογικές απαλλαγές, η ανωνυμία των κατόχων των μετοχών, οι ιδιωτικοποιήσεις των δημοσίων επιχειρήσεων, να καταστεί ευνοϊκότερη η είσοδος στα ξένα κυρίως "επενδυτικά" κεφάλαια με καθαρά κερδοσκοπικά κριτήρια. 

Η ενίσχυση του χρηματιστηριακού θεσμού με την εισαγωγή και των μικρομεσαίων σε αυτό δεν μας εκπλήσσει. 'Αλλωστε είναι ένα από τα πολλά νομοσχέδια που η κυβέρνηση έχει φέρει σ' αυτήν την Αίθουσα σε ένα πολύ μικρό χρονικό διάστημα με θέμα το χρηματιστήριο. Αν θέλετε αποτελεί τη φυσική συνέχεια της πολιτικής της Κυβέρνησης. Μιας πολιτικής ανάπτυξης των κερδών των μεγάλων επιχειρήσεων, των τραπεζών, σε βάρος των εισοδημάτων και των κοινωνικών κατακτήσεων των εργαζομένων. Μιας πολιτικής από την οποία με κάθε τρόπο και μέσο ευνοείται η κερδοσκοπία, η αποκόμιση υψηλής κερδοφορίας του κεφαλαίου σε σύντομο χρονικό διάστημα. Μιας πολιτικής στο στόχαστρο της οποίας έχει μπει η πλειοψηφία των μικρομεσαίων επιχειρήσεων, οι οποίες με μαθηματική ακρίβεια οδηγούνται σε κλείσιμο. 

Η ενίσχυση, λοιπόν, της αποκαλούμενης χρηματικής οικονομίας, ενός καθαρά κερδοσκοπικού τομέα, αποτελεί ανασταλτικό παράγοντα παραγωγικής ανάπτυξης της οικονομίας. Δεν είναι άγνωστα τα τεράστια χρηματοοικονομικά προβλήματα που αντιμετωπίζουν οι μικρομεσαίες επιχειρήσεις, τα οποία σε συνδυασμό με άλλους παράγοντες όπως για παράδειγμα η εισβολή των πολυεθνικών επιχειρήσεων, η πτώση της ζήτησης εξ αιτίας της ακολουθούμενης αντιλαϊκής πολιτικής, έχουν οδηγήσει σε πτωχεύσεις πάρα πολλές μικρομεσαίες επιχειρήσεις με άμεσες επιπτώσεις την ουσιαστική μείωση της απασχόλησης. 

Το χρηματοδοτικό πρόβλημα των μικρομεσαίων επιχειρήσεων όμως δεν λύνεται με τη Νέα Χρηματιστηριακή Αγορά και την είσοδο κάποιων πολύ λίγων σε σχέση με το σύνολο των μικρομεσαίων επιχειρήσεων. 'Ισα-ίσα που με αυτό τον τρόπο ενισχύεται με ένα ακόμη εργαλείο επιλεκτικά μια μικρή κατηγορία μικρομεσαίων επιχειρήσεων, η οποία έτσι και αλλιώς τύγχανε της στήριξης και της Ευρωπαϊκής 'Ενωσης, αλλά και των ελληνικών κυβερνήσεων. 

Η μεγάλη μάζα των μικρομεσαίων επιχειρήσεων αφήνεται στην τύχη της, όπως ακριβώς γίνεται και μέχρι σήμερα. Τα προβλήματά τους μάλιστα θα ενταθούν, όπως τονίζεται και από κυβερνητικούς παράγοντες, εν όψει της ένταξης της χώρας στην ΟΝΕ και της έλευσης του ευρώ. 

Τα περί ανάδειξης της νέας γενιάς επιχειρηματιών νομίζουμε ότι αποτελούν και το πολιτικό μήνυμα της Κυβέρνησης, αλλά και της επιτροπής των Ευρωπαϊκών Κοινοτήτων για την δημιουργία μιας νέας νοοτροπίας του αποκαλούμενου "επιχειρείν" στην Ευρώπη, όπως αναφέρεται και στη σχετική ανακοίνωση της Ευρωπαϊκής Επιτροπής. 

Το επιχείρημα ότι η εισαγωγή αυτών των επιχειρήσεων στη ΝΕ.Χ.Α. θα φέρει και αύξηση των θέσεων εργασίας, δεν αντέχει την παραμικρή κριτική εάν δει κανείς τι συμβαίνει σήμερα με τις άλλες επιχειρήσεις που είναι εισηγμένες στο χρηματιστήριο και με το επίπεδο της ανεργίας, η οποία έχει φθάσει στο υψηλότερο ποσοστό των τελευταίων χρόνων με παραπέρα τάση επιδείνωσης.
Κατά συνέπεια η ΝΕ.Χ.Α. δεν αποτελεί τομή στην ανάπτυξη της ελληνικής οικονομίας, όπως αναφέρει η εισηγητική έκθεση. Ισως να αποτελεί τομή της λεγόμενης χρηματικής οικονομίας, η οποία όμως δεν έχει καμία σχέση με την οικονομική ανάπτυξη της χώρας και την ανακούφιση των λαϊκών στρωμάτων. 

Να σημειώσουμε ότι και στην περίπτωση της Νέας Χρηματιστηριακής Αγοράς, όπως και στο χρηματιστήριο, το επενδυτικό κοινό και κυρίως οι μικρομέτοχοι, σε καμία περίπτωση δεν διασφαλίζονται από τις διάφορες κερδοσκοπικές εξάρσεις, οι οποίες άλλωστε είναι χρήσιμες για μία μεγάλων διαστάσεων μεταφορά εισοδήματος από τους μικροεπενδυτές προς αυτούς που ελέγχουν την αγορά, τους αποκαλούμενους θεσμικούς επενδυτές, παρά τις όποιες δικλείδες ασφαλείας που αναφέρονται στις επιμέρους διατάξεις του νομοσχεδίου. 

Στη συζήτηση επί της αρχής θα θέλαμε να σταθούμε και στο Γ' Κεφάλαιο του νομοσχεδίου που αφορά τις ρυθμίσεις για τις ΔΕΚΟ. Με τις ρυθμίσεις που φέρνει η Κυβέρνηση σ' αυτό το κεφάλαιο, ουσιαστικά διευκολύνεται η διαδικασία μετατροπής των δημοσίων επιχειρήσεων σε ανώνυμες εταιρείες. Γίνεται προσπάθεια ολοκλήρωσης της ιδιωτικοποίησης του δημόσιου πλούτου της χώρας με συνοπτικές διαδικασίες. Το γεγονός της δυνατότητας διεύρυνσης του αριθμού των μελών του διοικητικού συμβουλίου μιας ΔΕΚΟ, που είναι ανώνυμη εταιρεία, που εισάγεται με το 21ο άρθρο του νομοσχεδίου, δίνει τη δυνατότητα στους ιδιώτες μετόχους να αποκτήσουν ακόμα και την πλειοψηφία του διοικητικού συμβουλίου από τη μία και από την άλλη υποβαθμίζει ακόμα περισσότερο, καθιστά ουσιαστικά διακοσμητικό το ρόλο, την παρουσία των δύο εκπροσώπων των εργαζομένων στο Δ.Σ. της εταιρείας, αφού θα είναι δύο στους δεκατρείς, εάν το Δ.Σ. αποτελείται από δεκατρία μέλη. 

Με την κατάργηση δε της ρητής αναφοράς που είχε ο 2414 στο άρθρο 6, ως προς τη σύνθεση του διοικητικού συμβουλίου περί συμμετοχής εκπροσώπων του δημοσίου και την αναφορά ότι εκπροσωπούνται στο Δ.Σ. οι μέτοχοι είναι δυνατόν με συμφωνία κυβέρνησης και ιδιωτών μετόχων, να διευρυνθεί ακόμα περισσότερο η συμμετοχή των ιδιωτών μετόχων στο Δ.Σ. 

Με το 22ο άρθρο του νομοσχεδίου επιχειρείται η πλήρης ανεξαρτοποίηση απο κάθε κυβερνητικό και κοινοβουλευτικό, όποιος ακόμα υπάρχει, έλεγχο των ΔΕΚΟ, των οποίων οι μετοχές σε ποσοστό από 25% έως 49% δίνονται σε ιδιώτες. 'Ετσι ανοίγει διάπλατα πια ο δρόμος για να αλλοιωθεί ο χαρακτήρας των εταιρειών αυτών που ασκούν δραστηριότητα κοινής ωφέλειας, όποιος βέβαια απομενει μετά τη μετοχοποίησή τους. 

Νομίζω ότι είναι περιττό να αναφερθούμε στις τεράστιες αρνητικές επιπτώσεις που αυτό συνεπάγεται στον τρόπο και το κόστος παροχής υπηρεσιών προς τους πολίτες, αφού πλέον θα θεωρούνται αμιγώς εμπορικές επιχειρήσεις. 

Επιπτώσεις θα υπάρχουν και ως προς τον έλεγχο στρατηγικής σημασίας επιχειρήσεων από το κράτος. 

Στο Δ' Κεφάλαιο του νομοσχεδίου που αναφέρεται στη διώρυγα της Κορίνθου, θέλω να πω ότι προσπάθησε ο κύριος Υφυπουργός στη συζήτηση του νομοσχεδίου στην επιτροπή να μας πείσει πως η λειτουργία της διώρυγας είναι ζημιογόνα και οι δραστηριότητές της φθίνουσες. 

Από όσα όμως και οι εκπρόσωποι των εργαζομένων είπαν, απέδειξαν πως οι ισχυρισμοί του κυρίου Υφυπουργού δεν ευσταθούν. Κατ' αρχήν η επιχείρηση έδειξε ζημίες τα δύο τελευταία χρόνια, όχι λόγω της λειτουργίας της, αλλά λόγω κακής διαχείρισης, αφού αναγκάστηκε να πληρώσει πρόστιμα ΦΠΑ, δεδουλευμένα σε εργαζόμενους, καθώς επίσης ο πόλεμος στη Γιουγκοσλαβία, επηρέασε αρνητικά τον αριθμό των διελεύσεων μιας και ο κύριος προορισμός των πλοίων είναι η Αδριατική, η οποία δεν πρέπει να ξεχνάμε πως όλο το προηγούμενο διάστημα ήταν σε εμπόλεμη κατάσταση, ήταν μία εμπόλεμη ζώνη. 

Ο σημαντικότερος όμως λόγος για τη μείωση της δραστηριότητας της διώρυγας είναι η έλλειψη έργων εκσυγχρονισμού, διαπλάτυνσης, αλλά ακόμα και αυτών των έργων συντήρησης της διώρυγας, καταστώντας την έτσι επικίνδυνη για τη διέλευση. 

Η Κυβέρνηση αντί να πάρει όλα εκείνα τα μέτρα που θα καταστήσουν τη διώρυγα ασφαλή, αντί να χρηματοδοτήσει έργα εκσυγχρονισμού και διαπλάτυνσης, ετοιμάζει με το νομοσχέδιο αυτό την παράδοση μίας ακόμα δημόσιας επιχείρησης στους ιδιώτες με τη μορφή των συμβάσεων παραχώρησης των λειτουργιών της διώρυγας. 

Είναι σοβαρές και δικαιολογημένες οι ανησυχίες των εργαζομένων για την τύχη αυτής της επιχείρησης, αλλά και όλων των θέσεων εργασίας που τελικά έχουν απομείνει. Αξίζει νομίζω να σημειώσουμε ότι η διώρυγα λειτουργεί σήμερα με το μικρότερο αριθμό προσωπικού των τελευταίων ετών. 

Δικαιολογημένες και οι ανησυχίες των εκπροσώπων της Τοπικής Αυτοδιοίκησης για τις επιπτώσεις στους κατοίκους της περιοχής, που θα φέρει η παραχώρηση των λειτουργιών της διώρυγας σε ιδιώτες. 

'Οσον αφορά το πέμπτο κεφάλαιο, θα ήθελα να σταθώ στο 29ο άρθρο, που αφορά τη ρύθμιση των χρεών προς τους γουνοποιούς. 

Κατά τη διάρκεια της συζήτησης του νομοσχεδίου στην επιτροπή είχε επισημανθεί από όλους η μεγάλη κρίση που διέρχεται αυτήν την περίοδο ο κλάδος της γούνας. 

Σαν βασική αιτία από τους περισσότερους Βουλευτές, ιδιαίτερα της Νέας Δημοκρατίας και του ΠΑ.ΣΟ.Κ, θεωρήθηκε και θεωρείται το χάσιμο της αγοράς της Ρωσίας. Πιστεύουμε πως οι κύριες αιτίες της κρίσης βρίσκονται αλλού και σκόπιμα αποσιωπούνται. 

Η πορεία της χώρας μας στην Ευρωπαϊκή 'Ενωση επηρέασε αρνητικά την εξέλιξη της γούνας. Η λεγόμενη ελεύθερη αγορά έδρασε καταστροφικά για τους γουνεργάτες και τους μικρογουνοποιούς συνολικά για τον κλάδο και για ολόκληρη τη δυτική Μακεδονία. Δεν πάρθηκαν ούτε από τις κυβερνήσεις της Νέας Δημοκρατίας ούτε από τις κυβερνήσεις του ΠΑ.ΣΟ.Κ μέτρα για την καθετοποίηση του κλάδου, την εισαγωγή φθηνής πρώτης ύλης χωρίς τους μεσάζοντες, την παραγωγή της πρώτης ύλης, την προώθηση των προϊόντων, τη δημιουργία όλης εκείνης της απαραίτητης υποδομής, οδικής, σιδηροδρομικής, αεροπορικής, για να υποδεχθεί τους πελάτες από τις ανατολικές χώρες αλλά και από αλλού. 

Τα αποτελέσματα αυτής της πολιτικής αδιαφορίας από πλευράς των κυβερνήσεων και του ΠΑ.ΣΟ.Κ και της Νέας Δημοκρατίας ήταν και είναι ο καταποντισμός ιδιαίτερα των μικρών γουνοποιών της περιοχής. 

Το άρθρο 29, το οποίο ρυθμίζει τα χρέη των επιχειρήσεων, κατά τη γνώμη μας, δεν αρκεί για να λύσει αυτό το τεράστιο πρόβλημα. 

Νομίζω ότι δεν είναι ανάγκη να επιχειρηματολογήσω για την αύξηση του κεφαλαίου, αφού ο κύριος Υπουργός αποδέχθηκε αυτήν την αύξηση στα τριάντα εκατομμύρια (30.000.000) δραχμές. 

Πιστεύουμε ότι ως ένα βαθμό θα λυθούν κάποια προβλήματα που έχουν να κάνουν με χρέη, τα οποία έχουν ήδη πληρώσει οι γουνοπαραγωγοί, αλλά λόγω ακριβώς των τοκογλυφικών επιτοκίων και ό,τι άλλο ζητούσαν οι τράπεζες έχουν σήμερα ανέλθει σε υπέρογκα ποσά δυσβάστακτα. 

Επίσης αυτό που κατά τη γνώμη μας θα έπρεπε και πρέπει να λυθεί είναι το πρόβλημα των τριτεγγυητών. 

'Οπως είπαμε και στην επιτροπή, παρά το γεγονός ότι έμπαινε σε αυτά τα δάνεια εγγυητής το δημόσιο, οι τράπεζες ζητούσαν εγγυήσεις και από τρίτους. 'Ετσι ο ένας γουνοποιός έμπαινε τριτεγγυητής για να πάρει δάνειο ο άλλος, με αποτέλεσμα να δημιουργείται ένας φαύλος κύκλος, ο οποίος βάζει στο στόχαστρο όλους τους γουνοποιούς συνολικά. 

'Οσον αφορά τα πολλά υπόλοιπα άρθρα του νομοσχεδίου θα τοποθετηθούμε στην κατ'άρθρον συζήτηση. Πιστεύουμε πως στην επί της αρχής συζήτηση ο εντοπισμός αυτών των πιο κύριων ζητημάτων αρκεί. Δηλώνουμε ότι καταψηφίζουμε το νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής 'Αμυνας, Εξωτερικών, Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου: "Κύρωση του Συμφώνου για την Πολυεθνική Ειρηνευτική Δύναμη Νοτιοανατολικής Ευρώπης και του Προσθέτου Πρωτοκόλλου στο Σύμφωνο". 

Θα παραπεμφθεί στην αρμόδια Διαρκή Επιτροπή της Ολομέλειας. 

Ο ειδικός αγορητής του Δημοκρατικού Κοινωνικού Κινήματος κ. Γεώργιος Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, είναι αλήθεια ότι ζούμε σε παγκόσμιο επίπεδο ένα κλίμα που έχει ιδιαίτερα χαρακτηριστικά. 

Το χαρακτηριστικό που υπάρχει σήμερα είναι ότι οδηγούνται οι πολιτικές γνώμες από τους κανόνες της αγοράς και όχι η αγορά από τους κανόνες της πολιτικής. Αυτό έχει ως αποτέλεσμα κυρίως την επικράτηση αντιλήψεων πολιτικοϊδεολογικού χαρακτήρα, την εδραίωση του νεοφιλελευθερισμού παγκοσμίως και ό,τι αυτό συνεπάγεται. Οι πολιτικές δυνάμεις έχουν αποδεχθεί στην πραγματικότητα αυτήν την εξέλιξη. Κάποιοι την έχουν ονομάσει παγκοσμιοποίηση της οικονομίας, διεθνοποίηση της αγοράς. Ποια είναι όμως τα αποτελέσματα σε ευρωπαϊκό επίπεδο, κατά συνέπεια και στη χώρα μας; 

Κάποτε το κεφάλαιο επεδίωκε την κερδοφορία, εκ των πραγμάτων φυσικά, μέσα από τον έλεγχο των παραγωγικών επενδύσεων, μέσα από τον έλεγχο της βιομηχανίας και του ορυκτού πλούτου. Σήμερα έχει μεταφέρει το ενδιαφέρον του και δεν επιδιώκει πια την κερδοφορία μέσα από τον έλεγχο των μέσων παραγωγής, αλλά μέσα από τον έλεγχο του τραπεζικού κεφαλαίου και του διεθνούς χρηματιστηριακού κεφαλαίου. 

Αυτό για την Ευρώπη έχει μία αρνητική εξέλιξη. Την ανεργία. Διαπιστώνει κανείς πως οικονομικοί κολοσσοί όπως η Γερμανία, μία βιομηχανική χώρα, σήμερα έχει πέντε εκατομμύρια ανέργους, στη δε την Ευρώπη συνέπεια αυτής της εξέλιξης είναι είκοσι εκατομμύρια άνεργοι. Στη δε χώρα μας, δημοσιοποιημένο και αποδεδειγμένο πια ποσοστό ανεργίας, καταγεγραμμένο είναι ότι έχει ξεπεράσει το 11%. Αυτή είναι μία θετική εξέλιξη; Οι προσπάθειες που πρέπει να κάνουμε εμείς είναι προσαρμογής προς αυτήν την κατεύθυνση ή βήματα ελέγχου αυτής της εξέλιξης με προσπάθειες εθνικού χαρακτήρα; 

Φοβάμαι πως στην πράξη δεν κάνουμε κάτι τέτοιο και αυτό φαίνεται με τον τρόπο που νομοθετούμε. Σε ελάχιστα χρόνια, σε τρία χρόνια, στην προσπάθεια προσαρμογής στη διεθνή χρηματιστηριακή πραγματικότητα, η Κυβέρνηση αναγκάστηκε να φέρει απανωτά πέντε νομοσχέδια προσαρμογής. Αλλά όσα νομοσχέδια κι αν φέρει, η απαιτούμενη ταχύτητα προσαρμογής δημιουργεί μεγαλύτερη σύγχυση στην αγορά παρά έλεγχό της. Με αποτέλεσμα συνεχή συρρίκνωση της παραγωγικής βάσης της χώρας μας. Και αν αυτό για τη Γερμανία είναι κάτι που μπορεί να ξεπεραστεί με ανοίγματα σε διεθνείς αγορές, για τη χώρα μας είναι μοιραίο. 

Αν αυτό θελήσεις να το προσαρμόσεις στο σημερινό νομοσχέδιο που έχει αναφορά τις μικρομεσαίες επιχειρήσεις, θα διαπιστώσει κανείς πως τουλάχιστον σε αυτόν το χώρο όπου είναι και προνομιακός για τη δική μας οικονομία, μπαίνουμε σε μία νέα περιπέτεια. 'Οταν τα πέντε μέχρι σήμερα νομοθετήματα έδειξαν αναποτελεσματικότητα ελέγχου, παρακολούθησης των εξελίξεων, όταν επιβεβαιώθηκε ότι κανείς στη χώρα μας χρηματιστηριακά δεν επενδύει στο χρηματιστήριο, αλλά παίζει στο χρηματιστήριο, φανταστείτε τι μπορεί να γίνει, όσον αφορά τον κλάδο της μικρομεσαίας επιχείρησης, το μέγεθος των οποίων προδικάζει την αποτυχία. Και αυτό σε μία μικρομεσαία επιχείρηση που εκ των πραγμάτων έχει χτυπηθεί με βάση την άσκηση μίας συγκεκριμένης οικονομικής πολιτικής, όπου το συνεχώς συρρικνούμενο εισόδημα των ευρύτερων λαϊκών στρωμάτων αντανακλά στη συρρίκνωση της παραγωγικής βάσης της μικρής και μεσαίας επιχείρησης που παράγει κατά τη φύση της προϊόντα ευρείας λαϊκής κατανάλωσης. Αυτές οι επιχειρήσεις πώς μπορούν σήμερα και ελεγχόμενα και προγραμματισμένα πράγματι να μπουν σε μία τέτοια περιπέτεια, με ένα χρηματιστήριο το οποίο δεν είναι έτοιμο; 

Ομολόγησε προχθές ο κ. Σαμαράκης στην επιτροπή πως όσον αφορά τις τριακόσιες επιχειρήσεις που βρίσκονται ήδη στο χρηματιστήρο, έχουν διαπιστωθεί εβδομήντα οκτώ παραβάσεις και έχουν αποδοθεί ευθύνες και πολλές δε βρίσκονται ήδη σε εκδίκαση ποινικού χαρακτήρα. 

Aν ακολουθήσουμε κάτι τέτοιο, χωρίς να έχουμε συνείδηση επενδυτικού χαρακτήρα, παρά λογική μόνο του τζόγου, φαντασθείτε πού θα οδηγήσει. Θα τιμωρηθούν, είπε ο κ. Σαμαλάκης, όσοι μπαίνουν με λογική τζόγου στο χρηματιστήριο, σαν τζογαδόροι. Αλήθεια, ποια είναι τα χαρακτηριστικά των υποτιθέμενων επενδυτών στο χρηματιστήριο σήμερα, όταν αυτοί έχουν περάσει το ενάμισι εκατομμύριο άτομα; Ποια είναι η δυνατότητα αντικειμενικής πληροφόρησης, που δίνεται σήμερα στον επενδυτή; Ποιοι έλεγχοι γίνονται και ποια συνεργασία υπάρχει με την ΕΣΗΕΑ, που θα ήταν απαραίτητη, για να δίνονται πραγματικά στοιχεία σε δημοσιότητα και να μη δημιουργούν φρούδες ελπίδες και παραστατικές εικόνες, που δεν αντανακλούν πραγματικότητα; 'Ολα αυτά τα αιωρούμενα δημιουργούν μία αβεβαιότητα ότι αν συνεχίσουμε και στις μικρομεσαίες μεταποιητικές επιχειρήσεις με αυτήν την τακτική, θα αποτύχουμε και θα βάλουμε σε μεγάλο κίνδυνο τους επενδυτές, που τους έχει επιβληθεί επί πολλά χρόνια με άμεσους και έμμεσους τρόπους η λογική του τζόγου, με την ίδια ασκούμενη πολιτική των καζίνο, των επίσημων τζόγων, του ΞΥΣΤΟ, του ΠΡΟ-ΤΟ και του ΛΟΤΤΟ κλπ., μία αντίληψη η οποία είναι εξωφρενική, η οποία δεν αντιμετωπίζεται και δεν φρενάρεται με τίποτα. 'Οταν υπάρχει αυτή η αντίληψη, χωρίς να γίνεται έλεγχος και χωρίς τις προτάσεις της Επιτροπής Θεσμών και Διαφάνειας που υπάρχει εδώ και δύο χρόνια και δεν έχει υλοποιηθεί, πού μπορεί να οδηγήσει; 

'Ελεγαν ότι το χρηματιστήριο βοηθάει την ανάπτυξη, γιατί είναι μία μέθοδος άντλησης υγιούς κεφαλαίου για τις επενδύσεις. 'Εχει φανεί τέτοιο πράγμα στη χώρα μας; Δυστυχώς, δεν έχει φανεί. Και αρχίζοντας από τον πρώτο έλεγχο, όταν διαπιστώνει κανείς ότι επιχειρήσεις κατασκευαστικές, που έχουν σαν περιουσιακά στοιχεία εκατό απαξιωμένα μηχανήματα -και αυτό φαίνεται από τη χρησιμοποίησή τους σε έργα, που τους έχουν δοθεί- ιδιώτες της περιοχής και διαβάζει κανείς πού έχει φτάσει το μετοχικό τους κεφάλαιο, τρομοκρατείται. Αυτό δεν οδηγεί πουθενά. Δεν μεταφέρθηκαν κεφάλαια σε πραγματικές επενδύσεις και εκσυγχρονισμό των επιχειρήσεων αυτών. Και είναι γνωστό, άσχετα αν μόνο, όπως ισχυρίστηκε ο κ. Σαμαλάκης, έντεκα επιχειρήσεις δείχνουν να έχουν υπερδιπλασιασμό των μετοχικών τους κεφαλαίων. Αυτό φαίνεται με την πρώτη ματιά, αλλά στην πραγματικότητα είναι πάμπολλες αυτές, που έτσι έχουν αντλήσει κεφάλαια. Και δεν είναι τυχαίο ότι αυξάνει παρ' όλα ταύτα η ανεργία, αντί να περιορίζεται. Αν δει κανείς τον τετραπλασιασμό της αξίας στο χρηματιστήριο, που έχει γίνει τα τελευταία χρόνια, και το παραλληλίσει με τις πραγματικές επενδύσεις και την απόδοση κεφαλαίου, που θα αντανακλούσε στη μείωση της ανεργίας, θα διαπιστώσει στην πραγματικότητα ότι τίποτε από αυτά δεν έχει γίνει. Να, γιατί όλοι λένε ότι το χρηματιστήριο είναι ένας αέρας, που δεν ανταποκρίνεται σε καμία οικονομική πραγματικότητα. Ασφαλώς υπάρχει ανάγκη προσαρμογής, όταν κανείς από την αρχή έχει υιοθετήσει κάποιες ιδεολογικές και πολιτικές εξελίξεις σε παγκόσμιο επίπεδο. Δηλαδή η λογική του κέρδους που επιβάλλεται, και της αγοράς που επιβάλλεται και από την ίδια τη Συνθήκη του Μάαστριχτ άρθρα 3 και 102, που υποχρεώνει τις πολιτικές δυνάμεις να προσαρμόσουν την οικονομική τους πολιτική με βάση τους κανόνες της ελεύθερης οικονομίας της αγοράς. 

Αυτό που έδειξε κατ' αρχήν ένα στοιχείο ότι ενισχύθηκε σε πρώτη φάση το τραπεζικό κεφάλαιο με την υπερκερδοφορία, την αύξηση κατά 400% των κερδών στις τράπεζες που ήταν ουσιαστικά το μακρύ χέρι του χρηματιστηριακού κεφαλαίου που σήμερα επιβεβαιώνεται με μεγάλη ταχύτητα στη χώρα μας, θα διαπιστώσει κανείς ότι όλα είναι επισφαλή, είναι όλα αιωρούμενα και στην πραγματικότητα υπονομεύεται κάθε μέρα που περνάει η παραγωγική βάση της χώρας. 

Μ' αυτήν την εξέλιξη είναι τυχαίο το ότι στις μικρομεσαίες επιχειρήσεις έχει σαν αποτέλεσμα αυτή η άσκηση της πολιτικής, το κλείσιμο εκατόν είκοσι χιλιάδων επιχειρήσεων; Με δανεικά χρήματα ή χρήματα του τζόγου, χωρίς ουσιαστική εξέταση περιεχομένου των επενδύσεων με απλά επενδυτικά προγράμματα τα οποία δεν μπόρεσε μέχρι στιγμής να τα ελέγξει ούτε το σφιχτό τραπεζικό σύστημα, πιστεύετε πως το ελεύθερο κεφάλαιο που θα κινείται από τα χρηματιστήρια θα μπορεί να ελέγχει την πράξη των επενδύσεων; Με ποια υποδομή, όταν το ίδιο τραπεζικό σύστημα δεν κατάφερε μέχρι σήμερα αυτές τις επενδύσεις να τις ελέγξει και οδήγησε σαν εξέλιξη στο κλείσιμο πολλών επιχειρήσεων αμέσως μετά το άνοιγμά τους; 

Δεν είναι, λοιπόν, εύκολο να προσαρμόζεσαι με τα στοιχεία της ελληνικής οικονομίας σ' αυτήν την παγκόσμια πραγματικότητα που όσον αφορά την Ευρώπη οδηγεί στην ύφεση του παραγωγικού κεφαλαίου, όσο δε αφορά τις ανατολικές αγορές στην αύξηση του παραγωγικού κεφαλαίου. Γιατί τι έχει γίνει στην πραγματικότητα; Αυτή η πολιτική, όσον αφορά την Ευρώπη, έχει οδηγήσει στον περιορισμό των παραγωγικών επενδύσεων και τη χρήση αγοράς εργασίας και τη μεγάλη ανεργία στην Ευρώπη με την ανακάλυψη νέων παραδείσων παραγωγικού κεφαλαίου, Ταϊβάν, Σιγκαπούρη κλπ. Είναι τα στοιχεία της παγκοσμιοποίησης της οικονομίας και της αγοράς. 

Αν δεν τα δούμε αυτά όσες φορές και αν νομοθετήσουμε εδώ, κάτω από το άγχος που μας οδηγεί η εξέλιξη, δεν θα μπορέσουμε να δώσουμε απαντήσεις. Θα πρέπει, λοιπόν, να κάνουμε κατ' αρχήν μια ανάλυση των πραγματικών δεδομένων της ελληνικής οικονομίας και με σταδιακό έλεγχο του χρηματιστηρίου να βρεθούν υγιή κεφάλαια για επενδύσεις. Για να μην αγχώνονται κάθε φορά οι διωκτικές αρχές με το αν πρέπει ή δεν πρέπει να παρεμβαίνουν, σε ποιο μέγεθος και με ποια διαδικασία πρέπει να παρεμβαίνουν στη σκανδαλώδη εξέλιξη του ελληνικού χρηματιστηρίου. 

Κατά συνέπεια, αυτή η νέα πέμπτη νομοθετική ρύθμιση δείχνει ουσιαστικά την αγχωτική κατάσταση της Κυβέρνησης, η οποία δεν μπορεί εκ των πραγμάτων να ελέγξει τις εξελίξεις έχοντας ήδη εθίσει το ελληνικό κοινό μέσα από την αγωνία που ζει στη λογική του τζόγου και όχι την επενδυτική πρωτοβουλία που θα ήταν συνέπεια της ίδιας της οικονομίας της αγοράς. 

Αυτές οι αποσπασματικές κινήσεις δεν μας δίνουν τη βεβαιότητα ότι θα μπορέσουν να βοηθήσουν και να δώσουν απάντηση στα πραγματικά προβλήματα της οικονομίας και θα τις καταψηφίσουμε. 

Πάμε στο ξήλωμα του 2414. Μετά από συνεχείς παρεμβάσεις δεν έχει μείνει πια τίποτα. Μετά δε την τελευταία ρύθμιση πράγματι οδηγείται στον πλήρη έλεγχο του δημόσιου τομέα στην ηγετική πρωτοβουλία. Γιατί μη μου πείτε ότι θα περιοριστεί η συμμετοχή στη διοίκηση των ιδιωτών με βάση τα ποσοστά όταν είναι γνωστό ότι η ίδια η δική σας προδιάθεση με τις δικές σας επιλογές και προτάσεις στη διοίκηση που θα γίνουν από το περιβάλλον της Κυβέρνησης, θα ευθυγραμμίζονται πια απόλυτα με μία επιλογή και με μια κατεύθυνση που θα οδηγεί στον έλεγχο από το μέρισμα, ας πούμε το 49% που θα αντιπροσωπεύεται στη διοίκηση με πλήρη επικράτηση με βάση τις δικές σας επιλογές. 

Αυτή είναι και ουσιαστικά η κατεύθυνσή σας. Το ξεκινάτε με μία μεθοδικότητα ποσοστιαία για να το ολοκληρώσετε με βάση τη δική σας πολιτική βούληση. Γιατί διαφορετικά θα είχατε εκπροσωπήσεις από ομοσπονδίες εργαζομένων και όχι τυχαία από δύο εκπροσώπους, από φορείς οργανωμένους, οι οποίοι έχουν και ιστορία και έχουν και εμπειρία σε διοικήσεις κλπ. Τις αφήνετε, λοιπόν, απρόσωπα και αφήνετε τον εαυτόν σας με υπουργικές αποφάσεις να ελέγξει στο μέλλον τη διοίκηση. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Ως εδώ αφορά το θέμα του Ισθμού της Κορίνθου. Μας έχει ξαναπασχολήσει στο παρελθόν. Είχε από τότε διαφανεί η διάθεσή σας για πλήρη ιδιωτικοποίηση, αυτό που θα προσπαθήσετε να κάνετε τώρα μέσω θυγατρικών εταιρειών που δεν διασφαλίζουν στην πράξη διότι δεν οριοθετούν σε καμία περίπτωση. Αλλά τα αφήνετε και αυτά αφηρημένα στο 49% που θα έχει την εξέλιξη που σας είπα στο προηγούμενο άρθρο του ν. 2414 χωρίς προστασία των εργαζομένων, οι οποίοι εργαζόμενοι δεν είναι απλά εργαλεία στο επιχειρηματικό κομμάτι σε τέτοιες εξειδικευμένες δουλειές που έχουν σχέση με την εμπειρία τη διαχρονική. Θα ξηλωθεί και αυτή η εμπειρία, θα μπουν υπό την αναζήτηση της κερδοφορίας ιδιωτικοί φορείς, θα έχουν ξηλωθεί σιγά-σιγά γιατί αυτό γίνεται κιόλας με το να μην επαναπροσλαμβάνετε έγκαιρα τους ήδη απολυόμενους και να συρρικνώνεται κάθε φορά το προσωπικό -και έχει ήδη περιοριστεί την τελευταία δεκαπενταετία στο μεγαλύτερο βαθμό- και έτσι τις μέχρι σήμερα εισηγήσεις που σας έχουν γίνει από τους φορείς των εργαζομένων για ένα πραγματικά αναπτυξιακό ρόλο που θα μπορούσε να παίξει ο Ισθμός της Κορίνθου με παρεμβάσεις και έλεγχο σε παράλληλες δραστηριότητες που υφίσταται σήμερα, έλεγχο λιμανιών και παντρέματος αυτών των δραστηριοτήτων με αυτό καθ' εαυτό το διαχειριστικό κομμάτι του Ισθμού, τις αποπνέετε, τις ξηλώνετε κομμάτι-κομμάτι και τις οδηγείτε στη μόνιμη φιλοσοφία σας ότι οι εκ Θεού προερχόμενοι ιδιωτικοί επενδυτές θα σας δώσουν τη λύση. 

Δεν αφήνετε τίποτε ακόμη και αυτά που έχουν και ένα στρατηγικό χαρακτήρα. Και ο Ισθμός της Κορίνθου έχει ένα στρατηγικό χαρακτήρα και όχι μόνο τοπικό χαρακτήρα όπως επικαλούνται οι τοπικοί φορείς. 

Για να πάμε στους γουνοποιούς. Είναι θετικό ότι δεχθήκατε την αύξηση από δεκαπέντε εκατομμύρια σε τριάντα εκατομμύρια. Κάπου υπήρξε προσέγγιση των πενήντα εκατομμυρίων που είχε εισηγηθεί ο Πρόεδρός μας. Είναι εν τοιαύτη περιπτώσει σε θετική κατεύθυνση, αλλά δεν διευκρινίζετε για μια ακόμη φορά και το επαναλαμβάνω τι γίνεται με το θέμα, του πώς θα δοθούν αυτά και αν αφορά όλες τις επιχειρήσεις ή αν αυτό θα δοθεί σαν έλεγχο στις ΔΟΥ ή στα διάφορα παράλληλα όργανα για να βρεθούν έτσι εκτός ρύθμισης κάποιες επιχειρήσεις. Πρέπει αυτό να το απαντήσετε. Αφορά όλες τις επιχειρήσεις των τριών νομών ή θα μπουν και αυτές κάτω από τον έλεγχο όπως έγινε και με τις ρυθμίσεις των αγροτών, των ΔΟΥ, κλπ.; Με μία λέξη μπορείτε να το διευκρινίσετε για να μπορέσουμε ομόφωνα και εμείς να στηρίξουμε αυτήν τη ρύθμιση γιατί είναι πράγματι και δική μας διάθεση να στηριχθεί αυτός ο κλάδος, ο οποίος συρρικνώνεται με αποτέλεσμα σ' αυτούς τους νομούς να υπάρχει ο μεγαλύτερος βαθμός ανεργίας. Διευκρινίστε το και αυτό για να μπορέσουμε και εμείς να σταθούμε θετικά σ' αυτήν την πρωτοβουλία ιδιαίτερα μετά και τη σημερινή σας διορθωτική παρέμβαση. 

Απέφυγα να πω επιμέρους κομμάτια σήμερα. Είναι πάρα πολλά αυτά τα οποία έχουμε επισημάνει και σας λέμε ότι τα περισσότερα που έχουμε επισημάνει -και έμεινα σήμερα μόνος στην ιδεολογοπολιτική προσέγγιση νομοθετήματος- είναι επισημάνσεις που έχουν γίνει από τους φορείς τους οποίους εσείς διορίζετε, αλλά ως φαίνεται τους διορίζετε για να τους διαχειρίζεστε και όχι για να τους συμβουλεύετε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ρόκο. 

Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριοι συνάδελφοι, παίρνω το λόγο κατ'αρχήν για να τονίσω ότι η ψήφιση ενός τέτοιου νομοσχεδίου βρίσκει τη Νέα Δημοκρατία σύμφωνη, ως θεσμού βέβαια, διότι δεν ήταν δυνατόν μέσα στο μεγάλο Χρηματιστήριο Αξιών Αθηνών να χωρέσουν όλες αυτές οι μικρές επιχειρήσεις, οι οποίες έχουν τάση και επιθυμία να εισαγάγουν τις μετοχές τους στο χρηματιστήριο. Αλλά επιχειρήσεις με τόσο μικρό τζίρο θα ήταν αστείο να δεχθούμε ότι θα μπορούσαν να επιβιώσουν ή εν πάση περιπτώσει να δημιουργήσουν εκείνες τις προϋποθέσεις στο επενδυτικό κοινό που θα τις καθιστούσε και αξιόπιστες, αλλά και εταιρείες δυνάμενες να προσφέρουν στην ανάπτυξη της οικονομίας της πατρίδας μας. Μέχρι εδώ δεν υπάρχει καμία αμφιβολία. 

Το θέμα είναι ότι αν θωρακίζουμε σωστά αυτό το νέο χρηματιστήριο που πρόκειται με το παρόν νομοσχέδιο να ιδρύσουμε και αν μπορέσουμε κατά το χρόνο της λειτουργίας του να έχουμε πράγματι αυτό το κλίμα, το οποίο απαιτείται για μία σωστή επενδυτική πολιτική και για ένα σωστό παιχνίδι -θα έλεγα- που μπορεί κανείς να παίξει σε αυτό που λέγεται θεσμός χρηματιστηρίου. 

Η μέχρι τώρα τακτική ή μεθοδολογία που εφαρμόζεται στο ισχύον χρηματιστήριο δεν μας έχει δώσει ακόμη στοιχεία που να δεχθούμε ότι όντως το χρηματιστήριο μπορεί να επιτελέσει το μεγάλο ρόλο για τον οποίο προορίζεται και μπορεί όντως να συμβάλει στην εξυγίανση και ανάπτυξη γενικότερα της ελληνικής οικονομίας από πάσης πλευράς. 'Ομως είναι θεσμός, ο οποίος πράγματι δημιουργεί εκείνες τις προϋποθέσεις που απαιτούνται για την εξεύρεση πόρων, μια και η εξεύρεση και άντληση πόρων από δανεισμό, λόγω της μείωσης των επιτοκίων, δεν είναι πολύ εύκολη. Θα ήταν βέβαια ευχής έργο, όταν ζητάει κανείς κεφάλαια για την ανάπτυξη οποιασδήποτε επιχείρησης να τα αναζητεί μέσω του ενός ή του άλλου χρηματιστηρίου. 

Κύριε Υπουργέ, είναι γεγονός ότι ο θεσμός αυτός καθ'εαυτός δεν είναι θωρακισμένος σήμερα σε τέτοιο σημείο, ώστε να μην έχουμε αυτά τα φαινόμενο και αυτήν την έλλειψη εμπιστοσύνης, η οποία θίγει το όλο σύστημα του χρηματιστηρίου. 

Θα έπρεπε να υπάρχει εδώ ένας νόμος-πλαίσιο, ο οποίος να εμπεδώνει την εμπιστοσύνη μεταξύ του θεσμού του χρηματιστηρίου και των αναρίθμητων επενδυτών, οι οποίοι θέλουν μέσω του χρηματιστηρίου να αντλήσουν αφ'ενός μεν πόρους για τα αναπτυξιακά τους σχέδια, αλλά αφ'ετέρου να κερδοσκοπήσουν ενδεχομένως. Να μην το αποκλείουμε αυτό, γιατί πολλοί εκλαμβάνουν το χρηματιστήριο ως μία ευκαιρία κερδοσκοπήσεως. 

Μέχρι ενός σημείου το κέρδος μέσα σε μία ανοιχτή οικονομία δεν είναι κάτι το οποίο πρέπει κανείς να το βάζει στον πάγκο του κατηγορουμένου, δεν είναι κάτι το οποίο μπορεί να το κατηγορήσει κανείς έμμεσα ή άμεσα, αλλά, όπως λειτουργεί, δημιουργεί την εντύπωση στο ευρύτερο επενδυτικό κοινό ότι εδώ πρόκειται για ένα θεσμό που μπορεί κανείς να κερδοσκοπεί εύκολα. Δημιουργεί την εντύπωση ότι είναι ένα κέντρο τζόγου, χωρίς αυτό να σημαίνει ότι είμαι υπέρ της άποψης να περιστείλουμε τις δυνατότητες περαιτέρω διεύρυνσης του χρηματιστηρίου. 

Γιατί το λέω αυτό; Γιατί πράγματι ακούω έξω στις επαρχίες ότι πάρα πολλοί άνθρωποι που εισήλθαν στο χρηματιστήριο, που παίζουν στο χρηματιστήριο -που είναι εκατοντάδες χιλιάδες και δεν υπήρχαν στα πρώτα βήματα του χρηματιστηρίου- νομίζουν ότι είναι ευκαιρία να κερδοσκοπήσουν. Εάν δούμε έτσι το θεσμό αυτό, αλίμονό μας. 

Πρέπει να καταλάβει ο καθένας ότι μπορεί να παίζει με ορισμένους κανόνες στο χρηματιστήριο, να κερδίζει χρήματα, αν θέλετε, αυτό είπα ότι δεν είναι κακό, αλλά τηρώντας πάντοτε ορισμένους κανόνες, οι οποίοι δίνουν στο χρηματιστήριο έναν υψηλό βαθμό αξιοπιστίας. 'Ομως, αυτός ο βαθμός αξιοπιστίας τον τελευταίο καιρό ετρώθη σε μεγάλο ποσοστό, διότι -όπως είπαμε και στην επιτροπή- αναμείχθηκε η εισαγγελική αρχή. 

Θα μου πείτε "Δεν είναι συντεταγμένη εξουσία η δικαστική εξουσία σε ένα δημοκρατικό πολίτευμα; Δεν πρέπει δηλαδή να ελέγχει;" Τους πάντες θα ελέγχει. Δεν υπάρχει αμφιβολία ότι χρέος της δικαστικής εξουσίας είναι να επεμβαίνει και να κολάζει όλες αυτές τις τάσεις του αθέμιτου -θα έλεγα- ανταγωνισμού ή και γενικότερα τις αθέμιτες τάσεις και έξεις που θα έχουν πάρα πολλοί από τους επενδυτές. 

Από το σημείο όμως αυτό, δηλαδή του ελέγχου κάθε έκνομης ενέργειας, μέχρι που να αφήσουμε το χρηματιστήριο να αναπτυχθεί με πολύ αέρα, με πολύ οξυγόνο, για να μην το συνθλίψουμε, να μην το καταπνίξουμε, υπάρχει μία μεγάλη διαφορά. 

Είχα υποστηρίξει στην επιτροπή -και το λέω και τώρα- ότι, ναι μεν είναι θεμιτή η ανάμειξη οποιασδήποτε δικαστικής αρχής προς κολασμό αξιοποίνων πράξεων, αλλά όμως, προς Θεού, να μη γενικεύσουμε την ποινικοποίηση όλων των δραστηριοτήτων του Χρηματιστηρίου. 

Εδώ παρουσιάστηκε -επιτρέψτε μου να το πω και το πιστεύω αυτό και θέλω να πιστεύω ότι πολλοί επενδυτές αποδέχονται το ίδιο, η όλη ανάμειξη της Δικαιοσύνης ως γενικευμένη κάθαρση, που ζημίωσε αφάνταστα το θεσμό του χρημαστιστηρίου. 

Δεν παύει όλη αυτή η ανάμειξη να δημιουργεί οπωσδήποτε ταραχή στο Χρηματιστήριο και δεν μπορεί να ωφελήσει κανέναν ούτε το θεσμό, αυτόν καθ' εαυτόν, αλλά ούτε και όλους τους άλλους που θέλουν να δραστηριοποιούνται στο χώρο αυτό, που λέγεται χρηματιστήριο. 

Υπάρχει όντως μία τάση στους Νεοέλληνες να ποινικοποιούν τα πάντα. Και την καλημέρα ακόμη, καμιά φορά, την οδηγούμε στην ποινικοποίηση. Προς Θεού, να αποφύγουμε αυτού του είδους, τις αναμείξεις, που μπορεί να είναι επιβεβλημένες καθό μέρος αφορούν τον κολασμό αξιοποίνων πράξεων, αλλά πρέπει να γίνονται με πολύ λεπτό τρόπο και αφού εξαντληθεί προηγουμένως ένας αυστηρός έλεγχος της Επιτροπής της Κεφαλαιαγοράς αλλά και της διοίκησης αυτού τούτου του Χρηματιστηρίου, ώστε να μην προκαλείται ο θόρυβος ο οποίος προκαλείται σήμερα και δημιουργεί χωρίς αμφιβολία ένα σωρό δυσμενή αποτελέσματα, διότι είναι πια παραδεκτό, είναι πιστευτό από όσους παίζουν στο Χρηματιστήριο, ότι η τελευταία ανάμειξη έβλαψε. 

Θα ευχόμουν στο μέλλον, όσες φορές επιχειρείται ανάμειξη της δικαστικής εξουσίας, να είναι κατόπιν αυστηράς επιτήρησης και αυστηρού ελέγχου της Επιτροπής Κεφαλαιαγοράς -επαναλαμβάνω- και της Επιτροπής Διοίκησης του Χρηματιστηρίου, ώστε να μη δημιουργείται αυτός ο θόρυβος ο οποίος θα βλάψει το Χρηματιστήριο και θα του δώσει τέτοια μομφή, που όταν πράγματι χάσει την αξιοπιστία την οποία πρέπει να έχει, είναι βέβαιο ότι δεν θα εκπληρώσει τους σκοπούς, για τους οποίους ετάχθη. 

Συνεπώς ζητώ, κύριε Υπουργέ, να λάβετε όλα εκείνα τα μέτρα της αυστηράς επιτήρησης και του αυστηρού ελέγχου του χρηματιστηρίου, ώστε να προχωρήσει σαν θεσμός στην εκπλήρωση του σκοπού του χωρίς περαιτέρω παρενέργειες. 

Εύχομαι δε ο νέος θεσμός του νέου αυτού χρηματιστηρίου των μικρομεσαίων επιχειρήσεων να προχωρήσει. 

Κύριε Υπουργέ, με αυτές τις λίγες σκέψεις κατέρχομαι του Βήματος κάνοντας έκκληση να δώσετε αυστηρές οδηγίες για αυστηρότερο έλεγχο στο Χρηματιστήριο. 

Ευχαριστώ. 

(Χειροκροτήματα) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριοι συνάδελφοι, έχω το προνόμιο να είμαι από τους παλαιοτέρους Βουλευτές -εξελέγην το πρώτον το 1974- και πραγματικά, κύριε Υπουργέ, η Κυβέρνησή σας μου θυμίζει κυβέρνηση αναχωρητών ... 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Είμαστε νέοι ακόμα. 

ΑΘΑΝΑΣΙΟΣ ΚΟΝΤΑΞΗΣ: Φεύγετε και καταβάλλετε μια προσπάθεια να διορθώσετε λάθη και παραλείψεις. 

Το σχέδιο νόμου, το οποίο συζητούμε σήμερα, έχει πέντε κεφάλαια. Το πρώτο κεφάλαιο επιγράφεται ως "Σύσταση Νέας Χρηματιστηριακής Αγοράς" και το δεύτερο ως "Θέματα Κεφαλαιαγοράς". Δηλαδή και τα δύο κεφάλαια αφορούν στο Χρηματιστήριο. Το τρίτο κεφάλαιο αφορά άσχετο θέμα, "θέματα Δημοσίων Επιχειρήσεων και Οργανισμών", το τέταρτο αφορά "θέματα της ανωνύμου εταιρείας Διώρυγας Κορίνθου Α.Ε." και το πέμπτο αφορά "άλλες διατάξεις" και εκεί μπαίνουν πολλά θέματα μαζί. 

Θυμάμαι παλαιότερα -βεβαίως και επί Νέας Δημοκρατίας- ότι παρά τη συνταγματική απαγόρευση σε νομοσχέδια ενός θέματος έμπαιναν και διατάξεις άσχετες και έλεγαν "και άλλες τινές διατάξεις". Τότε όμως ήταν σαράντα-πενήντα τα άρθρα του σχεδίου νόμου και υπήρχαν κι ένα-δύο άρθρα που αφορούσαν σε άλλα θέματα. Τώρα είναι το αντίστροφο. Προσπαθείτε δηλαδή, να ρυθμίσετε όλες τις ατέλειες, επειδή αναχωρείτε. Βεβαίως είναι και αυτό κάτι. 

Θα αναφερθώ -γιατί είναι λίγος ο χρόνος και μπορεί να μην τον εξαντλήσω όλο- σε δύο θέματα. 

Πρώτον, στο θέμα του χρηματιστηρίου. Υπάρχει πλήρης έλλειψη ελέγχου στα του Χρηματιστηρίου, γι' αυτό και οι επεμβάσεις των εισαγγελέων είναι επανειλημμένες. Υπάρχει η τελευταία επέμβαση των εισαγγελέων τώρα. Δεν ξέρω, αν θα μπορέσουν να βρουν τίποτε ή θα κουκουλώσουν τα πάντα, όχι γιατί δεν υπάρχουν -γιατί υπάρχουν- αλλά γιατί δεν θα μπορέσουν να βρουν τίποτα, γιατί χρειάζονται πολύ ειδικές γνώσεις. 

Πρέπει, κύριε Υπουργέ, να υπάρχει ένας έλεγχος των εταιρειών, που είναι εισηγμένες στο Χρηματιστήριο, ποια περιουσιακά στοιχεία έχουν. 

Να σας κάνω το ερώτημα, αν γνωρίζετε, ότι πολλές εταιρείες, εισηγμένες στο Χρηματιστήριο, έχουν μηδέν περιουσιακά στοιχεία; Είναι εταιρείες, οι οποίες είναι "φαλιρισμένες" και όμως έχουν εισαχθεί στο χρηματιστήριο και εισπράττουν δισεκατομμύρια. 

Δεν θέλω να αναφερθώ συγκεκριμένα σε μια ομάδα εταιρειών, οι οποίες είναι εισηγμένες στο χρηματιστήριο που έχουν -θα το πω γενικότερα- ελάχιστα μηχανήματα και αντλούν δισεκατομμύρια. Πώς προστατεύετε τον κόσμο, ο οποίος -δυστυχώς- "παίζει" τώρα στο Χρηματιστήριο; 

Το Χρηματιστήριο, κύριε Υπουργέ, το καταντήσατε τζόγο, καζίνο, παιχνίδι, από επένδυση, που πρέπει να είναι πραγματικά το Χρηματιστήριο. Πολλά παιχνίδια παίζονται και τώρα, κύριε Υπουργέ, και παλαιότερα επί κυβερνήσεων ΠΑΣΟΚ και εξετράφησαν πολλά τέτοια φαινόμενα. 

Δημιουργήσατε μια νέα τάξη "τζογαδόρων" κυρίως στελεχών του ΠΑΣΟΚ -είναι πραγματικότης, έστω κι αν αρνείσθε, που δεν δικαιούσθε εσείς να αρνείσθε εδώ στη Βουλή, είσθε αμέτοχος πλήρως, ο Υπουργός μόνον- τα οποία έχουν περιουσία δισεκατομμυρίων χωρίς να εργαστούν ποτέ στη ζωή τους. Υπάρχουν ποινικά αδικήματα, κύριε Υπουργέ, υπάρχουν παρανομίες. 

Πώς αυτά θα μπορέσουν να ερευνηθούν και να τιμωρηθούν οι ένοχοι και οι υπεύθυνοι, όταν οι εισαγγελείς, που ενεργούν τις ανακρίσεις, δεν έχουν τις ειδικές γνώσεις, που απαιτούνται, και όταν δεν έχουν τη βοήθεια και συμπαράσταση της διοικήσεως του χρηματιστηρίου; 

Πότε θα εφαρμοστεί στον τομέα αυτό κυρίως, αλλά και σε άλλους τομείς, το πραγματικό "πόθεν έσχες", για να εξακριβώνεται, πού βρήκε τα χρήματα ένας, που δεν έχει εργαστεί ποτέ στη ζωή του; Εκτός αν δεν θέλετε να βρεθούν αυτοί, που αυτό σημαίνει ότι εσείς τους εκτρέφετε. 

Υπάρχει παράνομος πλουτισμός, κύριε Υπουργέ, σε βάρος άλλων, από ανθρώπους τυχοδιώκτες και ανίκανους, που δυστυχώς όμως υποθάλπτονται και εκτρέφονται από την Κυβέρνησή σας. 

Δεν είναι βαριά αυτά τα λόγια, που λέω, γιατί είναι πραγματικότης. Παιχνίδια και μεθοδεύσεις είναι σε ημερησία διάταξη σε κάθε συνεδρίαση του χρηματιστηρίου και όποιος έχει τη δυνατότητα να έχει την πληροφόρηση, αυτός πλουτίζει εύκολα. 

Θυμάμαι, κύριε Υπουργέ -γιατί ήμουν και τότε Βουλευτής- όταν έγινε η προσπάθεια για την πρώτη πώληση μετοχών του ΟΤΕ επί κυβερνήσεως Μητσοτάκη. Θυμάμαι τότε τι έλεγε το ΠΑΣΟΚ, τι έλεγαν οι συνδικαλιστές του ΠΑΣΟΚ στον ΟΤΕ. Το πολιτικό μου γραφείο είναι σε μια πολυκατοικία, που στον ίδιο όροφο ήταν τότε και τα γραφεία της ΟΜΕ-ΟΤΕ. Θυμάμαι μια αφίσα, όπου η ΠΑΣΠ του ΟΤΕ έλεγε τότε ότι η μετοχή του ΟΤΕ είναι μια και αυτή ανήκει στο δημόσιο. Δεν άφηνε περιθώρια για πώληση ούτε για το 1%, το 2%, πολύ δε περισσότερο για το 49%, το 52%. Μια ήταν η μετοχή του ΟΤΕ. 

Πουλήσατε όμως κομμάτι-κομμάτι τον ΟΤΕ και πάμε τώρα για να τον πουλήσουμε ολόκληρο, αν και έχει ήδη πουληθεί και πιστεύω απόλυτα ότι κυρίαρχος του ΟΤΕ από τώρα είναι κάποιος -δεν χρειάζεται ν'αναφέρω το όνομά του- ο οποίος ελέγχει τα πάντα. Οι ανώτατοι υπάλληλοι του ΟΤΕ είναι μισθοδοτούμενοι από τον κύριο αυτό. Υπάρχουν εταιρείες "μαϊμούδες" στο Χρηματιστήριο, λειτουργούν παρατράπεζες, υπάρχουν επανειλημμένα φαινόμενα. 

Κύριε Υπουργέ, σας παρακαλώ προστατέψτε τον κόσμο. Το ξέρετε ότι θα καταστραφεί κόσμος. Θα πρέπει αυτό να σας ενδιαφέρει. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Στη Βουλή απευθύνεσθε. 

ΑΘΑΝΑΣΙΟΣ ΚΟΝΤΑΞΗΣ: Εσείς όμως λαμβάνετε την απόφαση. 

'Ενα δεύτερο θέμα, το οποίο θέλω να θίξω, είναι το θέμα της ρυθμίσεως χρεών επιχειρήσεων γουνοποιίας. Δεν αναφέρομαι ειδικώς στη γουνοποιία, ούτε στρέφομαι κατά της γουνοποιίας, αλλά επειδή γίνεται η ρύθμιση των χρεών επιχειρήσεων γουνοποιίας, λέω το εξής: 'Η πρέπει να γίνονται οι ρυθμίσεις όλων των χρεών ή κανενός. Οι αγρότες έχουν χρέη, γιατί δεν γίνεται σωστή ρύθμιση των χρεών τους, γίνεται όμως των επιχειρήσεων γουνοποιίας. Γιατί οι ρυθμίσεις των χρεών των αγροτών δεν γίνονται με τέτοιο τρόπο, ούτως ώστε να μπορέσουν να ανταπεξέλθουν στις δυσμενείς καιρικές συνθήκες, στα μεγάλα και βαριά επιτόκια; Αν κάποιος αναγκαστεί να δανειστεί από την Αγροτική Τράπεζα, είναι βέβαιο ότι οπωσδήποτε δεν θα μπορέσει να ανταπεξέλθει. 

Επομένως, στο άρθρο 29 που ρυθμίζει τα χρέη επιχειρήσεων γουνοποιίας, είμαι αντίθετος και θα το καταψηφίσω. 

Δεν θέλω να επεκταθώ και σε άλλο θέμα, γιατί και ο χρόνος δεν επαρκεί. Πάντως, κύριε Υπουργέ,τουλάχιστον στη δύση της Κυβερνήσεως του ΠΑ.ΣΟ.Κ. κοιτάξτε να ρυθμίσετε ορισμένα θέματα σωστά. Προστατεύστε τους επενδυτές και τους τζογαδόρους έστω του χρηματιστηρίου. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ.Σαρρής; 

Ο κ.Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, κάθε προσπάθεια που γίνεται για την επιβοήθηση των μικρομεσαίων επιχειρήσεων, δεν μπορεί παρά να μας βρίσκει σύμφωνους. Βέβαια, τα προβλήματα των μικρομεσαίων επιχειρήσεων είναι πάρα πολλά και ήταν ευκαιρία, κύριε Υπουργέ, με αυτό το νομοσχέδιο να βρείτε τον τρόπο με κάποιες διατάξεις να ανακουφίσετε αυτήν τη μεγάλη τάξη της ελληνικής οικονομίας, τη ραχοκοκκαλία της ελληνικής οικονομίας που τόσο συμβάλλει στην εθνική οικονομία αλλά και στην απασχόληση. 

Αλλωστε, όλα τα μηνύματα από τη διεθνή οικονομία δείχνουν, μας κατευθύνουν προς αυτήν την τάξη των μικρομεσαίων επιχειρήσεων. Αυτές λειτουργούν κατά τρόπο τέτοιο, που και με υγιείς κινήσεις δραστηριοποιούνται μέσα στο οικονομικό γίγνεσθαι αλλά και με μεγάλη προσφορά ιδιαίτερα στην απασχόληση. 

Θα μπορούσατε αυτές τις άλλες διατάξεις των τριών κεφαλαίων μετά το πρώτο και το δεύτερο, να τις είχατε αφήσει για κάποια άλλη νομοθετική σας πρωτοβουλία και να ησχολείστο με τις μικρομεσαίες επιχειρήσεις,μια και δημιουργείτε Νέα Χρηματιστηριακή Αγορά. 

Εμείς κύριε Υπουργέ, έχουμε αποδείξει απ' αυτό το Βήμα ως Αξιωματική Αντιπολίτευση, ότι δεν αντισταθήκαμε ποτέ σε σωστές ρυθμίσεις. Και γι' αυτό πολλές φορές απ' αυτήν τη θέση έχω πει ότι η κυβέρνηση και οι Υπουργοί της θα πρέπει, όταν βλέπουν την Αξιωματική Αντιπολίτευση να αντιτίθεται σε ένα νομοσχέδιο, να προβληματίζεται. Γιατί; Γιατί είμαστε ένα υπεύθυνο κόμμα και όταν αντιτιθέμεθα σε ένα νομοσχέδιο έχουμε σοβαρούς λόγους που πρέπει να λαμβάνονται υπόψη. 

Στη ρύθμιση αυτή, κύριε Υπουργέ, εμείς όχι μόνο δεν έχουμε αντίρρηση, συμφωνούμε, την ψηφίζουμε και κάνουμε αυτή μας την παρέμβαση για να σας επισημάνουμε ότι έχετε μεγάλες εκκρεμότητες και στο θέμα των μικρομεσαίων επιχειρήσεων με τις οποίες κάποτε πρέπει να ασχοληθεί η Κυβέρνηση. 

Βέβαια, κύριε Υπουργέ, έχετε μια συνήθεια σαν Κυβέρνηση να "δηλητηριάζετε" τα νομοσχέδιά σας. Και εκεί όπου η Αξιωματική Αντιπολίτευση συμφωνεί να παρεισφρέετε διατάξεις μέσα στο νομοσχέδιο που αναγκάζουν την Αξιωματική Αντιπολίτευση να παίρνει άλλη θέση. Βέβαια εδώ δεν θα μας παρασύρει το έλασσον. Θα κρατηθούμε στο μείζον. Και το μείζον είναι η Νέα Χρηματιστηριακή Αγορά που δημιουργείτε και ορθώς τη δημιουργείτε. 

Βέβαια, μια και μιλάμε για το χρηματιστήριο θα ήθελα να σας πω μια άποψη την οποία διδάχθηκα από τους πανεπιστημιακούς μου δασκάλους. Μας έλεγαν στα φοιτητικά μας χρόνια οι πανεπιστημιακοί μας διδάσκαλοι: 

"Να λαμβάνετε υπόψην όχι τον αριθμό των συναλλαγών στο χρηματιστήριο, αλλά το χρόνο παραμονής των μετοχών στα χέρια των αγοραστών." Εκεί, κύριοι συνάδελφοι, θα διαπιστώσει κανείς άν πρόκειται περί τζόγου ή αν πρόκειται περί επενδύσεως. Αν οι μετοχές αλλάζουν χέρια ταχύτατα, σημαίνει ότι πρόκειται περί τζόγου. Αν οι μετοχές παραμένουν στα χέρια των επενδυτών, τότε πρόκειται περί επενδύσεως. 

Εν πάση περιπτώσει, κύριε Υπουργέ, εσείς χειρίζεσθε τα θέματα της οικονομίας τόσα χρόνια και εγώ δεν θα σας αδικήσω, θα πω ότι με φρόνηση τις περισσότερες φορές κινείσθε, γι' αυτό και η στάση μας πολλές φορές στα θέματα που χειρίζεσθε, είναι και υπεύθυνη και προσεκτική και αντιπολιτευτικά ανεκτική. Γιατί εκείνο που ενδιαφέρει τη Νέα Δημοκρατία είναι που πάει ο τόπος και όχι τι ωφελούμεθα από την κριτική την οποία ενδεχομένως κάνουμε. 

Αυτή λοιπόν την άποψη που διετύπωσα και που δεν είναι δική μου, είναι είπα των σοφών πανεπιστημιακών μου δασκάλων, λάβετέ την υπόψιν και μην ενθουσιάζεσθε αν βλέπετε ότι ανεβαίνει ο δείκτης σε χρηματιστηριακές συναλλαγές. 

Είπα όμως προηγουμένως ότι έχετε την τάση να "δηλητηριάζετε" τα νομοσχέδιά σας. Ο 2414/96 κατέστη κόσκινο. Τροποποιήσεις επί τροποποιήσεων. Τελικά θα αφήσετε μόνο τον τίτλο αυτού του νόμου. Δικός σας είναι ο νόμος, κύριε Υπουργέ, της Κυβερνήσεώς σας είναι, δεν είναι δικός μας, και δεν είμαστε εμείς εκείνοι οι οποίοι θα υποστηρίξουμε την ισχύ του νόμου σας, αλλά δεν μπορούμε να βλέπουμε αυτήν την προχειρότητα του τρόπου με τον οποίο νομοθετείτε. Και έχουμε καταγγείλει κατ' επανάληψη απο το Βήμα αυτήν την προχειρότητα και εσείς την αποδεικνύετε καθημερινά. 

Κύριοι συνάδελφοι, την περασμένη εβδομάδα, όπως γνωρίζετε συζητιόταν στο Τμήμα της Εθνικής Αντιπροσωπείας το νομοσχέδιο για τις Διεπαγγελματικές Οργανώσεις των αγροτών. Εκεί είδαμε, κύριε Υπουργέ, το νομοσχέδιο να αποτελείται απο είκοσι τέσσερα άρθρα και οι Διεπαγγελματικές Οργανώσεις να απασχολούν το νομοσχέδιο μόνο στο πρώτο άρθρο. Τα δε υπόλοιπα ήταν τροποποιήσεις προσφάτως ψηφισθέντων νόμων. Και όταν εμείς από αυτό το Βήμα λέγαμε στον κύριο Υπουργό της Γεωργίας ότι τα νομοσχέδιά του είναι ελλιπή, είναι αόριστα, είναι μη εφαρμόσιμα, ο κύριος Υπουργός της Γεωργίας κατά τρόπον αλαζονικόν, αγνοούσε και τις παρατηρήσεις ακόμη και των συναδέλφων της κυβερνητικής παρατάξεως και προχωρούσε στην υπερψήφιση των οικείων άρθρων των νόμων του. 'Ηρθε λοιπόν την περασμένη εβδομάδα με έναν ορυμαγδό τροποποιήσεων. Συγκεκριμένα, κύριε Υπουργέ, τροποποιήσατε έντεκα νόμους εκ των οποίων οι εννέα ήταν ψηφισθέντες την πρόσφατη τετραετία και μάλιστα δύο-τρείς του περυσινού καλοκαιριού. Δεν πρόλαβαν να χρονίσουν. Γι' αυτό λέμε για τον 2414/96 νόμο τον οποίο τροποποιείτε σήμερα ότι τον κάνατε κόσκινο και τελικά θα αφήσετε μόνο τον τίτλο του. 

Δεν θα μπω σε λεπτομέρειες των άλλων άρθρων, θα σταθώ μόνο στο τελευταίο κεφάλαιο, κύριε Υπουργέ, που αφορά τις ρυθμίσεις των γουνοποιών. Και εδώ έχετε και εσείς μια απαράδεκτη προχειρότητα. 

Κάθε ρύθμιση που αφορά τις παραμεθόριες περιοχές -το έχω πει πολλές φορές- είναι εθνική ανάγκη και ορθά την κάνετε. Αλλά είδα ότι, όταν ο εκλεκτός συνάδελφος εισηγητής της Πλειοψηφίας πρότεινε τα δεκαπέντε εκατομμύρια (15.000.000) να γίνουν τριάντα (30.000.000), αμέσως το αποδεχθήκατε. 

Σας λέω, καλά κάνετε. Αλλά δεν δείχνει αυτό μία προχειρότητα, κύριε Υπουργέ, αν δεν είναι "σικέ" η υπόθεση και ο κύριος συνάδελφος δεν είχε συνεννοηθεί μαζί σας, να κάνει την πρόταση το δεκαπέντε να γίνει τριάντα και σεις να το αποδεχθείτε αμέσως; 

ΔΗΜΗΤΡΙΟΣ ΣΑΡΡΗΣ: Είναι Καλαματιανός, δεν είναι από την Καστοριά ο κύριος συνάδελφος. 

ΗΛΙΑΣ ΒΕΖΔΡΕΒΑΝΗΣ: Είπα, αν δεν είναι "σικέ" η υπόθεση μεταξύ Υπουργού και εισηγητού της Πλειοψηφίας, κύριε Σαρρή. Αν δεν είναι "σικέ", είναι προχειρότης. 

Και γιατί δεν δεχθήκατε, κύριε Υπουργέ, τις σωστές παρατηρήσεις στη Διαρκή Επιτροπή, ανθρώπων που ζουν το πρόβλημα, όπως ο κ. Σκρέκας, που σας είπε ότι η ρύθμιση των δεκαπέντε εκατομμυρίων δεν λύνει το πρόβλημα. 

ΜΟΣΧΟΣ ΓΙΚΟΝΟΓΛΟΥ: Γιατί ο Πετσάλνικος δεν το ζει το πρόβλημα; 

ΗΛΙΑΣ ΒΕΖΔΡΕΒΑΝΗΣ: Τουτ' αυτό και για τον συνάδελφο το κ. Πετσάλνικο, αγαπητέ μου. Ανέφερα τον κ. Σκρέκα γιατί είναι εισηγητής της παρατάξεώς μας. Το ίδιο, με τον ίδιο σεβασμό και την ίδια αγάπη για κάθε συνάδελφο που υπερασπίζεται τα προβλήματα των παραμεθορίων περιοχών. 

ΜΟΣΧΟΣ ΓΙΚΟΝΟΓΛΟΥ: 'Αρα, μην κατηγορείτε τον Υπουργό για πράξεις που κάνετε και σεις. 

ΗΛΙΑΣ ΒΕΖΔΡΕΒΑΝΗΣ: Είπα λοιπόν, κύριοι συνάδελφοι, ότι έπρεπε να αποδεχθείτε τις σωστές παρατηρήσεις των συναδέλφων όλων όσοι τοποθετήθηκαν κατ' αυτήν την έννοια, ότι τα δεκαπέντε εκατομμύρια δεν είναι ρύθμιση η οποία λύνει τα προβλήματα των γουνοποιών της Δυτικής Μακεδονίας, έναν κλάδο, κύριε Υπουργέ, που έχει προσφέρει τα μέγιστα στην εθνική οικονομία και κρατάει έναν κόσμο στην παραμεθόριο, έναν κόσμο που φυλάει Θερμοπύλες. Και αυτές τις Θερμοπύλες θα πρέπει να τις βοηθούμε με κάθε τρόπο. 

Δώστε, λοιπόν, τη λύση την αρμόζουσα, διότι όσοι γνωρίζουν από παραμεθόριο, έχουν ειδικούς λόγους να υπεραμύνονται αυτών, αλλά έχουν και την αξίωση απ' όλους εσάς του κέντρου, κύριε Υπουργέ, να βλέπετε με κατανόηση και να ανταποκρίνεσθε στα αιτήματα. Δεν είναι υπόθεση ότι σεις βρίσκεσθε κάτω από τα σύνορα και δεν έχετε πρόβλημα. Τα παιδιά των Ελλήνων είτε στα σύνορα κατοικούν είτε στη Νότιο Ελλάδα, την ώρα της κρίσεως βρίσκονται στα σύνορα. Είναι λοιπόν υπόθεση όλων των Ελλήνων τα σύνορα. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είμαι υποχρεωμένος να δηλώσω ότι η Νέα Χρηματιστηριακή Αγορά είναι βασικός θεσμός της οικονομίας της αγοράς, αποτελεί όντως μοχλό ανάπτυξης της οικονομίας και ιδιαίτερα των μικρομεσαίων επιχειρήσεων και ως εκ τούτου κατ' αρχήν το στηρίζουμε και δηλώνουμε ότι επί Κυβερνήσεώς μας, που θα είναι σε πολύ σύντομο χρονικό διάστημα, θα ανθίσει πιστεύω ο θεσμός ακόμη περισσότερα. 

Πιστεύω ότι όντως η Νέα Χρηματιστηριακή Αγορά αγκαλιάζει κατ' εξοχήν τις μικρομεσαίες δυναμικές ή καινοτόμες εταιρίες, που περιμένουν σημαντική αύξηση των εργασιών τους από άντληση των απαιτουμένων κεφαλαίων τους για τη χρηματοδότηση της ανάπτυξής τους από τη νέα χρηματοοικονομική αγορά. 

Για να έχουμε όμως μεγαλύτερη ανάπτυξη μέσω των μικρομεσαίων επιχειρήσεων, των δυναμικών ή καινοτόμων, κύριε Υπουργέ, θα πρέπει επιτέλους να αντιληφθεί η Κυβέρνηση του κ. Σημίτη ότι απαιτούνται και άλλα μέτρα και ιδιαίτερα η κατάργηση του τρόπου φορολόγησής τους, ήτοι η κατάργηση των αντικειμενικών κριτηρίων φορολόγησης. 

Με την κατάργηση των αντικειμενικών κριτηρίων φορολόγησης, θα έχουμε, όπως είναι γνωστό, κύριε Υπουργέ, μεγαλύτερους ρυθμούς ανάπτυξης, ήτοι ανάπτυξη που θα υπερβαίνει κατά 2% του μέσου ορίου ανάπτυξης της Ευρωπαϊκής 'Ενωσης και κατά συνέπεια καταπολέμηση της ανεργίας. 

Υπάρχει ανεργία στις παραμεθόριες ιδιαίτερα περιοχές, όπως στον τόπο μου, στη Δράμα, κύριε Υπουργέ, όπου είναι τουλάχιστον στο 25% και ιδιαίτερα αυξημένη είναι η ανεργία των νέων. Συνεχώς οι παραμεθόριος αυτές περιοχές αποψιλούνται και απερημούνται και δεν έμεινε τίποτε όρθιο και θα πω παρακάτω τι ακριβώς έγινε στο δικό μου νομό. 

Υπάρχουν, κύριοι συνάδελφοι, πεντακόσιες πενήντα χιλιάδες ασφαλισμένοι στο ΤΕΒΕ, διακόσιες πενήντα χιλιάδες περίπου ασφαλισμένοι στο ΤΑΕ. Αν είχαν καταργηθεί τα αντικειμενικά κριτήρια φορολόγησης, πιστεύω ότι τουλάχιστον οι τετρακόσιες χιλιάδες, αν όχι οι επτακόσιες πενήντα χιλιάδες που είναι το σύνολο αυτών των ασφαλισμένων, θα είχε προσλάβει από ένα νέο εργαζόμενο. 

'Οταν λέτε εσείς ότι σ' αυτόν τον τόπο οι άνεργοι πλησιάζουν τις πεντακόσιες χιλιάδες, αν είχαν εξασφαλιστεί θέσεις εργασίας για τις τετρακόσιες χιλιάδες, να, κύριε Υπουργέ, πώς μπορούσε με ένα απλό μέτρο να λυθεί ακριβώς το πρόβλημα της ανεργίας, το οποίο είναι οξύ και το αντιμετωπίζει η Κυβέρνησή σας με μεγάλη προχειρότητα. 

Γι' αυτό, λοιπόν, καλούμε την Κυβέρνηση να αντιμετωπίσει τη Νέα Χρηματιστηριακή Αγορά με μεγαλύτερη σοβαρότητα, να εκσυγχρονίσει και να εποπτεύσει καλύτερα το θεσμό και να δημιουργήσει μηχανισμούς ταχύτατης επίλυσης των παρουσιαζομένων διαφορών με διαφάνεια μακράν των εισαγγελικών παρεμβάσεων, που δημιουργεί αρνητικές προοπτικές στο θεσμό. 

Κύριοι συνάδελφοι, δεν είμαι αντίθετος με τη ρύθμιση των χρεών των επιχειρήσεων της γουνοποιίας και ο Νομός Καστοριάς είναι ένας ακριτικός νομός, αλλά εκτός από τον παραμεθόριο Νομό της Καστοριάς υπάρχουν και άλλες παραμεθόριες περιοχές, υπάρχει η Θράκη, υπάρχει η Φλώρινα, υπάρχουν τα νησιά μας, υπάρχει η ιδιαίτερη πατρίδα μου η Δράμα, όπου έχουμε κι εμείς εκεί τους βιοτέχνες. Το πρόβλημα νομίζω ότι το γνωρίζετε, κύριε Υπουργέ. 'Εχουμε τους βιοτέχνες ετοίμου ενδύματος, που χρειάζονται και αυτοί συμπαράσταση στα πολλά προβλήματα που αντιμετωπίζουν και τα οποία προέρχονται από τα τεράστια χρέη, που δημιουργήθηκαν μετά την κατάρρευση του υπαρκτού σοσιαλισμού, όταν είναι γνωστό ότι οι περισσότερες βιοτεχνίες από το Νομό Δράμας έχουν φύγει και έχουν εγκατασταθεί στη γειτονική Βουλγαρία και στη Ρουμανία. 

Κάποτε στη Δράμα εργαζόταν στις βιοτεχνίες ετοίμου ενδύματος πάνω από οκτώμισι χιλιάδες άτομα. Σήμερα εργάζονται μόνο χίλιοι διακόσιοι. Και αυτοί όμως σε λίγο θα είναι άνεργοι, εξαιτίας των τεράστιων χρεών που έχουν οι βιοτεχνίες και ιδιαίτερα των χρεών, που έχουν προς το ΙΚΑ. 

Θα ήθελα λοιπόν να ρυθμιστούν ανάλόγα και τα χρέη όλων των βιοτεχνών σε όλες τις παραμεθόριες περιοχές και ιδιαίτερα στην πατρίδα μου, που υπάρχει οξύ πρόβλημα οικονομικό και ανεργίας. Γιατί με το κλείσιμο και των ελάχιστων αυτών βιοτεχνιών, που απέμειναν και με την υποβάθμιση και την υπολειτουργία αυτήν τη στιγμή της "SOFTEX", μιας τεράστιας εταιρίας, που ήταν μέσα στις εκατόν πενήντα μεγάλες επιχειρήσεις σε όλον τον κόσμο και ήταν, όπως λένε και τα δικά σας στελέχη, στη δική μας περιοχή οι μόνοι οικονομικοί πνεύμονες στο Νομό Δράμας, αυτοί λοιπόν οι οικονομικοί πνεύμονες έχουν πάθει πνευμονικό οίδημα και σε λίγο θα πάθει έμφραγμα ολόκληρος ο Δραμινός λαός. 

Κύριοι συνάδελφοι, είναι άξιο απορίας πώς είναι δυνατόν να υπάρχουν χρήματα για διαγραφές χρεών προς τον Οργανισμό Ανασυγκρότησης Επιχειρήσεων 63,6 δισεκατομμύρια, προς την Ολυμπιακή Αεροπορία μια φορά εξακόσια δισεκατομμύρια, την άλλη επτακόσια δισεκατομμύρια και τώρα 41,5 δισεκατομμύρια, προς τους Κολλάδες των αστικών συγκοινωνιών πάνω από ένα τρισεκατομμύριο και δεν υπάρχουν ελάχιστα χρήματα για τους απόμαχους της αγροτικής γης, τους συνταξιούχους του ΟΓΑ που τους δίνετε ψίχουλα, τριάντα χιλιάδες δραχμές το μήνα, μείον δυόμισι χιλιάδες για παρακράτηση για την περίθαλψή τους. 

Αν δεν υπάρχει κάποιο φιλότιμο παιδί, κύριε Υπουργέ, για να φροντίσει και συντηρήσει αυτούς τους απόμαχους της αγροτικής γης, για να μπορέσουν να ζήσουν ή θα πρέπει να πάνε στα σκουπίδια ή θα πρέπει να ζητιανεύουν, αλλιώς με μαθηματική ακρίβεια θα πεθάνουν από την πείνα. 

Χρειάζεται, κύριε Υπουργέ, τόλμη και αρετή για να μπορέσουμε να κρατήσουμε τον πληθυσμό μας σε εκείνη την περιοχή. Χρειάζεται να παρθούν ορισμένα μέτρα για τις παραμεθόριες περιοχές γιατί και ο Υπουργός Εθνικής Αμύνης, αλλά και ο ίδιος ο Πρωθυπουργός δήλωσαν ότι στις παραμεθόριες περιοχές θα εφαρμόσουμε την παλλαϊκή άμυνα και παλλαϊκή άμυνα, κύριε Υπουργέ, σημαίνει λαός. Και στη δική μας την περιοχή, στις παραμεθόριες περιοχές, στην περιοχή Δράμας, η περιοχή του Νευροκοπίου κάποτε είχε πάνω από είκοσι τρεις χιλιάδες κόσμο και αυτήν τη στιγμή έχει οκτώ χιλιάδες τριακόσιες εννενήντα τέσσερις με την απογραφή του 1991. Και είμαι σίγουρος ότι τώρα είναι ακόμη χαμηλότερος ο αριθμός. Να, λοιπόν γιατί χρειάζεται τόλμη και αρετή για να μπορέσουμε να κρατήσουμε την Ελλάδα ζωντανή. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αργύρης έχει το λόγο. 

ΕΥΑΓΓΕΛΟΣ ΑΡΓΥΡΗΣ: Θα ήθελα, κύριε Πρόεδρε, να κάνω δύο επισημάνσεις και δύο παρατηρήσεις στο υπό ψήφιση νομοσχέδιο. 

Κατ' αρχήν να ξεκινήσω με ένα παράπονο. Υπήρξε μια προσπάθεια στο ν. 2601/98 να υπάρξει μια εναρμόνιση των κινήτρων στις παραμεθόριες περιοχές και στην περιοχή των Ιωαννίνων, μάλιστα και με έναν περιορισμό, ότι οι επενδύσεις που θα γίνονται μέσα στις ΒΙΠΕ θα τυγχάνουν της ίδιας επιχορήγησης μ' αυτές των υπολοίπων παραμεθορίων περιοχών και ιδιαίτερα της Θράκης και του 'Εβρου. Νομίζω ότι εδώ θα πρέπει να υπάρξει μια ισορροπία για να μη δημιουργήσουμε, αν θέλετε, ένα αντικίνητρο και μία γκρίνια. Και όπου υπάρχει γκρίνια, δεν υπάρχει επένδυση. 

Το άλλο έχει να κάνει με το μεγάλο βήμα που γίνεται για την εξυγίανση και τον εκσυγχρονισμό της ΑΤΕ. Θα έλεγα ότι θα ήταν πολύ πιο θετικό αν πράγματι είχαμε στα χέρια μας ένα ολοκληρωμένο σχέδιο εξυγίανσης της ΑΤΕ. Δεν υπάρχει νομοσχέδιο, κύριε Υπουργέ της Εθνικής Οικονομίας, που να συζητείται στη Βουλή και να μην αναφέρεται κάτι για την ΑΤΕ. Νομίζω ότι αυτές οι συνεχείς ρυθμίσεις δημιουργούν τεράστιο πρόβλημα ακόμα και στην ίδια την υπεράσπιση της ΑΤΕ γιατί ξέρουμε πολύ καλά ότι όταν οι αγρότες έχουν τεράστια προβλήματα, οι επιχειρήσεις των αγροτών και οι επαγγελματικές τους οργανώσεις ακόμη περισσότερα, αυτό έχει αντίκτυπο και στην ΑΤΕ. Δεν έχουμε έτσι ένα ολοκληρωμένο σχέδιο. Κάτι παρόμοιο είχαμε και με την ΕΤΒΑ και σήμερα η ΕΤΒΑ είναι σε μια πολύ καλύτερη μοίρα. 

Είπα κάποτε ότι η ΑΤΕ και οι συνεταιρισμοί είναι σαν τα σιαμαία. Αν δηλαδή δεν πάνε μαζί και αρχίζει να ξεχωρίζει το ένα από το άλλο, στο τέλος είναι σίγουρο ότι θα πεθάνουν και τα δύο. Και αυτό κινδυνεύουμε να πάθουμε τώρα. Προσπαθεί να αποχωριστεί των ευθυνών που έχει η ίδια, αλλά και της κοινής λειτουργίας με τους συνεταιρισμούς και τις επαγγελματικές οργανώσεις των αγροτών, με αποτέλεσμα να έχουμε τεράστιο πρόβλημα. 

Λέγει εδώ στο άρθρο 35 ότι η ΑΤΕ μπορεί να ιδρύει με οποιαδήποτε θυγατρική της εταιρεία ανώνυμη εταιρεία συμμετοχών, με σκοπό, εκτός των άλλων, την εξαγορά μετοχών μη εισηγμένων στο Χρηματιστήριο Αξιών Αθηνών και εταιρικών μερίδων ή μεριδίων εταιρειών του ομίλου της ΑΤΕ. 

Εγώ έχω ένα παράδειγμα αλλά και μια αγωνία. Στην 'Ηπειρο είχαμε φτιάξει μια ανώνυμη εταιρεία μαζί με την ΑΤΕ με ένα μετοχικό κεφάλαιο τρία εκατομμύρια της ΑΤΕ και δύο εκατομμύρια των συνεταιρισμών τη λεγόμενη και γνωστή ΔΩΔΩΝΗ. Μπορεί λοιπόν τώρα εδώ η ΑΤΕ, αφού της δίνεται η δυνατότητα, να κάνει δύο πράγματα. 'Ενα να παρακάμψει το ν. 2190, να κάνει δηλαδή αυτό που έκανε με το ν. 2000 ο κ. Μητσοτάκης με τη Νέα Δημοκρατία, που έγραφε σε ένα νόμο κάτι πολύ παράδοξο το "αν άλλως ορίζουν τα καταστατικά τους". Δηλαδή, ξεκινάω εγώ με ένα συνέταιρο, φτιάχνω ένα καταστατικό που είναι το δεσμευτικό για το πώς θα ξεκινήσουμε μαζί και μετά κάνω ένα νόμο και λέγω "και αν άλλως ορίζουν τα καταστατικά". 'Ετσι μπορεί να ανατρέπεται και μάλιστα να ανατρέπεται χαριστικώς προς την ΑΤΕ. Γιατί μπορεί να πάρει τις μετοχές της ΔΩΔΩΝΗΣ, δηλαδή το 60% που έχει και να χάσει την οποιαδήποτε αξία του άλλου 40%, που είναι οι αγροτικοί συνεταιρισμοί. 

Θα πρέπει εδώ να είναι δεσμευτικό ότι αυτό δεν αφορά συγκεκριμένες τέτοιες εταιρείες οι οποίες έχουν ειδικό σκοπό και ειδική λειτουργία. 

Αν πάμε λοιπόν σε μία γενική οριζόντια ρύθμιση, θα έχουμε απαξίωση των υπολοίπων, δηλαδή των μετοχών που έχουν οι συνεταιρισμοί, ή, αν θέλετε, οι συνεταιρισμένοι αγρότες μέσω των επαγγελματικών οργανώσεων. 

Και επειδή έτυχα τις μεγάλες προσπάθειες που κάναμε τότε και στις εταιρείες της Θράκης όπου εκεί είχαν άλλη λειτουργία και άλλο σκοπό, είχα πει τότε στον κ. Κεφαλογιάννη και στη Νέα Δημοκρατία ότι "μόνο εθνικοί μειοδότες και εθνικά ανεγκέφαλοι θα προσπαθούσαν να κάνουν μία τέτοια υπόθεση". Και το ξέρει πολύ καλά και ο Προεδρεύων σήμερα... 

ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα χαρακτηρισμούς οξείς να τους απαλύνουμε. 

ΕΥΑΓΓΕΛΟΣ ΑΡΓΥΡΗΣ: Λέω ότι τότε φθάσαμε σ' αυτούς τους οξείς χαρακτηρισμούς. Και επειδή πρέπει να έχουν μία συνέχεια στα λεγόμενα οι πολιτικοί και να έχουν μία συνέχεια και σ' αυτά που υπερασπίζονται, θεωρώ ότι ... 

ΠΡΟΕΔΡΕΥΩΝ (Παναγιώτης Σγουρίδης): Αυτά είναι σαν το πιγκ-πόγκ, όπου το μπαλάκι πάει και έρχεται από το ένα τερέν στο άλλο! 

ΕΥΑΓΓΕΛΟΣ ΑΡΓΥΡΗΣ: Θεωρώ ότι εδώ πρέπει να υπάρξει διευκρίνιση, ότι δεν αφορά τέτοιες εταιρείες και μάλιστα ειδικού σκοπού, ειδικής λειτουργίας, όπως είναι. Πρέπει να υπάρξει η εξαίρεση, ότι δεν θα παραβιάσουμε καταστατικά και τον 2190 για να δώσουμε τη δυνατότητα στην Αγροτική Τράπεζα να βάλει τα χλωρά μαζί με τα ξερά, να πάρει δηλαδή το πακέτο της Δωδώνης να το βάλει με της "ΕΛΒΙΖ" και να πει ότι "θα πουλήσω και την "ΕΛΒΙΖ" γιατί έχω τη Δωδώνη", να φτιάξουμε δηλαδή καλύτερο προφίλ. Θεωρώ ότι είναι ένα πράγμα που πρέπει να διευκρινιστεί. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαρρής έχει το λόγο. 

ΔΗΜΗΤΡΙΟΣ ΣΑΡΡΗΣ: Κυρίες και κύριοι συνάδελφοι, το παρόν σχέδιο νόμου με τίτλο "Σύσταση Νέας Χρηματιστηριακής Αγοράς, ρυθμίσεις γενικότερα των θεμάτων της κεφαλαιαγοράς κλπ.", θεσμοθετεί τη Νέα Χρηματιστηριακή Αγορά και καθορίζει τις προϋποθέσεις που απαιτούνται για την εισαγωγή σ' αυτή μετοχών υγιών επιχειρήσεων. 

Η θεσμοθέτηση της Νέας Χρηματιστηριακής Αγοράς προέκυψε από το γεγονός ότι το επιχειρηματικό περιβάλλον τόσο στην Ευρώπη όσο και στην Ελλάδα τα τελευταία πέντε χρόνια έχει αλλάξει ριζικά. Οι διαρθρωτικές αλλαγές που έγιναν, οφείλονται σε τρεις κύρια λόγους. Πρώτον, στην παγκοσμιοποίηση της οικονομικής δραστηριότητας και των αγορών, δεύτερον στην απελευθέρωση των αγορών χρήματος και κεφαλαίων, τρίτον στην ίδια την πορεία της Ευρωπαϊκής 'Ενωσης. 

Η εισαγωγή του ευρώ, η ολοκλήρωση της εσωτερικής αγοράς και η χρήση των νέων τεχνολογιών είναι γεγονός ότι έδωσαν νέα ώθηση στην κεφαλαιαγορά της Ευρώπης. Οι χρηματιστηριακές αγορές παίζουν ιδιαίτερα σημαντικό ρόλο στη χρηματοδότηση των δυναμικών επιχειρήσεων. Ενισχύουν την πρόσβαση σε επιχειρηματικά κεφάλαια που διασφαλίζουν χρηματοδοτική σταθερότητα στις επιχειρήσεις. 

Η χρηματοδότηση των ευρωπαϊκών επιχειρήσεων σήμερα εξαρτάται κύρια από το βραχυχρόνιο τραπεζικό δανεισμό. 'Ετσι βρίσκονται σε δυσμενέστερη θέση έναντι των αμερικανικών επιχειρήσεων. 

Η αύξηση τα τελευταία χρόνια του αριθμού των εισηγμένων στο χρηματιστήριο εταιρειών, βοηθά στην αποδέσμευση των τραπεζών, του τραπεζικού συστήματος από τη μονοδιάσταση από αυτό χρηματοδότηση των εταιρειών. 

Δημιουργείται με τον τρόπο αυτό για τις επιχειρήσεις, καλύτερη κεφαλαιουχική διάρθρωση και για τις τράπεζες υγιέστερο χαρτοφυλάκιο. Με τον τρόπο αυτό, διασφαλίζεται η πρόσβαση των μικρομεσαίων επιχειρήσεων σε χρηματιστηριακά κεφάλαια. 

Μεταξύ των άλλων ωφελημάτων οι εταιρείες αυτές δημιουργούν αναλογικά τις περισσότερες θέσεις εργασίας και έτσι καταπολεμάται η ανεργία που αποτελεί τη μάστιγα της εποχής. 

Κεντρικός στόχος είναι η ανάπτυξη ενός δικτύου κεφαλαιαγορών, ειδικά για τις μικρομεσαίες επιχειρήσεις και τις επιχειρήσεις νέων τεχνολογιών. 

'Ηδη οι συναλλαγές στα Ευρωπαϊκά Χρηματιστήρια γίνονται σε ευρώ. Ο ρόλος των κεφαλαιαγορών έχει ενισχυθεί καθώς οδήγησε η εισαγωγή του ευρώ σε μεγαλύτερη διαφάνεια και αποτελεσματικότητα. 

Η Ευρώπη σήμερα χρειάζεται μια νέα γενιά επιχειρηματιών. Επιχειρηματίες με όραμα, με κατάρτιση, που θα βασίζεται σε νέες μεθόδους διακίνησης και θα αξιοποιούν τη συνεργασία μεταξύ πανεπιστημίων, ερευνητικών ιδρυμάτων και επιχειρήσεων. 

Οι επιχειρήσεις βρίσκονται στο επίκεντρο της προσπάθειας για την ενίσχυση της ανταγωνιστικότητας και της ανάπτυξης της ευρωπαϊκής οικονομίας για τη δημιουργία θέσεων απασχόλησης και συνθήκες γενικότερης ευημερίας των κατοίκων της Ευρώπης και όχι βέβαια ευημερία των 2/3. 

Στη χώρα μας το χρηματιστήριο έχει αποδειχθεί ότι είναι ένας θεσμός που παρά τις όποιες ατέλειές του έχει να προσφέρει πολλές δυνατότητες στην ελληνική οικονομία. 

Αποτελεί επιτυχία της Ελληνικής Κυβέρνησης το ότι από το 1994 στήριξε συνεχώς το Χρηματιστήριο Αξιών Αθηνών, το οποίο αναπτύχθηκε με γρήγορους ρυθμούς μέσα από τη συνεχή αύξηση των κεφαλαίων. 

Η κεφαλαιοποίηση της αγοράς του Χρηματιστηρίου Αθηνών αυξήθηκε από το 26% του ΑΕΠ το 1990 στο 30% του ΑΕΠ το 1997. Βέβαια υστερεί σημαντικά του μέσου κοινοτικού όρου που το 1997 έφθασε στο 69% του ΑΕΠ από το 32% το 1990. 

Ο ρόλος του χρηματιστηρίου, όμως, είναι οριοθετημένος και φυσικά δεν πρέπει να υπερεκτιμάται ο ρόλος του αυτός. Πρέπει δε να εδραιωθεί περισσότερο τόσο σε βάθος, όσο και πλάτος για να είναι πιο ανθεκτικό στις όποιες κερδοσκοπικές επιθέσεις κάποιων ραντιέρηδων τυχοδιωκτών. Πρέπει να αντανακλά καλύτερα την ευρωστία και το δυναμισμό των επιχειρήσεων και να συμπεριλάβει όσο γίνεται περισσότερους κλάδους της οικονομίας. Η ποντοπόρος παραδείγματος χάρη εμπορική ναυτιλία δεν πρέπει και δεν είναι δυνατόν να απουσιάζει από το ελληνικό χρηματιστήριο. 

Το ελληνικό χρηματιστήριο πρέπει να θωρακιστεί ακόμα ώστε να δημιουργεί αίσθημα σιγουριάς και ασφάλειας για τους επενδυτές. Μόνο έτσι θα διεκδικήσει αποτελεσματικά το μεγάλο κομμάτι των αποταμιεύσεων των πολιτών, καθώς και των επενδυτικών κεφαλαίων του εξωτερικού. 

Η προστασία των επενδυτών πρέπει να αποτελεί πρώτη προτεραιότητα. Και σε αυτό το σημείο υπάρχει μεγάλη ευθύνη των εποπτικών αρχών του χρηματιστηρίου, οι οποίες πρέπει σαφώς να ενισχυθούν παραπέρα. 

Η διάδοση της χρηματιστηριακής συνείδησης, ως μοχλός ανάπτυξης της υγιούς οικονομίας και κατ'επέκταση βελτίωσης της ευημερίας της χώρας, είναι καλοδεχούμενη. Καθήκον, όμως, της πολιτείας είναι η πλήρης και υπεύθυνη ενημέρωση των αποταμιευτών προκειμένου να έχουν πλήρη συναίσθηση των πιθανών αποδόσεων, αλλά και των κινδύνων των επενδύσεών τους σε μετοχές. 

Η άνθιση του ελληνικού χρηματιστηρίου δεν προήλθε σαφώς από παρθενογένεση. Είναι αποτέλεσμα της θετικής πορείας της ελληνικής οικονομίας και του υγιούς και σταθερού οικονομικού περιβάλλοντος που η ελληνική Κυβέρνηση πέτυχε. 

Πρώτος όρος για τη σταθερή και ανοδική πορεία του χρηματιστηρίου είναι η μακροοικονομική σταθερότητα της χώρας. Η ευρωπαϊκή κατεύθυνση της οικονομίας μας με την ένταξή μας στην ΟΝΕ, στον προθάλαμο της οποίας βρισκόμαστε, αποτελεί καθοριστικό παράγοντα για την προστασία της μέσα σε ένα ασταθές μακροοικονομικό και χρηματοοικονομικό διεθνές περιβάλλον. Πάντα βέβαια υπάρχει ο κίνδυνος που μπορεί να προέλθει από μία διεθνή χρηματιστηριακή αναταραχή, που γνωρίζουμε ότι μπορεί να επηρεάσει. Μία αναταραχή στο Χονγκ-Κονγκ μπορεί να επηρεάσει, με την αρχή του πετάγματος της "πεταλούδας", το ελληνικό χρηματιστήριο και κατ'επέκταση την ελληνική οικονομία. 

Δεύτερος όρος είναι η σταθερή πορεία ανάπτυξης των εισηγμένων στο Χρηματιστήριο Αξιών Αθηνών εταιρειών, γεγονός που θα διασφαλίσει τη σταθερή χρηματιστηριακή πορεία. Προϋπόθεση είναι η ύπαρξη οράματος, στρατηγικής και βέβαια επενδύσεις σε συνδυασμό με σκληρή δουλειά, αποφασιστικότητα και φαντασία. 

Τρίτος όρος είναι η ύπαρξη πολιτικής σταθερότητας και κοινωνικής συνοχής της χώρας που αυτή η Κυβέρνηση πραγματικά έχει πετύχει κατά τον καλύτερο δυνατό τρόπο σε ένα περιβάλλον ταραγμένο, όπως είναι αυτό των Βαλκανίων. Και είδαμε ότι πραγματικά η χώρα μας αποτελεί όαση ειρήνης, ασφάλειας, οικονομικής ανάπτυξης και ευημερίας. 

Η διεθνής εμπειρία μας διδάσκει ότι η ραγδαία άνοδος των εθνικών χρηματιστηρίων, έχει πολλές φορές προκαλέσει κοινωνικές εκρήξεις. Ο γρήγορος πλουτισμός μέσω του χρηματιστηρίου δημιούργησε νέες τάξεις νεόπλουτων και διεύρυνε τις κοινωνικές ανισότητες. Η όξυνση αυτή των κοινωνικών αντιθέσεων οδηγεί σε δοκιμασία την οικονομία και πολλές φορές έχει σαν αποτέλεσμα την αυτοαναίρεσή της, δηλαδή, τη χρηματιστηριακή κρίση. 

Ισχυρό χρηματιστήριο στην Ελλάδα προϋποθέτει δυναμικές επιχειρήσεις. Δυναμική επιχείρηση είναι όχι μόνο η δυναμική επενδυτικά, αλλά και εκείνη που διαθέτει αντίληψη κοινωνικής ευθύνης. Μία ισόρροπη ανάπτυξη του χρηματιστηρίου και του τραπεζικού συστηματος διασφαλίζει την καλύτερη δυνατή πρόσβαση των επιχειρήσεων στις πηγές χρηματοδότησής τους. 

Το χρηματιστήριο μπορεί να συμβάλει στην καλύτερη αξιοποίηση των επενδυτικών ευκαιριών τόσο στον ελληνικό όσο και στον ευρύτερο βαλκανικό, μεσογειακό αλλά και στο χώρο του Ευξείνου Πόντου. 

'Οπως όλοι ευελπιστούμε, το 2001 η Ελλάδα θα είναι μέλος της ΟΝΕ με το σπαθί της, καθώς τα κριτήρια ένταξης είναι δεδομένα και απαραβίαστα και με κανέναν τρόπο παρακάμψιμα με οποιαδήποτε πολιτική συμφωνία, όπως λένε κάποιοι και τα οποία βέβαια ευτυχώς τα έχουμε επιτύχει. Η συμμετοχή δε της Ελλάδας στο ευρωπαϊκό γίγνεσθαι, από τη θέση του ισότιμου εταίρου θα συμβάλει στην επίτευξη μεγαλύτερης οικονομικής σταθερότητας, γεγονός που θα οδηγήσει στην ενίσχυση της εμπιστοσύνης των ιδιωτών και θεσμικών επενδυτών, Ελλήνων και ξένων, στο ελληνικό χρηματιστήριο του οποίου το μέλλον, εφόσον υπάρξουν οι προϋποθέσεις που ανέφερα, είναι πραγματικά ανθηρό και ευοίωνο. 

Κυρίες και κύριοι συνάδελφοι, το σχέδιο νόμου που συζητάμε σήμερα αποτελεί σημαντική τομή στην ανάπτυξη της ελληνικής οικονομίας, αφού σκοπός του είναι να βοηθήσει τις μικρές και μεσαίες κατά περίπτωση δυναμικές επιχειρήσεις, ώστε μέσα από έναν υγιή, μακροπρόθεσμο δανεισμό και μία υγιή χρηματοδότηση από την κεφαλαιαγορά, να επιτύχουν την υλοποίηση των στόχων τους. 

Στη συζήτηση κατ'αρθρον θα έχουμε την ευκαιρία να μπούμε σε λεπτομέρειες. Με τις διατάξεις δε του νομοσχεδίου προσδιορίζονται οι προϋποθέσεις εισαγωγής των μικρομεσαίων επιχειρήσεων στη νέα χρηματιστηριακή αγορά. 

Το νομοσχέδιο ασχολείται ακόμα με τη λειτουργία και εκμετάλλευση της Ανώνυμης Εταιρείας Διώρυγας Κορίνθου, καθώς και με τη ρύθμιση των χρεών των επιχειρήσεων γουνοποιίας των Νομών Καστοριάς και Κοζάνης. 

Κυρίες και κύριοι συνάδελφοι, επειδή το παρόν νομοσχέδιο επιλύει σημαντικά θέματα για την οικονομία και συναφή προς αυτή ζητήματα, καλώ όλους τους κυρίους συναδέλφους να το υπερψηφίσουμε. Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιάννος Παπαντωνίου Υπουργός Εθνικής Οικονομίας και Οικονομικών, έχει το λόγο για είκοσι λεπτά. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ευχαριστώ, κύριε Πρόεδρε. 

Αγαπητοί συνάδελφοι, θέλησα να ακούσω όλες τις εισηγήσεις και παρεμβάσεις σας σε ό,τι αφορά το νομοσχέδιο αυτό, διότι ο σκοπός της καταθέσεως αυτού του συγκεκριμένου νομοσχεδίου- το οποίο δεν αποτελεί ένα ενιαίο σύνολο, αλλά αποτελεί ένα άθροισμα παρεμβάσεων σε κρίσιμους τομείς της οικονομίας, όπως είναι η κεφαλαιαγορά και όπως είναι οι δημόσιες επιχειρήσεις- ήταν να δοθεί άπλετος χρόνος για συζήτηση και ανάλυση μεταξύ μας, ώστε να είμαστε βέβαιοι ως Εθνική Αντιπροσωπεία ότι νομοθετούμε σε μία σωστή κατεύθυνση. 

Μια εναλλακτική προσέγγιση την οποία θα μπορούσαμε να ακολουθήσουμε ως Υπουργείο Εθνικής Οικονομίας, θα ήταν να καταθέσουμε τα τέσσερα κεφάλαια τα οποία συνθέτουν το νομοσχέδιο αυτό ως ξεχωριστές τροπολογίες σε άλλα επιμέρους νομοσχέδια. 'Ομως, αποκλείσαμε τη διέξοδο αυτή. Θεωρήσαμε ότι αυτά τα τέσσερα κεφάλαια μπορούν να συνθέσουν μία γενική, συνολική προσέγγιση σε δύο κρίσιμους τομείς, για να δοθεί μέσα από την κανονική νομοθετική διαδικασία επαρκής και άπλετος χρόνος για συζήτηση στην Εθνική μας Αντιπροσωπεία. Και χαίρομαι πραγματικά και για τους εισηγητές, αλλά και για τις παρεμβάσεις των συναδέλφων, οι οποίες υπήρξαν ουσιαστικές και σε μεγάλο βαθμό συναινετικές σε ό,τι αφορά το περιεχόμενο αυτού του συγκεκριμένου νομοσχεδίου. 

Κατά συνέπεια, δε θέλω να αντιδικήσω, δε θέλω να μιλήσω επί μακρό χρόνο. Θα σχολιάσω κυρίως ορισμένες πτυχές των παρεμβάσεων, οι οποίες θίγουν το περιεχόμενο αυτού του νομοσχεδίου. 

Τα πρώτα δύο κεφάλαια αφορούν το χρηματιστήριο, τα επόμενα δύο τις επιχειρήσεις και τέλος το πέμπτο κεφάλαιο αφορά μία σειρά από επιμέρους ρυθμίσεις σε επίσης κρίσιμους τομείς, όπως είναι ο τομέας της γουνοποιϊας και ο τομέας των τραπεζών. 

Θα ξεκινήσω όμως, αγαπητοί συνάδελφοι, με το επίμαχο ζήτημα, το ζήτημα του ελληνικού χρηματιστηρίου. 

Κατ'αρχήν, θα ήθελα να θυμίσω αυτό το οποίο είπα και στη Διαρκή Επιτροπή, ότι το χρηματιστήριο Αξιών Αθηνών επί ημερών του ΠΑ.ΣΟ.Κ. -και πρέπει να το σημειώσουμε αυτό- γνώρισε ημέρες δόξας, ημέρες πολύ ουσιαστικής ανόδου. 

Θα αναφέρω τρία στοιχεία που τεκμηριώνουν αυτήν την άποψη. Το πρώτο και κύριο στοιχείο είναι το εξής: Λέγεται ότι το χρηματιστήριο είναι τζόγος, είναι κερδοσκοπία. Αναμφίβολα, ένα στοιχείο κερδοσκοπίας ενυπάρχει στη λειτουργία του χρηματιστηρίου και εδώ και σε οποιαδήποτε άλλη χώρα της Ευρώπης ή του κόσμου. Δεν υπάρχει εξάλλου συμμετοχή μετόχων σε ένα χρηματιστήριο εάν δεν υπάρχει η επιδίωξη του κέρδους, ακόμα και του βραχυχρονίου κέρδους. Αυτός είναι ένας παγκόσμιος κανόνας. Και οποιαδήποτε ηθική αντίληψη εάν έχει κανείς για τα θέματα της κερδοσκοπίας, νομίζω ότι είναι άκρως ανεύθυνο να σκεφθεί ότι θα μπορούσε η Ελλάδα, η ελληνική οικονομία, να αποκοπεί από τον κορμό των παγκοσμίων οικονομιών και να κλείσει τις πόρτες της στις διεθνείς κινήσεις κεφαλαίων. 

'Αρα, μετέχουμε και εμείς στο παγκόσμιο οικονομικό σύστημα, μετέχουμε και εμείς στις διεθνείς κεφαλαιαγορές. Το σημαντικό όμως στο σημείο αυτό είναι να συνειδητοποιήσουμε, ότι την τελευταία τριετία από το 1996 μέχρι σήμερα οι ελληνικές επιχειρήσεις και οι δημόσιες όπως ο ΟΤΕ ή η Εθνική αλλά και οι ιδιωτικές, όπως πλειάδα ιδιωτικών επιχειρήσεων, άντλησαν, αγαπητοί συνάδελφοι, 2,8 τρισεκατομμύρια δραχμές φρέσκο χρήμα, νέα κεφάλαια, υγιέστατα κεφάλαια για αύξηση του δικού τους μετοχικού κεφαλαίου και πραγματοποίηση σημαντικότατων επενδύσεων ανάπτυξης και εκσυγχρονισμού. 

Αν σήμερα έχουμε καλά τηλέφωνα, αυτό το οφείλουμε στο ελληνικό χρηματιστήριο. Αν σήμερα η Εθνική Τράπεζα έχει αυτήν τη θετικότατη πορεία, το οφείλει εν μέρει και ουσιαστι-κότατα στο ελληνικό χρηματιστήριο. Αν μία πλειάδα ιδιωτικών επιχειρήσεων σε κρίσιμους τομείς όπως είναι τα τσιμέντα και άλλοι τομείς έχουν μία υγιή πορεία, το οφείλουν ουσιαστικότατα στο Χρηματιστήριο Αξιών Αθηνών. 'Αρα, το ελληνικό χρηματιστήριο δεν αποτέλεσε απλώς μία μορφή κερδοσκοπίας. Υπήρξε ένα υγιές εργαλείο αναπτυξιακής πολιτικής. 

Θέλω επίσης, να κάνω μία σύγκριση. Τα 2,8 τρισεκατομμύρια δραχμές που αντλήθηκαν την τελευταία τριετία του ΠΑ.ΣΟ.Κ. είναι δεκαπλάσια έως και εικοσαπλάσια από όλα τα χρήματα, που αντλήθηκαν ως νέα κεφάλαια από επιχειρήσεις ελληνικές τα προηγούμενα δέκα ή είκοσι χρόνια λειτουργίας του ελληνικού χρηματιστηρίου. 

Επί των δικών μας ημερών το Χρηματιστήριο Αξιών Αθηνών επιτέλεσε τον ουσιαστικό αναπτυξιακό του ρόλο. Εξεπλήρωσε την αναπτυξιακή του αποστολή. Τις προηγούμενες δεκαετίες το χρηματιστήριο ήταν ένα καζίνο το οποίο αφορούσε ελάχιστους χρηματιστές και συναλλασσόμενους, ένα μικρό κλάμπ που διαχειριζόταν τα κεφάλαια με τρόπο αδιαφανή. Επί των δικών μας ημερών έγινε πραγματικά μία λαϊκή υπόθεση, στο μέτρο ότι εκατοντάδες χιλιάδες οικογενειών πλέον είναι μέτοχοι του ελληνικού χρηματιστηρίου. Κυρίως όμως επιτέλεσε ένα ουσιαστικό αναπτυξιακό ρόλο, υποκαθιστώντας τον τραπεζικό δανεισμό ως βασική πηγή ανάπτυξης και εκσυγχρονισμού στην ελληνική οικονομία. 

Θέλω να σημειώσω ότι η Κυβέρνηση του ΠΑ.ΣΟ.Κ. είναι υπερήφανη για την ανάδειξη του χρηματιστηρίου σε ένα ουσιαστικό εργαλείο αναπτυξιακής πολιτικής που συνέβαλε ουσιαστικά στην επιτάχυνση του ρυθμού ανάπτυξης της ελληνικής οικονομίας. 

Σε ό,τι αφορά τους δείκτες του χρηματιστηρίου το μόνο που θα σημειώσω είναι ότι ο όγκος των συναλλαγών πολλαπλασιάστηκε επί τριάντα ή σαράντα φορές από πέντε έως δέκα δισεκατομμύρια την ημέρα περίπου το 1993-1994 σε διακόσια και πλέον δισεκατομμύρια την ημέρα σήμερα. Ο δείκτης από οκτακόσιες μονάδες ανέβηκε στις τέσσερις χιλιάδες και πλέον μονάδες σήμερα. 'Ολα αυτά είναι θετικά στοιχεία, τα οποία, νομίζω, αναδεικνύουν ένα πολύ απλό γεγονός, ότι η ελληνική οικονομία πήγε καλά. Ουδείς το αμφισβητεί. 

Είναι φυσικό ότι το χρηματιστήριο σε κάποιο βαθμό, πέρα από βραχυχρόνιες διακυμάνσεις που επηρεάζονται από βραχυχρόνια γεγονότα, είναι ο καθρέπτης μιας οικονομίας. Εάν δείτε την αμερικανική οικονομία και την ευρωστία του αμερικανικού χρηματιστηρίου τα τελευταία χρόνια, είναι βέβαιο ότι αντανακλά ένα μεγάλο δυναμισμό της αμερικανικής οικονομίας, η οποία έχει επικρατήσει στο παγκόσμιο οικονομικό στερέωμα τη δεκαετία του '90. Αντίστοιχες εξελίξεις έχουν χαρακτηρίσει και άλλες οικονομίες και άλλα χρηματιστήρια. 

Το γιατί η ελληνική οικονομία πάει καλά, νομίζω ότι δεν χρειάζεται να παραβιάσουμε ανοικτές θύρες. 'Ολος ο κόσμος το ξέρει και είμαι βέβαιος ότι οι αγαπητοί συνάδελφοι της Νέας Δημοκρατίας έχουν πάψει πλέον να το αμφισβητούν. Αλλού στρέφουν τα πυρά τους και όχι στην οικονομία. Η οικονομία είναι στο απυρόβλητο γιατί είναι βέβαιο ότι η Κυβέρνηση του ΠΑ.ΣΟ.Κ. έλυσε το ελληνικό οικονομικό πρόβλημα. 

Θυμάμαι, αγαπητοί συνάδελφοι της Νέας Δημοκρατίας, πως όταν πριν από δύο ή τρία χρόνια μιλούσα για την ισχυρή δραχμή ορισμένοι ειρωνεύονταν ότι είχα μπερδέψει το ρόλο μου, και δεν ήμουν 'Ελληνας, αλλά Ολλανδός Υπουργός Οικονομικών. 'Ομως απεδείχθη, ιδιαίτερα μετά τις τελευταίες διεθνείς κρίσεις, ότι η ελληνική δραχμή είναι εξίσου ισχυρή με οποιοδήποτε ισχυρό ευρωπαϊκό νόμισμα. Η απόδειξη είναι ότι η δραχμή σήμερα είναι πάνω από την κεντρική της ισοτιμία. Δεν αντιμετωπίζει κανένα απολύτως πρόβλημα. Ούτε Ασία ούτε Ρωσία ούτε Κόσοβο, έθιξαν τη δραχμή της Ελλάδας και αυτό αντανακλά τη δύναμη, την ισχύ, την ανταγωνιστικότητα της ελληνικής οικονομίας. 

Να μιλήσω για πληθωρισμό, για επιτόκια, για έλλειμμα, για ανάπτυξη; Νομίζω ότι όλα αυτά είναι λόγια που περιττεύουν, γιατί έχει γίνει κτήμα του ελληνικού λαού ότι αυτή η Κυβέρνηση πέτυχε στο χώρο της οικονομίας και αυτό αντανακλάται στη γενικότερη πορεία όλων των δεικτών και όλων των μεγεθών. 

Επιπλέον, η πορεία του χρηματιστηρίου αντανακλά και την πορεία των εταιρειών που συνθέτουν το δείκτη. 'Οταν η Εθνική Τράπεζα είχε ζημιές, ήταν φυσικό να είναι χαμηλά η μετοχή της. Τώρα που η Εθνική Τράπεζα έχει τριακόσια δισεκατομμύρια κέρδη, είναι φυσικό να πηγαίνει καλά η μετοχή της. 'Ολα αυτά αποδεικνύουν για μια ακόμα φορά, για όσους αμφισβητούσαν, τους απλούς κανόνες της οικονομίας, τον τρόπο που λειτουργούν οι οικονομίες και η οικονομική λογική, σε ό,τι αφορά και εταιρείες, αλλά και την εθνική μας οικονομία. 

Το ερώτημα είναι: Πέρα από την πορεία της οικονομίας τι άλλο συνέβαλε στην εξέλιξη του χρηματιστηρίου; Θέλω να σημειώσω, κύριοι συνάδελφοι, και να σας ευχαριστήσω γι' αυτό και ιδιαίτερα την πτέρυγα της Νέας Δημοκρατίας, αλλά και τις άλλες πτέρυγες της Βουλής, ότι όλοι συμβάλαμε, ολόκληρη η Εθνική Αντιπροσωπεία, σε ένα πολύ σημαντικό νομοθετικό εκσυγχρονισμό τα τελευταία πέντε χρόνια. Περάσαμε μαζί, οφείλω να το πω, με σύμφωνη γνώμη στα περισσότερα σημεία -και ο κ. Κωστόπουλος θα με διαψεύσει αν απατώμαι, αλλά δε νομίζω ότι απαιτώμαι- τέσσερις μεγάλους νόμους σε ό,τι αφορά το χρηματιστήριο: Τον ν. 2396/96, τον ν. 2533/97, τον ν. 2324/95 και τον ν. 2579/98. 

Με βάση αυτό το νομοθετικό πλαίσιο, το οποίο είναι πλήρες, είναι απόλυτα σύγχρονο και συμβατό με όσα συμβαίνουν στην Ευρωπαϊκή 'Ενωση, έχουμε πλήρως εναρμονιστεί. Αν έχετε παρατηρήσει όλες οι παρεμβάσεις που κάνουμε τώρα είναι για συμπληρωματικά στοιχεία, για νέες αγορές, για παράδειγμα αγορά παραγώγων, για παράδειγμα η Νέα Χρηματιστηριακή Αγορά. 'Ολα αυτά όμως είναι εποικοδομήματα. Η βασική δομή είναι πλήρης. Δεν χρειάζεται καμια απολύτως συμπλήρωση. 

Το ερώτημα βεβαίως είναι: Εφαρμόστηκαν αυτοί οι νόμοι; Απαντώ: Βεβαίως εφαρμόστηκαν. Γιατί με βάση αυτούς τους νόμους διοικητικά η Κυβέρνηση προχώρησε σε μια σειρά από εκσυγχρονιστικές πρωτοβουλίες, οι οποίες μπορεί να συνοψιστούν στα εξής έξι σημεία: 

Το πρώτο είναι ότι ενισχύθηκε σημαντικά η λειτουργία της Επιτροπής Κεφαλαιαγοράς, έγινε μια αυτόνομη διοικητική αρχή. Στελεχώθηκε με ένα σημαντικό αριθμό ικανών στελεχών και τώρα μέσα στο κεφάλαιο Β' του νομοσχεδίου αυτού υπάρχουν διατάξεις που ενισχύουν περαιτέρω το επιστημονικό προσωπικό, το ελεγκτικό δυναμικό της Επιτροπής Κεφαλαιαγοράς, ώστε να ασκεί πλήρως τον εποπτικό της ρόλο. 

Το δεύτερο είναι το γνωστό, ότι μετατράπηκε σε ανώνυμη εταιρεία η εταιρεία "Χρηματιστήριο Αξιών Α.Ε.", μετοχοποιήθηκε, διότι μπήκαν ιδιωτικά κεφάλαια. Και αυτή στελεχώθηκε με σημαντικό επιστημονικό προσωπικό, το οποίο ασκεί σημαντικό ελεγκτικό έργο σε ό,τι αφορά την παρακολούθηση των συναλλαγών, την εσωτερική πληροφόρηση και μια σειρά από άλλα συμπτώματα του χρηματιστηρίου. 

Τρίτον, συμφωνήθηκε κώδικας δεοντολογίας των αναδόχων, δηλαδή των συμβούλων τραπεζών σε όλες τις εταιρείες, οι οποίες εισάγονται στο χρηματιστήριο. Και αυτός ο κώδικας πλέον ισχύει, και βάση αυτού του κώδικα παρακολουθούνται όλες οι συναλλαγές σε ό,τι αφορά τις εισαγωγές νέων εταιρειών. 

Τέταρτον, ολοκληρώνεται μέσα στον Ιούλιο η αποϋλοποίηση των τίτλων. Θέλω εδώ να σημειώσω ότι αυτό αποτελεί ένα πολύ σημαντικό επίτευγμα της Κυβέρνησης διότι πλέον εξαφανίζεται ο αέρας. Αποϋλοποίηση των τίτλων σημαίνει ηλεκτρονικές συναλλαγές άρα αστραπιαίες μεταβιβάσεις μετοχών, άρα εξαφάνιση του αέρα. Και αυτό υπήρξε ένα στοιχείο εξυγίανσης του χρηματιστηρίου. 

Πέμπτον, λειτούργησε αποθετήριο των τίτλων. 'Ενας οργανισμός ο οποίος έπασχε στο παρελθόν και ο οποίος με τα αποθεματικά του και τις άλλες διαδικασίες πλέον λειτουργεί πολύ αποτελεσματικά. 

Τέλος, ενισχύθηκε το λογισμικό, ο τεχνολογικός εξοπλισμός του χρηματιστηρίου, ο οποίος ανανεώνεται με βάση τις συμβάσεις που έχουν υπογραφεί. Και όλα αυτά θα ολοκληρωθούν μέχρι το φθινόπωρο αυτού του χρόνου. 

'Αρα, υπάρχει θετικό έργο νομοθετικό, διοικητικό, εκσυγ-χρονιστικό, σε ό,τι αφορά τη λειτουργία του χρηματιστηρίου,το οποίο συνέβαλε, μαζί με το κυρίαρχο στοιχείο που είναι η εξυγίανση της οικονομίας και η θετική της πορεία, στη θετική εξέλιξη όλων των στοιχείων που απαρτίζουν την εικόνα του ελληνικού χρηματιστηρίου. 

Ερώτημα: Πώς λειτουργεί σήμερα όλο αυτό το πλαίσιο; Ως υπεύθυνος Υπουργός Εθνικής Οικονομίας και Οικονομικών με σχετικά μακρά πείρα πλέον στην παρακολούθηση των όσων συμβαίνουν στο χρηματιστήριο και γενικότερα στην οικονομία επί πεντέμισι περίπου χρόνια, μπορώ να δηλώσω υπεύθυνα στην Εθνική Αντιπροσωπεία, ότι λειτουργεί ικανοποιητικά. Η Κυβέρνηση έχει εξασφαλίσει τη σωστή λειτουργία των θεσμών, έχει τοποθετήσει άριστες διοικήσεις με άμεμπτο ήθος και με πολύ μεγάλες ικανότητες, τον κ. Κουκάκη στο χρηματιστήριο, τον κ. Θωμαδάκη στην Επιτροπή Κεφαλαιαγοράς. Και αυτές οι διοικήσεις με την ενίσχυση και της Κυβέρνησης και στηριζόμενες στο θεσμικό πλαίσιο, το οποίο υπάρχει, ασκούν πλήρως τα ελεγκτικά τους καθήκοντα και έχουν ως μοναδικό στόχο την εξυπηρέτηση και προστασία του δημοσίου συμφέροντος και βεβαίως ειδικότερα την προστασία των επενδυτών και ακόμα ειδικότερα, την προστασία των μικροεπενδυτών. 

Εφαρμόζουν το νόμο. Εφαρμόζουν πλήρως το νόμο. Και ο νόμος λέει κυρίως το εξής, ότι πρέπει να εξασφαλίζεται η παροχή όλων των αναγκαίων πληροφοριών, για να έχουν γνώση οι μέτοχοι όταν συναλλάσσονται στο xρηματιστήριο. Η γνώση είναι το βασικό στοιχείο διαφάνειας σε ό,τι αφορά τη διεξαγωγή χρηματιστηριακών πράξεων. Και οι διοικήσεις και της Επιτροπής Κεφαλαιαγοράς και του χρηματιστηρίου ασχολούνται κυρίως με αυτό, να εξασφαλίσουν την αμερόληπτη και αδιάβλητη μεταβίβαση γνώσεων και διάχυση γνώσεων και πληροφόρησης σε ό,τι αφορά την κατάσταση των εταιρειών που μετέχουν στο χρηματιστήριο. Και βεβαίως όλα αυτά ελέγχονται σε τριμηνιαία βάση με πάρα πολύ μεγάλη επιμέλεια. 

Ερώτημα δεύτερο. Η άσκηση ελέγχου μπορεί να αποκλείσει τη διάπραξη αξιοποίνων αδικημάτων; Προφανώς όχι. 

Χθες διάβασα ότι ολοκλήρωσε την έκτιση της ποινής του ο κ. Λίσον. Θέλω να θυμίσω ότι ο κ. Λίσον ήταν ένας χρηματιστής στη Σιγκαρούπη, ο οποίος με τις πράξεις και παραλείψεις του, τις αξιόποινες πράξεις και παραλήψεις του, οδήγησε στην κατάρρευση μιας ολόκληρης μεγάλης αγγλικής τράπεζας, ηλικίας περίπου τετρακοσίων ετών, της BARINGS. Τρισεκατομμύρια δραχμές χάθηκαν μέσα σε λίγες ώρες από κακούς και κακόπιστους προφανώς υπολογισμούς του συγκεκριμένου αυτού χρηματιστή. Και όλα αυτά συνέβησαν κάτω από το αυστηρό βλέμμα της Τράπεζας της Αγγλίας, των εποπτικών αρχών του City του Λονδίνου, οι οποίες έχουν εμπειρία όχι ετών -όπως εμείς που τώρα φτιάξαμε χρηματιστήριο και τώρα στήσαμε τους θεσμούς- αλλά αιώνων σε ό,τι αφορά την παρακολούθηση αυτών των φαινομένων. Και βεβαίως παρενέβη η αγγλική δικαιοσύνη για να ελέγξει, να επιβάλει τις κυρώσεις. Επέβαλε τις ποινές, εξέτισε την ποινή του ο ένοχος, και τώρα νομίζω ότι είναι ελεύθερος και απ'ό,τι διαβάζω μάλιστα εξέφρασε τη μεταμέλειά του για όσα έχει διαπράξει. 

'Αρα αξιόποινες πράξεις διαπράττονται παντού και είναι παράλογο να πιστεύει κανείς ότι σε μία αγορά όπου διεξάγονται εκατομμύρια συναλλαγές ημερησίως είναι δυνατόν εποπτικές αρχές να αποκλείσουν, να διαγράψουν τη δυνατότητα διάπραξης ποινικών αδικημάτων. 

'Αρα ορθώς παρεμβαίνει η δικαιοσύνη, για να διαπιστώσει και να εντοπίσει ποινικά αδικήματα. Αλλά βεβαίως αυτό δεν σημαίνει ούτε υποκατάσταση των ευθυνών και καθηκόντων της εκτελεστικής εξουσίας, που εκφράζεται μέσα από τις εποπτικές αρχές, δεν σημαίνει υποκατάσταση του ελέγχου που ασκούν με θαυμάσιο και άριστο τρόπο οι ελεγκτικές αρχές, ούτε βεβαίως σημαίνει ποινικοποίηση γενικώς των συναλλαγών, διότι αυτό θα μας παρέπεμπε σε τριτοκοσμικές καταστάσεις. Σημαίνει μία ορθολογική παρέμβαση της δικαιοσύνης εκεί που είναι το δικό της καθήκον, εκεί που είναι ο εντοπισμός αξιοποίνων αδικημάτων ή πράξεων, που, όπως προείπα, δεν μπορούν λογικώς να αποκλειστούν -συμβαίνουν παντού δυστυχώς- και επιβολή, αν υπάρχει θέμα, των καταλλήλων κυρώσεων. 

Σε ό,τι αφορά τώρα τα άρθρα του νομοσχεδίου για το χρηματιστήριο, τα πράγματα έχουν λεχθεί από όλους και δεν έχω να προσθέσω σημαντικά νέα στοιχεία. Η νέα χρηματιστηριακή αγορά αποτελεί ένα σημαντικό νέο βήμα για την ενίσχυση της μικρής και μεσαίας επιχείρησης. Η φιλοσοφία είναι πολύ απλή. Χαλαρώνουμε τα ποσοτικά κριτήρια, τα κεφάλαια, τους άλλους όρους και ενισχύουμε τα ποιοτικά κριτήρια, ώστε μικρές και μεσαίες επιχειρήσεις, χωρίς να έχουν ιστορία μεγάλης κερδοφορίας, χωρίς να έχουν υψηλά κεφάλαια, αλλά διαθέτοντας μία θετική προοπτική η οποία εκφράζεται σε ένα αξιόπιστο επιχειρησιακό πρόγραμμα, το οποίο βλέπει προς το μέλλον, να είναι σε θέση να εισαχθούν στο χρηματιστήριο και να αντλήσουν νέα κεφάλαια. 

Πιστεύω ότι ολόκληρη η Εθνική Αντιπροσωπεία συμφωνεί ότι αυτό είναι ένα πολύ θετικό, εξυγιαντικό, εκσυγχρονιστικό μέσο και ευχαριστώ όλους τους συναδέλφους οι οποίοι το στήριξαν με όλες τις παρεμβάσεις τους. Είμαι βέβαιος ότι αυτά τα άρθρα τουλάχιστο θα έχουν την ομόφωνη στήριξη της Εθνικής μας Αντιπροσωπείας. 

'Ερχομαι τώρα στο θέμα των ΔΕΚΟ. Και θέλω λίγο να εξηγήσω ορισμένα πράγματα για το ν. 2414. 

Ο ν. 2414, αγαπητοί συνάδελφοι, τον οποίο πράγματι πέρασε η Κυβέρνησή μας και εγώ προσωπικά το 1996, πιστεύω ότι αποτέλεσε μία από τις μεγαλύτερες και σημαντικότερες θεσμικές τομές στο χώρο των δημοσίων επιχειρήσεων. 

Ο ν. 2414 έβγαλε τις ΔΕΚΟ από την εποχή του 19ου αιώνα με τις πελατειακές σχέσεις και την αρχαϊκή δομή και οργάνωση και τις έφερε στον σύγχρονο κόσμο. Τί έκανε; Τρία πράγματα ουσιαστικά, όχι πολλά. 

Το πρώτο είναι ότι τις μετέτρεψε όλες σε ανώνυμες εταιρείες, διαφάνεια, οικονομικός έλεγχος, ορθολογική οικονομική λειτουργία. Είναι προφανές. 

Το δεύτερο είναι ότι εξασφάλισε όρους λειτουργίας σύγχρονης επιχείρησης με επιχειρησιακά σχέδια. Ως τότε οι δημόσιες επιχειρήσεις, με εξαίρεση τη ΔΕΗ είναι αλήθεια, δεν είχαν σχέδιο, λειτουργούσαν τυφλά. Με το ν. 2414 επιβάλαμε την κατάρτιση σχεδίων και επιβάλαμε διαδικασίες υλοποίησης αυτών των επιχειρησιακών σχεδίων, όπως συμβαίνει σε κάθε άλλη εταιρεία ή επιχείρηση. 

Τέλος, κατάργησε το πελατειακό σύστημα σε ό,τι αφορά τον ορισμό διοικήσεων και επέβαλε αδιάβλητες διαδικασίες μέσα από την προκήρυξη θέσης, με αποτέλεσμα σήμερα οι Υπουργοί να γνωρίζουμε τους διοικητές αφού διορισθούν, όχι πριν. Αυτό ήταν μία επανάσταση για την Ελλάδα. 

'Ολα αυτά τα έκανε ο ν. 2414. Τα έκανε με μία εξαίρεση, τη ΔΕΗ. Και εκεί δεν εφαρμόστηκε όχι γιατί δεν υπήρχε πρόθεση, αλλά γιατί, όπως γνωρίζετε, ο νόμος για την απελευθέρωση της ηλεκτρικής ενέργειας και τον τελικό καθορισμό του εταιρικού σχήματος θα έλθει το καλοκαίρι. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Για το λόγο αυτό ζητήσαμε, με τρεις πράγματι τροποποιήσεις -και αυτό αποτέλεσε, αν θέλετε, ένα εύλογο αντικείμενο κριτικής από ορισμένους συναδέλφους της Νέας Δημοκρατίας- παράταση της προθεσμίας. Αλλά η παράταση ήταν καλόπιστη όχι κακόπιστη, διότι ακριβώς προέκυπτε από αυτόν το χρόνο που χρειαζόμασταν για να καταλήξουμε οριστικώς, μαζί με τους εργαζομένους, σε ένα κοινά αποδεκτό εταιρικό σχήμα της ΔΕΗ. 

Με εξαίρεση, λοιπόν, τη ΔΕΗ, που αποτέλεσε μία ειδική περίπτωση, όλες οι άλλες δημόσιες επιχειρήσεις λειτουργούν σήμερα σύμφωνα με το ν. 2414 και στα τρία στοιχεία του, και στο θέμα ανώνυμη εταιρεία και στο θέμα τρόπος λειτουργίας και επιχειρησιακά σχέδια και τέλος τρίτον στο θέμα επιλογή διοικήσεων. Ο ν. 2414 έχει εφαρμοσθεί πλήρως. 

'Ομως, έρχομαι και προσθέτω το εξής, διότι η Κυβέρνηση πρέπει να βλέπει μπροστά, όχι πίσω. 

'Οταν εγώ ψήφιζα εγώ, ο έχων την τιμή να σας ομιλεί, τον ν. 2414, είχα συνείδηση του γεγονότος ότι ήταν ένας μεταβατικός νόμος, ένας νόμος ο οποίος έπαιρνε μία κατάσταση από το παρελθόν και την έφερνε προς το μέλλον. Αλλά όταν το μέλλον έγινε παρόν, τότε θα πρέπει να ξανακοιτάξουμε και το νόμο και είμαι σύμφωνος να τον κοιτάξουμε κάποια στιγμή στο συνολό του. 

Η παρέμβαση που κάναμε σήμερα είναι η εξής και είναι απλή παρέμβαση. Η μετατροπή των δημοσίων επιχειρήσεων σε ανώνυμες εταιρείες είναι προφανές ότι ανοίγει το δρόμο στη μετοχοποίησή τους, στην εισαγωγή τους στο χρηματιστήριο. Και ήδη πέντε επιχειρήσεις, ο ΟΤΕ, τα Ελληνικά Πετρέλαια, τα ΚΑΕ, το χρηματιστήριο Αξιών Αθηνών και η "OLYMPIC CATERING" είναι μέσα στο χρηματιστήριο. 

Ερώτημα: 'Οταν ο ιδιώτης ή οι ιδιώτες μπαίνουν σε μία εταιρεία σε ποσοστό πάνω από ένα 25%, σε ένα ισχυρό ποσοστό, είναι δικαιολογημένες οι βαρειές, οι ειδικές διαδικασίες εποπτείας και ελέγχου από το κράτος που περιλαμβάνονται στον ν. 2414 ή μπορούμε πλέον να απελευθερώσουμε αυτές τις μετοχοποιημένες εταιρείες από αυτές τις βαριές διαδικασίες και να τους επιτρέψουμε να προσεγγίσουν τον τρόπο λειτουργίας μιας οποιασδήποτε ελεύθερης ανώνυμης εταιρείας σύμφωνα με το ν. 2190/20 περί ανωνύμων εταιρειών; 

Πιστεύω ότι η Κυβέρνηση ορθώς έκρινε ότι μπορούμε να προχωρήσουμε σε αυτήν την απεμπλοκή από τις βαριές διαδικασίες ελέγχου και αυτό κάνει αυτός ο νόμος. 

'Οσες εταιρείες δεν έχουν μετοχοποιηθεί, παραμένουν στο ισχύον, βαρύ σχετικά, σύστημα ελέγχου, διότι όταν το κράτος είναι πλήρης και αποκλειστικός μέτοχος, δικαιούται να παρεμβαίνει στη διοίκηση των επιχειρήσεων με έναν ιδιαίτερο τρόπο, διότι υπάρχει μία ευθύνη εκεί, ευθύνη της Κυβέρνησης, της πολιτείας, του Υπουργού. 'Οταν, όμως, συμμετέχει και ο ιδιώτης μέτοχος μέσα από τη γενική συνέλευση, νομίζω ότι μπορεί το κράτος να πάρει μία απόσταση, και να προσεγγίσει η λειτουργία το πάγιο πλαίσιο του ν. 2190/20. 

Αυτή, λοιπόν, είναι η παρέμβαση που κάνουμε στο Γ' κεφάλαιο σε ό,τι αφορά το ν. 2414, παράλληλα με κάποιες μικροβελτιώσεις σε κάποια σημεία άνευ μεγάλης σημασίας, όπως ο αριθμός των μελών του διοικητικού συμβουλίου και κάποια άλλα, τα οποία δεν αξίζει εδώ να αναφέρω. 

Τέλος, στο κεφάλαιο 4 αναφερόμαστε στη διώρυγα Κορίνθου. Τα πράγματα είναι και εκεί σχετικά απλά. Τα εξηγήσαμε στη Διαρκή Επιτροπή. Ούτε πρόκειται να γίνουν απολύσεις, ούτε άλλες παρεμβάσεις αυτού του τύπου. Απλώς διευκρινίζεται το νομικό καθεστώς, αίρονται κάποιες υποθήκες του παρελθόντος. Παραχωρούνται όλα τα δικαιώματα της διώρυγος στην εταιρεία "ΑΕΔΙΚ". Εκκαθαρίζεται, λοιπόν, αυτό το βάρος του παρελθόντος, ένα πλέγμα νομικών ρυθμίσεων θα έλεγα από γενέσεως του ελληνικού κράτους, διότι εδώ αγαπητοί συνάδελφοι, αναφερόμαστε στην αρχαιότερη ΔΕΚΟ, η οποία ως αρχαιότερη ΔΕΚΟ έφερε και τα μεγαλύτερα αμαρτήματα. 

Εκκαθαρίζουμε, λοιπόν, όλες αυτές τις αμαρτίες του παρελθόντος και την αποδίδουμε καθαρή ας το πω έτσι στην κοινωνία, στη σύγχρονη οικονομία βάζουμε και μια διάταξη η οποία επιτρέπει μέσα από συμβάσεις παραχώρησης ορισμένα από τα δικαιώματα και εκμετάλλευσης της διώρυγος να παραχωρηθούν σύμφωνα με το δίκαιο περί παραχωρήσεων σε τρίτους ιδιώτες. 

Τέλος,στα άρθρα του κεφαλαίου 5 που είναι οι λοιπές διατάξεις, θέλω ιδιαίτερα να αναφερθώ σε τρία άρθρα. Πρώτον στις ρυθμίσεις για τη γουνοποιία. Πράγματι με ικανοποίηση είδα ότι όλες οι πτέρυγες της Βουλής συμφωνούν σε μια αύξηση του ορίου, στο οποίο συναίνεσα απαντώντας στην παρέμβαση του κ. Γιαννακόπουλου γνωρίζοντας βεβαίως, ότι αυτό είναι κοινός τόπος απ' όλες τις πτέρυγες της Βουλής. Είναι γνωστό γιατί πρέπει να στηρίξουμε τη γουνοποιία. Διότι έχουν καταρρεύσει οι αγορές, διότι υπήρχαν τα προβλήματα της Γιουγκοσλαβίας. Για πολλούς λόγους πρέπει να στηρίξουμε τους γουνοποιούς μας, και η Κυβέρνηση στο σημείο αυτό θα είναι όσο γενναιόδωρη επιτρέπουν οι δημοσιονομικές συνθήκες. 

Η άλλη διάταξη την οποία θέλω να σημειώσω είναι η διάταξη που δίνει αυξημένα κίνητρα στο τρίγωνο του 'Εβρου. Το τρίγωνο του 'Εβρου είναι μια περιοχή, όπως γνωρίζετε, στο άκρο βορειοανατολικό τμήμα της εθνικής μας επικράτειας, όπου υπάρχει κίνδυνος ερήμωσης. Ο χώρος έχει τεράστια γεωπολιτική και γεωστρατηγική σημασία, και η Κυβέρνηση έκρινε σκόπιμο να διασπάσει τη γενική λογική του νόμου περί κινήτρων και να δώσει αυξημένα κίνητρα για το τρίγωνο του 'Εβρου. Είναι μια εθνική πράξη, μια κίνηση εθνικής σημασίας, την οποία θα ήθελα να υπογραμμίσω. 

Και βεβαίως δίνουμε περαιτέρω κίνητρα και για επιχειρήσεις γουνοποιίας στην Καστοριά, συμπληρωματικά προς τις κινήσεις ρυθμίσεως χρεών στις οποίες αναφέρθηκα προηγουμένως. 

Και τέλος οι ρυθμίσεις για την ΑΤΕ στις οποίες θα αναφερθεί ειδικότερα ο κ. Χριστοδουλάκης, όταν έρθει η σειρά των άρθρων, είναι μια κίνηση που συμβαδίζει με την γενικότερη πορεία εξυγίανσης και εκσυγχρονισμού της ΑΤΕ, η οποία έχει δυο κεντρικούς στόχους: Να μετατρέψει την τράπεζα σε μια σύγχρονη τράπεζα η οποία θα λειτουργεί όπως και οι άλλες εμπορικές τράπεζες, οι άλλες μεγάλες τράπεζες, η Εθνική, η Πίστεως, η Εμπορική Τράπεζα -άρα γίνεται μια γενικότερη προσπάθεια ανασυγκρότησης της ΑΤΕ- και, επιπλέον, να την οδηγήσει στο χρηματιστήριο. Με αυτές τις ρυθμίσεις ενισχύεται η κεφαλαιακή βάση της τράπεζας, δημιουργούνται συνθήκες κερδοφορίας, συντομότατα, οι οποίες θα αποτελέσουν και το εφαλτήριο για την εισαγωγή της τραπέζης αυτής στο χρηματιστήριο και την προσέλκυση υγιών ιδιωτικών κεφαλαίων που θα συμπληρώσουν την κεφαλαιακή της βάση. 

Πιστεύω ότι είναι ένα σημαντικό μέτρο το οποίο θα εξασφαλίσει μακροχρόνια και τους 'Ελληνες αγρότες, διότι όλοι αντιλαμβανόμαστε κάτι πολύ απλό. 'Οσο πιο ισχυρή γίνεται η Αγροτική Τράπεζα, τόσο φθηνότερο θα είναι το χρήμα στους αγρότες. Είναι μια απλή εξίσωση. Ενισχύουμε την Αγροτική Τράπεζα για να δώσουμε φθηνότερα δάνεια στους αγρότες μας. Αυτός είναι ο μοναδικός στόχος αυτής της πολιτικής. 

Αυτά είχα να πω, κύριοι συνάδελφοι, σε ό,τι αφορά το νομοσχέδιο, το οποίο βεβαίως δεν είναι το μεγάλο νομοσχέδιο όπως αυτά τα οποία έχουν περάσει στο παρελθόν. Είναι ένα άθροισμα, όμως, διατάξεων που πραγματοποιούν θετικές παρεμβάσεις σε κρίσιμους τομείς της εθνικής μας οικονομίας. 

Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρίες και κύριοι συνάδελφοι, πρέπει να θυμίσω, ότι η Νέα Δημοκρατία το χρηματιστήριο το θεωρεί βασικό θεσμό της ελεύθερης οικονομίας, της οικονομίας της αγοράς, είναι μέσα στην ιδεολογία της, στο πρόγραμμά της και συνεπώς το θεωρεί μοχλό ανάπτυξης. Το στήριζε πάντοτε και το στηρίζει. Και πρέπει να θυμίσω αυτό που είπε ο Υπουργός ότι στα τέσσερα νομοσχέδια -αυτό είναι το πέμπτο- νομίζω ότι ουσιαστικά βοηθήσαμε πάρα πολύ ... 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 'Οντως. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ετσι. 

Και σήμερα θα βοηθήσουμε, κύριε Υπουργε, ανεξάρτητα και αν είμαστε λίγο πικροί. 

Ζητήσαμε πάντοτε απο την Κυβέρνηση να στηρίζει το χρηματιστήριο, να το εκσυγχρονίσει, να το εποπτεύει. Δεν μας άκουσε πάντοτε και είχαμε εκείνα τα λάθη, τα οποία είχαμε τον τελευταίο καιρό. 

Κύριε Υπουργέ, πριν αναφερθώ στο χρηματιστήριο θα κάνω μία επί τροχάδην κριτική σ' αυτά τα οποία είπατε. 

Κατ' αρχήν ξεκινήσατε και είπατε για τη δραχμή, τη σκληρή δραχμή και ότι είσαστε περήφανοι γι' αυτή. Θα θυμίσω όμως ότι αυτά μας λέγατε και πριν από δεκαπέντε μήνες και μας κοπανήσατε μία υποτίμηση της τάξεως του 14%. Και δεν προλάβαμε να κάνουμε την υποτίμηση και την επόμενη μέρα άρχισε η ανατίμηση και σήμερα έχουμε ανατιμημένη δραχμή 8%. Λάθος κάνατε; Κάνατε λαθος υπολογισμούς; Σας υποχρέωσαν; Τι συνέβη; Εγώ δεν μπόρεσα να το καταλάβω και μάλιστα όχι μόνο δεν μπόρεσα να το καταλάβω, τι θα γίνει και τους επόμενους μήνες που θα κάνετε την ανατίμηση. Διότι εκεί παίζεται και το παιχνίδι των κριτηρίων σύγκλισης, που δεν ξέρω με την ανατιμημένη δραχμή τι θα μπορέσετε να κάνετε ή που θα είναι ο πληθωρισμός το 2000 και το 2001. 

Πρέπει να σας θυμίσω και κάτι άλλο. Δεν το είπατε σήμερα το διαβάσατε προχθές. Μου διαβάσατε το κομμάτι το ωραίο που λέει το Διεθνές Νομισματικό Ταμείο, αλλά δεν μου διαβάσατε τα υπόλοιπα κομμάτια που προβλέπουν οι δύσκολες ημέρες, θέλουν αυστηρή λιτότητα, θέλουν διαρθρωτικές αλλαγές, βλέπουν πληθωρισμό ανερχόμενο το 2000 και το 2001 κλπ. Και το λένε συνεργάτες σας, δεν το λέω εγώ. Αν διαβάσει κανείς τον Οικονομικό Τύπο της Κυριακής, θα δει ότι συνεργάτες σας τα λένε αυτά, διότι προκύπτουν βεβαίως απο την έκθεση του Διεθνούς Νομισματικού Ταμείου. 

Είπατε ότι η οικονομία για άλλη μια φορά πάει καλά και δεν μπορεί να το αμφισβητήσει κανένας. Εμείς, κύριε Υπουργε, το αμφισβητούμε. 'Οχι διότι το βλέπουμε από άλλη οπτική γωνία, αλλά διότι στην ουσία οι δείκτες σας δεν είναι αυτό που λένε. Ούτε ο δείκτης της αγοράς εργασίας. Ειναι χωρίς δουλειά πεντακόσιες πενήντα χιλιάδες νέοι άνθρωποι. Οι αγρότες εγκαταλείπουν τα χωράφια τους και έρχονται προς την πόλη. Οι μικρομεσαίοι υποφέρουν. Στους γέροντες, κυρίως στους συνταξιούχους τα 2/3 στο ένα εκατομμύριο οκτακόσιες χιλιάδες -στατιστικά στοιχεία του Υπουργείου σας- δηλαδή το ένα εκατομμύριο διακόσιες χιλιάδες έχει κάτω από εκατόν είκοσι χιλιάδες (120.000) δραχμές σύνταξη. Το 1/3 των Ελλήνων είναι κάτω από τα όρια φτώχειας. 

Επίσης το θέμα των φόρων. 'Εχετε επιβαρύνει -με στοιχεία της στατιστικής υπηρεσίας- τα τελευταία χρόνια με 300,26% μέσον όρο φόρο τον κάθε 'Ελληνα. Δεν ξερω αν είναι ογδόντα ή εβδομήντα οκτώ αλλά επιβαρύνατε με δεκάδες φόρους τους νεοέλληνες. Σήμερα λοιπόν έρχεσθε και θέλετε να κάνετε και μείωση του φόρου και εντυπωσιάζομαι, κύριε Υπουργε, διότι πριν απο κάποιους μήνες σας φέραμε πρόταση νόμου και τότε κάνατε πως δεν την ξέρατε. Επίσης, πέρυσι το Σεπτέμβριο μίλησε ο Αρχηγός μας, ο Κώστας Καραμανλής στη Θεσσαλονίκη και είπε για μείωση φόρων και τον ειρωνευόσαστε, τον λοιδωρούσατε. Λέγατε ότι δεν γίνετε. Εμάς είναι στο πρόγραμμά μας να κάνουμε μείωση φόρων, διότι μέσα απο τη μείωση φόρων και θα ελαφρύνουμε τους 'Ελληνες, αλλά θα δώσουμε και την δυνατότητα αναπτύξεως σε τούτον εδώ τον τόπο. 

Να προχωρήσω, κύριε Υπουργέ. Μου είπατε για τον πληθωρισμό κλπ. Ο πληθωρισμός είναι σήμερα 2,4%. Είναι δυόμισι φορές μεγαλύτερος απο τον μέσο ευρωπαϊκό. Ξέρετε ότι το 1993 που παραλάβατε, ήταν δύο φορές μεγαλύτερος απο το μέσο ευρωπαϊκό; Και να πω και κάτι άλλο. Υπάρχουν δικά σας δημοσιεύματα, δημοσιεύματα δικού σας στελέχους και μάλιστα της εφημερίδας "ΕΠΕΝΔΥΤΗΣ", ο οποίος λέει, σταματήστε εν πάση περιπτώσει αυτήν την καραμέλα. Διότι όταν κάποτε τα επιτόκια ήταν 20,5% στην Ελλάδα, ο πληθωρισμός ήταν 20,4%. Τα επιτόκια σήμερα είναι 17,2% -είναι δημοσίευμα του ΕΠΕΝΔΥΤΗ, δεν είναι δικά μου- και έχουμε πληθωρισμό 2,5%. 

Είπατε ότι μειώθηκαν τα επιτόκια. Ναι, κύριε Υπουργε, αλλά μειώθηκαν τα επιτόκια καταθέσεων και την πληρώνουν οι φουκαράδες οι φτωχοί. Τα επιτόκια χορηγήσεων εξακολουθούν να είναι πανύψηλα, εξακολουθούν να είναι πολλαπλάσια, οκτώ φορές παραπάνω απο τον πληθωρισμό, εξακολουθεί η Αγροτική Τράπεζα -μια και το είπατε και θα επανέλθω- να λέει, ελάτε να πάρετε με 16% επιτόκιο. Ο πληθωρισμός 2,5% και η Αγροτική Τράπεζα δίνει με 16%. Τρείς μονάδες περισσότερο, κύριε Υπουργε, απο τις εμπορικές τράπεζες και περιμένετε να κάνετε αγροτική πολιτική; Τί άλλο; 

Να πάμε στο χρηματιστήριο. Είναι ο μόνος δείκτης για τον οποίο καμαρώνατε. Καμαρώνατε λοιπόν ότι ο δείκτης πάει καλά και μας είπατε προχθές -δεν το είπατε σήμερα- ότι, ναι απαντώ ότι εκφράζει την αύξηση της παραγωγικότητας της παραγωγής και είναι δείκτης καλής οικονομίας. Και δεν απαντώ εγώ. 

Σε ερώτηση του κ. Τσοβόλα απάντησε ο κ. Θωμαδάκης και δεν είπε τα ίδια πράγματα. Είναι πολλοί οι παράγοντες για να προσδιορίσουν το δείκτη του χρηματιστηρίου. Και θα σας θυμίσω έναν. Τα χαμηλά επιτόκια καταθέσεων, κύριε Υπουργέ. Λάκισαν οι καταθέτες από τις Τράπεζες και πήγαν στο χρηματιστήριο, το οποίο διαφημίσατε πολύ, ότι υπάρχουν κέρδη, ότι υπάρχουν πολλές δυνατότητες και βεβαίως πιστεύουμε κι εμείς ότι το χρηματιστήριο πρέπει να αποτελεί τόπο επενδύσεων και βεβαίως οι 'Ελληνες να πάνε στο χρηματιστήριο, όχι για τζόγο και πολιτικά παιχνίδια, αλλά για να επενδύσουν. Προσοχή λοιπόν μην πάθουμε και καμια ζημιά. Το χρηματιστήριο θέλει προσοχή, θέλει να πάνε τα χρήματα να επενδυθούν και πρέπει να θυμίσουμε ότι δεν πάνε όλα τα λεφτά για επενδύσεις. Μην το παρακάνουμε. Μας είπατε ότι 2,8 τρισεκατομμύρια μπήκαν στο χρηματιστήριο. Μπήκαν αλλά δεν επενδύθηκαν. Γιατί αν είχαν επενδυθεί, κύριε Υπουργέ, θα είχαμε πολλαπλάσιο αυξημένο ΑΕΠ. Λένε, ότι το 97,5% είναι τζόγος -έτσι λένε οι στατιστικές, δεν είναι δικές μου- και το 2,5% πάει για επενδύσεις. Μακάρι για όλους μας να πήγαιναν όλα. Δεν πάνε. Συνεπώς, μην καμαρώνουμε για το χρηματιστήριο. 'Εγινε και ένα λάθος προεκλογικά. Πήγατε να το εκμεταλλευθείτε και γύρισε σε βάρος σας. 

Κύριε Υπουργέ, το δημόσιο χρέος: Εγώ πιστεύω ότι θέλει μεγάλη προσοχή. Παίζουμε με το δημόσιο χρέος και κάποια στιγμή θα το βρούμε μπροστά μας. Και θα το βρούμε μπροστά μας, όταν θα ελευθερωθούν τα πάντα και δεν θα έχουμε ανάγκη κριτηρίων και όταν δούμε το αφανές χρέος τι ύψους είναι και τι είναι ουσιαστικά το δημόσιο χρέος. Εδώ παρουσιάζουμε 100,5% του ΑΕΠ, γύρω στα 37 τρισεκατομμύρια. Λυπάμαι, αλλά φοβάμαι ότι τα πράγματα δεν είναι έτσι. Παρακάτω θα πω τι κάνετε σήμερα και πόσο το μεγαλώνετε σήμερα με το παρόν νομοσχέδιο. Βαράτε κάποιες εκατοντάδες, για να μην πω ένα τρισεκατομμύρια πάλι αύξηση του δημόσιου χρέους, τα οποία και πάλι δεν θα τα παρουσιάσετε. 

Η λειτουργία του χρηματιστηρίου: Λέτε ότι είναι άψογη. Κύριε Υπουργέ, το ίδιο πιστεύαμε κι εμείς. Και θυμάστε ότι την τελευταία φορά που ήλθε ο κ. Θωμαδάκης για να περάσει από την Επιτροπή, τον ρώτησα πώς πάει ο έλεγχος του χρηματιστηρίου, γιατί είχα πάντοτε αγωνίες -λόγω αρμοδιότητος το παρακολουθώ- και μου είπε, μην ανησυχείτε. Πήγαμε στο χρηματιστήριο και με τον Πρόεδρό μας τον κ. Καραμανλή και δεν σας είπαμε τίποτε άλλο. Η βασική θέση του Κώστα Καραμανλή, όταν βγήκε από το χρηματιστήριο, ήταν καλύτερη εποπτεία, για να προστατευθούν οι επενδυτές. Θέλαμε να πιστεύουμε ότι όλα πάνε καλά και πλάκωσαν εισαγγελείς, σκάνδαλα, παραπληροφόρηση. Βγαίνουν στην επιφάνεια οργανωμένα "παπαγαλάκια", μετοχές "πέτσινες" -τις λέω εγώ- "φούσκες" τις γράφουν οι εφημερίδες. Δεν αντιπροσωπεύουν τίποτα. Κάποιος συνάδελφος από εδώ είπε ότι πήγαν δέκα, είκοσι φορές επάνω. Υπήρξαν άνθρωποι που τα "'κονόμησαν", κατά το κοινώς λεγόμενο, και είδαμε κάποια στιγμή προχθές, μετά τη συνεδρίασή μας στην επιτροπή, να αποκλεισθεί η πρώτη. Δεν μπορούσε να έχει αποκλεισθεί εδώ και κάποιον καιρό; Βεβαίως κάποιοι τα "'κονόμησαν", αλλά και κάποιοι άλλοι φουκαράδες θα χάσουν τις περιουσίες τους. Τι έχουμε να πούμε σ' αυτούς; Ο κ. Θωμαδάκης είπε "βρε αδερφέ, στις διακόσιες εβδομήντα έξι εταιρείες, δεκαπέντε είναι αυτές". Δεν κατάλαβα. Οι δεκαπέντε καταστρέφουν κάποιες δεκάδες χιλιάδες, για να μην πω εκατοντάδες χιλιάδες νοικοκυραίους. 

Να πάμε και στο νομοσχέδιο. Μπορεί, κύριε Υπουργέ, κάποιος να μιλάει με τις ώρες, αλλά, εν πάση περιπτώσει, αυτή είναι η δική μας ουσιαστική πλευρά του θέματος. Δεν συμφωνούμε μαζί σας. Δεν είναι τυχαίο σήμερα ότι η οικονομία έχει "καθίσει". Δεν είναι τυχαίο ότι ο μικρομεσαίος σήμερα μπαίνει στο μαγαζί του και κλαίγεται. Κάτι συμβαίνει, κύριε Υπουργέ, εκτός αν δεν βλέπετε. Και καμιά φορά κυκλοφορούμε στους δικούς μας κύκλους και νομίζουμε ότι όλα πάνε καλά. Υπάρχουν και άλλοι 'Ελληνες που ζουν στην επαρχία, στα βουνά, στους κάμπους και υποφέρουν. 
Ας έλθω, λοιπόν, τώρα στο νομοσχέδιο. 'Εχει διάφορα κεφάλαια. Εγώ, όπως σας είπα και στην επιτροπή δεν είμαι αντίθετος στο ότι τα κάνατε όλα με νομοσχέδιο, καλά κάνατε, αλλά είμαι αντίθετος με τις τροπολογίες στις οποίες βάλατε μέσα άρθρα. Εκεί έχω τις αντιρρήσεις μου. 

Το πρώτο κεφάλαιο αναφέρεται στη νέα χρηματιστηριακή αγορά και στις μικρομεσαίες επιχειρήσεις. Είναι σωστή η κατεύθυνση, είναι τμήμα του προγράμματός μας, θα το ψηφίσουμε πέρα από τις λεπτομέρειες των άρθρων, διότι η μικρομεσαία επιχείρηση, όπως ξέρουμε όλοι, αποτελεί τη σπονδυλική στήλη, τη βάση της ελληνικής οικονομίας. 'Οταν το 97% περίπου είναι μικρομεσαίες επιχειρήσεις, εκεί βέβαια θα στηριχθούμε. 'Εχει ανάγκη υποστήριξης η μικρομεσαία επιχείρηση και μπράβο σας που το κάνετε προς τη σωστή κατεύθυνση. 

Αυτό που δεν κάνατε καλά, κύριε Υπουργέ, ήταν ότι όταν βγήκατε να το εκμεταλλευθείτε πολιτικά, παραμονές ευρωεκλογών, πετάξατε την πομφόλογα και είπατε "επτάμισι χιλιάδες επιχειρήσεις στο χρηματιστήριο". 

Κύριε Υπουργέ, μακάρι να μπουν και οι επτάμισι χιλιάδες που έχουν δικαίωμα, αλλά όπως ξέρετε, όπως είναι δομημένο το χρηματιστήριο -και παρά τις διαβεβαιώσεις που μου έκανε προχθές ο πρόεδρος της Επιτροπής Κεφαλαιαγοράς και ο πρόεδρος του ΣΜΕΧΑ- για να υλοποιηθεί αυτό και να μπουν κάποιες εκατοντάδες επιχειρήσεις στο χρηματιστήριο θέλουμε χρόνια, όταν στο κεντρικό χρηματιστήριο, το οποίο λειτουργεί δεκαετίες, με την κύρια αγορά και την παράλληλη, φθάσαμε να έχουμε εκατόν πενήντα δισεκατομμύρια (150.000.000.000) και εκατόν εβδομήντα δισεκατομμύρια (170.000.000.000) την ημέρα, με διακόσιες εβδομήντα έξι επιχειρήσεις όλες και όλες. Αντιλαμβάνεστε, λοιπόν, τι χρόνο θα χρειαστεί η μικρομεσαία επιχείρηση με την κακή οργάνωση. 

'Ολοι βέβαια πρέπει να επιταχύνουμε τις διαδικασίες για να μπουν στο χρηματιστήριο και να βρουν χρήματα να επεκταθούν, γιατί είπαμε ότι πάνω εκεί θα στηρίξουμε το μέλλον της ελληνικής οικονομίας. Επτά στις δέκα θέσεις εργασίας μας τις δίνουν μικρομεσαίες επιχειρήσεις. Αυτές είναι που θα μας δώσουν την ανάπτυξη, θα μας ενισχύσουν τις εξαγωγές και γενικά θα απορροφήσουν την ανεργία. Θα το ψηφίσουμε και θα το παλαίψουμε για να υλοποιηθεί το συντομότερο δυνατόν. 

Κύριε Υπουργέ, δεν είναι δική σας αρμοδιότητα, αλλά είστε Υπουργός Εθνικής Οικονομίας και έχετε μία εποπτεία, ξέρετε ότι από το πρόγραμμα της Ευρωπαϊκής 'Ενωσης για ενίσχυση ύψους εκατόν ενός δισεκατομμυρίων (101.000.000.000) δραχμών των μικρομεσαίων επιχειρήσεων μέχρι πριν από δύο μήνες δεν είχαν πάρει φράγκο; Μάλιστα πρέπει να σας πω ότι και τα πρώτα λεφτά που δόθηκαν, δόθηκαν με δόλιο τρόπο. 

'Εχω στα χέρια μου τις πρώτες δέκα εγκρίσεις και θα το πω στην Εθνική Αντιπροσωπεία. Μικρομεσαία επιχείρηση: Δεκαεπτά εκατομμύρια (17.000.000) σε πρόγραμμα, εβδομήντα λογισμικό κόστος, είκοσι εκατομμύρια (20.000.000) κάποιο συνέδριο, τρία εκατομμύρια (3.000.000) ο εξοπλισμός. Δεν κατάλαβα, η μικρομεσαία επιχείρηση έχει ανάγκη από συνέδρια, από λογισμικό και από μελέτες; Διότι είναι και δεκαπέντε με είκοσι εκατομμύρια (15.000.000 - 20.000.000) μελέτη του μελετητού. Αυτή είναι η ενίσχυση που θα κάνουμε στις μικρομεσαίες επιχειρήσεις ή θα τους δώσουμε λεφτά να πάρουν καινούρια μηχανήματα, να χτίσουν καμία παραπάνω αίθουσα, να κάνουν παραγωγή, να απορροφήσουν ανέργους; Το λέω με καημό, γιατί έχω κάνει δύο ερωτήσεις και ντρέπομαι για τις απαντήσεις που πήρα. 

'Ερχομαι τώρα στα θέματα κεφαλαιαγοράς, κύριε Υπουργέ. Θα τα βοηθήσουμε, παρ'όλο που στα επί μέρους άρθρα έχω κάποιες ενστάσεις. Δεν θα τις πω απόψε, θα τις ακούσετε αύριο, διότι πρέπει να τις ακούσετε. Με φοβίζει ότι κάτι υποκρύπτει. 

Θα πούμε "ναι" στα πιστοποιητικά, "ναι" στις προσλήψεις για το προσωπικό της Επιτροπής Κεφαλαιαγοράς. Το είχαμε πει και την άλλη φορά. Δώσαμε στην Επιτροπή Κεφαλαιαγοράς ό,τι καλύτερο είχε η ελληνική οικονομία, πληρώνει χωρίς πλαφόν, αλλά δεν είδα να έχουμε αποτέλεσμα. Να πάρουμε και τους άλλους υπαλλήλους και ελπίζω να έχουμε καλύτερο αποτέλεσμα. 

'Ερχομαι τώρα στο τρίτο κεφάλαιο, κύριε Υπουργέ. Σας άκουσα να δίνετε μετά μανίας μεγάλη βάση στον 2414 και καλά κάνατε. Να σας θυμίσω ότι όταν τον ψηφίζατε σας είχαμε πει ότι είναι προς τη σωστή κατεύθυνση, αλλά είναι αναποτελεσματικός. Τώρα, σε κάθε νομοσχέδιο που έρχεται υπάρχει διαφοροποίηση και τροπολογία για τον 2414. Με ποιο στόχο, κύριε Υπουργέ; Μου είπατε ότι πήρατε τις επιχειρήσεις από πίσω και τις φέρατε μπροστά και τις ξαναπαίρνετε εδώ για να τις ξαναπάτε πίσω. Δεν καταλαβαίνω αυτό το σκεπτικό. Ο 2414 έπρεπε να υλοποιηθεί και θα έκανε κάποια καλή προσφορά στη σύγχρονη επιχείρηση. Εσείς, λοιπόν, έρχεστε να τον καταργήσετε. 

Κατ' αρχήν εμείς διαφωνούμε στη μετοχοποίηση. Ανώνυμες εταιρίες και μετοχοποίηση. Δεν προχωράει μπροστά έτσι η επιχείρηση. 

Και η "ΟΛΥΜΠΙΑΚΗ ΑΕΡΟΠΟΡΙΑ" έχει τα χάλια της. Δεν μπορώ να καταλάβω τι πράξεις κάνατε και το είπα προχθές. 'Εχετε οκτώ μήνες χωρίς διευθύνοντα σύμβουλο. Ποιος διηύθυνε; Βασικό όργανο του 2414, κύριε Υπουργέ -και το θυμόσαστε-είναι ο διευθύνων σύμβουλος. Ποιος έκανε τις πράξεις; Εγώ φοβάμαι ότι όλες οι πράξεις είναι άκυρες. 

'Εχετε και άλλες εκκρεμότητες, δεν σας τις είπα προχθές. Τις έχω καταγράψει. Πολλοί διευθύνοντες σύμβουλοι δεν έχουν περάσει από την επιτροπή της Βουλής, που σημαίνει ότι δεν έχουν ανανεώσει τη θητεία τους και φοβάμαι ότι και αυτοί κάνουν άκαιρες πράξεις. 

Αλλά σας ερωτώ σχετικά με το να κάνουμε όλες τις εταιρείες ανώνυμες εταιρείες. Είναι ένα βήμα προς τη σωστή κατεύθυνση. Δεν συμφωνούμε βέβαια, γιατί εμείς λέμε για αποκρατικοποίηση στον ιδιωτικό τομέα, όχι μεσοβέζικα πράγματα. Και εμείς μέσα και ο ιδιώτης και ποιος έχει το πάνω χέρι. Το δημόσιο το έχει και αυτό κάνει ό,τι καταλαβαίνει. 

Μήπως εκεί, κύριε Υπουργέ, παίζονται διάφορα μικροπαιχνίδια, τα οποία τα βλέπουμε στην πορεία; Πουλάτε το 8% και στην ουσία δίνετε το μάνατζμεντ του 51%; Μήπως εκεί υποκρύπτονται αυτά που βλέπουμε τώρα; Και ρωτάμε να μας δώσουν την προκήρυξη, την πρόσκληση ενδιαφέροντος εταιρειών στην "ΟΛΥΜΠΙΑΚΗ ΑΕΡΟΠΟΡΙΑ". Και τις καταστήσατε απόρρητες, όπως μας απαντάει ο Υπουργός. 

Μήπως το 8% που πάτε να πουλήσετε -και το πουλήσατε- μπορεί τυπικά να μην τελείωσε, αλλά στην πράξη, στην ουσία τελείωσε; Και δεν μας λένε ποιος αγόρασε; Αυτό δεν το κατάλαβα. Ο προμηθευτής θα καταστεί το αφεντικό; 

Για προσέξτε, το κύριε Υπουργέ, διότι εδώ αρχίζει και δεν λειτουργεί καλά και η δημοκρατία. Δεν μας δίνουν στοιχεία στην Τοπική Αυτοδιοίκηση. Τώρα δεν θα μας δίνουν και στοιχεία στις επιχειρήσεις τις κρατικές. Δηλαδή τι κάνει το ελληνικό Κοινοβούλιο; Καταργείται; Πού είναι τα απόρρητα στο ελληνικό Κοινοβούλιο; Και είναι πράξεις υπευθυνότητας της Κυβέρνησης, κύριε Υπουργέ και σας εφιστώ την προσοχή, διότι είναι θέμα λειτουργίας της δημοκρατίας. 

Θα πάω παρακάτω, στο τέταρτο κεφάλαιο, κύριε Υπουργέ, για τις αποκρατικοποιήσεις. Κάποια στιγμή πράγματι είπατε ότι προχωράτε στις αποκρατικοποιήσεις. Είπατε να καταργήσετε εταιρείες, προχωράμε, υπηρεσίες, προχωράμε. Μας είπατε για εκατό εβδομήντα εννέα υπηρεσίες στον Προϋπολογισμό του '98 το Δεκέμβριο του '97. Σταματήσατε στις έξι στα χαρτιά. Καμία δεν κλείσατε, καμία δεν απορροφήσατε. Δεν το επαναλάβατε στον επόμενο. 

Μας είπατε πριν από ένα μήνα, κύριε Υπουργέ, και σας άκουσα στην τηλεόραση ότι: "Aποκρατικοποιήσεις τέλος. Τις υπόλοιπες στο προεκλογικό πρόγραμμα του ΠΑΣΟΚ". 'Ετσι είπατε, αν δεν απατώμαι. 

Γιατί αλλάξατε μετεκλογικά; Γιατί βλέπω ότι κάτι πάτε να ξαναφτιάξετε. Τι άλλαξε; Σταματήσατε με τις αποκρατικοποιήσεις; Δηλαδή λύσατε το πρόβλημα, δώσατε μία ή δύο εταιρείες και τελείωσε το κράτος το πολύ, το σπάταλο, το αδιαφανές; 

Κύριε Υπουργέ, είχαμε τη Γραμματεία Αποκρατικοποιήσεων το 1990 με το ν. 2000 -αν δεν απατώμαι- και με το τάδε προεδρικό διάταγμα. Ιδρύθηκε η Γραμματεία Αποκρατικοποιήσεων στο σημερινό Υπουργείο Ανάπτυξης. Πέρασαν τα χρόνια, έκανε ό,τι έκανε -θα τα πω αυτά και στα άρθρα- και σήμερα έρχεσθε και την παίρνετε αυτήν τη γραμματεία και την πάτε στο Υπουργείο Εθνικής Οικονομίας. Υποκρύπτει κάτι; Τι γίνεται; Δεν είναι ικανή εκεί η γραμματεία υπό τον κύριο Υπουργό Ανάπτυξης και θα αποδώσει στο δικό σας Υπουργείο; 

Προχωρώ παρακάτω. Στο Λουτράκι, στη διώρυγα, υπάρχουν κάποιες ενστάσεις από το δήμαρχο εκεί σχετικά με το αν θα μπορούν να πληρώνουν οι άνθρωποι. Θα το δούμε στην κατ' άρθρον συζήτηση. 

Κύριε Υπουργέ, εμείς δεν έχουμε καμιά υπηρεσία σχετικά με τη διώρυγα. Δεν είδαμε τίποτε να διαφοροποιείται. Δεν ξέρω γιατί το κάνετε αυτό. Λέτε όμως για παραχώρηση αντικειμένου εν όλω ή εν μέρει και μας λέτε στην εισηγητική έκθεση ότι το αντικείμενο μειώθηκε. Τι πάτε να κάνετε; Κάποιες τουριστικές επιχειρησούλες; Κάτι τέτοιο διαπιστώνω. 

Το πέμπτο κεφάλαιο είναι για τις ρυθμίσεις χρεών γουνοποιών. 

Κύριε Υπουργέ, κατ'αρχήν πρέπει να κάνετε μία διευκρινιστική διάταξη. Ανεξάρτητα του τι χρωστάνε, μέχρι τριάντα εκατομμύρια (30.000.000) ισχύει ή ισχύει για χρέη μέχρι τριάντα εκατομμύρια (30.000.000), αν είναι παραπάνω; Δέχθηκα ένα τηλεφώνημα και αυτό πρέπει να το διευκρινίσω. 

Εμείς συμφωνούμε να πάει στα πενήντα εκατομμύρια (50.000.000). Δεν θέλουν χάρισμα οι άνθρωποι, ζητούν ρύθμιση γιατί περνούν μια δύσκολη εποχή, πρέπει να τους ενισχύσουμε και είναι και εθνικό το θέμα, γιατί είναι σε εκείνη την περιοχή. 

Στην ενίσχυση του τριγώνου, συμφωνούμε. 

Κύριε Υπουργέ, τώρα έρχομαι σε δύο άλλα θέματα. Επί τροχάδην θα τα διεξέλθω και θα τα συζητήσουμε κατά κόρον στα άρθρα. 

'Οσον αφορά τον ΟΑΕ, είδα σε ένα δημοσίευμα και το έχω εδώ, ότι ο ΟΑΕ διαλύεται εν μέσω προβλημάτων. Και αυτό το λέει ο Γραμματέας Αποκρατικοποιήσεων και άμεσος προϊστάμενος του ΟΑΕ. Διαλύεται λοιπόν ο ΟΑΕ εντός των προσεχών ημερών, αφού φτιάχτηκε το 1983. Ο ΟΑΕ τίποτε δεν έκανε, αλλά επιβάρυνε με ένα τρισεκατομμύριο (1.000.000.000.000) τον ελληνικό λαό. Και ερχόμαστε και τον διαλύουμε εν μέσω προβλημάτων. Γιατί έρχεσθε σήμερα και λέτε πως ό,τι χρωστάει το αναλαμβάνει το ελληνικό δημόσιο; 

Δεύτερον, για άλλη μια φορά ο κορβανάς και το δημόσιο χρέος αναλαμβάνει εξήντα τρία δισεκατομμύρια (63.000.000.000) από τον ΟΑΕ, από τις διάφορες τράπεζες, Εθνική, Εμπορική. Ξαναβλέπω ότι διαγράφουμε χρέη του ΟΑΣΑ, χρέη του ΝΑΤ και χρέη κάποιων άλλων οργανισμών, δεν θυμάμαι. 'Ολα μαζί είναι 63,5 δισεκατομμύρια. 

Πάλι ο κορβανάς του ελληνικού δημοσίου, πάλι η τσέπη του φτωχού του 'Ελληνα θα πληρώσει; 

'Εχω και κάτι άλλο να πω. Ο κ. Δρυς, ο Υφυπουργός σας στο Υπουργείο Οικονομικών, με μία απόφασή του προχθές -είναι και πρωτόγνωρο αυτό- διέγραψε σαράντα ένα και μισό δισεκατομμύρια (41.500.000.000) δραχμές της Ολυμπιακής Αεροπορίας. Σε δημοσίευμα το είδα και πήρα και το ΦΕΚ που τα διέγραψε. 

Πρώτα-πρώτα, είναι νόμιμη η διαγραφή; 'Εχει δηλαδή ο Υφυπουργός δικαίωμα να διαγράφει και μάλιστα σαράντα ένα και μισό δισεκατομμύρια (41.500.000.000) δραχμές; Δεν το έχω ξανακούσει αυτό, μπορεί να είναι νόμιμο. Το ρωτάω πάντως. 

Δεύτερον, καλά, κύριε Υπουργέ, δεν δεσμευτήκαμε στην Ευρωπαϊκή 'Ενωση με το πρώτο πρόγραμμα εξυγίανσης που κάναμε ότι φράγκο ξανά η Ολυμπιακή Αεροπορία; Πως, λοιπόν, τους χαρίζουμε σαράντα ένα και μισό δισεκατομμύρια (41.500.000.000) δραχμές; 

Κύριε Υπουργέ, σας άκουσα χθες και καπελώσατε την καινούρια διοίκηση, το καινούριο μάνατζμεντ. Είπατε ότι κανένας δεν απολύεται. Δεν κατάλαβα. Αυτοί -υποτίθεται- οι άνθρωποι σε δεκατρείς βδομάδες θα κάνουν επιχειρησιακό σχέδιο ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό θέλω, κύριε Πρόεδρε. 

... και θα πουν κάποια στιγμή προς την Ολυμπιακή Αεροπορία -γιατί έτσι μας λέγατε ότι δεν ήταν δικό σας θέμα, αλλά της Ολυμπιακής- ότι αυτό είναι το πρόγραμμα, θα κόψουμε όλες τις ζημιογόνες -φαντάζομαι- διαδρομές και τα ταξίδια, θα πάψει η Ολυμπιακή να είναι των πέντε ηπείρων και θα απολύσουμε και το μισό προσωπικό. Εσείς ήρθατε χθες και λέτε ότι όχι το προσωπικό δεν απολύεται κλπ. Πώς το κάνατε αυτό; Νομίζω ότι ήταν λάθος αυτό που κάνατε. 

Και τελειώνω, κύριε Υπουργέ -τα υπόλοιπα θα τα πούμε στο άρθρο- με την Αγροτική Τράπεζα. Λάθος η τροπολογία, η οποία έγινε άρθρα. 

Η Αγροτική Τράπεζα πρέπει να εξυγιανθεί, πρέπει να οργανωθεί για να παίξει το ρόλο προσφοράς στην αξιοποίηση, στην αξιολόγηση, στην ανάπτυξη της γεωργίας. Να πάψει ο αγρότης να δανείζεται με 16% που δεν μπορεί να το σηκώσει, να μείνει ο αγρότης στο χωριό του, να μείνει στο χωράφι του για να παράγει. 

Τελειώνω, κύριε Πρόεδρε. 

Κύριε Υπουργέ, τώρα έρχεται με ένα τρισεκατομμύριο (1.000.000.000.000) δραχμές αύξηση του μετοχικού κεφαλαίου με διάφορα τερτίπια. Να διακόσια αύξηση, να εκατόν εβδομήντα αύξηση, να εγγυήσεις στις ζημιές, να holding για να εκμεταλλεύεται μετοχές κλπ. βγαίνει ένα τρισεκατομμύριο (1.000.000.000.000) δραχμές. Μας στοίχισε ένα τρισεκατομμύριο (1.000.000.000.000) δραχμές μέχρι σήμερα η Αγροτική Τράπεζα, μας επιβαρύνετε με άλλο ένα τρισεκατομμύριο (1.000.000.000.000) δραχμές από τον προϋλογισμό -διότι ανεξάρτητα αν δεν παρουσιάζεται άμεσα, κύριε Υπουργέ, πάλι δημόσιο χρέος είναι και αυτό- και μας φέρνετε χωρίς μελέτη, κύριε Υπουργέ ... 

ΠΡΟΕΔΡΕΥΩΝ (Νικόλαος Κατσαρός): Τελειώνετε, παρακαλώ. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: ... χωρίς επιχειρησιακό σχέδιο να εξυγιάνουμε την Αγροτική Τράπεζα. Είναι λάθος, μεγάλο λάθος. Πάρτε το πίσω. για να μπορέσετε να κάνετε ουσιαστική δουλειά. 

Και έπρεπε εδώ να είναι και ο Υπουργός Γεωργίας. Μόνο έτσι μπορούμε να εξυγιάνουμε την Αγροτική Τράπεζα, να συμφωνήσουμε όλοι μαζί, να δούμε μία τράπεζα σύγχρονη. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Κωστόπουλε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ευχαριστώ πάρα πολύ. 

(Χειροκροτήματα) 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο. 

ΠΡΟΕΔΡΕΥΩΝ (Νικόλαος Κατσαρός): Κύριε Τσοβόλα, δεν έχει ακουστεί καθόλου μέχρι τώρα ο Συνασπισμός, ο κ. Αποστόλου. Θα σας παρακαλούσα να μην επιμείνετε. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Aγαπητοί συνάδελφοι, το υπό συζήτηση νομοσχέδιο καλύπτει πέντε θέματα βασικά εντελώς ετερόκλητα μεταξύ τους, πράγμα που δείχνει για μία ακόμη φορά πως η Κυβέρνηση αντιλαμβάνεται τη νομοθετική διαδικασία της Βουλής. 

Θα αρχίσω από τη Νέα Χρηματιστηριακή Αγορά βάζοντας ένα βασικό ερώτημα. Ποια είναι η σκοπιμότητα δημιουργίας της; Γνωρίζει η Κυβέρνηση ότι θα οδηγηθούμε μία μέρα σε μία κατάσταση που θα έχουμε δημόσιες εγγραφές ή αυξήσεις κεφαλαίων για δύο, τρεις, πέντε επιχειρήσεις; Είναι προετοιμασμένο το Χρηματιστήριο Αξιών Αθηνών, και οι φορείς της αγοράς για μία τέτοια εποχή; Εμείς πιστεύουμε ότι δεν είναι. 

Τα τελευταία προβλήματα που οδήγησαν την επέμβαση των εισαγγελικών αρχών, την αμφισβήτηση αυτής της παρέμβασης από όλους τους φορείς της κεφαλαιαγοράς και τέλος την επιβεβαίωση της ορθότητας αυτής της παρέμβασης με τη διαγραφή από τις διαπραγματεύσεις των συναλλαγών της εταιρείας "ΘΕΣΣΑΛΙΚΗ", δείχνει ότι το χρηματιστήριο και η αγορά έχουν πολύ ακόμη δρόμο να καλύψουν για να μπορέσουν να υποδεχθούν την Νέα χρηματιστηριακή Αγορά. 

Από το 1988, αγαπητοί συνάδελφοι, που συστήθηκε η επιτροπή Καρατζά και ύστερα από τη γνωστή της έκθεση για την αναμόρφωση του θεσμού του χρηματιστηρίου και τον εκσυγχρονισμό με βάση τα νέα δεδομένα της παγκόσμιας αγοράς και των απαιτήσεων της οικονομίας έχουν περάσει πάνω από δέκα χρόνια. 

Στο διάστημα αυτό το χρηματιστήριο και η κεφαλαιαγορά αντιμετωπίστηκαν από την κυβέρνηση με προχειρότητα, αποσπασματικότητα και κυρίως με έλλειψη στρατηγικού σχεδιασμού. Πέρασαν περισσότερα από πέντε αυτοτελή νομοσχέδια, πάρα πολλές τροπολογίες, έγιναν προσπάθειες με θεσμικές παρεμβάσεις, ώστε να αποκτήσει το ελληνικό χρηματιστήριο όλα εκείνα τα χαρακτηριστικά που θα το κατατάξουν στις ανεπτυγμένες αγορές και όχι στις αναδυόμενες, αλλά δυστυχώς αυτά που καταγράφουμε σήμερα, αγαπητοί συνάδελφοι, είναι τα εξής: 

Πρώτον, την αντίφαση ανάμεσα σε ένα παντοδύναμο διοικητικό συμβούλιο του χρηματιστηρίου και σε ένα μη ισχυρό διοικητικό συμβούλιο της Επιτροπής Κεφαλαιαγοράς, ενώ θα έπρεπε να ισχύει το αντίθετο ή τουλάχιστον να ήταν ισοδύναμα. 

Δεύτερον, το γεγονός ότι ενώ στο χρηματιστήριο έγινε αποκρατικοποίηση, την ίδια στιγμή η Επιτροπή Κεφαλαιαγοράς παραμένει σε μια ιδιότυπη και ξεπερασμένη από την αποστολή της θέση, αυτή της επιτροπής του Υπουργείου Εθνικής Οικονομίας, υπό την εποπτεία του οποίου λειτουργεί και στο γενικό γραμματέα του οποίου αναφέρεται. 

Τρίτον, το γεγονός ότι τη νομοθετική πρωτοβουλία την έχει το ΥΠΕΘΟ και όχι τα δύο όργανα, η Επιτροπή Κεφαλαιαγοράς και το διοικητικό συμβούλιο του χρηματιστηρίου, δηλαδή το γεγονός ότι τα θεσμικά όργανα λειτουργίας, εποπτείας και ελέγχου της κεφαλαιαγοράς και του χρηματιστηρίου δεν έχουν θεσμική ανεξαρτησία που έχει η Τράπεζα Ελλάδος για τη λειτουργία της χρηματαγοράς. 

Τέταρτον, το γεγονός ότι οι ρυθμίσεις που συνήθως γίνονται έπονται των προβλημάτων και επιχειρούν να τα λύσουν και όχι να δημιουργήσουν ένα σταθερό, που να έχει και ισχύ σε χρόνο πλαίσιο, που διορατικά και έχοντας τη διεθνή εμπειρία να παράγει αποτελέσματα πριν από τα προβλήματα. 

Πέμπτον, το γεγονός ότι η Επιτροπή Κεφαλαιαγοράς και η εποπτεία του χρηματιστηρίου δεν έχουν ακόμη, με ευθύνη της Κυβέρνησης, αποκτήσει το κύρος, τη δύναμη και την εξουσία, ώστε να αποτελούν τον κέρβερο της αγοράς, εξασφαλίζοντας στην πράξη διαφάνεια, αποφυγή ξεπλύματος χρήματος, αποτροπή στημένων κερδοσκοπικών παιχνιδιών. 

'Εκτον, το γεγονός ότι το χρηματιστήριο και η κεφαλαιαγορά δεν έχουν σταθεί αυτοτελώς και αυτοδύναμα στα δικά τους πόδια, αφού το κράτος και η Κυβέρνηση ακολουθούν απέναντι σ'αυτούς τους δύο θεσμούς πατερναλιστική συμπεριφορά που χαρακτηρίζεται από έντονα σημεία κρατικοκομματικής κυβερνητικής παρέμβασης για κάθε είδους σκοπιμότητα. 

Είναι χαρακτηριστικό ότι το Χρηματιστήριο των Αξιών Αθηνών είναι το μοναδικό χρηματιστήριο στην Ευρώπη και στις χώρες του ΟΟΣΑ που ισχύει και εφαρμόζεται ημερήσιο όριο διακύμανσης των μετοχών συν, πλην 8%. Αυτό και μόνο δείχνει ότι το ελληνικό χρηματιστήριο και η κεφαλαιαγορά δεν έχουν ξεφύγει από τις ανώριμες αγορές. Γι'αυτό και επιβάλλονται αυξημένα κρατικά μέτρα ρύθμισης που να επιτρέπουν τις μεγάλες διακυμάνσεις, είτε προς τα πάνω είτε προς τα κάτω. 

Αυτή η ρύθμιση, αγαπητοί συνάδελφοι, είναι που μετέτρεψε το χρηματιστήριο από λειτουργία αγοράς σε λειτουργία καζίνο και διαμόρφωσε αντίστοιχα ψυχολογία, νοοτροπία και λογική σε όλους τους εμπλεκόμενους στην κεφαλαιαγορά και στο χρηματιστήριο. 

Με όλα αυτά που καταγράφονται επισημαίνουμε τα κομβικά σημεία που πρέπει να λυθούν για να γίνει το χρηματιστήριο και η κεφαλαιαγορά ένα ισότιμο σύστημα με τη χρηματαγορά και το τραπεζικό σύστημα προς όφελος και της εθνικής οικονομίας και των επενδύσεων και γενικά της χώρας μας. 

Δυστυχώς στα χέρια των κυβερνήσεων του ΠΑΣΟΚ και της Νέας Δημοκρατίας το χρηματιστήριο και η κεφαλαιαγορά κακόπαθαν. Χρησιμοποιήθηκαν για ποικίλες κυβερνητικές σκοπιμότητες, π.χ. ΑΓΕΤ-ΗΡΑΚΛΗΣ, Ιονική Τράπεζα, Καταστήματα Αφορολογήτων Ειδών κλπ. και όχι για τη συνολική ανάπτυξη της οικονομίας και των επιχειρήσεων. 

Το χρηματιστήριο κακόπαθε από κυβερνητικές ρυθμίσεις, όπως παραδείγματος χάρη αυτή για την ονομαστικοποίηση των μετοχών μέχρι φυσικού προσώπου, που ενώ είχε ως στόχο τη διασφάλιση της διαφάνειας και την αποτροπή διαπλεκομένων καταστάσεων, τελικά λειτούργησε σε βάρος όλων των εμπλεκομένων εταιρειών των επενδυτών, των αμοιβαίων κεφαλαίων και των συλλογικών επενδύσεων, ενώ ούτε η διαφάνεια ούτε η αξιοπιστία των θεσμών και των λειτουργιών ενισχύθηκαν. 

Στο πλαίσιο της οικονομίας της αγοράς το χρηματιστήριο και η κεφαλαιαγορά έχουν ρόλο και θέση να παίξουν στην οικονομία, στην ισχύ της χώρας και στην αποδοτική λειτουργία των επιχειρήσεων. Αρκεί να μην ταυτίζεται ο χρηματιστηριακός δείκτης με το κυβερνητικό έργο, όπως έγινε με τις ευρωεκλογές. Και το κυβερνητικό έργο να μην περιορίζεται και να μην ταυτίζεται στη χρηματιστηριακή διαχείριση της οικονομίας, όπως γίνεται μέχρι σήμερα. 

Το Συνασπισμό, αγαπητοί συνάδελφοι, δεν τον ενδιαφέρει άμεσα το μέγεθος και η ποσότητα του χρηματιστηρίου. Αυτά θα τα βρει η αγορά. Εκείνο που τον ενδιαφέρει είναι να υπάρξει και να λειτουργήσει η Επιτροπή Κεφαλαιαγοράς ως το απόλυτο, κυρίαρχο και πλήρες καθεστώς ανεξάρτητης διοικητικής αρχής, όργανο εποπτείας και ελέγχου της κεφαλαιαγοράς και του χρηματιστηρίου και σ' αυτόν τον τομέα έχουν γίνει ελάχιστα. Το προσωπικό δεν επαρκεί. Με τα ψίχουλα δίνονται οι εγκρίσεις και με τη γραφειοκρατία που υπάρχει οι καθυστερήσεις γίνονται χρονοβόρες για την πρόσληψη του αναγκαίου προσωπικού. 

Τη δύναμη, την ισχύ, την εξουσία και το σεβασμό, η Επιτροπή Κεφαλαιαγοράς θα τα κατακτήσει μόνον όταν αποκτήσει ανεξαρτησία έναντι του κράτους και των κυβερνήσεων, αλλά βέβαια με διοικήσεις, οι οποίες θα βγουν μέσα από απόλυτα διαφανείς και συγκεκριμένες διαδικασίες. 

Η αξία αυτής της άμεσης αλλαγής προς την κατεύθυνση της πλήρους ανεξαρτητοποίησης της Επιτροπής Κεφαλαιαγοράς θα έδινε αμέσως δείγμα αξιοπιστίας και φερεγγυότητας στην αγορά και μάλιστα την ώρα και τη στιγμή που είναι απολύτως αναγκαίο, δηλαδή στην περίοδο της κρίσης, όπως προκύπτει και πάλι σήμερα από την εισαγγελική και ανακριτική έρευνα. 

Μέσα σ'αυτές τις συνθήκες η νέα αγορά περισσότερο έρχεται να καλύψει ανάγκες πολιτικού στόχου της Κυβέρνησης παρά την υγιή λειτουργία μιας νέας αγοράς. 

Η Κυβέρνηση, αγαπητοί συνάδελφοι, επενδύει στον τζόγο. Στον τζόγο της χρηματιστηριακής εξασφάλισης του γρήγορου και εύκολου κέρδους. Βέβαια, την ίδια στιγμή κωφεύει και δεν κάνει απολύτως τίποτα για την επίλυση χρόνιων προβλημάτων των μικρομεσαίων επιχειρήσεων και της οικονομίας γενικότερα. Επιλέγει τη χρηματιστηριακή οικονομία για να κερδοσκοπεί πολιτικά. Με αυτήν την πολιτική, που διαπραγματεύεται αξίες υπερτιμημένες και είναι προσανατολισμένη στους ονομαστικούς δείκτες και όχι στην πραγματική οικονομία, δεν επιλύονται προβλήματα. 

Η νέα χρηματιστηριακή αγορά, που απευθύνεται στις μικρομεσαίες επιχειρήσεις, είναι αγορά υψηλού κινδύνου. Φέρνει μεγάλα ρίσκα και συνεπώς και τζόγο. Από τη στιγμή που έχει αποτυπωθεί στην κοινή γνώμη η εντύπωση ότι η υπάρχουσα άνοδος του Χρηματιστηρίου Αξιών Αθηνών δεν συνοδεύεται με αντίστοιχη αναπτυξιακή άνοδο, πόσο μάλλον δεν θα επιτευχθούν τα αποτελέσματα τα οποία αναφέρονται στην εισηγητική έκθεση για τη νέα χρηματιστηριακή αγορά. Δηλαδή, εμείς φοβόμαστε, αγαπητοί συνάδελφοι, μη φθάσουμε στο σημείο να τρέχουν να μπουν στο χρηματιστήριο ακόμη και τα περίπτερα της γειτονιάς, λειτουργώντας με τη λογική του εύκολου τρόπου προσέγγισης χρήματος. Είναι προτιμότερο να προχωρήσουμε στη δημιουργία αμοιβαίων κεφαλαίων με εξειδίκευση την επένδυση υψηλού κινδύνου στις μικρομεσαίες επιχειρήσεις, όπου ο ενδιαφερόμενος θα αγοράζει μερίδια και θα έχει τη διασπορά του ρίσκου. Δεν συμφωνούμε με τις συγκεκριμένες διατάξεις που αφορούν τη νέα χρηματιστηριακή αγορά. 

'Ερχομαι στο τρίτο κεφάλαιο που αναφέρεται στο ν. 2414/96. Την προπερασμένη εβδομάδα είχαμε ψηφίσει πάλι τροποποίηση του ίδιου νόμου. Δεν μπορούμε να αντιληφθούμε γιατί το συγκεκριμένο θέμα, που αντιμετωπίζουμε τώρα, δεν αντιμετωπίστηκε τότε. 

Κάθε φορά που θα ανακύπτει θέμα, θα έχουμε συνεχώς τροποποιήσεις. Βεβαίως βλέπουμε ότι ο ν. 2414/96 ουσιαστικά καταργείται, ιδίως όταν με το άρθρο 21 διευκολύνονται οι διαδικασίες μετατροπής των ΔΕΚΟ σε ανώνυμες εταιρείες και δίνεται η δυνατότητα μετατροπής των καταστατικών τους και κατά συνέπεια του ιδιοκτησιακού τους καθεστώτος. 

Επίσης, με τις τροποποιήσεις αυτές δεν υποχρεούνται πλέον οι ΔΕΚΟ να καταθέσουν επιχειρησιακό πρόγραμμα. Εκτός από τις θέσεις του προέδρου και του διευθύνοντος συμβούλου, όλες πλέον οι θέσεις είναι δυνατόν να καθορίζονται από το διοικητικό συμβούλιο, στο οποίο η πλειοψηφία δεν ελέγχεται από το Υπουργείο. Αυτό φυσικά είναι το τελευταίο στάδιο πριν από την πλήρη ιδιωτικοποίηση των ΔΕΚΟ. 

Με τις τροποποιήσεις αυτές, που έρχονται ως συνέχεια, όπως προείπα, άλλων πέφτουν πλέον οι κυβερνητικές μάσκες και αποδεικνύεται ότι ο ν. 2414/96, που πράγματι περιείχε μερικά βήματα προς τον εκσυγχρονισμό των ΔΕΚΟ, χρησιμοποιήθηκε μόνο ως προς το άρθρο 2, που προέβλεπε τη δυνατότητα μετοχοποίησης των ΔΕΚΟ. Τώρα που οι μετοχοποιήσεις ή έχουν ολοκληρωθεί ή βρίσκονται σε πλήρη εξέλιξη, ο νόμος ουσιαστικά είναι άχρηστος, καταργείται. 

Στο τέταρτο κεφάλαιο, που αφορά την εταιρεία Διώρυγα Κορίνθου γίνονται τροποποιήσεις στην κείμενη νομοθεσία. Φοβόμαστε, και αυτό το εκφράσαμε και στη Διαρκή Επιτροπή, μήπως η συγκεκριμένη τροποποίηση θα αποβεί σε βάρος των συμφερόντων του δημοσίου και της τοπικής αυτοδιοίκησης, αφού έτσι όπως τροποποιείται, φαίνεται ότι γίνεται θελκτική η αγορά ή η ιδιωτικοποίηση της διώρυγας. 

Τέλος, όσον αφορά το τελευταίο κεφάλαιο, στη ρύθμιση των γουνοποιών της Κοζάνης και της Καστοριάς, συμφωνούμε. 'Ομως, κύριε Υπουργέ, όπως γίνονται αυτές οι ρυθμίσεις, χωρίς να υπάρχει μια συγκεκριμένη μελέτη για τον κλάδο, χωρίς να εξετάζεται αν θα υπάρξει προοπτική και μετά απ' αυτήν τη ρύθμιση για μας απλώς μια πρόσκαιρη ανακούφιση θα υπάρξει στο πρόβλημα, αλλά δεν βλέπουμε να υπάρχει προοπτική. 

Πριν τελειώσω, αγαπητοί συνάδελφοι, θέλω να σταθώ ειδικά σε μία τροπολογία, που αναφέρεται στην εξυγίανση του κεφαλαίου της Αγροτικής Τράπεζας. 

Κύριε Υπουργέ, επειδή αυτή η τροπολογία έχει άμεση σχέση με το επιχειρησιακό σχέδιο της Αγροτικής Τράπεζας, καλό θα είναι, όταν θα γίνει η σχετική συζήτηση στο άρθρο, να είναι εδώ ο Υπουργός Γεωργίας, να μας ενημερώσει για την πορεία της Αγροτικής Τράπεζας και επιπλέον επειδή έχει ήδη ανατεθεί σε κάποιο μελετητικό γραφείο για την οργάνωση της τράπεζας, ας παρουσιαστούν όλα αυτά τα στοιχεία, για να ξέρουμε κι εμείς επιτέλους τι ψηφίζουμε, γιατί πρόκειται για μεγάλη επιβάρυνση στον ελληνικό λαό και επιτέλους αυτή η επιβάρυνση να αποδώσει ένα ουσιαστικό όφελος για την Αγροτική Τράπεζα, για να γίνει η Αγροτική Τράπεζα πραγματικά ένα εργαλείο στα χέρια του 'Ελληνα αγρότη. 

Καταψηφίζουμε το συγκεκριμένο νομοσχέδιο. 

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρία και κύριοι συνάδελφοι, παρακολούθησα το πρωί ολόκληρη τη συνεδρίαση της Βουλής των Εφήβων και συμπτωματικά άκουσα απόψε και την ομιλία του Υπουργού Εθνικής Οικονομίας και Οικονομικών. Διαπίστωσα πόσο δίκιο είχαν οι έφηβοι της Βουλής των Εφήβων, που διατύπωναν μαζικά την άποψη ότι δεν υπάρχει καμία αντιστοιχία μεταξύ της νεολαίας, της κοινωνίας, της Κυβέρνησης και της πολιτικής ηγεσίας του τόπου. 

Γιατί οι νέοι, περιγράφοντας την κατάσταση που επικρατεί στην ελληνική οικονομία και κοινωνία αλλά και ειδικότερα την ερήμωση της υπαίθρου, τη συρρίκνωση του αγροτικού τομέα, την εξαθλίωση των αγροτών, την εξαθλίωση των συνταξιούχων αγροτών αλλά και των συνταξιούχων όλων των ασφαλιστικών ταμείων, περιγράφοντας επίσης την τραγική κατάσταση στην οποία έχουν περιέλθει αυτά τα τελευταία κυρίως έντεκα χρόνια από τις κυβερνήσεις κυρίως της Νέας Δημοκρατίας και του ΠΑΣΟΚ οι μικρομεσαίοι, τελικά κατέληξαν μερικοί απ' αυτούς στο συμπέρασμα ότι η οικονομία της χώρας δεν πηγαίνει καλά και ότι δεν πρέπει να συνδέεται η οικονομία, η πραγματική, με τις εξελίξεις των μετοχών στο χρηματιστήριο. 

Αυτά που με τόση απλότητα περιέγραψαν οι νέοι της Βουλής των Εφήβων, απηχώντας τις απόψεις της νεολαίας της χώρας, ο κύριος Πρωθυπουργός αλλά και προηγουμένως ο Υπουργός της Εθνικής Οικονομίας και Οικονομικών θέλησαν να τα αγνοήσουν ακολουθώντας την τακτική της στρουθοκαμήλου. Διότι είναι κοινώς γνωστό με βάση τη διεθνή θεωρία και πρακτική ότι σημασία για την ευημερία ενός λαού αλλά και για την ανωδική πορεία ενός τόπου έχει όχι η πλασματική, η αεριτζήδικη οικονομία των χρηματιστηρίων και των τραπεζών, αλλά η πορεία της πραγματικής οικονομίας. Και η πορεία της πραγματικής οικονομίας, με αυτήν την οικονομική πολιτική των τελευταίων έντεκα ετών, είναι αρνητική και όχι θετική. Δεν το διαπιστώνουν μόνο οι νέοι αλλά και οι πολίτες της περιφέρειας και των αστικών κέντρων. Το δείχνουν τα ίδια τα στοιχεία. Το δείχνει η ίδια η καθημερινή ζωή, η καθημερινή πραγματικότητα. 

Επισκέφθηκα, κύριοι Υπουργοί, την προηγούμενη εβδομάδα τη Σαμοθράκη, που ανήκει στο Νομό Εβρου. Επισκέφθηκα επίσης τη Λήμνο. Και τα δύο νησιά είναι ακριτικά, από τα πιο ακριτικά και διαπίστωσα εκεί τον κόσμο να κλαίει με μαύρο δάκρυ κυριολεκτικά για την εκτατάλειψή τους, για την έλλειψη στοιχειώδους αναπτυξιακής και κοινωνικής υποδομής. 

Σήμερα στις παρυφές του 21ου αιώνα δεν υπάρχει στα νησιά όχι μόνο στη Λήμνο και στη Σαμοθράκη, αλλά και σε όλη την νησιωτική Ελλάδα, μια ανθρώπινη συγκοινωνία, αεροπορική και ακτοπλοϊκή. Και μιλάτε σοβαρά υποτιμώντας τη νοημοσύνη αυτού του λαού για επιτυχημένη οικονομική πολιτική και προσπαθείτε να ωραιοποιήσετε τόσο πολύ τα πράγματα; 

Εμείς συμφωνήσαμε στη Διαρκή Επιτροπή για την τροπολογία που καταθέσατε και θα την ψηφίσουμε, για τις πέντε μονάδες που δίνετε επιπλέον επιδότηση για τις επενδύσεις στο Δήμο Τριγώνων 'Εβρου. Αλλά ζητάμε ταυτοχρόνως την επέκταση αυτής της ρύθμισης και για τη Σαμοθράκη. Αντλώ τα επιχειρήματα απ' αυτά που είπατε εσείς, κύριε Υπουργέ, προηγουμένως, ότι λόγοι εθνικοί επέβαλαν -και σωστά- την ενίσχυση των κινήτρων για το Τρίγωνο. Δεν είναι ίδιοι οι λόγοι για τη Σαμοθράκη, που είναι ένα νησί ακριτικό ή για τη Λήμνο ή για το Καστελόριζο ή για τη Σύμη ή για τη Χάλκη και μια σειρά άλλων νησιών που είναι δίπλα από την Τουρκία; 'Εχουν μείνει τρεις και ο κούκος σ' αυτά τα μέρη. Δεν δικαιούνται για λόγους εθνικούς που είπατε, αλλά και για λόγους οικονομικούς και κοινωνικούς, οι άνθρωποι αυτοί, οι άνθρωποι αυτών των περιοχών της Σαμοθράκης, της Λήμνου, των Δωδεκανήσων, της ακριτικής περιοχής της Ηπείρου, της Μακεδονίας, της Φλώρινας, της Καστοριάς, της Δράμας, δεν δικαιούνται υλοποίησης ταχύρυθμων εξειδικευμένων αναπτυξιακών προγραμμάτων, ώστε να βελτιωθεί η πραγματική οικονομία των περιοχών, για να συγκρατηθεί ο κόσμος στην περιφέρεια; 

Δεν δικαιούμαστε να απαιτήσουμε και δεν δικαιούται αυτός ο λαός να απαιτήσει μια άλλη οικονομική πολιτική που δεν θα φέρνει μόνο νομοσχέδια για το πλασματικό κεφάλαιο, για τα χρηματιστήρια που λειτουργούν με τη λογική του τζόγου, που δεν είναι καν μηχανισμός υγιούς άντλησης κεφαλαίων ακόμη και στα πλαίσια της νεοκαπιταλιστικής κοινωνίας και εποχής που εσείς ευαγγελίζεστε και προωθείτε και στηρίζετε; 

Δεν δικαιούνται εκείνοι να απαιτήσουν να γίνουν έργα αναπτυξιακής και κοινωνικής υποδομής, να γίνουν στη Σαμοθράκη, στη Λήμνο, στον 'Εβρο, στην 'Ηπειρο, στη Μακεδονία, στις παραμεθόριες περιοχές, Δωδεκάνησα και αλλού, παραγωγικές επενδύσεις διαμορφώνοντας μέσα από νομοθεσία, μέσα από την πολιτική βούληση, προγράμματα, προϋποθέσεις τέτοιες ώστε να υπάρξει και ανθρώπινη ζωή εκεί αλλά και προϋποθέσεις για να μείνει αυτός ο κόσμος που απέμεινε, αλλά και σταδιακά να γυρίσουν και εκείνοι που έφυγαν και φεύγουν καθημερινά λόγω αυτής της αδιέξοδης οικονομικής και κοινωνικής πολιτικής που εφαρμόζεται στη χώρα τα τελευταία κυρίως χρόνια, που ενδιαφέρουν μόνο οι αριθμοί, οι δείκτες και το μη παραγωγικό κεφάλαιο, που αυτό οδήγησε στην τρομακτική αύξηση της ανεργίας αλλά και σε μεγάλα προβλήματα ένα μεγάλο τμήμα του ελληνικού λαού αλλά και του ευρωπαϊκού πληθυσμού; 

Και επειδή έπιασα αυτό το θέμα, ζητάμε εδώ και τώρα η Κυβέρνηση να πάρει μέτρα -πέρα από την επέκταση της ρύθμισης που γίνεται και σωστά γίνεται για το Δήμο Τριγώνου- για Σαμοθράκη, για Λήμνο, για Λέσβο, Δωδεκάνησα, 'Ηπειρο και κυρίως Θεσπρωτία, Γιάννενα, Καστοριά, Φλώρινα και τις άλλες παραμεθόριες περιοχές της νησιωτικής και ηπειρωτικής Ελλάδας. Πρέπει να παρθούν ουσιαστικά μέτρα, ώστε να εκσυγχρονισθεί και να αναπτυχθεί ο αγροτικός τομέας, να στηριχθεί η μικρομεσαία επιχείρηση που δεν στηρίζεται με το χρηματιστήριο και τη Νέα Χρηματιστηριακή Αγορά. Είναι αστεία αυτά τα πράγματα. Μόνο από κυβερνήσεις και κόμματα σκληρά, συντηρητικά και αντιλαϊκά μπορεί να λέγονται τέτοια πράγματα, ότι δηλαδή με αυτό το νομοσχέδιο και με τη δημιουργία νέας αγοράς ότι τάχα θα στηριχθούν οι μικρομεσαίοι προς όφελος της ελληνικής εθνικής οικονομίας και της κοινωνίας. 

Μα, εσείς οι ίδιοι είπατε ότι από τις εξακόσιες χιλιάδες μικρούς και μεσαίους εμπόρους, βιοτέχνες και επαγγελματίες, με το νομοσχέδιο αυτό και τη Νέα Χρηματιστηριακή Αγορά θα μπουν επτάμισι χιλιάδες επιχειρήσεις, στο μάξιμουμ της απόδοσης αυτής της πολιτικής σας, γιατί εκείνοι που θα μπουν, θα είναι περίπου τετρακόσιοι με πεντακόσιοι. Για τους άλλους μικρομεσαίους ποια είναι τα μέτρα σας, κύριοι της Κυβέρνησης του νέου ΠΑΣΟΚ; Για τις εκατόν είκοσι χιλιάδες μικρομεσαίες επιχειρήσεις που έκλεισαν απ'αυτήν την πολιτική της Νέας Δημοκρατίας και του νέου ΠΑΣΟΚ και οδήγησαν στην ανεργία χιλιάδες ανθρώπους αλλά και γι'αυτούς τους μικρομεσαίους εμπόρους και βιοτέχνες και επαγγελματίες ποια είναι η πολιτική σας, αφού ο στόχος σας είναι η βελτίωση μόνο των αριθμών, αδιαφορώντας για την αναπτυξιακή και παραγωγική διάσταση της οικονομίας, που θα πρέπει να φέρνει απασχόληση και όχι ανεργία; Ποια είναι η πολιτική σας και τα μέτρα για τις άλλες πεντακόσιες χιλιάδες μικρομεσαίους που εσείς οι ίδιοι λέτε ότι δεν υπάγονται -που και αν υπάγονται, δεν λύνετε κανένα θέμα- και γι' αυτούς που θα υπαχθούν, που αντιμετωπίζουν τεράστια προβλήματα λόγω των αυξημένων φορολογικών βαρών που τους επιβάλλατε αυτά τα δέκα χρόνια και η κυβέρνηση της Νέας Δημοκρατίας και του νέου ΠΑΣΟΚ; 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Συντελεστής 35% στις προσωπικές εταιρείες επί Νέας Δημοκρατίας, αντικειμενικό σύστημα στη φορολογία εισοδήματος φυσικών και νομικών προσώπων, που έπιασε σε πλασματικά εισοδήματα και επέβαλε "ετσιθελικά" φορολογία, ενώ έδωσε με τη βούλα και την υπογραφή του νόμου, της πολιτείας, της κυβέρνησης, άφεση φορολογικών αμαρτιών στις μεγάλες επιχειρήσεις, που εκεί είναι η μεγάλη φοροδοτική ικανότητα, επιχειρήσεις που στενάζουν -οι μικρομεσαίες αυτές- από την πολιτική των υψηλών επιτοκίων που εφαρμόζεται από το '90 μέχρι σήμερα, των υψηλών πραγματικών επιτοκίων, αν θέλετε να μιλάμε οικονομικά και σοβαρά και υπεύθυνα και όχι αυτά που λέτε, ότι επειδή μειώθηκαν τα ονομαστικά επιτόκια, τάχα μειώθηκαν τα επιτόκια. 'Αρα, αυτό γίνεται προς όφελος των μικρομεσαίων ή των αγροτών για τα πραγματικά επιτόκια, παρ' ότι μειώθηκε με τον τρόπο που μειώθηκε, τον κοινωνικά άδικα και αντιαναπτυξιακό που έφερε ανεργία, περιθώριο, ο πληθωρισμός. Τελικά αυτήn τη μείωση του πληθωρισμού την πλήρωσαν οι εργαζόμενοι με την ανεργία, την πλήρωσαν και την πληρώνουν οι μικρομεσαίοι πολλαπλά, πολύμορφα. Την πληρώνει η περιφέρεια με την ερήμωση, με τη συρρίκνωση και του αγροτικού και του αστικού τομέα. Την πληρώνει η νεολαία, την πληρώνει τελικά η Ελλάδα, η εθνική οικονομία, μέσα και από τον αφελληνισμό της παραγωγικής βάσης αλλά και μέσα από τέτοιες ρυθμίσεις που γίνονται με το νομοσχέδιο στο τρίτο κεφάλαιο με τις κερδοφόρες δημόσιες επιχειρήσεις και τους δημόσιους οργανισμούς, τους οποίους, με τις μετοχοποιήσεις ή αποκρατικοποιήσεις που είναι ιδιωτικοποιήσεις, τελικά τους μεταφέρετε στο πολυεθνικό, στο ξένο γενικά κεφάλαιο. Και μας μιλάτε για διάρθρωση οικονομίας. Και όταν λέτε διάρθρωση, εννοείτε το ξεπούλημα κυριολεκτικά του εθνικού πλούτου και των κερδοφόρων, στρατηγικής σημασίας και όχι μη στρατηγικής σημασίας για την οικονομία, για την κοινωνία, επιχειρήσεων. 

Απόδειξη τρανή: Ολυμπιακή αεροπορία. 

Κύριοι, πώς θέλετε να γίνεται αξιόπιστοι και από τη Βουλή και από τους εργαζόμενους και από τον ελληνικό λαό; Πριν έναν και πλέον χρόνο, στις 8 Απριλίου 1998 όταν φέρατε εδώ στη Βουλή το νόμο για την Ολυμπιακή, με τον οποίο αφαιρούσατε δικαιώματα, μειώνατε αποδοχές των εργαζομένων, ο Πρωθυπουργός σας ξέρετε τι είπε εδώ στη Βουλή; Θα σας τα διαβάσω, να τα θυμηθείτε. Είναι στις σελίδες 7350, 7351 και 7354 των Πρακτικών, της 8ης Απριλίου. 

Πρωθυπουργός της χώρας, Κώστας Σημίτης: "Οι αποφάσεις μας σήμερα θα προσδιορίσουν" -δηλαδή αν εγκριθούν οι μειώσεις των αποδοχών και οι αφαιρέσεις δικαιωμάτων των εργαζομένων της Ολυμπιακής- "θα προσδιορίσουν το αν αύριο θα υπάρχει εθνικός αερομεταφορέας ή αν τη θέση του πάρουν τρίτες εταιρείες, με ό,τι αυτό συνεπάγεται για τη χώρα". 

Τώρα, τα πήρατε από τους εργαζόμενους. Απαξιώσατε τον εθνικό αερομεταφορέα. Ταλαιπωρήσατε τους επιβάτες και οδηγήσατε σε μείωση κατά 40%-50% του επιβατικού κοινού και χαρίσατε το επιβατικό κοινό στις ξένες αεροπορικές εταιρείες και σε κάποιες ιδιωτικές εσωτερικές. 

Και παράλληλα αναθέσατε σε τρίτη εταιρεία -σε αντίθεση με αυτά που έλεγε ο κ. Σημίτης- ξένη, βρετανική, ανταγωνιστική του εθνικού αερομεταφορέα, τη διαχείριση για να ετοιμάσει αυτός μετά τη συρρίκνωσή του από τις κερδοφόρες αποδοτικές γραμμές εξωτερικού και να περιορίσει ενδεχομένως την Ολυμπιακή μόνο στο εσωτερικό, που είναι από τη φύση τους πολλές από αυτές ελλειμματικές. Και πρέπει να εκτελούνται οι πτήσεις για λόγους εθνικούς, για λόγους οικονομικούς και κοινωνικούς. 

Τι άλλο έλεγε στην ομιλία του ο κύριος Πρωθυπουργός την ίδια ημερομηνία; 'Ελεγε: "Εμείς θέλουμε να επιδιώκουμε την εξυγίανση για μία νέα ανταγωνιστική Ολυμπιακή, η οποία θα εξασφαλίζει απασχόληση, εισόδημα και καλές υπηρεσίες στον πολίτη και συμμετοχή στην αύξηση του εθνικού προϊόντος". 

Και παρακάτω απαντώντας στις αιτιάσεις για ταχύτερη ακόμα, απ' ό,τι εσείς, ιδιωτικοποίηση της Ολυμπιακής, που έθεσε την ίδια ημέρα ο Αρχηγός της Αξιωματικής Αντιπολίτευσης, ο κ. Καραμανλής, κατακεραυνώνοντάς τον με τα λόγια τα μεγάλα, τα ψεύτικα, ο κύριος Πρωθυπουργός επί λέξει απάντησε: "Ακούσαμε" -εννοεί τον Καραμανλή, όπως φαίνεται από τα παραπάνω- "ότι θα πρέπει να γίνει διεθνής διαγωνισμός". Αυτή την άποψη τη διατύπωσε ο κ. Καραμανλής. "Και ερωτώ" -λέει ο κύριος Πρωθυπουργός- "γιατί διεθνής διαγωνισμός; Για ποιο πράγμα ακριβώς; Για ποσοστό της εταιρείας; Για τη διοίκηση της εταιρείας; Γιατί να γίνει διεθνής διαγωνισμός;" Αυτό ρωτάω εγώ, κύριε Πρωθυπουργέ της χώρας και κύριε Υπουργέ. Γιατί να γίνει διεθνής διαγωνισμός; Παρ' ότι λέγατε άλλα, τώρα κάνατε διεθνή διαγωνισμό και δώσατε στην ξένη, αγγλική ανταγωνίστρια εταιρεία τη διαχείριση. 

Σας ερωτώ ευθέως, κύριε Υπουργέ της Εθνικής Οικονομίας και Οικονομικών: Υπάρχει περίπτωση εφόσον σας πει αυτός ο σύμβουλος -η θυγατρική της γνωστής βρετανικής μεγάλης αεροπορικής εταιρείας- ότι πρέπει να κόψετε γραμμές εξωτερικού, να τις κόψετε; Πάρτε θέση. 

Δεύτερον, παρά τις αντίθετες διαβεβαιώσεις του Υπουργού Μεταφορών -σε εκείνη τη συνεδρίαση εδώ στη Βουλή, που είναι καταχωρημένη στα Πρακτικά-ότι δεν πρόκειται να πάει στα χέρια ιδιωτών και να αλλάξει το ιδιοκτησιακό καθεστώς της Ολυμπιακής, υπάρχει περίπτωση μέσα από αυτήν τη διαδικασία του συμβούλου της βρετανικής εταιρείας να πάει εν όλω ή εν μέρει η Ολυμπιακή σε ιδιώτες; 

Δώστε απάντηση αυτήν τη στιγμή. Το οφείλετε, γιατί αλλιώς οι χαρακτηρισμοί που πρέπει να σας αποδοθούν, πρέπει να είναι πολύ σκληροί. Εγώ δεν θα τους πω αυτήν τη στιγμή. Θα τους πω ανάλογα με την εξέλιξη. Διότι κάνετε ένα μεγάλο αδίκημα, που δεν επιτρέπεται σε κυβερνήσεις, σε κόμματα, σε ηγεσίες και σε υπουργούς, δηλαδή να ρίχνετε τα βάρη στους εργαζόμενους άδικα, όταν η κατάταστη που δημιουργήθηκε μετά και από αυτά που πήρατε τον Απρίλιο μήνα από τους εργαζόμενους το 1998 στην Ολυμπιακή με τις συγχωνεύσεις πτήσεων, με τις καθυστερήσεις, με την απαξίωση, oφείλεται σε αποκλειστική ευθύνη δική σας και της διοίκησης της Ολυμπιακής Αεροπορίας. 

Για όσους ταξιδεύουν με την Ολυμπιακή -και εγώ επιμένω ελληνικά, επιμένω με την Ολυμπιακή Αεροπορία και θα επιμένω για πάντα- δώστε απαντήσεις και σταματήστε αυτήν τη δυσφήμιση των εργαζομένων. Είναι κρίμα! Είναι ντροπή! Πείτε ευθέως ότι θέλετε να αποπροσανατολίσετε το λαό, για να ξεπουλήσετε τα πάντα, γιατί αυτό σας επιβάλλουν τα διευθυντήρια των Βρυξελλών και εκτός της Ευρώπης. Αυτή είναι η αλήθεια, κύριοι Υπουργοί. Αυτό είναι πιο έντιμο. Είναι έντιμο πολιτικά. Δεν είσθε, όμως, ικανοί. Δεν μπορείτε και δεν θέλετε να στηρίξετε ευθαρσώς τη δική σας πολιτική, που είναι νεοφιλελεύθερη, συντηρητική, αντιλαϊκή, που βάλλει ευθέως κατά της εθνικής οικονομίας και του ελληνικού λαού. 

Δεν προλαβαίνω να διαβάσω τι είπε εκείνη την ημέρα ο κ. Μαντέλης. Και τώρα λέει και κάνει τα τελείως αντίθετα για την Ολυμπιακή. 

Κύριε Πρόεδρε, η διώρυγα της Κορίνθου αποκαλύφθηκε στη Διαρκή Επιτροπή -και το ξέρω από τότε που ήμουνα Υπουργός Οικονομικών- δεν είναι ελλειμματική, είναι κερδοφόρος. Προέκυψαν τα δύο τελευταία χρόνια όχι ελλείμματα χρήσης ή διαχείρισης, αλλά προέκυψαν γιατί βγήκαν δικαστικές αποφάσεις που επιδίκασαν στους εργαζόμενους σωρρευτικά διαφορές αποδοχών που δεν καταβάλονταν ή γιατί όπως αποδείχτηκε από τη διαδικασία των ακροάσεων, δεν πληρώθηκαν έγκαιρα οι φόροι και επεβλήθηκαν πρόστιμα. Αυτό όμως, ήταν παροδικό και δεν είναι μόνιμη αιτία. 

Η άκρατη ιδιωτικοποίηση δεν είναι πανάκεια. 'Ολες αυτές οι επιχειρήσεις που πάτε να ιδιωτικοποιήσετε ανήκαν σε ιδιώτες πριν. Τις έκαναν προβληματικές και τις πήρε το δημόσιο επί κυβερνήσεως της Νέας Δημοκρατίας. Αυτά είναι προσχήματα και δεν διασφαλίζετε τους εργαζόμενους. 

Εμείς είμαστε αντίθετοι με την ιδιωτικοποίηση της διώρυγας. Δεν υπάρχουν ούτε οικονομικοί ούτε κοινωνικοί λόγοι ούτε λόγοι εθνικής οικονομίας που επιβάλλουν κάτι τέτοιο, αλλά αφού επιμένετε -εμείς καταψηφίζουμε τα άρθρα αυτά- βάλτε ρητή διάταξη, όπως είπα στο άρθρο 2 του σχετικού νόμου για τη διώρυγα, που τροποποιείται, για να μη νιώθουν ανασφαλείς οι εργαζόμενοι. Αφού λέτε ότι δεν παραβιάζονται τα δικαιώματά τους -το ανέφερα και στη Διαρκή Επιτροπή- εκεί που λέτε "α', β', γ', δ' Θα περιέχονται στη διακήρυξη στην ανάθεση στην εταιρεία" βάλτε παράγραφο που να λέει ότι δεν αλλάζουν καθόλου οι θέσεις, οι εργασιακές σχέσεις και οι αποδοχές των εργαζομένων. Δεν το κάνετε ούτε αυτό; Και μας λέτε μετά ότι θέλετε τη συναίνεση των εργαζομένων; 

'Οσον αφορά τους γουνοποιούς, δεν πήρα ακόμη απάντηση, κύριε Υπουργέ των Οικονομικών. Εσείς οφείλετε να τη δώσετε. Νομίζω ότι με σοβαρότητα αντιμετώπισα το θέμα στην επιτροπή, αυτό που λέτε "μέχρι είκοσι εξαμηνιαίες δόσεις". Τι πάει να πει "κατά περίπτωση"; 'Ετσι επιτρέπετε την κομματικοποίηση σε εκείνους που αποφασίζουν σε ποιους θα δίνουν μία δόση και σε ποιους θα δίνουν πέντε ή δέκα δόσεις, αν δεν βάλετε αντικειμενικό και διάφανο σύστημα. Δεν το καταλαβαίνετε επιτέλους; Τόσο πολύ έξω από την πραγματικότητα είσαστε; Ασκείτε μόνο γενική εποπτεία; Δεν καταλαβαίνετε ότι με τέτοιες διατάξεις ανοίγετε διάπλατα το δρόμο για συναλλαγή και για περαιτέρω διαφθορά κάποιων επιλησμόνων του έργου τους αλλά και της ίδιας της Δημόσιας Διοίκησης, που θα εξαρτάται απ' αυτόν, όπως το λέτε; 

Μην κάνετε τον έξυπνο και ότι τα ξέρετε όλα, γιατί σας έχω πει πολλές φορές διάφορα πράγματα εδώ, κάνατε ότι τα ξέρετε και απαντούσατε αρνητικά και αναγκαστήκατε πριν ενοποιήσετε διατάξεις να φέρετε εδώ τροποποιήσεις. 

Πέρα από την επέκταση, που πρέπει να πάει μέχρι τα πενήντα εκατομμύρια, ζητάμε για όλους οι δόσεις να είναι οι ίδιες αυτομάτως κατά τρόπο αντικειμενικό και ζητάμε να διαγραφούν οι επιβαρύνσεις, οι προσαυξήσεις από την 1.1.98 και πέρα, που δεν καλύπτονται και έτσι περιλαμβάνονται, κεφαλαιοποιούνται και μετά υπάγονται στη ρύθμιση. 

Κλείνοντας, θέλω να πω ότι αυτό που έζησα στη Λήμνο και στη Σαμοθράκη με άγγιξε πάρα πολύ. Εκεί σπάνια πηγαίνουν πολιτικοί, πολύ περισσότερο δεν πηγαίνουν Αρχηγοί κομμάτων, ούτε έχουν πάει ποτέ, όπως μου έλεγαν και ειδικά στη Σαμοθράκη. 

Δείτε χωρίς καμία καθυστέρηση το θέμα των ακτοπλοϊκών και αεροπορικών μεταφορών. Πρέπει τα δρομολόγια να πυκνώσουν. Πώς μπορεί η Λήμνος να σταθεί, όταν τώρα σ' αυτήν την περίοδο αιχμής το καλοκαίρι υπάρχουν τρία την εβδομάδα και μπαίνει τώρα ένα τέταρτο; Πώς μπορούμε να μιλάμε για ανάπτυξη της Λήμνου, της Σαμοθράκης, της Δωδεκανήσου, όταν δεν υπάρχει ανθρώπινη συγκοινωνία; Πώς μπορεί να αναπτυχθεί η μικρομεσαία επιχείρηση που μας λέτε; Θα υπαχθεί καμία της Λήμνου ή της Σαμοθράκης ή της Ηπείρου στο χρηματιστήριο; 

Πώς μπορούν να γίνουν επενδύσεις εκεί; Πώς μπορεί να αναπτυχθεί ο τουρισμός ποιότητας, όταν δεν υπάρχει καθημερινό ακτοπλοϊκό δρομολόγιο και όταν τα αεροπλάνα που κάνουν τη μεταφορά είναι τα τριαντάρια ή τα πενηντάρια ή τα εβδομηντάρια ακόμα και σε αυτήν την περίοδο; Το ίδιο συμβαίνει και στη Λέσβο και σε άλλες περιοχές. 

Χρειάζεται, επίσης, να δείτε τα θέματα, στη Λήμνο ειδικά, που είναι εκεί στην άκρη. Πρέπει να δείτε το θέμα της κατασκευής προστατευτικού μώλου. Πρέπει να δείτε το θέμα της παραχώρησης αρμοδιοτήτων -και είναι γενικό θέμα- των λιμενικών ταμείων στην Τοπική Αυτοδιοίκηση, που δημιουργεί τεράστια προβλήματα. Πρέπει να δείτε τα θέματα των αγροτικών ιατρείων και των κέντρων υγείας σε όλες αυτές τις παραμεθόριες περιοχές. Πρέπει να δείτε και τα θέματα παραγωγικών επενδύσεων, αφού προηγουμένως λύσετε με έργα υποδομής αυτά τα βασικά προβλήματα. 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, πρέπει να παρατηρήσω ότι η συζήτηση έχει ανοίξει σε όλα τα μέτωπα της δημόσιας ζωής του τόπου επί παντός επιστητού, ξεφεύγοντας από το περιεχόμενο του συγεκριμένου νομοσχεδίου. Και βέβαια η αλήθεια είναι ότι όταν ανοίξει κανείς τους ορίζοντες μιας τέτοιας συζήτησης και όταν έχει και την προδιάθεση να κάνει εκτεταμένη δημαγωγία, τότε μπορεί να "δρέψει δάφνες". 

Σε αυτό κατέφυγε προηγουμένως ο Πρόεδρος του ΔΗ.Κ.ΚΙ., ο κ. Τσοβόλας, και βέβαια πολλές φορές με παραλήρημα χαρακτηρισμών και θα ήθελα να αναφερθώ σε ορισμένα σημεία της τοποθέτησής του. 

Με ενδιαφέρει όμως, κύριε Υπουργέ, να ξεκινήσουμε από ορισμένα θέματα που αφορούν την ουσία. Διέθεσε αρκετό χρόνο ο Πρόεδρος του ΔΗ.Κ.ΚΙ. αναφερόμενος στην Ολυμπιακή Αεροπορία. Δεν είπε όμως μία αλήθεια, ότι έτσι όπως βάδιζε η Ολυμπιακή Αεροπορία, εάν δεν υπήρχαν οι χειρισμοί που έγιναν από την πλευρά της Κυβέρνησης του ΠΑ.ΣΟ.Κ., η Νέα Δημοκρατία είχε προγραμματίσει -και αυτό είναι γνωστό- ότι μετά τις δημοτικές εκλογές του 1994, εάν ήταν κυβέρνηση, την Ολυμπιακή Αεροπορία θα την είχε κλείσει και θα έκανε άλλους χειρισμούς. Δηλαδή αυτό το οποίο ονόμασε ο κ. Τσοβόλας ξεπούλημα του εθνικού αερομεταφορέα. 

Από τη μία πλευρά οι μεν μας κατηγορούν γιατί δεν επισπεύσαμε την ιδιωτικοποίηση και από την άλλη πλευρά οι δε μας κατηγορούν γιατί προχωρούμε σε "ξεπούλημα" του εθνικού αερομεταφορέα. Μιλούμε για ένα παραλληλισμό δύο κριτικών από δύο διαφορετικά σημεία, τα οποία ασφαλώς δεν μπορούν να εναρμονιστούν, αλλά μπορούν να απαντηθούν με την κοινή λογική. 

Σε εκείνο που θα ήθελα ακόμη να παρατηρήσω, κύριε Υπουργέ, είναι πώς δεν πρέπει να σπεύδουν οι συνάδελφοι -και το έκανε αυτό και ο εισηγητής και ο Κοινοβουλευτικός Εκπρόσωπος της Νέας Δημοκρατίας, το έκανε και ο κ. Τσοβόλας- να προεξοφλούν ποιο θα είναι το σχέδιο αναδιοργάνωσης, εξυγίανσης και επιτυχούς πορείας στα πλαίσια της συμμαχίας την οποία επέλεξε η Κυβέρνηση να βάλει την Ολυμπιακή Αεροπορία, μέσα στο διεθνές σύστημα όπως διαμορφώνεται ανά τον κόσμο και ιδιαίτερα στην Ευρώπη, των αεροπορικών συγκοινωνιών. Να προεξοφλούν μείωση κατά το ήμισυ των δρομολογίων, να προεξοφλούν μείωση κατά το ήμισυ του προσωπικού και άλλα τέτοια ηχηρά, τα οποία ασφαλώς για δημαγωγία και για τη δημιουργία εντυπώσεων προσφέρονται. Αλλά φοβούμαι ότι σπεύδουν. Και κάνουν κακώς όταν σπεύδουν, διότι ναι μεν μπορούν εύκολα να δημαγωγούν σήμερα, αλλά δεν μπορώ να καταλάβω τι σχέση μπορεί να έχει αυτό με την υπευθυνότητα απέναντι στο χειρισμό του όλου ζητήματος. 

Εκεί που θα ήθελα να σταθώ πάντως, κύριε Υπουργέ, με την ευκαιρία αυτής της αναφοράς στον εθνικό αερομεταφορέα, είναι το εξής: Πρέπει να σημειώσω ως νησιώτης Βουλευτής ότι ο εθνικός αερομεταφορέας έχει πέρα από τη γενικότερη σημασία του, ιδιαίτερη σημασία για τη νησιωτική Ελλάδα, εκεί που οι αεροπορικές συγκοινωνίες δεν αφήνουν κέρδη, προκειμένου να σπεύσουν οι ιδιωτικές επιχειρήσεις να εκτελέσουν δρομολόγια. Και αν θέλουμε πράγματι να συνδέονται τα νησιά με πυκνότητα δρομολογίων που να βοηθούν την ανάπτυξη, ασφαλώς πρέπει η Κυβέρνηση να σπεύσει να καθιερώσει ένα σύστημα μέσα από τις σχετικές εγκρίσεις που μπορούν και πρέπει να εξασφαλιστούν από την Ευρωπαϊκή Επιτροπή, ώστε ο εθνικός αερομεταφορέας για επαρκείς -που πρέπει να πυκνώσουν- συγκοινωνίες να έχει τη στήριξη. Να έχει τη στήριξη είτε από την πλευρά του ελληνικού δημοσίου, του ελληνικού κράτους, είτε από την πλευρά της Ευρωπαϊκής 'Ενωσης. Δεν είναι σωστό να έχουμε περιορισμό της συγκοινωνιακής εξυπηρέτησης. Και δεν είναι σωστό, διότι απλούτατα δεν βοηθείται η ανάπτυξη στις νησιωτικές περιοχές. 

Επομένως ναι στη συγκοινωνιακή εξυπηρέτηση με τον εθνικό αερομεταφορέα, με στήριξή του όμως, ώστε να υπάρχει η πυκνότητα και η επάρκεια των δρομολογίων που εξασφαλίζει την ανάπτυξη. Εάν πέρυσι ήταν με πληρότητα πάνω από 70% διπλάσια δρομολόγια προς την Κάρπαθο, για παράδειγμα, φέτος όταν είναι πολύ -που είναι ήδη πολύ- περιορισμένα τα δρομολόγια, καταλαβαίνετε ότι πολύς κόσμος αποτρέπεται στο να πάει προς τα κει. Επομένως επηρεάζει την ανάπτυξη. Και εμείς θεωρούμε επιβεβλημένο να επανέλθει στην ίδια συχνότητα και μάλιστα να στηριχθεί η εταιρεία αν θέλουμε να εξυγιανθεί με τη στήριξη και του ελληνικού κράτους και της Ευρωπαϊκής 'Ενωσης. Δεν είναι όμως το θέμα μας μόνο αυτό. Υπάρχουν και άλλα σημεία στα οποία έγινε αναφορά, σε ό,τι αφορά τις παραμεθόριες περιοχές. 

Κανείς δεν θα διαφωνήσει για την ανάγκη να υπάρξουν και να λειτουργούν αποτελεσματικά και με ιδιωτική πρωτοβουλία, αυξημένα επενδυτικά κίνητρα και σε άλλες περιοχές παραμεθόριες και ιδιαίτερα στην νησιωτική Ελλάδα. Αλλά αποσιώπησαν οι συνάδελφοι να τονίσουν ότι το συγκεκριμένο άρθρο 34 που δίνει τις πέντε επιπλέον ποσοστιαίες μονάδες, δεν αναφέρεται σε κάποιες επενδύσεις που θα γίνουν εκεί στην περιοχή του Δήμου Τριγώνου, αλλά σε βιομηχανική περιοχή που θα ιδρυθεί στο συγκεκριμένο τρίγωνο. Εάν λοιπόν επρόκειτο για βιομηχανική περιοχή σε νησιά για παράδειγμα ασφαλώς θα είχαν μία ανάλογη μεταχείριση. 

Εγώ λοιπόν υποστηρίζω την ανάγκη να υπάρχουν αυξημένα και αποτελεσματικά κίνητρα για επενδύσεις στα νησιά, πιο αυξημένα ίσως από αυτά τα οποία υπάρχουν με το ν. 2234 και την τροποποίησή του. Αλλά μην αποσιωπούμε ότι το άρθρο 34 μιλά για συγκεκριμένη βιομηχανική περιοχή που ιδρύεται. Εκεί δίνει τις πέντε ποσοστιαίες μονάδες επιπλέον. Αυτά για να μη δημιουργούνται εντυπώσεις και γίνεται σπέκουλα γύρω από το όλο θέμα. 

'Εγινε μεγάλη αναφορά σχετικά με τα γενικότερα θέματα της οικονομίας. Θα ήθελα να κάνω πολύ σύντομα και εγώ μία αναφορά, προσπαθώντας να δώσω μερικές απαντήσεις. 

Η αλήθεια είναι ότι ο κ. Τσοβόλας -και θα ήθελα να σταθώ ιδιαίτερα σ' αυτόν- είναι πολύ επιλεκτικός στις σκέψεις του, στους συλλογισμούς του κατά την προσπάθεια της δημαγωγίας. Σε αυτήν την Αίθουσα μας έχει πει πολλές φορές -και το επανέλαβε και σήμερα- για το νέο ΠΑΣΟΚ, όπως εκείνος συνήθιζε να το ονομάζει. Αποσιωπά όμως από την Αίθουσα -όλοι όμως έχουμε μνήμη- ότι το ΠΑΣΟΚ του Ανδρέα Παπανδρέου εγκατέλειψε ο κ. Τσοβόλας. Tην πολιτική, που το ΠΑΣΟΚ του Ανδρέα Παπανδρέου εφάρμοζε, προσέβαλε με το πιο βάναυσο τρόπο, πρόδωσε κυριολεκτικά και αποχώρησε χτυπώντας την παραίτησή του στο πρόσωπο του Ανδρέα Παπανδρέου. 

'Ερχεται λοιπόν σήμερα, ουσιαστικά καπηλεύεται το όνομά του κατ'επανάληψη και την ίδια στιγμή μας μιλάει για το νέο ΠΑ.ΣΟ.Κ.. Δεν έχει το δικαίωμα να δίνει εκείνος επιθετικούς προσδιορισμούς στο ΠΑ.ΣΟ.Κ. Το ΠΑ.ΣΟ.Κ. ήταν και είναι ενιαίο και έχει συνέχεια. Και όταν ερχεται εδώ και μας κριτικάρει γιατί π.χ. εφαρμόστηκε το σύστημα των αντικειμενικών κριτηρίων στη φορολόγηση, την ίδια στιγμή εκθειάζει τον Ανδρέα Παπανδρέου, τον οποίον πρόδωσε, αλλά αποκρύπτει το γεγονός ότι το '94 επί Ανδρέα Παπανδρέου καθιερώθηκε το σύστημα των αντικειμενικών κριτηρίων. 

Δηλαδή οι αντιφάσεις διαδέχονται η μία την άλλη, απλά για να κάνει πολιτική για τη δημιουργία εντυπώσεων και βέβαια να δημαγωγήσει κυρίως στους οπαδούς του ΠΑ.ΣΟ.Κ., γιατί έτσι στα θολά νερά πιστεύει ότι μπορεί να "αλιεύσει". Νομίζω ότι πρέπει να τελειώνουν αυτές οι αναφορές και να αποδίδονται τα του Καίσαρος τω Καίσαρι. Η δημαγωγία έχει τα όριά της και στη συγκεκριμένη περίοδο που διανύουμε δεν μπορεί με το αζημίωτο ο κ. Τσοβόλας να συνεχίζει αυτήν την τακτική. 

Δεν θα ήθελα να συνεχίσω περισσότερο την αναφορά μου σε αυτά τα ζητήματα. Θα ήθελα να αναφέρω όμως μερικά πράγματα σχετικά με εκείνα που ειπώθηκαν από την πλευρά της Νέας Δημοκρατίας. Γιατί φρόντισαν σήμερα όλοι οι ομιλητές να ξεφύγουν από το περιεχόμενο αυτού του νομοσχεδίου και να κάνουν προεκτάσεις. Λένε "αμφισβητούμε πως πάει καλά η οικονομία". Αναφέρθηκαν στους ανέργους, στην οικονομική θέση των αγροτών, στο όριο της φτώχειας. Ποιος τα είπε αυτά; Ο Κοινοβουλευτικός Εκπρόσωπος της Νέας Δημοκρατίας, ο κ. Κωστόπουλος. Και αυτό για να αμφισβητήσει τη θετική εξέλιξη της εθνικής οικονομίας. Δεν μας είπε όμως ότι οι άνεργοι ήταν 7% το 1989 όταν πρωτανέβηκε η Νέα Δημοκρατία στην κυβέρνηση και έφθασαν σε τρία χρόνια πάνω από το 10%. Ποια ήταν η δική τους πολιτική για τη συγκράτηση της ανεργίας, η οποία συγκρατήθηκε περίπου σε αυτά τα επίπεδα τα επόμενα χρόνια, από το 1994 και μετά; 

Μας μίλησαν για τους αγρότες. Μα, όταν αύξησαν κατακόρυφα το κόστος της αγροτικής παραγωγής, με τα λιπάσματα, με τη φορολογία των αγροτών, με τον ειδικό φόρο κατανάλωσης των πετρελαίων κλπ., πού ήταν να σκεφθούν για το πώς εξελίσσεται το αγροτικό εισόδημα; Τώρα έρχονται να δημαγωγήσουν ανέξοδα, διότι έτσι πιστεύουν ότι κάνουν "υπεύθυνη πολιτική". Δεν έχει καμία σχέση με την υπευθυνότητα η πολιτική που κάνουν. Υπάρχουν προβλήματα με τον αγροτικό κόσμο, τα έχουμε συζητήσει κατ'επανάληψη σ'αυτήν την Αίθουσα. Αλλά δεν μπορούν να έρχονται να δημαγωγούν με γενικές αναφορές. Σοβαρή συζήτηση μπορεί να γίνει με συγκεκριμένο τρόπο, σε συγκεκριμένα προβλήματα του αγροτικού κόσμου και εκεί να υπάρξει διάλογος και να δοθούν απαντήσεις επί της ουσίας, για να οδηγηθούμε σε θετικές λύσεις.
Για τα όρια φτώχειας κλπ. είναι γνωστό ότι την εποχή που ο 'Ελληνας πολίτης έχανε το εισόδημά του -ο μισθωτός και ο συνταξιούχος- όταν ο πληθωρισμός εκινείτο από το 20% το 1989 στο 14,5% στο τέλος του 1993, η απάντηση της παράταξης που εκπροσωπεί ο κ. Κωστόπουλος ήταν 2% συν 2%, ήταν 1% συν 1%, ήταν 0% συν 0%. 'Ετσι υπήρξε η μεγάλη απώλεια στο εισόδημα και έτσι οδηγήθηκαν πολλοί περισσότεροι στο όριο της φτώχειας. Δεν μπορεί επομένως αυτοί που εξέφραζαν αυτήν την πολιτική να έρχονται σήμερα και να ομιλούν, και μάλιστα με περισσή δημαγωγία, για το πώς εξελίχθηκε το εισόδημα των Ελλήνων πολιτών, όταν έγινε προσπάθεια και με τη μείωση του πληθωρισμού και ταυτόχρονα με την εισοδηματική πολιτική και τα διαρθρωτικά ποσά να συγκρατηθεί και σε αρκετές περιπτώσεις να αυξηθεί η αγοραστική δύναμη των Ελλήνων πολιτών. Δεν θα μπω σε περισσότερες λεπτομέρειες. 

Μας παρουσίασε εδώ η Νέα Δημοκρατία ένα στοιχείο που λέει ότι το 2,5% μόνο από την κεφαλαιαγορά πηγαίνει σε επενδύσεις και το 97,5% είναι τζόγος. Από πού προκύπτουν αυτά τα στοιχεία; Δεν είδαμε να φέρουν κάποια επίσημα στοιχεία και κάποια πηγή. Δεν μπορεί να μας εξηγήσει τουλάχιστον πως οι αποδέκτες, οι φορείς, είτε είναι ο ΟΤΕ είτε είναι η Εθνική Τράπεζα είτε οι ιδιωτικές επιχειρήσεις, που αντλούν κεφάλαια από την κεφαλαιαγορά δεν επενδύουν; Στον τζόγο διοχετεύονται αυτά τα κεφάλαια; Προφανώς σε επενδύσεις διοχετεύονται. Και δεν μπορώ να καταλάβω πώς παρουσιάζουν στοιχεία. Για να δώσουν την εντύπωση... 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα μου επιτρέψετε να διευκρινίσω κάτι. Ο κ. Κωστόπουλος ήταν σε σύγχυση πλήρη. Διότι τα 2,8 τρισεκατομμύρια δραχμές, τα οποία ανέφερα, είναι έκδοση νέων μετοχών, που δεν είναι τζόγος προφανώς, είναι νέα κεφάλαια που διευρύνουν τη μετοχική βάση των εταιρειών και πάνε σε επενδύσεις. Αυτό που υπενόησα και νομίζω ότι δεν το κατάλαβαν καλά είναι το εξής: Αν αθροίσει κανείς τον ημερήσιο όγκο του χρηματιστηρίου επί τρία χρόνια, φθάνει πραγματικά σε εκατόν πενήντα τρισεκατομμύρια (150.000.000.000.000) δραχμές την τριετία, στην οποία τα 2,8 νέων εκδόσεων είναι πράγματι ένα μικρό ποσοστό. Αλλά 2,8 τρισεκατομμύρια δραχμές είναι νέο υγιές χρήμα που πήγε σε επενδύσεις και σε εκσυγχρονισμό. 

ΚΟΣΜΑΣ ΣΦΥΡΙΟΥ: Δεν είναι όμως εδώ για να συμμετάσχει στο διάλογο. Φαίνεται ότι με το μονόλογο και τη δημαγωγία είναι πιο καλά συμφιλιωμένοι, γιατί έτσι φαίνεται ότι εξελίσσεται η παρουσία τους στο Κοινοβούλιο ή μάλλον η απουσία τους αυτήν την ώρα. 

Θέλω να κάνω μία αναφορά σε ορισμένα που ειπώθηκαν από την πλευρά του Συνασπισμού, ο οποίος μίλησε για προχειρότητα, για αποσπασματικότητα και για χωρίς στρατηγικό σχέδιο σε ότι αφορά την ανάπτυξη της κεφαλαιαγοράς. Μάλιστα λίγο ως πολύ έρχεται η Αντιπολίτευση, τουλάχιστον η μικρή αντιπολίτευση και κατηγορεί την Κυβέρνηση, γιατί λέει "εξελίχθηκε θετικά το χρηματιστήριο με τον τρόπο που εξελίχθηκε". Θα προτιμούσαν δηλαδή η οικονομία να είναι μίζερη, να υπάρχει ελάχιστη έως μηδενική εμπιστοσύνη στην ελληνική οικονομία από ξένους και 'Ελληνες επενδυτές, να υπάρχει ένα κλίμα αποτυχημένης εθνικής οικονομίας, ώστε το χρηματιστήριο να βρίσκεται στα επίπεδα που το είχαν παραδώσει τότε με όγκο συναλλαγών πέντε έως έξι δισεκατομμύρια δραχμές την ημέρα και ο δείκτης στο επίπεδο των επτακοσίων πενήντα μονάδων; Θα προτιμούσαν να υπάρχει αυτή η κατάσταση; Δεν σημαίνει τίποτα το γεγονός ότι η αγορά και στην Ελλάδα και στο εξωτερικό δείχνει μεγαλύτερη και πολλαπλάσια εμπιστοσύνη από τότε; Θυμάμαι τον Πρόεδρο της Νέας Δημοκρατίας, τον κ. 'Εβερτ, ο οποίος εγκαλούσε την Κυβέρνηση απ' αυτή τη θέση γιατί να μην είναι στις χίλιες τετρακόσιες μονάδες, όταν ήταν οκτακόσιες ο δείκτης και γιατί να μην είναι ο όγκος των συναλλαγών όχι πέντε έως δέκα δισεκατομμύρια, αλλά είκοσι. Και μας εγκαλούσε τους πρώτους μήνες του 1995. 'Εσπευσαν να ασκήσουν κριτική. Τώρα βεβαίως που αυτά τα μεγέθη έχουν ξεπεραστεί προ πολλού και είναι αποτέλεσμα της θετικής πορείας της οικονομίας και της εμπιστοσύνης που έχει αναπτυχθεί, καταφεύγουν σε άλλες πρακτικές, σε άλλες πολιτικές, για να ασκήσουν την κριτική τους. Δεν λέει κανείς ότι δεν υπάρχουν προβλήματα και ότι δεν πρέπει να ενταθεί η προσπάθεια για περισσότερους ελέγχους και περισσότερη εποπτεία σε ότι αφορά τον περιορισμό στο ελάχιστο των πιθανοτήτων για πράξεις παράνομες και καταδικαστέες. Αυτό πρέπει να γίνει και καλά κάνει το νομοσχέδιο και ενδυναμώνει το μηχανισμό ελέγχου και με νέο στελεχιακό επιστημονικό δυναμικό. Και βεβαίως η όλη εξέλιξη με την αποϋλοποίηση των τίτλων θα δώσει άλλες δυνατότητες, για να μπορεί να είναι πιο αποτελεσματική η εποπτεία και ο έλεγχος. 'Ομως δεν μπορεί κανείς να μην πει ότι στα χρόνια αυτά δεν έγιναν σημαντικές τομές στο να υπάρξει η πρόβλεψη, η εναρμόνιση με τις πιο προηγμένες οικονομικά χώρες και ταυτόχρονα ένα στρατηγικό σχέδιο για την εξέλιξη της ελληνικής κεφαλαιαγοράς. Δεν μπορεί να έρχεται ο Συνασπισμός, να λέει ότι δεν υπήρξε σχέδιο και ότι όλα έγιναν με προχειρότητα και αποσπασματικό τρόπο. 

Μα εδώ υπάρχουν συγκεκριμένα βήματα με συγκεκριμένες νομοθετικές πρωτοβουλίες, οι οποίες περιεγράφησαν, που οικοδόμησαν όλη αυτήν τη δομή της ελληνικής κεφαλαιαγοράς σήμερα. Και βέβαια πολύ απέχει από το να χαρακτηρίζεται, να αγνοείται τελείως ο αναπτυξιακός ρόλος, τον οποίον μπορεί και έχει ήδη αποδείξει στην πραξη να προωθεί η κεφαλαιαγορά μέσα από σημαντικά ποσά, τα οποία μεταφέρονται στην επένδυση και να χαρακτηρίζεται ότι είναι μόνο καζίνο, για τζόγο, το ελληνικό χρηματιστήριο. Είναι απαράδεκτο, είναι υποβάθμιση της πραγματικότητας, είναι νομίζω περισσότερο για δημαγωγική παρουσίαση του θέματος και όχι για υπεύθυνη τοποθέτηση. 

Τώρα, το ότι ασκήθηκε κριτική πως η άνοδος στο Χρηματιστήριο Αξιών Αθηνών δεν συνοδεύεται από την αντίστοιχη ανάπτυξη. Δεν μπορώ να πω ότι είναι πλήρης η αντιστοίχιση. Θα θέλαμε ασφαλώς υψηλότερους ρυθμούς ανάπτυξης και αυτό θα μας βοηθούσε να έχουμε πραγματική σύγκλιση ακόμη πιο γρήγορη και ακόμη πιο αποτελεσματική, αλλά δεν μπορούμε να αγνοήσουμε και το γεγονός ότι ξεκινήσαμε από αρνητικούς ρυθμούς στο τέλος του '93 από το -1,6% για να φθάσουμε στο +3,5% και με προοπτικές ταχύτερης ανάπτυξης με υψηλότρεους ρυθμούς. Και αυτό δεν είναι μόνο σύγκλιση των ονομαστικών δεικτών. Αποτελεί και μια πραγματική σύγκλιση της εθνικής μας οικονομίας σε σχέση με τον ευρωπαϊκό μέσο όρο. 

Κύριοι συνάδελφοι, θα έχουμε την ευκαιρία να πούμε περισσότερα πράγματα, σε ό,τι αφορά τις διατάξεις που περιλαμβάνει αυτό το νομοσχέδιο, κατά τη συζήτηση των άρθρων, αλλά βλέπετε έγινε επέκταση σε πάρα πολλά θέματα και αναγκάστηκα και εγώ να παρασυρθώ μιλώντας επί της αρχής του νομοσχεδίου. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ευχαριστώ, κύριε Πρόεδρε. 

Η ομιλία του κ. Σφυρίου κάλυψε τα περισσότερα από όσα είχα να πω και θα είμαι πολύ σύντομος. Εξάλλου, λείπει βλέπω η Νέα Δημοκρατία, διότι δεν αρέσκεται στο διάλογο και δεν νομίζω ότι αυτό χαρακτηρίζει ένα δημοκρατικό κόμμα, δηλαδή να μιλάει και να φεύγει. Πραγματικά, εκφράζω τη λύπη μου για τη στάση όλων των εκπροσώπων ανεξαίρετα της Νέας Δημοκρατίας. 

Το πρώτο που θέλω να πω είναι, σε ό,τι αφορά τη γενική εικόνα της οικονομίας, ότι αυτά που ελέχθησαν είναι αστειότητες. Βεβαίως αντιλαμβάνομαι ότι η Νέα Δημοκρατία δεν θέλει τις συγκρίσεις, την ενοχλούν οι συγκρίσεις και βεβαίως την ενοχλεί να συγκρίνουμε το 15% πληθωρισμό το 1993 με το 2% σήμερα και να συγκρίνουμε όλους τους άλλους δείκτες και μεγέθη της ελληνικής οικονομίας. 

Θέλω όμως να κάνω ένα σχόλιο για την πραγματική οικονομία. Αγαπητοί συνάδελφοι, από το 1993 μέχρι σήμερα το Ακαθάριστο Εγχώριο Προϊόν της χώρας αθροιστικά, το εθνικό εισόδημα των Ελλήνων, αυξήθηκε περίπου 20% σε πραγματικούς όρους. Ρωτάω: Πού πήγαν αυτά τα εισοδήματα; Δεν πήγαν σε Ελληνίδες και 'Ελληνες; Κοινωνικά στρώματα, ευρέα στρώματα δεν καρπώθηκαν, δεν συμμετέσχαν σ'αυτήν την αύξηση του εθνικού προϊόντος; Είναι προφανές ότι αυτό έχει γίνει. Και αν συγκρίνει κανείς την Ελλάδα του σήμερα, του 2000, με την Ελλάδα του 1993 που κληρονομήσαμε, θα δει ότι πραγματικά η διαφορά είναι πολύ μεγάλη. Αυτό βεβαίως δεν υποβαθμίζει τα κοινωνικά προβλήματα που εξακολουθούν να υπάρχουν. Δεν αγνοεί το γεγονός ότι η Ελλάδα παραμένει μια όχι αναπτυγμένη οικονομία, αλλά η πρόοδος είναι ουσιαστική και είναι εντυπωσιακή. Και τα προβλήματα θα έλεγα κυρίως εντοπίζονται σε κοινωνικές ομάδες ευάλωτες, όπως είναι οι συνταξιούχοι, οι αγρότες, ορισμένοι μικρομεσαίοι. Και εκεί ακριβώς θα στρέψει την προσοχή της η Κυβέρνηση στο πλαίσιο της κοινωνικής πολιτικής, που πλέον μπορεί να ασκηθεί με πολύ περισσότερο γενναιόδωρο τρόπο χάρις ακριβώς στη δύναμη της εθνικής οικονομίας, χάρις στην επιτυχία της οικονομικής μας πολιτικής. 

Το δεύτερο σημείο αφορά τα χρήματα του χρηματιστηρίου, αλλά με την παρέμβασή μου στην ομιλία του κ. Σφυρίου το απάντησα αυτό. Τα 2,8 τρισεκατομμύρια δραχμές δεν είναι τζόγος. Τζόγος είναι άλλα τρισεκατομμύρια. Τα συγκεκριμένα τρισεκατομμύρια μετατράπηκαν σε επενδύσεις από ελληνικές επιχειρήσεις δημόσιες και ιδιωτικές. Το χρηματιστήριο υποκατέστησε τον τραπεζικό δανεισμό σαν βασική πηγή επενδύσεων εκσυγχρονισμού. Είναι βασική αλλαγή αυτή η οποία συντελέστηκε τα τελευταία πέντε χρόνια μέσα κυρίως από την υγιή ανάπτυξη του ελληνικού χρηματιστηρίου. 

Το τρίτο σχόλιο αφορά τις αποκρατικοποιήσεις, αν σταμάτησαν να γίνονται, τι γίνεται με τις αποκρατικοποιήσεις. Τα πράγματα είναι πάρα πολύ σαφή. Η Κυβέρνηση είχε εξαγγείλει ένα πρόγραμμα είκοσι δύο διαρθρωτικών αλλαγών πέρσι το Μάρτιο του 1998 με την ευκαιρία της ένταξης της δραχμής στο Μηχανισμό Συναλλαγματικών Ισοτιμιών. 

Από αυτές τις είκοσι δύο αλλαγές, δεκατέσσερις έχουν πραγματοποιηθεί. Μεταξύ των δεκατεσσάρων αλλαγών πολλές είναι ιδιωτικοποιήσεις και μετοχοποιήσεις. Τα τιμήματα είναι εξαιρετικά υψηλά, όπως της Ιονικής, όπως του ΟΤΕ και όπως μιας σειράς από άλλες επιχειρήσεις. Είμαστε υπερήφανοι σαν ΠΑΣΟΚ για τη διαφάνεια και επιτυχία που χαρακτήρισε όλες ανεξαίρετα τις ιδιωτικοποιήσεις, και θέλω να σημειώσω ότι δεν υπήρξε καμία καταγγελία για οποιαδήποτε παρατυπία ή άλλη σκοτεινή πτυχή σ'αυτές τις ιδιωτικοποιήσεις και μετοχοποιήσεις. 

Και, βεβαίως, τα πράγματα προχωρούν. Την εβδομάδα αυτή μετοχοποιείται για τέταρτη φορά ο ΟΤΕ. Μιλάμε για πολλές εκατοντάδες δισεκατομμυρίων δραχμών. Ακολουθούν τα Καταστήματα Αφορολογήτων Ειδών μέσα στο καλοκαίρι, οι Εταιρείες Υδάτων Αθηνών και Θεσσαλονίκης, οι Οργανισμοί Λιμένων Πειραιά και Θεσσαλονίκης έως το τέλος του χρόνου, και βεβαίως η Κυβέρνηση έχει εξαγγείλει και τη μετοχοποίηση της ΔΕΗ στο πλαίσιο της απελευθέρωσης της αγοράς ενέργειας. 

Τώρα, σε ό,τι αφορά την Ολυμπιακή, κάποιος είπε ότι καπελώσαμε τη διοίκηση. Καθόλου. Εμείς εξαγγείλαμε τις γενικές μας θέσεις για την πορεία της Ολυμπιακής Αεροπορίας. Είναι αυτονόητο ότι η Κυβέρνηση εγγυάται την απασχόληση των εργαζομένων, είναι αυτονόητο ότι η Κυβέρνηση επιμένει στο δημόσιο χαρακτήρα της εταιρείας, το οποίο συμβιβάζεται με μια μετοχοποίηση μειοψηφικού πακέτου κάποια στιγμή, αλλά κατά τα λοιπά υπεύθυνη είναι η νέα διοίκηση. Η νέα διοίκηση θα είναι υπεύθυνη για το πώς θα διοικηθεί αυτή η εταιρεία, πώς θα βγει από το τέλμα του παρελθόντος και θα εισαχθεί στη σύγχρονη ανταγωνιστική αγορά, και βεβαίως η διοίκηση σε στενή συνεργασία με τους εργαζόμενους. Γι'αυτό η Κυβέρνηση έχει δηλώσει ότι θα στηρίξει ένα δημιουργικό διάλογο διοίκησης και εργαζομένων για την επίτευξη μιας συμφωνίας μακράς πνοής, που θα στηρίξει την αναπτυξιακή πορεία της Ολυμπιακής Αεροπορίας. 

Τέλος, σε ό,τι αφορά τη Διυπουργική Επιτροπή Αποκρατικοποιήσεων, πράγμα που παρέλειψα να πω στην πρώτη μου παρέμβαση, η μεταφορά στο Υπουργείο Εθνικής Οικονομίας είναι αυτονόητη στο μέτρο που τελείωσε στο Υπουργείο Ανάπτυξης η ουσιαστική εκκαθάριση του Οργανισμού Ανασυγκρότησης Επιχειρήσεων. Πουλήθηκαν ή έφυγαν όλες εκείνες οι βιομηχανικές επιχειρήσεις που ήταν στον Οργανισμό. Κατά συνέπεια μεταφέρεται -θα έλεγα- η Επιτροπή Αποκρατικοποιήσεων στο φυσικό της χώρο, το Υπουργείο Εθνικής Οικονομίας, που έχει μια συνολική πλέον ευθύνη και εποπτεία για όλες τις ιδιωτικοποιήσεις και μετοχοποιήσεις. 

Το Υπουργείο Ανάπτυξης ορθώς θα έλεγα είχε μπει επί Νέας Δημοκρατίας ως κύριο Υπουργείο Αποκρατικοποιήσεων, διότι το κύριο βάρος τότε και για πολλά χρόνια στη συνέχεια, ήταν στις βιομηχανικές επιχειρήσεις. Αυτές, όμως, τέλειωσαν και είναι φυσικό το Υπουργείο Εθνικής Οικονομίας να ανακτήσει την κεντρική ευθύνη σ'αυτό το ζήτημα. 

Σε ό,τι αφορά την Αγροτική Τράπεζα, θέλω να σημειώσω ότι αυτές οι κινήσεις οι οποίες γίνονται είναι εξυγιαντικές, συμβαδίζουν και ενσωματώνονται με ένα πρόγραμμα εξυγίανσης και εκσυγχρονισμού, το οποίο υλοποιείται εδώ και δώδεκα μήνες από την Αγροτική Τράπεζα της Ελλάδος. Μια μεγάλη διοικητική ανασυγκρότηση με ένα σχέδιο που έχουν εκπονήσει εταιρείες συμβούλων, τους οποίους έχει προσλάβει η Αγροτική Τράπεζα και το σχέδιο αυτό προχωρεί κανονικά. Σε αυτό το σχέδιο εντάσσεται η ενίσχυση, η κεφαλαιακή, για την Αγροτική Τράπεζα της Ελλάδος. 

Και έρχομαι στον κ. Τσοβόλα. Ο κ. Τσοβόλας βλέπω ότι έχει αποχωρήσει. Δεν θέλει να ακούσει την απάντηση της Κυβέρνησης. 'Ισως δεν θα του άρεσε να ακούσει τα λόγια που είπε ο κ. Σφυρίου για την προδοσία του ΠΑΣΟΚ και την καπηλεία του ονόματος του Ανδρέα Παπανδρέου. Τον ενοχλούν αυτά τον κ. Τσοβόλα και δικαιολογημένα. Πρέπει όμως, να έχει την υπομονή να μας ακούει, όπως και εμείς είχαμε την υπομονή να ακούσουμε όλα αυτά τα οποία είπε από του Βήματος της Βουλής, τα οποία δεν έχουν καμία σχέση με την πραγματικότητα και παραβιάζουν ανοικτές θύρες σε ό,τι αφορά την Κυβέρνησή μας. 

Το πρώτο που θέλω να σημειώσω είναι πάνω σ'αυτό που ανέφερε για την Βουλή των Εφήβων. Σύμφωνα με έρευνες που έγιναν με βάση τα αποτελέσματα των τελευταίων εκλογών, το ΠΑΣΟΚ είναι το πρώτο κόμμα στις νέες ηλικίες. Στις ηλικίες νέων ψηφοφόρων από δεκαοκτώ έως είκοσι πέντε ετών το ΠΑΣΟΚ είναι πρώτο κόμμα, πράγμα το οποίο σημαίνει ότι οι δικές μας καινοτόμες πολιτικές συγκινούν τη νέα γενιά. Και η νέα γενιά μας στηρίζει, γιατί βλέπει ότι σε μας, στην πολιτική που ασκεί το ΠΑΣΟΚ, υπάρχει μέλλον και προοπτική για τον τόπο αυτόν, υπάρχει μέλλον και προοπτική για τους ίδιους. Και βεβαίως ασκούν κριτική -και είναι φυσικό η νεολαία να ασκεί κριτική- αλλά μέσα από την κριτική υπάρχει μια γόνιμη συμμετοχή. 

Σε ό,τι αφορά τα θέματα που έθεσε -και πιστεύω ορθώς τα έθεσε- ο κ. Τσοβόλας -ήταν ένα θετικό σημείο της ομιλίας του- για τις παραμεθόριες περιοχές και τη στήριξή τους, θέλω να σημειώσω δύο πράγματα. Το πρώτο πολύ εύστοχα το παρατήρησε ο κ. Σφυρίου. Δεν μιλάμε για άκριτη στήριξη επενδυτικών κινήτρων σε όλη τη χώρα, γιατί έτσι δεν θα υπήρχε πλέον επενδυτικός νόμος, θα υπήρχε μία γενική παροχή κινήτρων χωρίς να υπάρχει συγκεκριμένος αναπτυξιακός χαρακτήρας. 

Σε ό,τι αφορά ακόμη και το Τρίγωνο του 'Εβρου, χρηματοδοτούμε ευνοϊκά επενδύσεις σε μία συγκεκριμένη βιομηχανική περιοχή. Και ανάλογες ρυθμίσεις βεβαίως υπάρχουν και σε άλλα σημεία της εθνικής επικράτειας. Γενικά, όμως, σε ό,τι αφορά τις παραμεθόριες περιοχές, το κρίσιμο θέμα, αγαπητοί συνάδελφοι, είναι η στήριξη των υποδομών. Και τώρα με το Γ' Κοινοτικό Πλαίσιο Στήριξης υπάρχει επάρκεια κοινοτικών πόρων, με τα δεκαπέντε τρισεκατομμύρια (15.000.000.000.000) δραχμές, για να στηρίξουμε αποτελεσματικά τις υποδομές, τις μεταφορές, τις επικοινωνίες, στις παραμεθόριες περιοχές. 

Στο προηγούμενο Κοινοτικό Πλαίσιο Στήριξης τα περισσότερα χρήματα, που ήταν και λιγότερα στο σύνολό τους, έπρεπε να πάνε στα πολύ μεγάλα έργα υποδομής. Τώρα στο Γ' Κοινοτικό Πλαίσιο Στήριξης, που τα μεγάλα έργα υποδομής βρίσκονται στην ολοκλήρωσή τους, θα έχουμε την άνεση να δώσουμε πολύ περισσότερα χρήματα σε όλες τις παραμεθόριες περιοχές και ιδιαίτερα σε εκείνες που έχουν τη μεγαλύτερη ανάγκη αναπτυξιακής στήριξης. 

Τέλος, για τη γουνοποιϊα: 

Ο κ. Χριστοδουλάκης στην κατ'άρθρον συζήτηση θα προτείνει μία διατύπωση του άρθρου που θα συμβαδίζει με τις απόψεις οι οποίες εκτέθηκαν σε ό,τι αφορά την καταβολή των δόσεων και γενικότερα τον τρόπο υλοποίησης αυτής της σημαντικής ρύθμισης που, όπως την αναθεωρήσαμε στα τριάντα εκατομμύρια (30.000.000) δραχμές, πιστεύω ειλικρινά ότι θα εισφέρει σημαντικά στην ανάκαμψη της περιοχής. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Και εγώ σας ευχαριστώ, κύριε Υπουργέ. 

Κηρύσσεται περαιωμένη η συζήτηση επί της αρχής του νομοσχεδίου και ερωτάται το Τμήμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Εθνικής Οικονομίας: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικοτέρων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις" έγινε δεκτό, κατά πλειοψηφία, επί της αρχής. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θα ήθελα να αναφερθώ στον τρόπο με τον οποίο θα γίνει η κατ' άρθρον συζήτηση. 

ΠΡΟΕΔΡΕΥΩΝ (Λουκάς Αποστολίδης): Θα το δούμε αύριο αυτό, κύριε Υφυπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Γιατί στη Διαρκή Επιτροπή το είχαμε συζητήσει πρακτικά σε δύο ενότητες. Νομίζω ότι έχει αποδειχθεί αποτελεσματικός αυτός ο χωρισμός και μπορούμε να υιοθετήσουμε τον ίδιον ακριβώς τρόπο. 

ΠΡΟΕΔΡΕΥΩΝ (Λουκάς Αποστολίδης): Θα ληφθεί υπόψη η πρότασή σας και θα το οριστικοποιήσουμε αύριο. 

Σας έχουν διανεμηθεί τα Πρακτικά της Τρίτης 22 Ιουνίου 1999 και παρακαλώ για την επικύρωσή τους. Επικυρούνται; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της 22 Ιουνίου 1999 επεκυρώθησαν. 

Κύριοι συνάδελφοι, θέλετε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 23.15' λύεται η συνεδρίαση για αύριο ημέρα Τετάρτη 7 Ιουλίου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικοτέρων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις", σύμφωνα με την ημερήσια διάταξη. 

Ο ΠΡΟΕΔΡΟΣ                                                                              ΟΙ ΓΡΑΜΜΑΤΕΙΣ













 





  












  
















  





