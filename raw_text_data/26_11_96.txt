Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΛΒ'

Τρίτη 26 Νοεμβρίου 1996 

Αθήνα, σήμερα, στις 26 Νοεμβρίου 1996, ημέρα Τρίτη και ώρα 18.23', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο τα ακόλουθα:)

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο κ. Αθανάσιος Καψιώτης, ιστορικός συγγραφέας, κάτοικος Αγίων Αναργύρων Αττικής, προτείνει να ληφθούν μέτρα για την προβολή του Ελληνισμού.

2. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην παραγραφή του εγκλήματος μεγαλεμπόρων ναρκωτικών με αλλεπάλληλες αναβολές λόγω "κωλύματος συνηγόρου".

3. Οι Βουλευτές κ.κ. ΝΙΚΟΛΑΟΣ ΝΙΚΟΛΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν δημοσίευμα εφημερίδας που αναφέρεται στα προβλήματα που αντιμετωπίζουν οι επιχειρήσεις λόγω των περιορισμένων επιδοτήσεων από την Ευρωπαϊκή 'Ενωση.

4. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην ανάγκη της επαναφοράς των αρχαίων ελληνικών στη δευτεροβάθμια εκπαίδευση.

5. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην ανάγκη πλήρωσης των κενών οργανικών θέσεων των Λιμενικών Αρχών Πάτρας.

6. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην αδικαιολόγητη απουσία των Δημοτικών Συμβούλων Πάτρας από τις συνεδριάσεις του Δημοτικού Συμβουλίου.

7. Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η 'Ενωση Κυκλαδικού Τύπου ζητεί να εξαιρεθεί από το μέτρο του αγγελιόσημου ο επαρχιακός τύπος.

8. Η Βουλευτής Αθηνών κα ΒΑΣΙΛΙΚΗΣ ΑΡΑΠΑΗ - ΚΑΡΑΓΙΑΝΝΗ κατέθεσε αναφορά με την οποία ο κ. Γ.Βλάχος, ζητεί τη λήψη μέτρων για την εύρυθμη λειτουργία του Κέντρου Εργασίας Αποκαταστάσεως Αναπήρων στην Αθήνα.

9. Ο Βουλευτής Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία ο Πρόεδρος της Επιστημονικής Επιτροπής του Περιφερειακού Γενικού Νοσοκομείου Λάρισας ζητεί την άμεση λειτουργία του Θεραπευτηρίου Χρονίων Παθήσεων "ΑΡΙΣΤΕΥΣ" στον Αμπελώνα Λάρισας.

10. Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Σωματείο Φορτοεκφορτωτών Τυρνάβου ζητεί την οικονομική υποστήριξη του κλάδου.

11. Οι Βουλευτές κ.κ. ΙΩΑΝΝΗΣ ΔΗΜΑΡΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Περιφερειακό Γενικό Νοσοκομείο Λάρισας ζητεί τη δημιουργία Εντατικής Μονάδας Θεραπείας.

12. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Συμβούλιο Περιοχής της 5ης Εδαφικής Περιφέρειας Νομού Χίου ζητεί την συνέχιση της λειτουργίας των γραφείων ΟΤΕ της περιοχής του.

13. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία οι Ενώσεις Αποστράτων Αξιωματικών Στρατού - Ναυτικού - Αεροπορίας υποβάλλουν προτάσεις για τη μισθολογική ρύθμιση των μονίμων στελεχών των Ενόπλων Δυνάμεων της Ελληνικής Αστυνομίας, του Πυροσβεστικού και του Λιμενικού Σώματος.

14. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το ΤΕΕ Μαγνησίας ζητεί την επίσπευση της εκτέλεσης των κοινοτικών έργων στο Νομό Μαγνησίας, όπως της κατασκευής του φράγματος Παναγιώτικου Νεοχωρίου, της λιμνοδεξαμενής Καστάνιας του Δήμου Αλοννήσου, της Ιχθυόσκαλας Βόλου κ.λπ..

15. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Κοινότητα Βρύναινας Νομού Μαγνησίας ζητεί την εύρυθμη λειτουργία του Περιφερειακού Ιατρείου Βρύναινας.

16. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Κοινότητα Νεοχωρίου του Νομού Μαγνησίας ζητεί νέες φορολογικές ρυθμίσεις και συγκεκριμένα την απαλλαγή της κοινότητας από το μέτρο των αντικειμενικών κριτηρίων που επιβλήθηκε λόγω του τουριστικού χαρακτήρα της περιοχής της.

17. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Σωματείο Οικοδόμων και Συναφών Επαγγελμάτων Σκοπέλου Νομού Μαγνησίας ζητεί την άμεση λήψη μέτρων για την εύρυθμη λειτουργία του Κέντρου Υγείας Σκοπέλου όπως την τοποθέτηση του αναγκαίου ιατρικού και βοηθητικού προσωπικού και την προμήθεια του απαραίτητου εξοπλισμού.

18. Οι Βουλευτές κ.κ. ΦΩΤΗΣ ΚΟΥΒΕΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Σύλλογος Διδακτικού Ερευνητικού και Εκπαιδευτικού Προσωπικού των Τεχνικών Εκπαιδευτικών Ιδρυμάτων Φυσικής Αγωγής του πανεπιστημίου Αθηνών ζητεί την επίλυση των προβλημάτων της λειτουργίας της Σχολής.

19. Η Βουλευτής Λάρισας κα ΑΝΔΡΙΑΝΗ ΛΟΥΛΕ κατέθεσε αναφορά με την οποία ο Αγροτικός Οινοποιητικός Συνεταιρισμός Τυρνάβου ζητεί να ληφθούν τα αναγκαία μέτρα της ικανοποίησης των αιτημάτων του κλάδου όπως λ.χ. της ένταξης της περιοχής Τυρνάβου στις φθίνουσες περιοχές, της επέκτασης του αγωγού του φυσικού αερίου μέχρι τον Τύρναβο, της μείωσης του φόρου προστιθέμενης αξίας του κρασιού από 18% σε 8% κ.λπ..

20. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με τ ην οποία οι Ακρίτες του Πόντου Σταυρούπολης ζητούν να ικανοποιηθούν τα αιτήματά τους, όπως η χρηματοδότηση της περιοδείας του θεατρικού τους θιάσου, η χορήγηση άδειας λειτουργίας του ραδιοφωνικού τους σταθμού "Ράδιο Ακρίτες 102,3 FM" κ.λπ..

21. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Υπαλλήλων Υπουργείου Αιγαίου ζητεί τη θέσπιση ενιαίου μισθολογίου για τους υπαλλήλους του δημοσίου.

22. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο κ. Γεώργιος Ιακωβάκης, τέως ανθ/στης Χωροφυλακής ζητεί τη ρύθμιση της συνταξιοδότησής του.

23. Οι Βουλευτές κ.κ. ΦΩΤΗΣ ΚΟΥΒΕΛΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία η Κίνηση Οικολόγων Ν. Σάμου προβάλλει αντιρρήσεις για τη διάνοιξη δασικού δρόμου στην περιοχή Σεϊτανίων Σάμου, η οποία έχει χαρακτηρισθεί ως περιοχή απόλυτης προστασίας και είναι ενταγμένη στο πρόγραμμα βιότοπων της Ευρωπαϊκής 'Ενωσης CORINE και στο πρόγραμμα NAT URA.

24. Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία Πολίτες των Δήμων Αγίων Αναργύρων και Ιλίου (Ν. Λιοσίων) και Καματερού Αττικής ζητούν τη διακοπή των καταστροφικών εργασιών στο χώρο του τέως βασιλικού κτήματος (Πύργος Βασιλίσσης).

25. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην διαδικασία ανάθεσης κατασκευής πεζοδρομίων στο Δήμο Πατρέων.

26. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο έντονο κυκλοφοριακό πρόβλημα στις κεντρικές οδούς της πόλης των Πατρών.

27. Οι Βουλευτές κ.κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ, ΝΙΚΟΛΑΟΣ ΓΚΕΛΕΣΤΑΘΗΣ και ΠΑΝΑΓΙΩΤΗΣ ΚΡΗΤΙΚΟΣ, κατέθεσαν αναφορά με την οποία το Συμβούλιο Περιοχής 8ης Εδαφικής Περιφέρειας Νομού Ηλείας ζητεί την επαναλειτουργία του Μονομελούς Μεταβατικού Πρωτοδικείου στη Λαμπεία Ηλείας.

28. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η 'Ενωση Ελαιουργικών Συνεταιρισμών Φθιώτιδας διαμαρτύρεται για την μελετώμενη εισαγωγή βρώσιμης ελιάς από την Τουρκία για την επανεξαγωγή της ως ελληνικής.

29. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Αμφίκλειας Φθιώτιδας ζητεί τη λειτουργία του Κέντρου Υγείας.

30. Η Βουλευτής Αθήνας κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η 'Ενωση Πολυτέκνων Ιδιοκτητών Αστικών Λεωφορείων Αθηνών - Πειραιώς - Περιχώρων ζητεί να δοθεί ένα μέρος του συγκοινωνιακού έργου στους πολύτεκνους.

31. Η Βουλευτής Αθήνας κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία το Τμήμα Υγείας της Νομαρχιακής Αυτοδιοίκησης Πρέβεζας ζητεί την απομάκρυνση του οστεοφυλακίου από το προαύλιο του Δημοτικού Σχολείου Αγιάς Πρέβεζας.

32. Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Σύλλογος Νεφροπαθών υπό Αιμοκάθαρση ή Μεταμόσχευση Νομού Φθιώτιδας ζητεί το ειδικό επίδομα για τους νεφροπαθείς να χορηγείται σε συνεχή βάση.

33. Οι Βουλευτές κ.κ. ΑΘΑΝΑΣΙΟΣ ΧΕΙΜΑΡΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Λιμενικό Ταμείο ΦΘιώτιδας ζητεί την επέκταση της προβλήτας του λιμανιού Στυλίδος.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 31/14.10.96 ερώτηση δόθηκε με το υπ'αριθμ. 67789/11.11.96 έγγραφο από τον Υπουργό Υγείας η ακόλουθη απάντηση.

"Απαντώντας στην αρ. πρωτ. 31/14.10.96 ερώτηση που κατατέθηκε στη Βουλή από τους Βουλευτές κ.κ. Νίκο Γκατζή και Αποστόλη Τασούλα, η οποία αφορά την στελέχωση και λειτουργία του Ν.Γ.Ν. Καρύστου, σας γνωρίζουμε τα εξής:

1. Από τις 5.562 θέσεις προσωπικού, που προκηρύχθηκαν από το Α.Σ.Ε.Π. τον Νοέμβριο του 1995, προβλέπονται για το νοσοκομείου δέκα (10) θέσεις. 'Ηδη ολοκληρώνονται οι διαδικασίες και επίκεινται οι διοιρισμοί.

2. Μετά την έγκριση προκήρυξης νέων θέσεων προσωπικού, που δόθηκε από το Υπουργικό Συμβούλιο ξεκινάει έμεσα η πλήρωση τους και κατά προτεραιότητα θα καλύψουν μανάδες όπου έχουν καταγραφεί οι μεγαλύτερες ανάγκες και κυρίως υπηρεσίες Υγείας της περιφέρειας, όπως και η θέση του Δ/ντού Παθολογίας στο Νοσοκομείου.

3. 'Οσον αφορά την σύσταση Περιφερειακού Ιατρείου στην κοινότητα Αμυγδαλιάς, σας γνωρίζουμε ότι δεν εκκρεμεί στην υπηρεσία μας ανάλογο αίτημα από την διοίκηση του Ν.Γ.Ν- Κ.Υ. Καρύστου, στην ευθύνη του οποίου υπάγεται η περιοχή.

4. Επίσης δεν εκκρεμούν αιτήματα επιχορήγησης για κάλυψη λειτουργικών εξόδων και προμήθειας εξοπλισμού.

Ο Υπουργός

ΚΩΝ/ΝΟΣ ΓΕΙΤΟΝΑΣ"

2. Στην με αριθμό 151/21.10.96 ερώτηση δόθηκε με το υπ'αριθμ. 33506/14.10.96 έγγραφο από την Υφυπουργό Ανάπτυξης η ακόλουθη απάντηση.

"Σε απάντηση της ερώτησης 151/21.10.96 που κατέθεσαν οι βουλευτές κ.κ. Ν. Γκατζής και Α. Κανταρζής, σας πληροφορούμε τα ακόλουθα:

Η Ελληνική Συρματουργία είχε δεχθεί παλαιότερα αρκετά πλήγματα από εισαγωγές συρματουργικών προϊόντων χαμηλής ποιότητος από χώρες της Ανατολικής Ευρώπης.

Η αντιμετώπιση αυτού του προβλήματος και αφού διαπιστωθεί στην πράξη η αθρόα εισαγωγή ειδών με πολύ χαμηλή τιμή, γίνεται με δύο τρόπους:

Πρώτος τρόπος είναι η επιβολή δασμών αντιντάμπιγκ. Είναι μια διαδικασία που οδηγεί στην ισορρόπηση των τιμών στην αγορά.

Ο δεύτερος τρόπος είναι η ανάληψη υποχρεώσεων από τις παραγωγικές επιχειρήσεις των χωρών οι οποίες εφαρμόζουν αυτή την τακτική, δηλαδή ουσιαστικά υποχρεώνονται να αυξήσουν το κόστος των προϊόντων τους ώστε να ισορροπήσουν οι τιμές.

Οι διαδικασίες αυτές οι οποίες επιβάλλονται από την Ευρωπαϊκή 'Ενωση, είναι εξαιρετικά χρονοβόρες, αλλά απαιτούν και υψηλή τεκμηρίωση. 'Οταν το 1992 υπήρξε καταγγελία στο Υπουργείο μας, για αθρόες εισαγωγές από την Γιουγκοσλαβία με χαμηλές τιμές χρησιμοποιήθηκε η δεύτερη μέθοδος της ανάληψης υποχρεώσεων και επιβλήθηκε η υποχρέωση να αυξηθούν οι τιμές των προϊόντων της Γιουγκοσλαβίας κατά 20% περίπου.

Αναφορικά με την θέσπιση προϋπόθεσης ύπαρξης πιστοποιητικού ποιότητος, η επιβολή σήματος ποιότητος δεν μπορεί να χρησιμοποιηθεί σαν τεχνικό εμπόδιο των εισαγωγών. Η ζήτηση προϊόντων με σήμα ποιότητος αφορά περισσότερο τον καταναλωτή. Για να μπορέσει το Υπουργείο μας να στοιχειοθετήσει υπουργική απόφαση ώστε να επιβάλει σε συγκεκριμένο προϊόν το σήμα ποιότητος, θα πρέπει αυτό το προϊόν να εμπίπτει συνολικότερα σε κατηγορία προϊόντων που αφορούν την ασφάλεια και την υγιεινή των χρηστών, σύμφωνα με κοινοτική οδηγία που εφαρμόζουμε και στη χώρα μας τα τελευταία χρόνια.

'Εχει ως γνωστόν θεσπιστεί και εφαρμόζεται σήμα ποιότητος για τα προϊόντα του χάλυβα, του τσιμένου, τους πλαστικούς σωλήνες και πολλά άλλα. Τα συρματουργικά προϊόντα δεν υπάγονται στα προϊόντα ασφάλειας και υγιεινής.

Δεν υπάρχει ανάλογο αίτημα από φορείς των επιχειρήσεων αυτών, ώστε το θέμα να μελετηθεί και να αντιμετωπιστεί από τις αρμόδιες υπηρεσίες μας.

Ειδικά για την εταιρεία ΔΑΡΙΓΚ και ΣΙΑ ΑΒΝΕ, σας πληροφορούμε ότι δεν έχει υποβάλει στον ΕΛΟΤ αίτηση για πιστοποίηση προϊόντος αλλά για πιστοποίηση του συστήματος ποιότητας σύμφωνα με το πρότυπο ΕΛΟΤ ΕΝ ISO 9002. Στις 7.2.1996 και 7.3.1996 πραγματοποιήθηκε η προκαταρκτική αξιολόγηση και αναμένεται η ειδοποίηση από την εταιρεία για να προβεί ο ΕΛΟΤ σε επιθεώρηση αξιολόγησης.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

3. Στην με αριθμό 172/23.10.96 ερώτηση δόθηκε με το υπ'αριθμ. 30/15.11.96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση.

"Απαντώντας στην ερώτηση 172/23.10.96 που κατέθεσε στη Βουλή ο Βουλευτής κ. Αθανάσιος Χειμάρας, παρακαλούμε να πληροφορήσετε τον κ. Βουλευτή τα εξής:

Α. Μετά την κήρυξη της αναγκαστικής απαλλοτρίωσης των ακινήτων για την κατασκευή του Κόμβου Τραγάνας Κ.Υ.Α. 1053626/4512/0010/10.8.90/ΦΕΚ 478/5.9.90 έγιναν από την αρμόδια Δ/νση του ΥΠΕΧΩΔΕ οι παρακάτω παρακαταθέσεις στο Γραφείο Παρκ/κών της Δ.Ο.Υ. Αταλάντης με τα αντίστοιχα Γραμμάτια Παρακατάθεσης και ύστερα από την με αριθμ. 630/21.10.91 απόφαση του Μονομελούς Πρωτοδικείου Λαμίας:

1. Πρώτη παρακατάθεση ποσού 74.150.300 δρχ. με έκδοση του με αριθμ. 1349/20.12.91 γραμματίου παρακατάθεσης.

2. Δεύτερη παρακατάθεση ποσού 25.280.688 δρχ. με έκδοση του με αριθμ. 1642/9.10.92 γραμματίου παρακατάθεσης.

3. Τρίτη παρακατάθεση ποσού 1.463.000 δρχ. με έκδοση του με αρ. 1850/6.4.93 γραμματίου παρακατάθεσης.

4. Τέταρτη παρακατάθεση ποσού 1.595.600 δρχ. με έκδοση του με αριθ. 2830/6.7.95 γραμματίου παρακατάθεσης.

ήτοι συνολικού ποσού 102.489.588 δρχ.

Εκκρεμεί η παρακατάθεση της με αριθμ. 472/24.6.93 Εφετειακής Απόφασης λόγω της από 27.1.94 αναίρεσης, στον 'Αρειο Πάγο, του Δημοσίου κατά της Εφετειακής Απόφασης.

Β. Με την αριθ.πρ. 1060399/3639/0010/8.6.94 ΦΕΚ 653/4.7.94 κυρήχθηκε αναγκαστική συμπληρωματική απαλλοτρίωση για τον Κόμβο Τραγάνας και δεν έχει γίνει παρακατάθεση γιατί εκκρεμεί η Απόφαση του Μονομελούς Πρωτοδικείου Λαμίας.

Γ. Σχετικά με τα έργα διαπλάτυνσης της Ε.Ο. ήδη έχει αρχίσει η καταβολή των σχετικών αποζημιώσεων για απαλλοτριώσεις και θα ολοκληρωθεί εντός του αμέσως χρονικού διαστήματος, ανάλογα και με την πρόοδο έκδοσης των αντίστοιχων δικαστικών αποφάσεων.

Δ. Σχετικά με το λατομείο που λειτουργεί κοντά στην κοινότητα Τραγάνας, βρίσκεται σε λειτουργία, για να καλύψει ανάγκες των εν ενεργεία εργολαβιών. 'Ηδη όμως η λειτουργία του σταδιακά περιορίζεται με ταυτόχρονη αποκατάσταση του περιβάλλοντος όπως άλλωστε υπάρχει υποχρέωση εκ μέρους των χρηστών.

Ο Υπουργός

Κ. ΛΑΛΙΩΤΗΣ"

4. Στην με αριθμό 210/24.10.96 ερώτηση δόθηκε με το υπ'αριθμ. 33505/14.11.96 έγγραφο από την Υφυπουργό Ανάπτυξης η ακόλουθη απάντηση.

"Σε απάντηση της ερώτησης 210/24.10.96 που κατέθεσε ο Βουλευτής κ. Γ. Τσαφούλιας, σας πληροφορούμε τα ακόλουθα:

1. Οι επιχειρήσεις Πειραϊκή Πατραϊκή Πάτρας και Χαρτοποιϊα Αιγίου έχουν τεθεί σε εκκαθάριση σύμφωνα με τον Ν. 2000/91, από τον Ιούλιο του 1992. Εχουν γίνει ήδη τέσσερις διαγωνισμοί για την εκποίηση της Πειραϊκής Πατραϊκής και άλλοι τρεις διαγωνισμοί για την Χαρτοποιϊα Αιγίου και έχουν αποβεί όλοι άκαρποι.

2. Παρά ταύτα καταβάλλεται κάθε προσπάθεια να πουληθούν με συγκεκριμένους όρους που εξασφαλίζουν το συμφέρον τόσο της τοπικής όσο και της Εθνικής Οικονομίας.

3. 'Οσον αφορά τους εργαζόμενους, πρώην απολυμένους, καθώς και το προσωπικό της εκκαθάρισης έχουν ήδη εξαγγελθεί μέτρα που σχετίζονται με τη συνταξιοδότηση, την απασχόληση, τις νόμιμες αποζημιώσεις και ειδικό πριμ αποζημίωσης.

4. Τα θέματα που αφορούν τις δύο εταιρίες έχουν συζητηθεί ευρύτατα με συμμετοχή όλων των τοπικών φορέων , των εργαζομένων και των βουλευτών επί πολλά έτη πριν από την θέση αυτών σε εκκαθάριση αλλά και συνεχίζουν να είναι αντικείμενο συζήτησης με σκοπό την εξεύρεση λύσεων προς όφελος της Εθνικής Οικονομίας και των εργαζομένων.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

5. Στην με αριθμό 220/25-10-96 ερώτηση δόθηκε με το υπ' αριθμ. 34/15-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 220/25-10-96 που κατέθεσε στη Βουλή ο Βουλευτής κ. Παναγιώτης Ψωμιάδης παρακαλούμε να πληροφορήσετε τον κ. Βουλευτή ότι, σύμφωνα με τα στοιχεία της Δ/νσης Συγκοινωνιακών 'Εργων Κεντρικής Μακεδονίας στο Εθνικό οδικό δίκτυο αρμοδιότητάς της, δεν υπάρχουν πληροφοριακές πινακίδες με συγκεκριμένη αναγραφή του ονόματος της Θεσσαλονίκης, όλες ακολουθούν το πρότυπο ΕΛΟΤ 743 Θεσσαλονίκη (THESSALONIKI).

Επίσης η Δ.Τ.Υ.Ν. Θεσσαλονίκης μας πληροφόρησε ότι στο επαρχιακό δίκτυο αρμοδιότητάς της δεν υπάρχουν πληροφοριακές πινακίδες με συγκοπτόμενη αναγραφή του ονόματος της Θεσσαλονίκης, αλλά όλες ακολουθούν το πρότυπο ΕΛΟΤ 743.

Ο Υπουργός

Κ. ΛΑΛΙΩΤΗΣ"

6. Στην με αριθμό 221/25-10-96 ερώτηση δόθηκε με το υπ' αριθμ. 17/15-10-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμό 221/25-10-96 Ερώτηση που κατατέθηκε στη Βουλή των Ελλήνων από τον Βουλευτή κ. Αναστάσιο Καραμάριο, σχετικά με τις επαγγελματικές μισθώσεις διατηρητέων ακινήτων και ακινήτων ιδιοκτησίας Δήμων και Κοινοτήτων, σας γνωρίζουμε τα ακόλουθα:

Η σταδιακή απελευθέρωση των επαγγελματικών μισθώσεων άρχισε, όπως και στην ερώτηση αναφέρεται, από το 1992. Σήμερα οι εμπορικές μισθώσεις ρυθμίζονται από το ΠΔ 34/10.2.95 στο οποίο κωδικοποιήθηκαν όλοι οι νόμοι που αφορούν την επαγγελματική στέγη, όπως και ο τελευταίος νόμος 2235/1.9.94, οι ρυθμίσεις του οποίου υπήρξαν προϊόν ευρύτερου διαλόγου με όλους τους εμπλεκόμενους φορείς και έτυχαν της μεγαλύτερης κοινωνικής αποδοχής.

Ο νόμος αυτός δεν αρκέσθηκε μόνο στην παράταση της σταδιακής απελευθέρωσης, κάτι που θα ήταν απλώς μετάθεση του προβλήματος για αργότερα, αλλά θέσπισε τρεις καινοτομίες, όλες υπέρ των επιχειρηματιών και επαγγελματιών:

α) Αυξήθηκε ο ελάχιστος χρόνος συμβατικής διάρκειας από 6 σε 9 χρόνια και από 9 σε 12 χρόνια.

β) Απαγορεύθηκε η εκ μέρους του ιδιοκτήτη ή του νέου μισθωτή χρήση του μισθίου ίδια με τον μισθωτή, για 2 χρόνια μετά την αποχώρηση.

γ) Καθιερώθηκε αποζημίωση ίση με 12 έως 16 μισθώματα υπέρ του μισθωτή που απομακρύνεται, όσα χρόνια και αν ήταν το μίσθιο.

Από την ψήφιση του νόμου αυτού, δεν μεσολάβησαν νεότερα στοιχεία που να δικαιολογούν την τροποποίησή του. Αντίθετα, από στοιχεία που συγκεντρώνει η αρμόδια Υπηρεσία μας, από τα Πρωτοδικεία όλης της χώρας, η εφαρμογή του εξελίσσεται ομαλά, πράγμα που καταδεικνύεται από τον ελάχιστον αριθμό αγωγών που έχουν υποβληθεί, με βάση τον εν λόγω νόμο.

Αυτό δε δείχνει ότι, με τα αντικίνητρα που θεσπίσθηκαν με τον τελευταίο νόμο, ιδιοκτήτες και μισθωτές επαγγελματικής στέγης προσήλθαν σε διάλογο και κατά την εκτίμησή μας, φαίνεται πως βρήκαν λύσεις σε πολύ μεγάλο ποσοστό.

'Αλλωστε η ανάδειξη μισθωτή, με πλειστηριασμό για τα καταστήματα ιδιοκτησίας των φορέων του Δημοσίου, δεν προβλέπεται από τις διατάξεις του προαναφερθέντος νόμου, ώστε να απαιτείται η τροποποίησή του, αλλά από τα ΠΔ 715/79 και 410/95 των Υπουργείων Οικονομικών και Εσωτερικών αντίστοιχα.

Ο Υφυπουργός

ΜΙΧ. ΧΡΥΣΟΧΟΪΔΗΣ"

7. Στην με αριθμό 222/25-10-96 ερώτηση δόθηκε με το υπ' αριθμ. 14/15-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 222/25.11.96 ερώτηση που κατατέθηκε στη Βουλή των Ελλήνων από τον Βουλευτή κ. Ευγένιο Χαϊτίδη, σχετικά με την διακίνηση ναρκωτικών ουσιών και την καταλληλότητα όλων των προϊόντων που διατίθενται στα σχολεία όλων των βαθμίδων και τα εκπαιδευτικά ιδρύματα, σας γνωρίζουμε τα εξής:

Τα προϊόντα που διακινούνται στα κυλικεία των σχολείων και εκπαιδευτικών ιδρυμάτων, υπάγονται στα γενικότερα πλαίσια των τακτικών ελέγχων που πραγματοποιούνται σε όλους τους χώρους διακίνησης τροφίμων, με σκοπό τον έλεγχο της σύνθεσής τους, ώστε να είναι σύμφωνη με τις προδιαγραφές που ορίζονται σε κάθε περίπτωση από τον Κώδικα Τροφίμων και Ποτών, στις περιπτώσεις δε διαπίστωσης παραβάσεων επιβάλλονται οι νόμιμες κυρώσεις.

Για τα λοιπά θέματα, αρμόδια να σας απαντήσουν είναι τα συνερωτώμενα Υπουργεία Εθνικής Παιδείας και Θρησκευμάτων και Υγείας και Πρόνοιας.

Ο Υφυπουργός

ΜΙΧ. ΧΡΥΣΟΧΟΪΔΗΣ"

8. Στην με αριθμό 223/25-10-96 ερώτηση δόθηκε με το υπ' αριθμ. 33508/14-11-96 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 223/25-10-96 που κατέθεσε ο Βουλευτής κ. Α. Σταύρου σας γνωρίζουμε τα παρακάτω:

1. Για το εργοστάσιο λευκοσιδηρουργίας-μεταλλοτυπίας της ATLAS CAN Αφοι Γεωργιάδη ΑΕ", χορηγήθηκε η ΔΒ247/Φ14.81/13-3-1996 άδεια λειτουργίας, όρος της οποίας προβλέπει την υποχρέωση τήρησης των περιβαλλοντικών όρων που εγκρίθηκαν με την 719/104/2-2-1996 απόφαση της Δ/νσης Πολεοδομίας και Περιβάλλοντος Δυτ. Αττικής.

2. 'Ηδη η Υπηρεσία μας ενημέρωση τη Δ/νση Πολεοδομίας και Περιβάλλοντος διαβιβάζοντας τις έγγραφες διαμαρτυρίες των περιοίκων με το ΔΒ 1911/Φ14.ΜΑΓ.2572/30-10-1996 έγγραφο προκειμένου να ελεγχθούν οι περιβαλλοντικοί όροι που εγκρίθηκαν, ώστε στη συνέχεια να επιβληθούν σε συνεργασία με την Υπηρεσία μας οι κυρώσεις που προβλέπονται από τον Ν. 1650/86 και την ΚΥΑ 59388/3363/24-8-1988 (ΦΕΚ 638/Β/31-8-88) για όποια τυχόν παράβαση εγκεκριμμένων περιβαλλοντικών όρων.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

9. Στην με αριθμό 226/25-10-96 ερώτηση δόθηκε με το υπ' αριθμ. 15/15-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθ. 226/25-10-96 ερώτηση που κατατέθηκε στη Βουλή των Ελλήνων από τους Βουλευτές κ.κ. Δημ. Κωστόπουλο και Νικ. Γκατζή, σχετικά με το ωράριο λειτουργίας των καταστημάτων, σας γνωρίζουμε τα ακόλουθα:

Το ωράριο λειτουργίας των Καταστημάτων ρυθμίζεται με τον νόμο 2224/94 του Υπουργείου Εργασίας και Κοινωνικών Ασφαλίσεων.

Σύμφωνα με τις διατάξεις του άρθρου 46 του νόμου αυτού, η λειτουργία των καταστημάτων είναι ελεύθερη καθ' όλες τις ώρες και ημέρες της εβδομάδας, πλην της Κυριακής και των ημερών αργίας.

Επίσης, στο ίδιο άρθρο του προαναφερθέντος νόμου, ορίζονται ρητά και οι εξαιρέσεις που αφορούν τη λειτουργία ορισμένων καταστημάτων την Κυριακή και τις ημέρες αργίας.

Για οποιαδήποτε πάντως τροποποίηση του νόμου, την πρωτοβουλία έχει το συνερωτώμενο Υπουργείο Εργασίας και Κοινωνικών Ασφαλίσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

10. Στην με αριθμό 227/25-10-96 Ερώτηση δόθηκε με το υπ' αριθμ. 33507/14-11-96 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 227/25-10-96 που κατέθεσαν οι Βουλευτές κύριοι Ν. Γκατζής και Μ. Κωστόπουλος, σας πληροφορούμε τα ακόλουθα:

Προκειμένου να ληφθούν μέτρα για το μέλλον της ΛΑΡΚΟ και ιδιαίτερα για την εξασφάλιση συνθηκών βιωσιμότητας αυτής, είναι αναγκαία η κατάρτιση μεσο-μακροπρόθεσμου Επιχειρηματικού Σχεδίου της εταιρίας και Μελέτη Βιωσιμότητας από εξειδικευμένο οίκο.

Είναι αυτονόητο ότι οι αποφάσεις των πιστωτών της εταιρίας για την τύχη των απαιτήσεών τους δεν είναι δυνατό να ληφθούν χωρίς τεκμηρίωση βασιζόμενη στα συμπεράσματα μιας τέτοιας μελέτης.

Την σκοπιμότητα της πιο πάνω μελέτης έχουν αποδεχθεί οι Μέτοχοι της ΛΑΡΚΟ (ΔΕΗ, ΕΘΝΙΚΗ ΤΡΑΠΕΖΑ, ΕΤΕΒΑ) και έχουν εξουσιοδοτήσει τον ΟΑΕ για τις σχετικές ενέργειες.

'Ηδη μετά από συνεννοήσεις με τους εκπροσώπους των λοιπών Μετόχων προωοθούνται οι διαδικασίες με επιδίωξη την μέχρι το τέλος του τρέχοντος μηνός επιλογή κατάλληλου οίκου για την ανάθεση της ως άνω μελέτης.

Αναφορικά με την παραγωγή ανοξείδωτου χάλυβα και με την πρόταση η οποία έχει επανειλημμένα κατατεθεί για το συνδυασμό ΛΑΡΚΟ ΕΛΣΙ και ανοξείδωτο χάλυβα, δεν μπορούμε αυτήν τη στιγμή να ομιλούμε για μια τέτοια επένδυση, αν προηγουμένως δεν έχει εξυγιανθεί η ΛΑΡΚΟ.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

11. Στην με αριθμό 231/25-10-96 ερώτηση δόθηκε με το υπ' αριθμ. 16/15-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 231/25-10-96 Ερώτηση που κατατέθηκε στη Βουλή των Ελλήνων από τον Βουλευτή κ. Βασ. Μαγγίνα, σχετικά με τα προβλήματα των κτηνοτρόφων - γαλακτοπαραγωγών συνεπεία των εισαγομένων γαλακτοκομικών προϊόντων και την λήψη μέτρων για την προστασία του εισοδήματος των κτηνοτρόφων, σας γνωρίζουμε τα ακόλουθα:

Το Υπουργείο Ανάπτυξης, δεν λαμβάνει μέρος στη διαδικασία εισαγωγών, τα θέματα εισαγωγής όλων των αγροτοκτηνοτροφιών προϊόντων καθώς και η προστασία του εισοδήματος των αγροτοκτηνοτρόφων, ανήκουν στην αρμοδιότητα του Υπουργείου Γεωργίας, στο οποίο επίσης απευθύνεται η σχετική ερώτηση.

'Οσον αφορά το θέμα του ελέγχου για τον περιορισμό της νοθείας στα γαλακτομικά προϊόντα, που θίγεται στην ερώτηση και εμπίπτει στις αρμοδιότητές μας, έχει δοθεί ιδιαίτερη έμφαση. Γι' αυτό και διενεργούνται τακτικοί έλεγχοι, τόσο από τις Δ/νσεις και Τμήματα Εμπορίου των Νομαρχιακών Αυτοδιοικήσεων όσο και από Αγορανομικές Υπηρεσίες του Υπουργείου Δημόσιας Τάξης, σε συνεργασία με την Κεντρική Υπηρεσία μας για την σύνθεση και την επισήμανση των εν λόγω προϊόντων και στις περιπτώσεις διαπίστωσης παραβάσεων, επιβάλλονται οι νόμιμες κυρώσεις.

Ο Υφυπουργός

ΜΙΧ. ΧΡΥΣΟΧΟΪΔΗΣ"

12. Στην με αριθμό 260/29-10-96 ερώτηση δόθηκε με το υπ' αριθμ. 102/14-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 260/29.10.96, που κατέθεσε ο Βουλευτής κ. Κ. Ευμοιρίδης αναφορικά με το παραπάνω θέμα, σας πληροφορούμε ότι:

Οι διατάξεις του άρθρου 8 του Ν. 2430/96, όσον αφορά τη διάθεση του χρηματικού ποσού του ειδικού λογαριασμού για τη χορήγηση επιδόματος αυξημένης ευθύνης και παραγωγικότητας, αφορά τους υπαλλήλους του Υπουργείου Γεωργίας και των Ν.Π.Δ.Δ. που εποπτεύει (Α.ΟΣΑΚ και Ο.Κ.) και όχι τους υπαλλήλους των Ν.Π.Ι.Δ. που υπάγονται οι Ο.Ε.Β.

Η αρμόδια υπηρεσία του ΥΠ.ΓΕ. θα απευθύνει ερώτημα στο Γραφείο Ν.Σ.Κ. εάν είναι δυνατή η τροποποίηση του σχετικού άρθρου του Κανονισμού (ΚΕΥ) εσωτερικών υπηρεσιών των οργανισμών ώστε να λαμβάνουν οι υπάλληλοι των Ο.Ε.Β. εκτός των θεσμοθετημένων επιδομάτων και λοιπών αμοιβών των υπαλλήλων του Υπουργείου Γεωργίας και όλα τα άλλα επιδόματα που χορηγούνται με ειδικούς νόμους στους υπαλλήλους αυτούς.

Ο Υπουργός

ΣΤ. ΤΖΟΥΜΑΚΑΣ"

13. Στην με αριθμό 269/30-10-96 ερώτηση δόθηκε με το υπ' αριθμ. 40/15-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 269/30-10-96 που κατέθεσε στη Βουλή ο Βουλευτής κ. Ιωάννης Λαμπρόπουλος παρακαλούμε να πληροφορήσετε τον κ. Βουλευτή τα εξής:

1. Για το υπόψη τμήμα έχει εγκριθεί πίστωση 200 εκ. δρχ. από τη Δ/νση Μελετών 'Εργων Οδοποιίας του ΥΠΕΧΩΔΕ για την ανάθεση μελέτης.

Η διαδικασία για την ανάθεση της μελέτης "Μελέτη του τμήματος Τσακώνα-Καλαμάτα της Ν.Ε.Ο. Τρίπολης-Καλαμάτας" βρίσκεται σε εξέλιξη και ήδη, μετά την προκήρυξή της από την Υπηρεσία μας έχουν συγκεντρωθεί οι αιτήσεις των ενδιαφερομένων γραφείων μελετών, έχει γίνει η σχετική επεξεργασία και η ταξινόμηση των στοιχείων που κατατέθηκαν από τα γραφεία αυτά και επίκειται η σύγκλιση της αρμόδιας Επιτροπής επιλογής αναδόχου-μελετητή και στη συνέχεια η ανάθεση της μελέτης.

2. 'Οσον αφορά στη συντήρηση της ΑΡ. 7 Ε.Ο. Τρίπολης Καλαμάτας στο τμήμα Τσακώνα-Καλαμάτα πληροφορούμε τους κ.κ. Βουλευτές τα εξής:

Α. ΣΥΝΤΗΡΗΣΗ ΟΔΟΣΤΡΩΜΑΤΟΣ

Την τελευταία πενταετία στην αρ. 7 Ε.Ο. στο τμήμα Μεγαλόπολη - Καλαμάτα έχουν διαστρωθεί ασφαλτικοί τάπητες (σε πολλά τμήματα αντιολισθηροί) που καλύπτουν όλη σχεδόν την επιφάνεια του οδοστρώματος στο παραπάνω τμήμα. Για το επόμενο έτος προβλέπεται η διάστρωση ασφαλτικών ταπήτων στα τμήματα Τσακώνα-Αλλαγή και Θουρία-Ασπροχώμα συνολικού μήκους 7 χλμ. ολοκληρώνοντας πλήρως τις ανάγκες της Εθνικής Οδού σε όλο το πιο πάνω τμήμα.

Β. ΚΑΤΑΣΚΕΥΗ ΚΟΜΒΩΝ

Στο Νομό Μεσσηνίας το έτος 1995 κατασκευάσθηκε ο κόμβος Καλού Νερού, βρίσκεται στο στάδιο κατασκευής ο κόμβος Αναλήψεως και το επόμενο έτος προβλέπεται να κατασκευασθεί ο κόμβος Ασπροχώματος σύμφωνα με την εγκεκριμμένη μελέτη.

Γ. ΗΛΕΚΤΡΟΦΩΤΙΣΜΟΣ ΣΕ ΚΑΤΟΙΚΗΜΕΝΕΣ ΠΕΡΙΟΧΕΣ

α. Κατασκευάστηκαν και τέθηκαν σε λειτουργία το έτος 1996.

1. Ηλεκτροφωτισμός της Ε.Ο. εντός Κοινότητας Ασπροχώματος.

2. Ηλεκτροφωτισμός της Ε.Ο. εντός οικισμού Αλλαγής.

3. Αναλάμποντες φανοί στην είσοδο και έξοδο Οικισμού Αλλαγής.

4. Βρίσκεται στο στάδιο δημοπράτησης Ηλεκτροφωτισμός της Ε.Ο. εντός Κοινότητας Θουρίας.

5. Βρίσκεται στο στάδιο σύνταξης μελέτης Ηλεκτροφωτισμός της Ε.Ο. εντός Κοινότητας Παραδεισίων.

6. Βρίσκονται στο στάδιο προγραμματισμού Ηλεκτροφωτισμός της Ε.Ο. στις Κοινότητες Τσουκαλαίικων και Ανθείας.

Δ. ΔΙΑΓΡΑΜΜΙΣΗ-ΔΙΑΒΑΣΕΩΝ ΠΕΖΩΝ-ΠΙΝΑΚΙΔΕΣ-ΦΩΤΕΙΝΟΙ ΣΗΜΑΤΟΔΟΤΕΣ

α. Υπάρχει διαγράμμιση της Ε.Ο. σε όλο το μήκος της. Προβλέπεται αναδιαγράμμιση όλου του δικτύου αρμοδιότητάς μας.

β. Ευρίσκεται στο στάδιο δημοπράτησης τοποθέτηση αναλαμπόντων φανών στη διασταύρωση της Ε.Ο. με την Επαρχιακή Οδό προς Μικρομάνη εντός Κοινότητας Θουρίας.

γ. Σύμφωνα με το άρθρο 10 παρ. 6 του Ν. 2094/92 (ΚΟΚ) δεν επιτρέπεται η κατασκευή ειδικών διαμορφώσεων του οδοστρώματος (σαμαράκια) σε κανένα σημείο του παραπάνω τμήματος της Εθνικής Οδού.

δ. Στην είσοδο και έξοδο όλων των Κοινοτήτων υπάρχουν πινακίδες Π-17 και Π-18 που συγχρόνως σύμφωνα με τον ΚΟΚ περιορίζουν την ταχύτητα σε 50 κ.α.ω.

ε. Εντός των Κοινοτήτων όπου επιτρέπει η ύπαρξη πεζοδρομίων και τα γεωμετρικά στοιχεία της Οδού, υπάρχουν διαγραμμισμένες διαβάσεις πεζών που έχουν επισημανθεί με πινακίδες Π-21.

στ. Σε επιλεγμένα (μελανά) σημεία υπάρχουν πινακίδες αναγγελίας κινδύνου λόγω συχνών διαβάσεων πεζών (Κ-15) ή συχνής κίνησης.

Δεν τοποθετούνται φωτεινοί σηματοδότες που να ενεργοποιούνται με "μπουτόν" διότι η ανώτατη ταχύτητα κίνησης των οχημάτων είναι 50 κ.α.ω. Η άσκοπη και υπερβολική δε χρήση των από τους πεζούς θα καθιστούσε αδύνατη την ομαλή κυκλοφορία των διερχομένων οχημάτων.

Ο Υπουργός

Κ. ΛΑΛΙΩΤΗΣ"

14. Στην με αριθμό 272/30-10-96 ερώτηση δόθηκε με το υπ' αριθμ. 73/14-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 272/1996 ερώτηση, που κατατέθηκε στη Βουλή από το Βουλευτή κ. Π. Καμμένο, για το θιγόμενο σ' αυτή θέμα, σας πληροφορούμε τα εξής:

Οι πρωτοβάθμιες Επιτροπές του άρθρου 8 του ν. 1648/1986 βρίσκονται σε προσωρινή αναστολή των εργασιών τους.

Μετά την άσκηση της αναστολής, τόσο η αίτηση του κ. Γεωργίου Αποστολόπουλου, όσο και οι λοιπές αιτήσεις που υποβλήθηκαν από πρόσωπα που προστατεύονται από τις διατάξεις του ν. 1648/86, θα εξετασθούν, από τις αρμόδιες Επιτροπές, με βάσει τις διατάξεις του παραπάνω νόμου και της αριθ. 33860/22-7-1996 εγκυκλίου του Υπουργού Εργασίας και Κοινωνικών Ασφαλίσεων.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

15. Στην με αριθμό 273/30-10-96 ερώτηση δόθηκε με το υπ' αριθμ. 109/14-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 273/20.10.96, που κατέθεσε ο Βουλευτής κ. Β. Γιοβανούδας αναφορικά με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

Το ΕΘ.Ι.ΑΓ.Ε. προκειμένου να αναβαθμίσει τη λειτουργία και την επιστημονική στάθμη του Ινστιτούτου Μελισσοκομίας δρομολόγησε, με την αριθμ. 11285/28.7.1995 προκήρυξή του, την πλήρωση δύο (2) θέσεων ερευνητών βαθμίδας Γ' ή Δ' κατόχων διδακτορικού διπλώματος.

Η προκήρυξη αυτή έγινε με έγκριση του Υπουργείου Γεωργίας (20880/7.7.94 απόφασή του) και σύμφωνα με τις γενικές διατάξεις του ν. 1845/1989.

Οι υποψήφιοι αξιολογήθηκαν βάσει των ειδικών διατάξεων του αρ. 17 του ν. 1845/1989 κρίθηκαν όμως ανεπαρκείς. Για το λόγο αυτό το ΕΘ.Ι.ΑΓ.Ε. θα επαναπροκηρύξει τις δύο (2) αυτές θέσεις ώστε το Ινστιτούτο Μελισσοκομίας να λειτουργήσει σύντομα με ενισχυμένο το ερευνητικό δυναμικό του.

'Οσον αφορά στη χρήση του Ινστιτούτου δεν είναι αληθές το γεγονός ότι έχει αποφασισθεί αλλαγή αυτής. Μέρος των κτιριακών του εγκαταστάσεων χρησιμοποιούνται από συγγενές Ινστιτούτο μέχρις ότου το Ινστιτούτου Μελισσοκομίας Χαλκιδικής στην πορεία ανάπτυξης θα είναι σε θέση να χρησιμοποιεί το σύνολο των κτιριακών του εγκαταστάσεων, θα πρέπει να σημειωθεί ότι το προσωπικό του Ινστιτούτο Μελισσοκομίας είναι μόνο 2 ερευνητές και όπως προαναφέρθηκε η προκήρυξη για πλήρωση 2 θέσεων ερευνητών απέβη άγονος.

Το γεγονός ότι το Ινστιτούτο Μελισσοκομίας διαθέτει ένα σύγχρονο κτίριο έκτασης 1450 Μ2 και εξοπλισμό σε σημαντικό όργανα οδήγησε τη διοίκηση στην απόφαση της στέγασης του Σταθμού Γεωργικής 'Ερευνας Χαλκιδικής (Αγ. Μάμμας) και των δύο ερευνητών μελισσοκόμων (που είναι ερευνητές του Σ.Γ.Ε.) στο νέο κτίριο του Ινστιτούτου Μελισσοκομίας Χαλκιδικής (500 μέτρα απόσταση από το Σ.Γ.Ε.) έτσι ώστε να υπάρξει αξιοποίηση αυτών των μεγάλων εγκαταστάσεων που σημειωτέον είναι υπερεπαρκείς και για τις δύο μονάδες.

Με την απόφαση της αυτή η διοίκηση πέτυχε τα εξής:

- Τη χρησιμοποίηση της υποδομής του Ινστιτούτου Μελισσοκομίας για τη στέγαση και των δραστηριοτήτων του Σ.Γ.Ε. Χαλκιδικής.

- 'Αρχισε να συντηρείται το κτίριο ως κατοικούμενο (είχαν αρχίσει να παρουσιάζονται ζημιές λόγω μη χρήσης).

- Μειώνονται τα διοικητικά έξοδα.

- Μειώνονται τα γενικά έξοδα λειτουργίας των 2 ερευνητικών μονάδων.

Ο Υπουργός

ΣΤ. ΤΖΟΥΜΑΚΑΣ"

16. Στην με αριθμό 278/30-10-96 ερώτηση δόθηκε με το υπ' αριθμ. 110/14-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 278/30.10.96, που κατέθεσε ο Βουλευτής κ. Θ. Δημοσχάκης αναφορικά με το παραπάνω θέμα, σας πληροφορούμε ότι:

Μετά την ένταξη της χώρας μας στην Ευρωπαϊκή 'Ενωση το Υπουργείο Γεωργίας δεν καθορίζει πλέον τις τιμές των Δημητριακών αφού αυτά υπάγονται στην Ενιαία Κοινή Οργάνωση Αγοράς της Ε.Ε..

Οι σημερινές τιμές καλαμποκιού παρά τη σχετική φετεινή επάρκεια, διαμορφώθηκαν σε επίπεδα πάνω από την τιμή παρέμβασης (40-42 δρχ./KGR). Σε ορισμένες όμως περιοχές εν επιτεύχθηκαν αυτές οι τιμές, όπως π.χ. στην Ορεστιάδα, το Υπουργείο Γεωργίας έχει ήδη διατυπώσει αίτημα προς την Ευρωπαϊκή Επιτροπή για λήψη ειδικών εξαγωγικών μέτρων προκειμένου να στηριχθεί καλλίτερα το εισόδημα του παραγωγού και να αποφευχθεί ο κίνδυνος παράδοσης στην παρέμβαση.

Ο τομέας των Δημητριακών όπως και όλοι σχεδόν οι τομείς των αροτραίων καλλιεργειών διέπονται από την Κοινή Αγροτική Πολιτική και κατά συνέπεια εφαρμόζονται οι διατάξεις που θεσπίζουν τις Κοινές Οργανώσεις Αγοράς των επιμέρους προϊόντων. Μέσα σ' αυτά τα πλαίσια το Υπουργείο Γεωργίας μελετά την ανταγωνιστικότητα των διαφόρων καλλιεργειών και ενημερώνει έγκαιρα τους παραγωγούς για τα καθεστώτα (τιμές, ενισχύσει κ.λπ.) που ισχύουν σε κάθε τομέα.

Ο Υπουργός

ΣΤ. ΤΖΟΥΜΑΚΑΣ"

17. Στην με αριθμό 319/31-10-96 ερώτηση δόθηκε με το υπ' αριθμ. 80/14-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 319/96 ερώτηση, που κατατέθηκε στη Βουλή από τους Βουλευτές κ. Ν. Γκατζή και Μ. Κωστόπουλο, για τα θιγόμενα σ' αυτή θέματα, σας έχουμε ενημερώσει με το αριθμ. 8/31-10-96 έγγραφό μας, φωτοαντίγραφο του οποίου σας στέλνουμε για ενημέρωσή σας.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

ΠΡΟΕΔΡΟΣ (Απόστολος Κακλαμάνης):'Εχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης, 27 Νοεμβρίου 1996 και ώρα 18.00'.

Επίκαιρες Ερωτήσεις Πρώτου Κύκλου:

1.Η με αριθμό 293/25.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Εμμανουήλ Μπεντενιώτη προς τους Υπουργούς Εθνικής Οικονομίας και Οικονομικών, Ανάπτυξης, σχετικά με τις προθέσεις της Κυβέρνησης να εντάξει τα έργα εκσυγχρονισμού των λουτροπηγών Μεθάνων στο Β' Κοινοτικό Πλαίσιο Στήριξης.

2.Η με αριθμό 279/22.11.96 επίκαιρη ερώτηση του Βουλευτή της Νέας Δημοκρατίας κ.Ευάγγελου Μπασιάκου προς τον Υπουργό Γεωργίας, σχετικά με τη λήψη των αναγκαίων μέτρων επίλυσης προβλημάτων των βαμβακοπαραγωγών.

3.Η με αριθμό 294/25.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευστρατίου Κόρακα προς τον Υπουργό Δημόσιας Τάξης, σχετικά με τα τελευταία κρούσματα αστυνομικής βίας και αυθαιρεσίας και τη λήψη των αναγκαίων μέτρων για να μην επαναληφθούν στο μέλλον τέτοια γεγονότα.

4.Η με αριθμό 275/21.11.96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Υγείας και Πρόνοιας, σχετικά με την ανανέωση της σύμβασης των θεραπευτών του προγράμματος "18 και 'Ανω" του Συμβουλευτικού Σταθμού της μονάδας απεξάρτησης στο Ψυχιατρικό Νοσοκομείο Αττικής.

5.Η με αριθμό 288/22.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Ιωάννη Καρακώστα προς τον Υπουργό Δημόσιας Τάξης, σχετικά με τις πραγματικές προθέσεις της Κυβέρνησης να ερευνήσει σε βάθος και να διαπιστωθούν οι πραγματικές συνθήκες του θανάτου του τσιγγάνου Αναστασίου Μουράτη και τη λήψη των αναγκαίων μέτρων ώστε να εκλείψουν τέτοια φαινόμενα αστυνομικής βίας στο μέλλον.

Επίκαιρες Ερωτήσεις Δεύτερου Κύκλου

1.Η με αριθμό 299/25.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Εμμανουήλ Στρατάκη προς τον Υπουργό Γεωργίας, σχετικά με τη λήψη των αναγκαίων μέτρων αποζημίωσης των ελαιοπαραγωγών του Νομού Ηρακλείου που επλήγησαν από το δάκο, την καλύτερη οργάνωση δακοκτονίας κ.λπ.

2.Η με αριθμό 277/21.11.96 επίκαιρη ερώτηση του Βουλευτή της Νέας Δημοκρατίας κ.Σπύρου Σπύρου προς τον Υπουργό Υγείας και Πρόνοιας, σχετικά με τις προθέσεις της Κυβέρνησης να βελτιώσει τις διατάξεις του ν. 1892/90 που αφορούν τις πολύτεκνες οικογένειες κ.λπ.

3.Η με αριθμό 295/25.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Δημητρίου Κωστόπουλου προς τους Υπουργούς Δικαιοσύνης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την καταβολή των δεδουλευμένων στους απολυμένους της επιχείρησης "Αιγαίον Α.Ε.", την παρέμβαση για να σταματήσει η διαδικασία εξώσεων κ.λπ.

4.Η με αριθμό 276/21.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Σπυρίδωνος Δανέλλη προς τον Υπουργό Ανάπτυξης, σχετικά με την επαναδιαπραγμάτευση των όρων της σύμβασης με την εταιρεία εκμετάλλευσης του καζίνο Λουτρακίου, τη συμμετοχή του Δήμου Λουτρακίου κ.λπ.
 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη

ΤΩΝ ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές και Ερωτήσεις Πρώτου Κύκλου. ('Αρθρο 130 παρ. 5 Καν. Βουλής)

Πρώτη στην ημερήσια διάταξη είναι η με αριθμό 31/14.10.96 ερώτηση, την οποία κατέθεσε ο Βουλευτής του Κομμουνιστικού Κόμματος Ελλάδος κ. Νικόλαος Γκατζής, προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων αντιμετώπισης των προβλημάτων του Νομαρχιακού Νοσοκομείου Καρύστου.

Η ερώτηση του κ. Γκατζή έχει ως εξής:

"Μεγάλα είναι τα προβλήματα που αντιμετωπίζει το Νομαρχιακό Νοσοκομείο Καρύστου. Υπάρχουν ελλείψεις προσωπικού, ανεπαρκής χρηματοδότηση, κ.λπ..

Ερωτάται ο κύριος Υπουργός, ποια είναι τα μέτρα που πρόκειται να πάρει η Κυβέρνηση και πότε, ώστε:

Να προκηρυχθεί η θέση Διευθυντού Παθολόγου; 

Να μη σημειώνονται καθυστερήσεις;

Να καλυφθούν επαρκώς τα λειτουργικά έξοδα του Νοσοκομείου;

Να επιτρέπεται η λειτουργία και να καλύπτονται τα σχετικά έξοδα κινητού τηλεφώνου;

Να δημιουργηθεί Αγροτικό Ιατρείο στην Κοινότητα Αμυγδαλιάς;

Να θεσπιστεί η δυνατότητα στους ιατρούς, υπόχρεους υπηρεσίας υπαίθρου, να παραμένουν στα επαρχιακά Νοσοκομεία;

Να θεσπιστούν κίνητρα και να δημιουργηθούν θέσεις σε ιατρικό, νοσηλευτικό και διοικητικό-τεχνικό προσωπικό; 

Να εξασφαλιστεί, ότι οι ζητούμενες τροποποιήσεις στον Οργανισμό του Νοσοκομείου δεν θα είναι χρονοβόρες".

Ο Υφυπουργός Υγείας και Πρόνοιας κ.Εμμανουήλ Σκουλάκης έχει το λόγο.

EMMANOYHΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, σχετικά με την ερώτηση του συναδέλφου έχω να παρατηρήσω τα εξής:

Από τις πεντέμισι χιλιάδες θέσεις προσωπικού που προκηρύχθηκαν από το ΑΣΕΠ το Νοέμβρη του '95, προβλέπονται για το συγκεκριμένο νοσοκομείο δέκα θέσεις. 'Ηδη ολοκληρώνονται οι διαδικασίες και επίκεινται οι διορισμοί. Ελπίζω να ολοκληρωθούν μέσα στο 1996. Μετά από την έγκριση προκήρυξης νέων θέσεων προσωπικού που δόθηκε από το Υπουργικό Συμβούλιο -μιλάμε για τις δύο χιλιάδες επτακόσιες θέσεις νοσηλευτικού προσωπικού- ξεκινάει άμεσα η πλήρωσή τους και κατά προτεραιότητα θα καλύψουμε μονάδες, όπου έχουν καταγραφεί μεγαλύτερες ανάγκες και κυρίως Υπηρεσίες Υγείας της περιφέρειας, όπως και η θέση του διευθυντού παθολογίας στο νοσοκομείο, που θα προκηρυχθεί γρήγορα.

'Οσον αφορά τη σύσταση περιφερειακού ιατρείου στην Κοινότητα Αμυγδαλιάς, σας γνωρίζουμε, ότι δεν εκκρεμεί -έτσι τουλάχιστον μου λέει η υπηρεσία- στο Υπουργείο ανάλογο αίτημα από τη διοίκηση του νοσοκομείου, στην ευθύνη του οποίου υπάγεται η περιοχή. Επίσης, δεν εκκρεμούν αιτήματα επιχορήγησης για κάλυψη λειτουργικών εξόδων και προμήθειας εξοπλισμού, όπως, τουλάχιστον, με ενημερώνει η Υπηρεσία.

Για τα υπόλοιπα ερωτήματα έχω να σας πω, ότι για την καθυστέρηση των ΣΚΕΟΙΠΝΙ βρίσκεται σε εξέλιξη νομοσχέδιο του Υπουργείου Υγείας και Πρόνοιας και προβλέπουμε διάταξη με την οποία αλλάζει όλο το σύστημα και ο τρόπος επιλογής του ιατρικού προσωπικού.

'Οσον αφορά το άλλο ερώτημα, να επιτρέπεται η λειτουργία και να καλύπτονται τα σχετικά έξοδα κινητού τηλεφώνου σε εικοσιτετράωρη βάση, δεν προβλέπεται από τη σχετική νομοθεσία να εφοδιάζονται οι ιατροί με κινητά τηλέφωνα. Προβλέπεται, όμως, να μπορούν να χρησιμοποιούν βομβητές για εσωτερική επικοινωνία και έχω και ένα ερώτημα. 'Αρα χρειάζονται κινητά τηλέφωνα οι γιατροί των νοσοκομείων;

'Οσον αφορά το ερώτημά σας για τις εγκρίσεις Οργανισμών, πρέπει να σας πω, ότι όλα τα νοσοκομεία της Χώρας, το ένα μετά το άλλο, ζητάνε αλλαγές των Οργανισμών τους. Το Υπουργείο Υγείας με προσοχή εγκρίνει αυτούς του Οργανισμούς. Και όπως ξέρετε, υπάρχει διαδικασία συνυπογραφής από το Υπουργείο Οικονομικών και το Υπουργείο Προεδρίας. Το Υπουργείο Οικονομικών εφ' όσον υπάρχει μεγάλη δαπάνη, δεν εγκρίνει αυτές τις τροποποιήσεις, αλλά πρέπει να σας πω, ότι τα νοσοκομεία πολλές φορές προχωρούν σε αιτήματα, τα οποία δεν δικαιολογούνται.

Παραδείγματος χάριν για το συγκεκριμένο νοσοκομείο, διάβασα τι ζητάει να τροποποιηθεί και σας λέω ένα παράδειγμα. Ζητάει να αλλάξει ένας γιατρός κοινωνικής ιατρικής και να μετατραπεί σε επιμελητή α' θωρακοχειρουργό. Αντιλαμβάνεστε, ότι αν στην Κάρυστο διορίσει κανείς θωρακοχειρουργό, συνειδητά διορίζει κάποιο γιατρό ο οποίος δεν θα αξιοποιηθεί ποτέ. Εν πάση περιπτώσει, μέσα στα πλαίσια των δυνατοτήτων και συγκυριών και οι ανάγκες του νοσοκομείου του συγκεκριμένου, όπως όλων των νοσοκομείων της Χώρας, θα αντιμετωπισθούν. Ελπίζω με τις προσλήψεις αυτές των πεντέμισι χιλιάδων που θα ολοκληρωθούν το 1996 και τις δύο χιλιάδες επτακόσιες προσλήψεις που θα προκηρύξουμε τώρα, θα καλυφθεί ένα μεγάλο μέρος των αναγκών.

ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ο κύριος Υπουργός δεν μας είπε τίποτα καινούριο, πέρα από τη γραπτή και εκπρόθεσμη απάντηση την οποία κατέθεσε. 'Ηθελα να σημειώσω το εξής: 'Αραγε είναι θέμα το να γίνουν νέες προσλήψεις, για να καλυφθεί η θέση του διευθυντού παθολογίας, ενός κύριου ουσιαστικά, για ένα νοσοκομείο, υπευθύνου διευθυντού; 'Αραγε χρειάζονται όλες αυτές οι διαδικασίες, που είπατε, για τη σύσταση της νέας επιτροπής κ.λπ. για να θεσπιστούν και να γίνουν αυτές οι αλλαγές που χρειάζεται ένα νοσοκομείο; Εμείς δε θέσαμε θέμα νέου κανονισμού για να γίνουν μετατάξεις γιατρών, θέσαμε όμως τα επίκαιρα ερωτήματα στα οποία, κύριε Υπουργέ, δεν απαντήσατε, π.χ. τι γίνεται με τα οικονομικά των νοσοκομείων; Για όλα τα νοσοκομεία μας απαντάτε, όπως μας διαβάσατε και τώρα την απάντησή σας, ότι δεν εκκρεμεί τίποτε και δεν ζητήθηκε τίποτα από τη διοίκησή τους. Ξέρετε κανένα νοσοκομείο που να μη χρωστάει; Ο πρόεδρος είναι δικός σας, διορισμένος από το ΠΑ.ΣΟ.Κ.. Δε σας έχει υποβάλει κανένα αίτημα;

Πώς καλύπτει τους προμηθευτές, όταν όλα τα νοσοκομεία και ιδιαίτερα αυτό, έχουν μεγάλο χρεωστικό άνοιγμα;

Επίσης, θα ήθελα να ρωτήσω, πώς είναι δυνατόν να περιμένουμε ακόμα ένα χρόνο ή μέχρι τέλους του χρόνου, που λέτε εσείς, και εμείς αμφισβητούμε αυτό το περιθώριο που δίνετε, για να γίνουν οι νέες προσλήψεις; Από το Νοέμβριο του 1995 είχατε καθιερώσει αυτές τις προκηρύξεις των νέων προσλήψεων και ακόμα να γίνουν οι διορισμοί αυτών των ανθρώπων που θα καλύψουν ελάχιστα κενά, γιατί δεν είναι μόνο οι πεντέμισι χιλιάδες θέσεις που ζητάν τα νοσοκομεία της Χώρας, αλλά πάνω από δεκαπέντε χιλιάδες, όπως με έχουν πληροφορήσει και νομίζω ότι δεν είναι δυνατόν να καλυφθούν αυτές.

Θα ήθελα τώρα να πω δύο λόγια για το Περιφεριακό Νοσοκομείο Αμυγδαλιάς. Μπορεί να μην το ζητά το διοικητικό συμβούλιο του νοσοκομείου, αλλά το ζητούν οι φορείς και σ'αυτό δεν μπορούμε να πούμε τι ζητάει η διοίκηση του νοσοκομείου, όταν αυτή η διοίκηση, κατά την άποψή μας, δεν εκφράζει τις ανάγκες της περιφέρειας, αλλά εκφράζει πραγματικά ό,τι ακριβώς αυτή εντέλλεται να πράξει.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Αντιλαμβάνεσθε, ότι εμείς, σαν Υπουργείο, δεν μπορούμε να γνωρίζουμε ποιες είναι οι απόψεις των φορέων. Επίσημη ενημέρωση, πληροφόρηση και αιτήματα δεχόμαστε από τη διοίκηση του νοσοκομείου και μάλιστα για τη σύσταση ενός περιφερειακού ιατρείου, δεν είναι δυνατόν να μη λάβουμε υπόψη τη γνώμη του διοικητικού συμβουλίου.
'Οσον αφορά τις προσλήψεις, δεν θα πρέπει να τηρήσουμε τους νόμους του Κράτους και τις νόμιμες διαδικασίες; Πράγματι, είναι χρονοβόρες οι διαδικασίες. Και καθυστέρησαν αυτές οι προσλήψεις. 'Ηταν η πρώτη μεγάλη προκήρυξη που έγινε μέσα από το ΑΣΕΠ των πεντέμισι χιλιάδων θέσεων.

Εμείς, σχετικά μ'αυτό σας ενημερώνουμε, ότι επικοινωνήσαμε κατ'επανάληψη με το Υπουργείο Προεδρίας και αναζητούμε κάποιον τρόπο συντόμευσης των διαδικασιών, χωρίς να αλλάξει τίποτα από τον τρόπο πρόσληψης, δηλαδή, το ν. 2190/94.

'Οσον αφορά τους Οργανισμούς, βεβαίως όλα τα νοσοκομεία ζητούν τροποποιήσεις και αντιλαμβάνεσθε, ότι εμείς είμαστε υποχρεωμένοι να δούμε τι ζητούν, και αν υιοθετούμε τα αιτήματά τους, θα τα προωθήσουμε στο Υπουργείο Οικονομικών και Προεδρίας. Διότι κάθε νέα τροποποίηση οργανισμού συνεπάγεται και δαπάνες.

Εγώ νομίζω, ότι είναι σωστή αυτή η διαδικασία και, εν πάση περιπτώσει, κάποτε πρέπει να καταλάβουμε, ότι πρέπει να υπάρξει ένας προγραμματισμός σ'αυτόν τον Τόπο. Δεν μπορεί να ζητάμε θωρακοχειρουργό στην Κάρυστο. Τι να κάνει ο θωρακοχειρουργός στην Κάρυστο; 'Ετσι ζητά -τουλάχιστον έτσι με ενημέρωσε η υπηρεσία- το διοικητικό συμβούλιο.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διατάξη είναι η με αριθμό 208/24.10.96 ερώτηση του Βουλευτή του Συνασπισμού της Αριστεράς και της Προόδου κ.Ιωάννη Δραγασάκη προς τον Υπουργό Εθνικής Οικονομίας, σχετικά με την παροχή πληροφοριών για τις ευρωπαϊκές και άλλες χρηματοδοτήσεις προς το 'Αγιον 'Ορος.

Η ερώτηση αυτή έχει ως εξής:

"Με αφορμή το διορισμό του πολιτικού διοικητή του Αγίου 'Ορους είδαν στο φως της δημοσιότητας διάφορες πληροφορίες για ευρωπαϊκές και άλλες χρηματοδοτήσεις προς το 'Αγιο 'Ορος.

Επειδή οι πληροφορίες αυτές, ούτε πλήρεις είναι ούτε μπορούμε να ελέγξουμε την ακρίβειά τους, ζητούμε από τον Υπουργό Εθνικής Οικονομίας να πληροφορήσει το Σώμα για τις συγκεκριμένες χρηματοδοτήσεις που προβλέπονται για το 'Αγιο 'Ορος.

Ειδικότερα:

1. Συγκεκριμένες δράσεις ενταγμένες στο ΠΕΠ Κεντρικής Μακεδονίας.

2. 'Αλλες δράσεις που ενδεχομένως περιλαβμάνονται στα λειτουργικά προγράμματα του Κοινοτικού Πλαίου Στήριξης, όπως πολιτισμού, περιβάλλοντος, Υπουργείου Γεωργίας, κ.λπ..

3. Δράσεις που ενδεχομένως έχουν ή προβλέπεται να ενταχθούν σε άλλες ευρωπαϊκές πρωτοβουλίες όπως INTEREG II κλπ.

4. Προγραμματικές συμφωνίες ή άλλες μορφές χρηματοδότησης που ενδεχομένως έχουν συναφθεί από το Υ.ΠΕ.ΧΩ.Δ.Ε. ή άλλα Υπουργεία.

Παρακαλούμε όπως η σχετική ενημέρωση να συνοδεύεται από την κατάθεση των αντίστοιχων τεχνικών δελτίων ή με όποιον άλλον τρόπο, να είναι πάντως σαφή:

α) Τα προβλεπόμενα ποσά.

β) Το αντικείμενο του αντίστοιχου έργου ή δράσης

γ) Η εποπτεύουσα αρχή και οι φορείς υλοποίησης

δ) Ο ρυθμός απορρόφησης και το χρονοδιάγραμμα υλοποίησης των σχετικών δράσεων".

Ο Υφυπουργός Εθνικής Οικονομίας κ.Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριοι συνάδελφοι, νομίζω ότι είναι χρέος όλων μας να διαφυλάξουμε αυτήν την τεράστια Ελληνορθόδοξη κληρονομιά που υπάρχει στην Αθωνική χερσόνησο.

Και είμαστε υπερήφανοι, που για πρώτη φορά στην τρέχουσα χιλιετηρίδα, τούτη η Κυβέρνηση του ΠΑ.ΣΟ.Κ. από το 1994 ανέλαβε με ευαισθησία και σεβασμό απέναντι σ'αυτόν τον τεράστιο πολιτιστικό θυσαυρό, το μεγάλο και δύσκολο έργο της συνολικής αντιμετώπισης των επιτακτικών αγιορείτικων αιτημάτων για τη συντήρηση και την αναστήλωση των Ιερών Μονών στο 'Αγιο 'Ορος.

Υλοποιούμε την προσδοκία μακράς σειράς γενεών αγιορειτών Πατέρων για τη συντήρηση, την ανάδειξη, αλλά και την πνευματική αξιοποίηση της βαριάς εθνικοθρησκευτικής κληρονομιάς μας, την οποία με τόσους κόπους και τόσες θυσίες οι μοναχοί Πατέρες του Αγίου 'Ορους μας έχουν αφήσει. Και νομίζω ότι οφείλουμε όλοι να αναδείξουμε το 'Αγιο 'Ορος, να διαφυλάξουμε την κληρονομιά μας, να διατηρήσουμε το πολλαπλής σημασίας οικολογικό απόθεμα του Αγίου 'Ορους, που δεν αναφέρεται μόνο στο φυσικό περιβάλλον, αλλά και στην όλη δομή και λειτουργία της Αγιορείτικης Πολιτείας.

'Ετσι πολύ συγκεκριμένα, κυρίες και κύριοι συνάδελφοι, έχουμε εντάξει στο ΠΕΠ Κεντρικής Μακεδονίας εννέα Μονές του Αγίου 'Ορους, με ένα συνολικό προϋπολογισμό 1.355.000.0000 δρχ. και με φορέα υλοποίησης το ΚΕΔΑΚ.

Επίσης, υπάρχει το χρηματοδοτικό πρόγραμμα ΕΖΕΣ που έχει ήδη εντάξει μια σειρά από Μονές, με ένα συνολικό προϋπολογισμό 2.137.000.000 δρχ. για να συντηρηθούν και να αξιοποιηθούν, με φορέα υλοποίησης τις ίδιες τις Ιερές Μονές του Αγίου 'Ορους και με ενδιάμεσο φορέα διαχείρισης την αναπτυξιακή εταιρεία της Χαλκιδικής.

Ταυτόχρονα, από τις 10 Ιουλίου 1996, με μια νέα πρόταση προσπαθήσαμε να ενσωματώσουμε σ'αυτό το ολοκληρωμένο πρόγραμμα παρέμβασης από το χρηματοδοτικό μηχανισμό ΕΖΕΣ άλλα δέκα περίπου Μοναστήρια, με συνολικό προϋπολογισμό περίπου 5 δισ. δραχμών. Ακόμα υπάρχουν σε εξέλιξη άλλα δύο προγράμματα, ένα τριετές πρόγραμμα που ξεκίνησε το 1994 το Υ.ΠΕ.ΧΩ.Δ.Ε. και ένα αντίστοιχο τριετές πρόγραμμα του ΚΕΔΑΚ, του Υπουργείου Μακεδονίας Θράκης με το Συμβούλιο της Ευρώπης για την παρέμβαση, έτσι ώστε να μπορέσουμε να αναδείξουμε και αυτήν την κληρονομιά μας.

Αυτά είναι τα προγράμματα για το 'Αγιο 'Ορος, που είναι σήμερα σε εξέλιξη.

ΠΡΟΕΔΡΟΣ (Απόστολος Κακλαμάνης): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, εμείς δεν κατηγορούμε την Κυβέρνηση επειδή χρηματοδοτεί έργα στο 'Αγιο 'Ορος. Εμείς υποβάλαμε ένα ερώτημα στις 24 Οκτωβρίου και ζητούσαμε πληροφορίες. Η Κυβέρνηση δεν απάντησε στο ερώτημά μας. Πήγαμε τη σχετική ερώτηση, σύμφωνα με τον Κανονισμό της Βουλής, στη Διάσκεψη των Προέδρων, όπου, όπως γνωρίζετε, γίνεται κλήρωση και έτυχε το ερώτημά μας να κληρωθεί και να έλθει στο Κοινοβούλιο. Κατά τύχη, δηλαδή, κυρίες και κύριοι συνάδελφοι, μέσω κληρωτίδας εκμαιεύσαμε την χρήσιμη απάντηση, που ακούσατε σήμερα όλοι. Και πραγματικά μας κάνει εντύπωση αυτό το θέμα.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, ήδη έχετε ξοδέψει το μισό χρόνο σας.

ΙΩΑΝΝΗΣ ΔΡΑΓΑΣΑΚΗΣ: Μα, κύριε Πρόεδρε, αυτά που λέγω, νομίζω ότι είναι η ουσία του προβλήματος.

ΠΡΟΕΔΡΟΣ (Απόστολος Κακλαμάνης): Αν θέλετε μιλήστε επί της ουσίας της ερωτήσεώς σας.

ΙΩΑΝΝΗΣ ΔΡΑΓΑΣΑΚΗΣ: Και το λέγω αυτό, διότι την ίδια περίπου στιγμή, ένας άλλος Βουλευτής, Ευρωβουλευτής άλλου Κόμματος, έκανε ερώτημα στην Ευρωπαϊκή Επιτροπή και αυτή απάντησε γραπτά και διαβάσαμε την απάντησή της στις εφημερίδες. Και για να έχουμε την απάντηση εμείς από την ελληνική Κυβέρνηση, έπρεπε να περάσουμε από την κληρωτίδα!

Θα ήθελα τελειώνοντας να πω, ότι το θέμα έχει προφανώς μία πολιτική διάσταση. Αφορά τον παράνομο διορισμό του κ. Ψυχάρη και είναι ευθύνη της Κυβέρνησης να μην απαντάει, να αδιαφορεί, να προσπαθεί να δημιουργήσει την όποια εικόνα θέλει να δημιουργήσει προς την κοινωνία.

Εγώ με το ερώτημα έθεσα θέμα διαχείρισης δημόσιου χρήματος. Είμαστε υπέρ της χρηματοδότησης έργων στο 'Αγιο 'Ορος με όρους διαφάνειας και κοινοβουλευτικού ελέγχου.

Θα ελέγξω, κύριε Υπουργέ, τα στοιχεία και ελπίζω και παρακαλώ, αν υπάρχουν και άλλα μέσω Υ.ΠΕ.ΧΩ.Δ.Ε., αν υπάρχουν προγραμματικές συμφωνίες, να υπάρξει συμπληρωματική απάντησή σας.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριε Πρόεδρε, εκπλήσσομαι από την ομιλία του κυρίου συναδέλφου.

Το ερώτημα είναι πολύ σαφές. Ζητήθηκε πληροφόρηση για τα προγράμματα στην Αθωνική Χερσόνησο. Δεν καταλαβαίνω, γιατί συνδέουμε το διορισμό του Διοικητή της Αθωνικής Χερσονήσου με τα προγράμματα αναστήλωσης και ανάδειξης της αγιορείτικης κληρονομιάς. Είναι δυνατόν; Και είναι προγράμματα, τα οποία δεν ξεκίνησαν σήμερα ή χθες. Είναι προγράμματα που είναι ενταγμένα στο Κοινοτικό Πλαίσιο Στήριξης. Είναι προγράμματα του περιφερειακού προγράμματος Κεντρικής Μακεδονίας. Είναι προγράμματα του Υ.ΠΕ.ΧΩ.Δ.Ε. απο το 1994. Είναι προγράμματα του ΚΕΔΑΚ και του Υπουργείου Μακεδονίας-Θράκης το 1994 με το Συμβούλιο της Ευρώπης στην Ευρωπαϊκή 'Ενωση. Δεν καταλαβαίνω γιατί όλος αυτός ο ρυθμός δήθεν ελέγχου για τη διαχείριση. Ποια διαχείριση; Φορείς υλοποίησης όλων αυτών των προγραμμάτων είναι οι ίδιες οι Μονές του Αγίου 'Ορους. Φορέας υλοποίησης ελέγχου και παρακολούθησης όλης αυτής της προσπάθειας, είναι το ΚΕΔΑΚ, δημόσιος οργανισμός του Υπουργείου Μακεδονίας-Θράκης. Το ΚΕΔΑΚ επιβλέπει τις μελέτες, το ΚΕΔΑΚ επιβλέπει τα έργα. Και η επιτροπή παρακολούθησης της περιφέρειας Κεντρικής Μακεδονίας του προγράμματος περί Κοινοτικού Πλαισίου Στήριξης συμπεριλαμβάνει και τα έργα αυτά. Το χρηματοδοτικό πλαίσιο ΕΖΕΣ με την Ευρωπαϊκή Τράπεζα Επενδύσεων έχει τους δικούς του ρυθμούς υλοποίησης των έργων ελέγχου των διαδικασιών και υλοποίησης βεβαίως όλης αυτής της προσπάθειας.

Θα ήθελα να πω, κύριε Πρόεδρε, το εξής: Εδώ πρέπει να συνειδητοποιήσουμε κάτι. 'Εχουμε μία ευθύνη απέναντι σ' αυτήν τη Χώρα, έχουμε μία ευθύνη απέναντι σ' αυτήν την τεράστια παράδοση που μας έχουν αφήσει οι Μοναχοί του Αγίου 'Ορους. Παράδοση δεν είναι τι έχουμε παραλάβει μόνο από τους προγόνους μας, παράδοση είναι τι θα αποδώσουμε εμείς στις επόμενες γενεές. Και δεν δικαιολογούμαστε ποτέ όταν επί χίλια χρόνια ολόκληρα η Πολιτεία ήταν απούσα από την αναστήλωση αυτής της προσπάθειας, από την ανάδειξη της κληρονομιάς. Μιλάμε για τεράστιο εθνικοθρησκευτικό πλούτο, που ήταν εγκαταλελειμμένος επί εκατονταετίες. Και ήρθε επιτέλους η Κυβέρνηση, ήρθε επιτέλους η Πολιτεία, από το 1994, 1995, 1996 και για τα επόμενα χρόνια, να ολοκληρώσει το φιλόδοξο σχέδιο. Θέλουμε ένα δεκαετές πρόγραμμα, κύριε συνάδελφε, για να ολοκληρώσουμε. Χρειάζονται 50 δισ. δραχμές για να ολοκληρώσουμε την παρέμβασή μας. Και πρέπει σ' αυτό να συμβάλουμε όλοι μαζί από κοινού με την ίδια ευαισθησία.

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των αναφορών και ερωτήσεων της συνεδριάσεως αυτής, της Τρίτης.

Θα μου επιτρέψετε, κυρίες και κύριοι συνάδελφοι, να σας ενημερώσω πάνω σ' αυτήν τη διαδικασία. Διότι, όπως θα διαπιστώσατε, δεν είναι απολύτως ενημερωμένος τουλάχιστον ο ερωτών συνάδελφος, γι' αυτό και τον διέκοψα.

Θα ήθελα να πω στους συναδέλφους, που για πρώτη φορά γίνονται Βουλευτές -οι άλλοι το γνωρίζουν- ότι κάθε Τρίτη, σύμφωνα με τον Κανονισμό, δεν συνεζητούντο ερωτήσεις, όπως στις άλλες συνεδριάσεις της εβδομάδος, αλλά από την αρχή της συνεδριάσεως προχωρούσαμε στο νομοθετικό έργο. Με την τροποποίηση, που κάναμε τον Ιούνιο, του Κανονισμού και σ' αυτήν τη συνεδρίαση της Τρίτης θα πηγαίνει μία με μιάμιση ώρα για κοινοβουλευτικό έλεγχο, μέσω αναφορών και ερωτήσεων.

Συγχρόνως, λύσαμε ένα σοβαρό πρόβλημα του Κοινοβουλίου. Επειδή οι αναφορές και οι ερωτήσεις των κυρίων συναδέλφων άλλοτε ήταν δυνατόν να απαντηθούν, άλλοτε δεν ήταν δυνατόν να απαντηθούν ή οι υπηρεσίες δεν επιθυμούσαν να απαντήσουν ή οποιεσδήποτε άλλες σκοπιμότητες ή τυχαία γεγονότα -δεν θα το κρίνω τώρα αυτό εγώ- οδηγούσαν στο εξής αποτέλεσμα: Κάποιες ερωτήσεις που κατετίθεντο τον Οκτώβριο, το Νοέμβριο δεν είχαν απαντηθεί. Αλλά όταν επρόκειτο, αυτές που δεν έχουν απαντηθεί, να έλθουν για συζήτηση, - διότι ο Κανονισμός έδινε το δικαίωμα, για εκείνες τις ερωτήσεις που δεν απαντήθηκαν, να γραφούν στον κατάλογο των μη απαντηθεισών ερωτήσεων και να έλθουν για συζήτηση, λόγω όμως του περιορισμένου χρόνου, δεν είναι δυνατόν να συζητούνται πάνω από πέντε - δέκα ερωτήσεις ή αναφορές.

- φτάναμε στο αποτέλεσμα το Mάιο μήνα να συζητούμε για θέματα, για τα οποία είχαν γίνει ερωτήσεις τον Οκτώβριο. Αυτό ήταν πλέον άνευ ουσίας και μάλλον υποβάθμιζε τη συζήτησή μας, παρά την αναβάθμιζε.

Αποφασίσαμε, λοιπόν, όταν δεν απαντούνται ερωτήσεις και αναφορές ο Βουλευτής που έκανε την ερώτηση ή την αναφορά και δεν έτυχε απαντήσεως, να έχει δικαίωμα μέσα από τη διαδικασία των επικαίρων ερωτήσεων, αν και το θέμα θα έπαυε να είναι επίκαιρο, να ζητήσει τη συζήτηση.

'Ετσι λοιπόν γίνεται η κληρωτίδα. Και πρέπει να πω, αγαπητέ συνάδελφε, ότι δεν συζητείται κατά τύχη η ερώτησή σας. Δύο ερωτήσεις μόνο είχαν υποβληθεί, του κ. Γκατζή και η δική σας. Και οι δύο συζητούνται, γιατί δεν ήταν ανάγκη να μπουν στην κληρωτίδα. Αυτό ίσως γίνει αργότερα, όταν θα επαναφέρονται πολλές ερωτήσεις.

Γι'αυτό σας παρεκάλεσα να μην ξοδεύετε το χρόνο σας, ώστε να μιλήσετε επί της ουσίας. 

'Ερχομαι στο θέμα, που αφορά και εσάς και τον κύριο Υπουργό. 'Εχω να παρατηρήσω, ότι πολλές φορές η διαδικασία των ερωτήσεων και των αναφορών μεταβάλλεται σε διαδικασία επερωτήσεων. Είτε διότι τα θέματα που θίγονται στις ερωτήσεις είναι τόσα πολλά και τόσο σοβαρά που χρειάζεται χρόνος και τόνος επερωτήσεως, είτε διότι γίνεται μια συζήτηση, όπως αυτή που έγινε πριν. 

Πιστεύω ότι εφ' όσον εσείς ζητάτε ορισμένα στοιχεία, ο κύριος Υπουργός ή έπρεπε να τα στείλει ή αν οι υπηρεσίες δεν μπόρεσαν να συγκεντρώσουν τα στοιχεία αυτά ή δεν πρόφτασαν ή για οποιοδήποτε άλλο λόγο θα έπρεπε να δώσει απάντηση με στοιχεία. Εσείς επίσης θα έπρεπε να αναφερθείτε στα στοιχεία.

'Ετσι είναι αυτή η διαδικασία. Λέει ο Κανονισμός, ερωτά ο Βουλευτής και ζητά μια πληροφορία και η Κυβέρνηση απαντά στο αίτημά του. Η παράκλησή μου σε όλους είναι, αν θέλουμε να κάνουμε έλεγχο σε επίπεδο επερωτήσεως, να καταθέτουμε επερώτηση, ώστε αυτή η διαδικασία των επερωτήσεων και μάλιστα των επικαίρων ερωτήσεων να βοηθάει, ώστε να ενημερώνεται ο Ελληνικός Λαός για τα προβλήματα που τον απασχολούν. Γιατί με τις εκατέρωθεν δραστικές επιθέσεις στην Αίθουσα αυτή, φοβούμαι ότι δεν ενημερώνεται ο Ελληνικός Λαός και επιπλέον δεν σχηματίζει την καλύτερη εικόνα για τη λειτουργία του Κοινοβουλίου.

Ορίστε, κύριε Δραγασάκη.

ΙΩΑΝΝΗΣ ΔΡΑΓΑΣΑΚΗΣ:Κατ' αρχήν ευχαριστώ για την παρέμβασή σας, κατανοώ και τη θέση σας...

ΠΡΟΕΔΡΟΣ (Απόστολος Κακλαμάνης):Εγώ έδωσα ορισμένες πληροφορίες σε όλους. 

ΙΩΑΝΝΗΣ ΔΡΑΓΑΣΑΚΗΣ:Εγώ έκανα αυτό το οποίο είπατε. Δεν έκανα επίκαιρη ερώτηση. 'Εκανα μία ερώτηση, με αίτηση κατάθεσης εγγράφων. Δεν πήρα την απάντηση στο χρόνο που έπρεπε να την πάρω και επομένως έπρεπε να έλθει εδώ αυτό το θέμα. Και έκανα την αντιπαραβολή, με την αντίστοιχη απάντηση της Κομισιόν.

Εμάς μας ενδιαφέρει το 'Αγιον 'Ορος και αξιοποιούμε, αν θέλετε.

ΠΡΟΕΔΡΟΣ (Απόστολος Κακλαμάνης):Μην μπαίνετε στην ουσία του Αγίου 'Ορους. Τώρα μιλάμε για το διαδικαστικό. Αυτό είναι το θέμα μας. 

ΙΩΑΝΝΗΣ ΔΡΑΓΑΣΑΚΗΣ:Μα τα στοιχεία δεν τα ξέρουμε στο Κοινοβούλιο. Τα στοιχεία ζητήσαμε. 

ΠΡΟΕΔΡΟΣ (Απόστολος Κακλαμάνης):Κύριε συνάδελφε, εγώ σας έδωσα το λόγο για να παρατηρήσετε πάνω σ'αυτά που είπα εγώ επί της διαδικασίας.

ΙΩΑΝΝΗΣ ΔΡΑΓΑΣΑΚΗΣ:Διευκρίνισα, λοιπόν, ότι δεν υπάρχει παρατυπία από μέρους μας.

ΠΡΟΕΔΡΟΣ (Απόστολος Κακλαμάνης):'Ετσι νομίζετε. 

ΙΩΑΝΝΗΣ ΔΡΑΓΑΣΑΚΗΣ:Εμείς κάναμε ερώτηση και δεν μας δόθηκε απάντηση. 

ΠΡΟΕΔΡΟΣ (Απόστολος Κακλαμάνης):Τότε λυπούμαι, διότι όλα όσα είπα πριν, πρέπει προφανώς να τα επαναλάβω.

Σας λέγω τούτο, κύριε συνάδελφε. Δεν είναι κατά τύχη, που έρχεται η ερώτησή σας. 

ΙΩΑΝΝΗΣ ΔΡΑΓΑΣΑΚΗΣ:Διότι δεν υπήρχαν πολλές ερωτήσεις. 

ΠΡΟΕΔΡΟΣ (Απόστολος Κακλαμάνης):Ακριβώς. Εσείς λοιπόν φάγατε ένα λεπτό, από τα δύο που είχατε, για να συζητάτε για κάτι, που τουλάχιστον θα ρωτούσατε πριν και θα ξέρατε ότι δεν κληρώθηκε.

ΙΩΑΝΝΗΣ ΔΡΑΓΑΣΑΚΗΣ:Δεν συζητώ τίποτε. Επαναλαμβάνω, ότι η Κυβέρνηση αρνήθηκε, στο νόμιμο χρόνο που είχε να καταθέσει τα στοιχεία. Τελεία και παύλα.

ΠΡΟΕΔΡΟΣ (Απόστολος Κακλαμάνης):Εν πάση περιπτώσει, αυτό που ενδιαφέρει εμένα και δεν ενδιαφέρει εσάς, είναι να πληροφορηθούν οι άλλοι συνάδελφοι σ'αυτήν την Αίθουσα, τι λέει ο Κανονισμός. 'Οτι ο Κανονισμός προβλέπει, ότι αν δεν απαντηθεί μια ερώτηση ή μία αναφορά, μπορεί με τη διαδικασία αυτή ο Βουλευτής να φέρει το θέμα προς συζήτηση. 

Αν, όμως, κάθε φορά που θα συζητούμε σ'αυτήν τη διαδικασία, θα τρώμε το μισό χρόνο μας να λέμε και να εξηγεί μετά η Κυβέρνηση, γιατί δεν απαντήθηκε και δεν απαντήθηκε, για τούτο ή το άλλο, θα έλθει την άλλη φορά ο Υπουργός και θα σας πει, "πώς να απαντήσω σε ένα κείμενο, με έξι - επτά υποθέματα και ένα σωρό άλλα στοιχεία";

Δεν ωφελεί αυτή η διελκυστίνδα. Αυτό θέλω να σας πω. Αλλά, να χρησιμοποιούμε τον Κανονισμό, ώστε να ζητούμε και να μας δίδονται πληροφορίες και αν έχουμε κάτι για το οποίο πρέπει να ελέγξουμε την Κυβέρνηση, να καταθέτουμε μία επερώτηση και κυρίως να μην προχωρήσουμε σ' αυτήν τη διαδικασία, σ' αυτό που ήδη γίνεται στη διαδικασία με τον Πρωθυπουργό, που για όσες ερωτήσεις δεν επιλέγονται, θα πρέπει να γίνεται μία δεύτερη συνεδρίαση και να σπαταλάται άλλος τόσος χρόνος. Τα πράγματα είναι απλά.

Ολοκληρώθηκε η συζήτηση των αναφορών και ερωτήσεων.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη.

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου, αρμοδιότητας του Υπουργείου Γεωργίας "Ρύθμιση θεμάτων για τη μείωση του κόστους παραγωγής και της λειτουργίας της αγροτικής εκμετάλλευσης, καθώς και την αύξηση της ανταγωνιστικότητας της ελληνικής γεωργίας".

Θα γίνει προεκφώνηση των νομοσχεδίων που είναι γραμμένα στην ημερήσια διάταξη, ώστε για όσα από αυτά δεν υπάρχει αντίρρηση να γίνουν δεκτά χωρίς συζήτηση.

Υπουργείου Περιβάλλοντος Χωροταξίας και Δημοσίων 'Εργων

Ψήφιση στο σύνολο του σχεδίου νόμου: "Κύρωση Σύμβασης Παραχώρησης της Μελέτης, Κατασκευής Αυτοχρηματοδότησης και Εκμετάλλευσης της Ελεύθερης Λεωφόρου Ελευσίνας-Σταυρού-Αεροδρομίου Σπάτων και Δυτικής Περιφερειακής Λεωφόρου Υμηττού, ρύθμιση συναφών θεμάτων και άλλες διατάξεις".

Το νομοσχέδιο κρατείται για να ψηφισθεί στο σύνολο, στη συνέχεια.

Υπουργείου Οικονομικών

Συνέχιση της συζήτησης επί της αρχής, των άρθρων και του συνόλου του σχεδίου νόμου: "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Κρατείται και αυτό το νομοσχέδιο για να συζητηθεί απόψε.

Υπουργείου Δικαιοσύνης.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση ως Κώδικα του Σχεδίου Νόμου: "Υιοθεσία, επιτροπεία και αναδοχή ανηλίκου, δικαστική συμπαράσταση, δικαστική επιμέλεια ξένων υποθέσεων και συναφείς ουσιαστικές, δικονομικές και μεταβατικές διατάξεις".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Κύριοι συνάδελφοι, εισερχόμεθα στην ψήφιση στο σύνολο του νομοσχεδίου, αρμοδιότητος Υπουργείου Περιβάλλοντος, Χωροταξίας και Δημοσίων 'Εργων.

Ο κύριος Υπουργός έχει καμία παρατήρηση;

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Καμία.

ΠΡΟΕΔΡΟΣ (Απόστολος Κακλαμάνης): Κανείς εκ των κυρίων Εισηγητών έχει να κάνει καμία παρατήρηση; Ουδείς.

Ερωτάται το Σώμα: Γίνεται δεκτό το νομοσχέδιο του Υπουργείου Περιβάλλοντος Χωροταξίας και Δημοσίων 'Εργων και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.

Συνεπώς, το νομοσχέδιο, αρμοδιότητος του Υπουργείου Περιβάλλοντος, Χωροταξίας και Δημοσίων 'Εργων "Κύρωση Σύμβασης Παραχώρησης της Μελέτης, Κατασκευής, Αυτοχρηματοδότησης και Εκμετάλλευσης της Ελεύθερης Λεωφόρου Ελευσίνας-Σταυρού-Αεροδρομίου Σπάτων και Δυτικής Περιφερειακής Λεωφόρου Υμηττού, ρύθμιση συναφών θεμάτων και άλλες διατάξεις", έγινε δεκτό, σε μόνη συζήτηση, κατά πλειοψηφία, κατ' αρχήν, κατ' άρθρο και στο σύνολο. 

(Λόγω του μεγάλου όγκου του νομοσχεδίου το κείμενό του δεν καταχωρείται στο παρόν Πρακτικό. Ο σχετικός νόμος εδημοσιεύθη στο υπ' αριθμ.274 ΦΕΚ της16.12.1996).

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

Εισερχόμεθα στη συζήτηση του νομοσχεδίου αρμοδιότητας Υπουργείου Οικονομικών. Συνέχιση της συζήτησης επί της αρχής, των άρθρων και του συνόλου του σχεδίου νόμου "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Κυρίες και κύριοι συνάδελφοι, είχαμε αποφασίσει ότι η συζήτηση του νομοσχεδίου αυτού θα ολοκληρωνόταν σε τρεις ημέρες.

Σήμερα στη Διάσκεψη των Προέδρων αποφασίσαμε, εισηγούμεθα και υποθέτουμε, ότι εσείς κατά μείζονα λόγο θα συμφωνήσετε, να προσθέσουμε άλλη μία ημέρα για τη συζήτηση των άρθρων, να ολοκληρώσουμε απόψε στις 12 το βράδυ τη συζήτηση επί της αρχής και τα άρθρα να τα συζητήσουμε την επόμενη εβδομάδα αναγκαστικώς την πρώτη και τη δεύτερη ημέρα, διότι αυτήν την Τετάρτη, αύριο, θα συζητήσουμε τον Προϋπολογισμό της Βουλής και την Πέμπτη την πρόταση νόμου της Νέας Δημοκρατίας.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Το λόγο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαδόγγονα, έχετε το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εάν αντελήφθην καλώς, έχουμε μία μέρα επί της αρχής επιπλέον, σήμερα, και έχουμε και δύο μέρες επί των άρθρων.

ΠΡΟΕΔΡΟΣ (Απόστολος Κακλαμάνης): Αυτή είναι η δεύτερη μέρα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Ναι, συμφωνώ.

ΠΡΟΕΔΡΟΣ (Απόστολος Κακλαμάνης): Τελειώνουμε απόψε επί της αρχής και δύο ημέρες τα άρθρα. Ερωτάται το Σώμα: Συμφωνεί επί της προτάσεως αυτής;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς, η Βουλή συνεφώνησε ομοφώνως. 

'Αρα, 12 η ώρα απόψε τελειώνουμε τη συζήτηση επί της αρχής και γίνεται ψηφοφορία. Την επόμενη εβδομάδα, αφού μας πουν την άποψή τους και οι Εισηγητές, ώστε να χωριστεί σε δύο ενότητες άρθρων το νομοσχέδιο, θα προχωρήσουμε στη συζήτηση και την ψήφιση των άρθρων του νομοσχεδίου. Την τελευταία ημέρα θα συζητηθούν και τυχόν τροπολογίες του Υπουργού, της Κυβερνήσεως και ενδεχομένως και των Βουλευτών, εκείνες που αν μεν είναι εμπρόθεσμες, θα χρειαστεί να συζητήσουμε, και οι εκπρόθεσμες εάν τυχόν η Κυβέρνηση θελήσει τη συζήτησή τους.

Κύριοι συνάδελφοι, γνωρίζετε ότι είχε αναβληθεί η συζήτηση αυτού του νομοσχεδίου, προκειμένου να επιστρέψουν οι συνάδελφοι που είχαν πάει στη σύνοδο της Κοινοβουλευτικής Συνέλευσης του ΝΑΤΟ. Εκ των συναδέλφων, λοιπόν, αυτών, καθώς επίσης είναι ο Αντιπρόεδρος κ.Χαραλαμπόπουλος, εάν συμφωνείτε να προστεθούν στον κατάλογο αυτόν, ώστε εάν ο χρόνος επαρκέσει, να μιλήσουν απόψε επί της αρχής. 'Αλλως θα μιλήσουν επί των άρθρων την άλλη εβδομάδα. Συμφωνεί η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή συνεφώνησε.

Ο κ. Λαμπρόπουλος έχει το λόγο.

ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, συζητείται σήμερα στην Εθνική Αντιπροσωπεία το σχέδιο νόμου που αφορά μισθολογικές ρυθμίσεις μονίμων στελεχών των Ενόπλων Δυνάμεων, της Ελληνικής Αστυνομίας, του Πυροσβεστικού και Λιμενικού Σώματος. Είναι ένα νομοσχέδιο εξαιρετικής σημασίας, αφού θα ερχόταν να λύσει τα μακροχρόνια οικονομικά προβλήματα των ανθρώπων στους οποίους εμπιστευόμαστε την εθνική μας ακεραιότητα και την ασφάλειά μας.

Πριν από λίγες μέρες ακούσαμε την απόφαση της Κυβέρνησης, να προχωρήσει στην υλοποίηση ενός μεγάλου εξοπλιστικού προγράμματος των Ενόπλων μας Δυνάμεων. Είναι η περίφημη αγορά των δύο αιώνων, όπως άρχισε να λέγεται, βασική προϋπόθεση για την άμυνά μας. Δεν αρκεί όμως αυτό. Για να έχουμε αξιόμαχο στράτευμα, χρειάζεται ακόμη, ηθικό, άξια ηγεσία και σωστή εκπαίδευση των στελεχών, που δυστυχώς τραυματίστηκαν από τις άθλιες κομματικές επεμβάσεις και την περιφρόνηση του ένστολου δυναμικού μας.

Δεν μπορούμε να μιλάμε για ηθικό, όταν δεν εξασφαλίζουμε τη βελτίωση της ζωής των αξιωματικών μας. Τον οποιοδήποτε εξοπλισμό θα τον καταστήσουμε αποτελεσματικό, μόνο εάν έχουμε δώσει το ενδιαφέρον και τον ενθουσιασμό σε αυτούς που θα τον έχουν στα χέρια τους. Φοβάμαι πως τον ενθουσιασμό είναι δύσκολο να τον έχει σήμερα ο αξιωματικός μας, όταν είναι αναγκασμένος να βρίσκεται συνέχεια με μία βαλίτσα στο χέρι, λόγω των συχνών μεταθέσεων, και συνήθως μακριά από την οικογένειά του, που αυτό σημαίνει διπλά σπίτια και διπλά έξοδα με το σημερινό μάλιστα, κατά γενική ομολογία, φτωχό μισθό που του δίνει η Πολιτεία και που έχει παράλληλα την αξίωση να είναι έτοιμος ανά πάσα στιγμή να δώσει τη ζωή του, για να προστατεύσει την Πατρίδα ή κάθε έννομο αγαθό του πολίτη. Και αναφέρομαι στα Σώματα Ασφαλείας, στην Αστυνομία, κ.λπ.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.ΛΟΥΚΑΣ ΑΠΟΣΤΟΛΙΔΗΣ.)

Θέλουμε το στέλεχος των Ενόπλων μας Δυνάμεων και των Σωμάτων Ασφαλείας να είναι περήφανο, να είναι ακέραιο, να είναι παράδειγμα στην κοινωνία, να είναι αξιόμαχο, να είναι πιστό στο καθήκον. Και ενώ ζητάμε τόσα πολλά και σπουδαία, δίνουμε τόσα λίγα σαν Πολιτεία.

Σήμερα ο κάθε δημόσιος υπάλληλος και ιδιαίτερα οι υπάλληλοι των τραπεζών και των κρατικών επιχειρήσεων έχουν ασύγκριτα ανώτερο μισθολόγιο από τα στελέχη των Ενόπλων μας Δυνάμεων και των Σωμάτων Ασφαλείας.

Για χρόνια τώρα ακούει ο πολίτης για νέο μισθολόγιο των αξιωματικών, για αυξήσεις που τους δόθηκαν ή θα τους δοθούν και δημιουργείται η εντύπωση, πως συνέχεια παίρνουν αύξηση ή τέλος πάντων είναι υψηλόμισθοι και προνομιούχος τάξη, ενώ συμβαίνει ακριβώς το αντίθετο. 

Η ευθύνη των κυβερνώντων είναι μεγάλη και για την παραπλάνηση, αφού και προχθές μας είπε εδώ ο Υφυπουργός Οικονομικών, ότι περίπου τετραπλασιάζεται ο μισθός του Ανθυπολοχαγού, αλλά και για τις ψεύτικες υποσχέσεις που κάθε φορά δίνουν στους ανθρώπους, που δεν μπορούν να διεκδικήσουν, που δεν μπορούν να απεργήσουν, που δεν μπορούν να πιέσουν, που πάντα έχουν μάθει να υπηρετούν και να υπακούουν.

Μετά από πολλά και μεγάλα λόγια ήρθε το υπό συζήτηση νομοσχέδιο, που δυστυχώς και αυτό είναι λόγια, αφού δεν βγαίνει η Κυβέρνηση καθαρά και ξάστερα να πει και να το καταλάβουν όλοι, ποιος θα είναι ο νέος μισθός και αν ανταποκρίνεται στις στοιχειώδεις ανάγκες αξιοπρεπούς διαβίωσης των εν ενεργεία και αποστράτων αξιωματικών.

Δεν είναι τυχαίο ότι κανείς με τις καινούριες ρυθμίσεις δεν εκφράζει ικανοποίηση. Οι αντιδράσεις είναι μεγάλες και η απογοήτευση διάχυτη. Ο ίδιος ο Υφυπουργός Εθνικής 'Αμυνας είπε, ότι δεν είναι ευτυχής από αυτά που προβλέπει το νομοσχέδιο. Το μόνο φανερό είναι, ότι προβλέπεται ουσιαστική αύξηση στις αποδοχές των ανωτάτων αξιωματικών με την επιδοματική πολιτική που ακολουθείται, που και αυτοί μετά την αποστρατεία τους θα λάβουν κάτω από το μισό των εν ενεργεία αποδοχών τους. Θα προσγειωθούν, με δύο λόγια, ανώμαλα.

Οι δεκάδες χιλιάδες συνταξιούχοι, στρατιωτικοί και αστυνομικοί, διαπιστώνουν τον εμπαιγμό της Κυβέρνησης, αφού η μέση αύξηση των συντάξεων θα είναι περίπου στο 12% μέσα σε δύο έτη με την ολοκλήρωση του μισθολογίου, δηλαδή την 1.7.1998. 

Τα αιτήματα των συνταξιούχων είναι ξεκάθαρα: Να πάψει να στηρίζεται το μισθολόγιο στην επιδοματική πολιτική που αλλοιώνει τις συντάξεις, οι οποίες πρέπει να είναι το 80% των συνολικών απολαβών των εν ενεργεία.

Οι πιθανές αυξήσεις των εν ενεργεία σε καθαρά ποσά δεν αλλάζουν την κατάσταση. Οι χαμηλόβαθμοι έμειναν και πάλι στο περίμενε. Για το μόνιμο λοχία το πιθανότερο είναι η μείωση.

Κύριε Πρόεδρε, κύριοι συνάδελφοι, το υπό συζήτηση νομοσχέδιο ίσως είναι η τελευταία ευκαιρία για να δείξει η Πολιτεία, ότι ξέρει να τιμά τους αγώνες, την προσφορά, τις στερήσεις, τη σκληρή δουλειά και την αφοσίωση στο καθήκον. Οι καιροί που περνάμε είναι δύσκολοι. Χρειαζόμαστε -και σήμερα ίσως περισσότερο- υψηλό ηθικό και διάθεση από τα στρατιωτικά μας στελέχη. Στην παρηκμασμένη κοινωνία μας χρειαζόμαστε αστυνομικούς οπλισμένους με ισχυρές δυνάμεις ηθικής αντιστάσεως.

Αφού όλοι, λοιπόν, κάνουμε αυτές τις διαπιστώσεις, ας πάρουμε και την γενναία απόφαση. Τα χρήματα μπορούν να εξευρεθούν. 'Οταν διαγράφουμε σε ένα βράδυ εκατοντάδες δισ. στην Ολυμπιακή, στην ΕΤΒΑ και σε πολλές άλλες κρατικές υπερχρεωμένες επιχειρήσεις με χιλιάδες αργόμισθους, δεν υπάρχει καμία δικαιολογία.

Η επιθυμία πολλών στελεχών των Ενόπλων Δυνάμεων και Σωμάτων Ασφαλείας να αποχωρήσουν από την ενεργό υπηρεσία πρόωρα, προκειμένου να ακολουθήσουν και κάποιο άλλο επάγγελμα για να ανταπεξέλθουν, δεν πρέπει απλώς να μας ανησυχεί. Πρέπει να συνειδητοποιήσει η Κυβέρνηση, πως δεν πάει άλλο. Αρκετά ενέπαιξε. 'Ηρθε η ώρα να πράξει και αυτή το καθήκον της απέναντι στους ανθρώπους, που έχουν δώσει όρκο να είναι πιστοί στο καθήκον τους, στην Πατρίδα και τη Δημοκρατία μας.

Από σήμερα, λοιπόν, να αποφασίσουμε ένα γενναίο μισθολόγιο για τους στρατιωτικούς μας, τους αστυνομικούς μας, τους πυροσβέστες μας, τους λιμενικούς. Πρέπει αυτήν τη φορά να το κάνουμε. Δεν θα μας το συγχωρήσει κανένας. Σας ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Λουκάς Αποστολίδης): 'Εχω την τιμή να ανακοινώσω στο Σώμα, ότι τη συνεδρίαση παρακολουθούν από τα Δυτικά Θεωρεία σαράντα πέντε μαθητές και δύο συνοδοί καθηγητές του Α' Γυμνασίου Μοσχάτου, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΥ ΒΕΝΙΖΕΛΟΥ".

(Χειροκροτήματα από όλες τις Πτέρυγες.)

Ο κ. Μελάς έχει το λόγο.

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, η Κυβέρνηση, που είναι συνέχεια της προηγούμενης, με καθυστέρηση τριών ετών έφερε για ψήφιση στη Βουλή το νομοσχέδιο, που αφορά το μισθολόγιο των στελεχών των Ενόπλων Δυνάμεων και Σωμάτων Ασφαλείας. Το έφερε, αφού τους οδήγησε πρώτα σε οικονομική εξαθλίωση, σε οικονομικό μαρασμό, σε απόγνωση, δίνοντας μισθούς και συντάξεις κάτω από τα όρια της φτώχειας.

Ως αποτέλεσμα αυτής της οικονομικής κατάστασης και απόγνωσης, είχαμε προ καιρού μαζικές κινητοποιήσεις, τόσο αποστράτων όσο και εν ενεργεία στελεχών. Είδαμε, δηλαδή, για πρώτη φορά στα χρονικά του Τόπου απόστρατους ανώτερους και ανώτατους αξιωματικούς των Ενόπλων Δυνάμεων, αλλά και ένστολους των Σωμάτων Ασφαλείας να διαμαρτύρονται στους δρόμους, διότι παίρνουν μισθούς και συντάξεις πείνας, μη μπορώντας να ανταπεξέλθουν στις ανάγκες της σημερινής ζωής. Τους είδαμε να βροντοφωνάζουν για την κατάντια, στην οποία τους οδήγησε η κυβερνητική αναλγησία, αδιαφορία και αδιαλλαξία.

Περιμέναμε- και πρώτα περίμεναν τα στελέχη των Ενόπλων Δυνάμεων και Σωμάτων Ασφαλείας, που είναι και οι άμεσα ενδιαφερόμενοι -μετά από τόση καθυστέρηση να φέρετε ένα νομοσχέδιο, που θα προσέφερε σε αυτούς οικονομική ανάσα, που θα τους έδινε ελπίδα και προοπτική λύσης στα οικονομικά τους προβλήματα.

'Ετσι τα μεν εν ενεργεία στελέχη, θα επιδίδοντο απερίσπαστα στο έργο τους, χωρίς να τους πιέζουν οικογενειακές και οικονομικές ανάγκες, οι δε συνταξιούχοι, θα αισθάνονταν ανακούφιση και ικανοποίηση για την αναγνώριση του έργου, που επί σειρά ετών επετέλεσαν με κόπους, κινδύνους και κακουχίες.

Αντ' αυτού, φέρατε ένα πρόχειρο νομοσχέδιο, ένα απαράδεκτο, θα έλεγα, νομοσχέδιο, που δεν ανταποκρίνεται καθόλου στις σημερινές ανάγκες απλής διαβίωσής τους. Οι κατά καιρούς εξαγγελθείσες υποσχέσεις από τους αρμόδιους Υπουργούς, αλλά και διά στόματος Πρωθυπουργού, έμειναν μόνο -λόγια-. Η δε, μέχρι σήμερα αδιαφορία της Κυβέρνησης, μετατρέπεται σε εμπαιγμό. Ο εμπαιγμός αυτός δεν μετριάστηκε καθόλου με τα ελάχιστα επιπλέον ψίχουλα, που αναγκαστικά δώσατε κάτω από την αντίδραση και δικών σας Βουλευτών στη Διαρκή Επιτροπή, φοβούμενοι ότι το νομοσχέδιο δεν θα περάσει στην Ολομέλεια της Βουλής.

Τους εμπαίζετε και τους εκθέτετε στον Ελληνικό Λαό, όταν λέτε π.χ. ότι ο βασικός μισθός του ανθυπολοχαγού από 41.000 δρχ. θα γίνει 178.000 δρχ., ενώ σκόπιμα αποκρύπτετε την ΑΤΑ. Εμπαίζοντας, όμως, τα στελέχη των Ενόπλων Δυνάμεων και των Σωμάτων Ασφαλείας, εμπαίζετε εκατόν ογδόντα πέντε χιλιάδες περίπου δικαιούχους, που προσέφεραν και προσφέρουν πολύτιμες υπηρεσίες στην Πατρίδα, με κίνδυνο πολλές φορές της ζωής τους.

Εμπαίζετε, θα έλεγα- χωρίς να είναι αυτό υπερβολή- το πιο υγιές και αποδοτικό κομμάτι της ελληνικής κοινωνίας. Εμπαίζετε αυτούς, που η φύση του έργου τους και η αποστολή τους είναι άρρηκτα συνδεδεμένη με την προστασία και διασφάλιση της ζωής, της τιμής, της περιουσίας και της ελευθερίας των πολιτών.

Οι άνδρες των Ενόπλων Δυνάμεων φυλάσσουν Θερμοπύλες εργαζόμενοι σκληρά, πολλές φορές πέραν του οκταώρου, και το ξέρετε αυτό. Είναι σε συνεχή ετοιμότητα για την αντιμετώπιση κάθε εχθρικής πρόκλησης.

Οι άνδρες των Σωμάτων Ασφαλείας, υπεύθυνοι για την κοινωνική τάξη και ασφάλεια, έρχονται πολλές φορές αντιμέτωποι με ποικίλης φύσεως κινδύνους.

Το ίδιο συμβαίνει και με τους άνδρες του Λιμενικού Σώματος, που πολλές φορές εμπλέκονται σε ένοπλα επεισόδια για την παρεμπόδιση εισόδου λαθρομεταναστών και ναρκωτικών στη Χώρα μας.

Επίσης, οι άνδρες του Πυροσβεστικού Σώματος κινδυνεύουν και αυτοί πολλές φορές κατά την εκτέλεση του καθήκοντός τους.

Και αντί όλοι αυτοί να παίρνουν έναν αξιοπρεπή μισθό, για να μπορούν απερίσπαστοι να επιτελούν το υψηλό και πολλές φορές, όπως σας είπα, επικίνδυνο καθήκον τους, παίρνουν και θα παίρνουν με το νέο μισθολόγιο μισθούς και συντάξεις πείνας.

Είναι δυνατόν, κύριοι Υφυπουργοί, ο Αρχηγός των Ενόπλων Δυνάμεων, υπεύθυνος για την ασφάλεια της Χώρας, οι Στρατηγοί, οι Ναύαρχοι, οι Πτέραρχοι, να παίρνουν τα ίδια και λιγότερα χρήματα για μισθό ή σύνταξη, από έναν υπάλληλο ή κλητήρα της ΔΕΗ;

Είναι δυνατόν, να μπορούν να τα βγάλουν πέρα Αξιωματικοί των Ενόπλων Δυνάμεων με συνεχείς μεταθέσεις, όταν αναγκάζονται να έχουν δύο και τρία σπίτια εφ' όσον έχουν παιδιά και σπουδάζουν;

Είναι σωστό, πιλότοι της Πολιτικής μας Αεροπορίας, που κυβερνούν "ΜΙΡΑΖ" τα οποία κοστίζουν δισεκατομμύρια, με συνεχείς πτήσεις για την αναχέτηση εχθρικών σκαφών, να επιστρέφουν στο σπίτι τους και να έχουν να αντιμετωπίσουν οικονομικά προβλήματα;

Αναλογίζεστε πόσο πολύ αυτό μπορεί να επηρεάσει τη ψυχολογική τους κατάσταση, ετοιμότητα και απόδοση; Είναι ή όχι, αυτό αδικία; Υπάρχει άραγε κράτος δικαίου; Θα μου πείτε "δεν υπάρχουν άλλοι πόροι". Ας πληρώσουν, κύριοι, οι έχοντες και οι κατέχοντες, όπως είπε και ο Πρωθυπουργός. Αλλά ας πληρώσουν στην πράξη, όχι στα λόγια. Ας ελαττωθεί το σπάταλο και διεφθαρμένο κράτος.

Γι' αυτό ικανοί αξιωματικοί, που είχαν ακόμη πολλά να προσφέρουν στην Πατρίδα, η οποία δαπάνησε σεβαστά ποσά για τη μόρφωση και εκπαίδευσή τους, παίρνουν το δρόμο της αποστρατείας -και το ξέρετε αυτό πολύ καλά- όταν συμπληρώσουν τα απαραίτητα χρόνια, για να απασχοληθούν σε κάποια άλλη ιδιωτική επιχείρηση, ανάλογα με τις γνώσεις τους και τις σπουδές τους.

Είναι απαράδεκτο να βλέπεις ανώτερους και ανώτατους αξιωματικούς, επειδή δεν μπορούν να ζήσουν με τις συντάξεις πείνας, να εργάζονται σε δουλειές υποτιμητικές για την προτέρα τους θέση στο στράτευμα. Βλέπουμε αξιωματικούς δυστυχώς και πρώην υψηλόβαθμους, να είναι ταξιτζήδες, ασφαλιστές, ρεσεψιονίστ κ.λπ., αψηφώντας την ταπείνωση που υφίστανται. Βλέπουμε ακόμη, άνδρες των Σωμάτων Ασφαλείας και του Λιμενικού Σώματος, αλλά τελευταία και του Στρατού, να εργάζονται κρυφά για να ζήσουν την οικογένειά τους, έχοντας επιπλέον το άγχος μη συλληφθούν, τιμωρηθούν ή ακόμη και αποταχθούν από το Σώμα.

Κυρίες και κύριοι συνάδελφοι και κύριοι Υφυπουργοί, που είσθε εδώ, η ετοιμότητα, η απόδοση η αποτελεσματικότητα των Ενόπλων Δυνάμεων και των Σωμάτων Ασφαλείας είναι γινόμενο τριών παραγόντων: Πρώτον, σύγχρονο υλικό. Δεύτερον, εκπαίδευση στελεχών και τρίτον, ηθικό. Αν μηδενιστεί ένας απ' αυτούς τους παράγοντες, κατά το μαθηματικό αξίωμα, μηδενίζεται το όλο γινόμενο. Ο τρίτος παράγων το ηθικό, δεν είναι βεβαίως μηδενικό, χάρη στον πατριωτισμό και το φιλότιμο των στελεχών. Αν, όμως, αυτά τα στελέχη δεν είναι απερίσπαστα στο έργο που επιτελούν, εξαιτίας του άγχους και της αγωνίας εξευρέσεως των αναγκαίων χρημάτων για να συντηρήσουν την οικογένειά τους, τότε μπορεί το ηθικό να πέσει, με όλα τα δυσάρεστα επακόλουθα για την κοινωνία και την Πατρίδα.

Δεν μπορώ να ξέρω ακριβώς πόσο ο παράγων αυτός έχει συμβάλει στο να παρουσιάζονται νοσηρά περιστατικά -ευτυχώς περιορισμένα- στην αστυνομία, που αμαυρώνει το Σώμα ή ατυχήματα σε πολεμικά αεροπλάνα, ελικόπτερα και πλοία. Αλλά οπωσδήποτε ο παράγων αυτός έχει συμβάλει.

Εξαγγείλατε, κύριοι της Εθνικής 'Αμυνας, μαζί με τον Πρωθυπουργό, εξοπλισμό Ενόπλων Δυνάμεων 4 τρισ. για την προσεχή πενταετία, που προκάλεσε ίλιγγο στην κοινή γνώμη, αλλά και ερωτηματικά. Δεν είμαι αντίθετος με τον εξοπλισμό των Ενόπλων Δυνάμεων, δεν είμαι αντίθετος με την αμυντική θωράκιση της Χώρας, αντίθετα είμαι σύμφωνος. Οφείλει, όμως, η Κυβέρνηση να δώσει πειστικές απαντήσεις στο Λαό, για να μη σκεφθεί κανείς ότι υποθηκεύεται το οικονομικό μέρος της Ελλάδας, για να πάρουν μερικοί μίζες εκατομμυρίων, γιατί εξαργυρώνετε προεκλογικά γραμμάτια.

Γιατί ο κ.Σημίτης, τώρα ως Πρωθυπουργός, ανακοίνωσε τόσο δαπανηρό εξοπλιστικό πρόγραμμα, ενώ ως κυβερνητικός Βουλευτής θεωρούσε υπέρογκες τις αμυντικές δαπάνες;

Τι έχει αλλάξει από πέρυσι μέχρι τώρα; Μήπως η εξωτερική μας πολιτική δεν πάει καλά;

Κυρίες και κύριοι συνάδελφοι, μόνο με εξοπλιστικά προγράμματα δεν διασφαλίζεται η άμυνα της Χώρας. Χρειάζεται και ικανό, έμψυχο υλικό. Χρειάζονται στελέχη με άρτια εκπαίδευση, με υψηλό ηθικό, απερίσπαστα στο έργο τους. Με τους μισθούς όμως που δίνετε, δεν θα είναι απερίσπαστοι. Γι'αυτό, είναι προτιμότερο από τα 4 τρισ. που δίνετε για εξοπλισμό, να δώσετε 100-200 δισ. για μισθούς και συντάξεις και να είστε βέβαιοι, ότι η απόδοση και η αποτελεσματικότητα των Ενόπλων Δυνάμεων θα είναι πολύ μεγαλύτερη. 

Μην αφήνετε, κύριοι της Κυβέρνησης, με το νέο μισθολόγιο τα στελέχη των Ενόπλων Δυνάμεων και των Σωμάτων Ασφαλείας να παραμείνουν και πάλι στην τάξη των πληβείων, διότι έτσι, θα έχετε προσφέρει αρνητικές υπηρεσίες και στην κοινωνία και στην πατρίδα και γι'αυτό φυσικά, καταψηφίζω επί της αρχής το νομοσχέδιο.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κυρίες και κύριοι συνάδελφοι, συζητούμε επιτέλους σήμερα το μισθολόγιο για τα στελέχη των Ενόπλων Δυνάμεων και των Σωμάτων Ασφαλείας.

Η καθυστέρηση είναι προφανής και δεν περιποιεί τιμή σε κανέναν μας, ιδιαίτερα όλων ημών που ανήκουμε στα δύο μεγάλα Κόμματα, που διαχειριστήκαμε την εξουσία τα τελευταία χρόνια. Τα λέω αυτά, διότι ποτέ δεν μου έλειψε το θάρρος απ'αυτό το Βήμα επί δέκα πέντε χρόνια να λέω την αλήθεια. 'Αλλωστε το αίτημα για το μισθολόγιο των στελεχών των Ενόπλων Δυνάμεων και των Σωμάτων Ασφαλείας έχει τεθεί έντονα επί μια οκταετία περίπου.

Το θέμα δεν προσφέρεται για κομματικές αντιπαραθέσεις και γι'αυτό, ό,τι θα πω απ'αυτό το Βήμα, θα το πω υπακούοντας μόνο στη συνείδησή μου.

'Ολοι, μα όλοι, τα τελευταία χρόνια υποσχεθήκαμε να λύσουμε τα προβλήματα των στελεχών των Ενόπλων Δυνάμεων και των Σωμάτων Ασφαλείας κατά το καλύτερο τρόπο. 'Ολοι, μα όλοι, δεσμευθήκαμε να ικανοποιήσουμε το αίτημα αυτών των στελεχών και να ψηφίσουμε ένα μισθολόγιο αντάξιο των μεγάλων προσφορών, αυτών που προστατεύουν τα εθνικά μας συμφέροντα, τα εθνικά μας σύνορα, την εθνική μας αξιοπρέπεια, αλλά και την ασφάλεια των Ελλήνων πολιτών. 

Οι συνεχείς καθυστερήσεις στην επίλυση αυτού του προβλήματος, με τη γενική αποδοχή του αιτήματος, έθρεψε στους ενδιαφερομένους πολλές ελπίδες, τις ελπίδες για μια δίκαιη επίλυση αυτού του προβλήματος.

'Εχω ως αρχή να μην αποδέχομαι άκριτα το κάθε αίτημα της οποιασδήποτε τάξεως. Και δεν πλειοδοτώ, υιοθετώντας τα διάφορα αιτήματα που υποβάλλονται από τους ενδιαφερομένους, αλλά στο συγκεκριμένο θέμα δεν υπάρχει κανείς σ'αυτήν την Αίθουσα μέχρι σήμερα που να έχει ταχθεί αντίθετος προς την επίλυση του προβλήματος του μισθολογίου των στελεχών των Ενόπλων Δυνάμεων και των Σωμάτων Ασφαλείας.

Εδώ ειλικρινά θέλω να σας πω, κύριε Υφυπουργέ, ότι δεν θα ήθελα ούτε για μια στιγμή να βρίσκομαι στη θέση σας αυτήν την ώρα, διότι αν δεν ήσασταν στα Υπουργικά έδρανα, θα ήσασταν με τους συναδέλφους σας που διαμαρτύρονται εναντίον του μισθολογίου, που φέρνετε προς ψήφιση.

Μελέτησα με πολύ προσοχή την εισηγητική έκθεση και τις διατάξεις του νομοσχεδίου και ειλικρινά, κατέληξα στο συμπέρασμα, ότι δεν κάνουμε όσα πρέπει, δεν κάνουμε όπως πρέπει το καθήκον μας έναντι των στελεχών των Ενόπλων Δυνάμεων και των Σωμάτων Ασφαλείας, ιδιαίτερα προς τα κατώτερα στελέχη αυτών. 

Αυτό είναι το αντικειμενικό συμπέρασμα που έβγαλα από τη σοβαρή μελέτη και της εισηγητικής εκθέσεως και των διατάξεων του νομοσχεδίου. Συμπέρασμα, που το χρωστώ στο σεβασμό για την αλήθεια.

Το γεγονός και μόνο, ότι το ίδιο το νομοσχέδιο και ο ίδιος ο κύριος Υπουργός, κύριε Υφυπουργέ, τόνισε στη Διαρκή Κοινοβουλευτική Επιτροπή Εξωτερικών και Αμύνης, ότι σε καμία περίπτωση δεν θα υπάρξει μείωση αποδοχών, αποτελεί το συμπέρασμα, ότι υπάρχει ο κίνδυνος να υπάρξουν και μειώσεις ακόμη και όχι αυξήσεις αποδοχών.

Και διερωτώμαι, κύριε Υπουργέ, αυτό ζητούν τόσα χρόνια τα στελέχη των Ενόπλων Δυνάμεων και των Σωμάτων Ασφαλείας; Αυτό υποσχεθήκαμε επί οκτώ χρόνια, τουλάχιστον τα δυο μεγάλα Κόμματα; Δεν ταιριάζουν στο χαρακτήρα μου ούτε οι λαϊκίστικες συμπεριφορές, ούτε το χάϊδεμα των αυτιών των πολιτών, αλλά δεν μου επιτρέπεται να αποκρύψω την αλήθεια. Ναι, βελτιώνεται η θέση των στελεχών των Ενόπλων Δυνάμεων στα "ρετιρέ", που αφορούν τριακόσια είκοσι άτομα.

'Ομως, το νομοσχέδιο, κύριε Υπουργέ, αφορά εκατόν ογδόντα πέντε χιλιάδες στελέχη των Ενόπλων Δυνάμεων και των Σωμάτων Ασφαλείας και όχι τα τριακόσια είκοσι των "ρετιρέ".

Γι' αυτές τις εκατόν ογδόντα πέντε των ενδιαφερομένων τι κάνει το νομοσχέδιο, κύριε Υπουργέ; Δίνει ψιχία και αφήνει το πρόβλημα άλυτο. Δεν είναι τυχαίο το γεγονός, ότι όλοι οι εκπρόσωποι των ενδιαφερομένων δηλώνουν την αντίθεσή τους προς τις ρυθμίσεις του νομοσχεδίου και ζητούν να αναπροσαρμοστεί. Είναι ένα θέμα που βρίσκει σύμφωνη την Εθνική Αντιπροσωπεία στο σύνολό της και έπρεπε να αντιμετωπιστεί με ένα τολμηρό νομοσχέδιο. Αυτό το νομοσχέδιο μόνο τολμηρό δεν είναι. Δεν αντέχει σε καμιά λογική το ότι οι όποιες αυξήσεις δίδονται πρέπει να έχουν σημείο αναφοράς τις αποδοχές του ν. 1643/1986, δηλαδή με δεδομένο το κόστος της εποχής εκείνης προ δέκα ετών.

Δεν αρνούμαι στην Κυβέρνηση την επιχειρηματολογία περί οικονομικών δυσχερειών της Χώρας. Τούτο είναι δεδομένο και για σήμερα και για τα πρώτα χρόνια της νέας χιλιετίας. Θα πληρώσουμε την αφροσύνη των κυβερνήσεών σας της δεκαετίας του 1980. 'Οπως ο Ελληνικός Λαός θα αντιμετωπίσει το κόστος των 4 τρισ. για την αγορά των νέων οπλικών συστημάτων, κατά τον ίδιο τρόπο θα αντιμετωπίσει και τις δαπάνες για το μισθολόγιο αυτών που θα κληθούν να χειριστούν αυτά τα οπλικά συστήματα.

Δεν αποτελεί λοιπόν δικαιολογία η σημερινή οικονομική κατάσταση της Χώρας. Το χρέος των 37 τρισ. δεν το δημιούργησαν τα στελέχη των Ενόπλων Δυνάμεων και των Σωμάτων Ασφαλείας. Δεν δικαιούμεθα, κύριε Υπουργέ, να αρνηθούμε ένα μισθολόγιο που θα αντιμετωπίσει στη σωστή του βάση το πρόβλημα της επιβιώσεως των στελεχών των Ενόπλων Δυνάμεων και των Σωμάτων Ασφαλείας.

Η αντίθεση κατά του νομοσχεδίου είναι καθολική.'Ολοι πήραμε τις διαμαρτυρίες των ενδιαφερομένων και οφείλουμε να προβληματιστούμε. Δεν μπορούμε να νομοθετούμε ερήμην των ενδιαφερομένων. Ακούστε τι μου γράφει η 'Ενωση Αστυνομικών Υπαλλήλων του Νομού Θεσπρωτίας, τον οποίο εκπροσωπώ σ'αυτήν την Αίθουσα: "Αγαπητέ, κύριε Βουλευτά, δυστυχώς όλες οι μέχρι σήμερα προσπάθειές μας να πείσουμε, ότι πρέπει κάποτε οι εκπρόσωποί μας στη Βουλή, νομοθετούντες, να αίρουν και όχι να επιτείνουν τις αδικίες και τις ανισότητες, έπεσαν στο κενό. Στις δύο συνεδριάσεις των Επιτροπών Οικονομικών Υποθέσεων, Εθνικής Αμύνης και Εξωτερικών Υποθέσεων με καταφανή την Επιτροπή Δημόσιας Τάξης, όλες μας οι προτάσεις για βελτίωση του μισθολογίου δεν συγκίνησαν κανέναν. Επισημαίνουμε, ότι το κατατεθέν μισθολόγιο είναι μισθολόγιο των "ρετιρέ" και δεν αγγίζει τα καυτά προβλήματα επιβίωσης του 95% των χαμηλομίσθων στελεχών. Το μισθολόγιο δεν είναι ενιαίο, αφού συνεχίζονται οι μέχρι σήμερα μισθολογικές ανισότητες των στελεχών των Ενόπλων Δυνάμεων και των Σωμάτων Ασφαλείας, παρά το γεγονός, ότι διέπονται από την ίδια νομοθεσία, λόγω των βαθμολογικών προαγωγών. Κάνουμε υστάτη έκκληση, ώστε όταν θα συζητηθεί το νομοσχέδιο στην Ολομέλεια της Βουλής να υποβάλετε και να ασκήσετε όλη την επιρροή σας για να γίνει δεκτή και να ψηφισθεί η τροπολογία την οποία σας επισυνάπτουμε. Η αποδοχή της θα ικανοποιήσει το 95% των στελεχών των Σωμάτων Ασφαλείας, θα άρει τις υφιστάμενες αδικίες και θα καταστήσει το μισθολόγιο αποδεκτό από όλους μας.

Πιστεύουμε, ότι η ικανοποίηση αυτού του αιτήματος της βάσης των Σωμάτων Ασφαλείας, είναι και εφικτή και μέσα στις δυνατότητες του προϋπολογισμού. 

Μη μας απογοητεύσετε για μια ακόμη φορά. Αποδείξτε έμπρακτα το ενδιαφέρον σας για τα Σώματα Ασφαλείας. 

Για το Δ.Σ. ο Πρόεδρος Γ. Καρβούνης, ο Γενικός Γραμματέας Αθανάσιος Παπάς."

Αυτά λέει, κύριοι συνάδελφοι, η 'Ενωση Αστυνομικών Υπαλλήλων του Νομού Θεσπρωτίας και το κείμενο αυτό είναι πανομοιότυπο και εστάλη απ' όλες τις Ενώσεις Αστυνομικών Υπαλλήλων όλων των νομών προς όλους τους συναδέλφους και οφείλουν όλοι οι συνάδελφοι να λάβουν υπόψη τους αυτά τα οποία μας λένε οι ενδιαφερόμενοι.

Κύριοι συνάδελφοι, έχω τη γνώμη ότι η τροπολογία την οποία μας ζητούν θα πρέπει να γίνει αποδεκτή. 

Την καταθέτω για τα Πρακτικά της Βουλής και θα παρακαλέσω να λάβει γνώση ο κύριος Υπουργός και να δώσει λύση στα προβλήματα τα οποία θέτουν οι ενδιαφερόμενοι.

(Στο σημείο αυτό ο Βουλευτής κ. Η. Βεζδρεβάνης καταθέτει την παραπάνω τροπολογία για τα Πρακτικά, που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

'Αλλως πως το νομοσχέδιο, το οποίο σήμερα συζητάμε και για το οποίο τόσο ενδιαφέρον έδειξαν όλοι, θα είναι ένα νομοσχέδιο που δεν θα υπηρετεί το σκοπό για τον οποίο λέμε ότι το φέραμε προς ψήφιση στη Βουλή. 

'Εχω τη γνώμη ότι αρκετά καθυστερήσαμε να ικανοποιήσουμε το αίτημα των Ενόπλων Δυνάμεων και των Σωμάτων Ασφαλείας. 'Εχω τη γνώμη, ότι πολλές φορές εξετέθημεν απέναντι όλων αυτών. Είναι καιρός, έστω και την τελευταία στιγμή, να κάνουμε αυτό που πρέπει. Και αυτό που πρέπει είναι να διορθώσουμε το νομοσχέδιο, ώστε πράγματι να δώσουμε λύση στα στελέχη των Ενόπλων Δυνάμεων και των Σωμάτων Ασφαλείας.

(Χειροκροτήματα από την Πλευρά της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συναδελφοι, οι προλαλήσαντες συνάδελφοι της Νέας Δημοκρατίας και ιδιαιτέρως ο εισηγητής κύριος Σπηλιωτόπουλος επεσήμαναν, ότι το υπό συζήτηση νομοσχέδιο είναι πρόχειρο, δεν διέπεται από συγκεκριμένες αρχές και κυρίως δεν ανταποκρίνεται στις ανάγκες διαβίωσης των Στελεχών των Ενόπλων Δυνάμεων και των Σωμάτων Ασφαλείας. Είναι χαρακτηριστικό, ότι κρίνεται απαράδεκτο απ' όλες τις Ενώσεις Αποστράτων και από τους συνδικαλιστές των Σωμάτων Ασφαλείας.

Με την ευκαιρία θα ήθελα να επισημάνω το υψηλό επίπεδο συνδικαλιστικής συμπεριφοράς και δράσης των εν ενεργεία ενστόλων συμπολιτών μας, αλλά και των συνταξιούχων Στελεχών των Ενόπλων Δυνάμεων και των Σωμάτων Ασφαλείας. Ας μη στεκόμαστε λοιπόν σε μια ανακοίνωση για να κάνουμε εύκολη πολιτική, όταν οι εξηγήσεις οι οποίες εδόθησαν από ένα συνδικαλιστικό όργανο, για μένα τουλάχιστον, ήταν επαρκείς.

'Ετσι, λοιπόν, δεν θα απασχολήσω το Σώμα επαναλαμβάνοντας θέσεις οι οποίες βρίσκουν σύμφωνους τους πάντες πλην του οικονομικού επιτελείου της Κυβέρνησης. Δεν θέλω να αναφερθώ στον Υφυπουργό Εθνικής 'Αμυνας, και ο οποίος αυτές τις μέρες ήταν στη συζήτηση εδώ γιατί, όπως και ο ίδιος δήλωσε προχθές, τόσο ως Υπουργός Εθνικής Αμυνας όσο και ως απόστρατος των Ενόπλων Δυνάμεων δεν είναι ευτυχής.

Εκείνο το οποίο δεν δέχομαι είναι αυτό που είπε ο κύριος Υφυπουργός των Οικονομικών προχθές. 'Οτι δηλαδή αυτό που προτείνει η Κυβέρνηση είναι αυτό που μπορεί και αυτό που είναι εναρμονισμένο με την υπόλοιπη εισοδηματική πολιτική. Πιστεύουμε ότι με καλύτερη διαχείριση θα μπορούσατε να κάνετε κάτι παραπάνω απ' αυτό το οποίο παρουσιάζεται εδώ σήμερα κύριοι της Κυβέρνησης. Αλλά επισημαίνω, ότι με τον όρο "καλή διαχείριση" ουδέποτε είχατε καλή σχέση στο ΠΑ.ΣΟ.Κ..

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής Αμυνας): Το αφήσαμε σε σας. 

ΣΑΒΒΑΣ ΤΣΙΤΟΥΡΙΔΗΣ: Είναι προφανές κύριε Υπουργέ! Τώρα αν είναι και εναρμονισμένο το νομοσχέδιο με την υπόλοιπη εισοδηματική πολιτική σας, αυτό, και αν ήταν έτσι, πάλι δεν θα ικανοποιούσε κανέναν, γιατί αυτή η εισοδηματική πολιτική σας, αλλά κυρίως η αναντιστοιχία ανάμεσα σ' αυτά που λέγατε προεκλογικώς και αυτά που πράττετε μετεκλογικά είναι που αναγκάζει τον κόσμο σήμερα να βγαίνει στους δρόμους για να διαδηλώνει την αγανάκτηση και οργή του.

Αλλά δεν υπάρχει ούτε αυτή η εναρμονισμένη αντιμετώπιση. Η μισθολογική μεταχείριση που επιφυλάσσετε στους άνδρες και γυναίκες των Ενόπλων Δυνάμεων και των Σωμάτων Ασφαλείας, είναι δυσμενέστερη απ' αυτή που επιφυλάσσετε σε πολλούς άλλους εργαζόμενους στο Δημόσιο και στον ευρύτερο δημόσιο τομέα.

Η παρέμβασή μου θα περιορισθεί σε τρεις μόνο επισημάνσεις. Οι δύο έχουν ειδικό χαρακτήρα και η τρίτη ένα γενικότερο. 

Η πρώτη επισήμανση αφορά τους μισθούς. Καταφαίνεται εδώ η έντονη αγωνία σας και η προσπάθειά σας να παρουσιάσετε σημαντικές αυξήσεις. Αναφέρεται, ότι ο βασικός μισθός του ανθυπολοχαγού από 41.000 αυξάνεται σε 178.182, όπως κατάλαβα, ενώ αποκρύπτεται -προφανώς σκοπίμως- η ΑΤΑ, η οποία υπερκαλύπτει το βασικό μισθό σε όλους τους βαθμούς. Δηλαδή, με άλλα λόγια, ενσωματώνετε την ΑΤΑ στο μισθό και έρχεσθε εδώ, κύριε Υφυπουργέ των Οικονομικών, να μας πείτε ότι τετραπλασιάζετε τους μισθούς, ενώ οι αυξήσεις που προβλέπονται σε καθαρά ποσά είναι από αρνητικές έως και περίπου 24% στους ανωτάτους.

Η δεύτερη επισήμανση αφορά τις αμοιβές των συνταξιούχων. Σήμερα η αναλογία συντάξεων και εν ενεργεία αποδοχών, βρίσκεται στο 62% περίπου, ενώ με το νέο μισθολόγιο, όπως προελέχθη και από άλλους συναδέλφους, η διαφορά μειώνεται από 46% έως και 55%.

Στις προθέσεις της Κυβέρνησης είναι η σχέση του 80% να επιτευχθεί από το 1998. Επιπλέον, η σύνταξη φορολογείται στο σύνολό της, ενώ για τις αποδοχές των εν ενεργεία, προβλέπεται αφορολόγητο ποσό, το οποίο θα διαμορφωθεί με τις αποδοχές στις 31.12.1996.

Εκείνο το οποίο δεν είναι ακόμη προφανές είναι, αν κατά το χρόνο εφαρμογής του μισθολογίου από την 1η Ιανουαρίου 1997 έως τον Ιούλιο του 1998, οι παρεχόμενες αυξήσεις του δημοσίου τομέα, θα ισχύουν και για το υπό συζήτηση μισθολόγιο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επ' αυτού, δεν πρέπει να ξεκαθαρίσει ο κύριος Υπουργός τη θέση του; 'Η είναι παρωνυχίς αυτό, κύριε Υπουργέ;

ΣΑΒΒΑΣ ΤΣΙΤΟΥΡΙΔΗΣ: Ναι, πρέπει, κύριε Πρόεδρε. Είναι πολύ σημαντικό και δεν απαντήθηκε αυτές τις ημέρες.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Θα απαντήσω.

ΣΑΒΒΑΣ ΤΣΙΤΟΥΡΙΔΗΣ: Η τρίτη επισήμανση έχει γενικότερο χαρακτήρα. Συνδέεται με την εκδηλωθείσα πρόθεση της Κυβέρνησης για προμήθειες νέων οπλικών συστημάτων ύψους 4 τρισ. δραχμών σε σημερινές τιμές, η οποία θα καλύψει την περίοδο από το 1996 έως το 2000.

Δεν θα σχολιάσω, ότι η αποδοχή μιας τέτοιας πολιτικής, από μία χώρα μάλιστα η οποία έχει υπερδιπλάσιο ποσοστό του ΑΕΠ για αμυντικές δαπάνες, σε σχέση με τις υπόλοιπες χώρες της Ευρωπαϊκής 'Ενωσης, θα έπρεπε να συνδυαστεί και με την κατάθεση και παρουσίαση μιας ξεκαθαρισμένης εξωτερικής πολιτικής, που δεν υπάρχει όμως σήμερα, για να καταλάβει επιτέλους και η Εθνική Αντιπροσωπεία, αλλά και ο Ελληνικός Λαός, γιατί πρέπει να προχωρήσουμε σε τέτοιου ύψους εξοπλισμούς. Στα πλαίσια, δηλαδή, ποιας εξωτερικής πολιτικής χρειαζόμαστε αυτούς τους εξοπλισμούς και για την επίτευξη ποιων στόχων είναι οι εξοπλισμοί αυτοί απαραίτητοι ως μέσα;

Για να μην υπάρξει παρεξήγηση, δεν απορρίπτω τη θέση ότι απαιτούνται νέα όπλα και για την ειρήνη και για την ασφάλεια της Χώρας. Αυτό που σχολιάζω είναι η μη ευδιάκριτη εξωτερική πολιτική, ή, για να το πω με άλλα λόγια, η ποικιλοτρόπως και από πολλούς Υπουργούς εκφραζόμενη εξωτερική πολιτική, που καταντά να είναι πολλές εξωτερικές πολιτικές. 'Οταν έχουμε κάθε μέρα και από μία εξωτερική πολιτική, ανάλογα με το ποιος την εκφράζει, τότε τα πράγματα γίνονται ιδιαιτέρως επικίνδυνα στον τομέα αυτόν.

Για να έλθω, λοιπόν, ξανά στο ύψος των εξοπλισμών, βλέπουμε από την άλλη πλευρά, ότι η Τουρκία ανακοινώνει την απόφασή της να προχωρήσει κατά την επόμενη δεκαετία σε εξοπλιστικά προγράμματα, ύψους 36 τρισ. δραχμών. Αν και το ποσό αυτό φαντάζει υπερβολικό -δεν έχουμε ασφαλή στοιχεία- η διαφορά αυτή είναι τεράστια.

Γιατί το λέω αυτό; Το λέω, διότι λαμβάνοντας υπόψη και τις ανάγκες της Χώρας για σύγκλιση με την Ευρωπαϊκή 'Ενωση, θα ήταν μάταιο να τρέχουμε πίσω από την Τουρκία, αναζητώντας την ποσοτική ισορροπία. Πολύ μεγαλύτερη σημασία εκτιμώ ότι έχει η ποιοτική ισορροπία. Και αυτή ακριβώς η ποιοτική ισορροπία δεν έχει μόνο να κάνει με τη μορφή και τον τύπο των οπλικών συστημάτων αλλά, κυρίως, με τον ανθρώπινο παράγοντα.

Οι 'Ενοπλες Δυνάμεις μας πρέπει να έχουν υψηλό φρόνημα και όλες τις απαιτούμενες ικανότητες, για να χειρισθούν τα ιδιαιτέρως περίπλοκα και εξελιγμένα σύγχρονα οπλικά συστήματα. Και είναι βέβαιο ότι, όταν δίδονται 4 τρισ. για οπλικά συστήματα και μόνο ψίχουλα για μισθούς, η σύνδεση των απαιτούμενων ιδιοτήτων και ικανοτήτων με τις αποδοχές δεν επιτυγχάνεται.

Μία άλλη παρατήρηση, την οποία θα μου επιτρέψετε να κάνω, αφορά το θέμα το οποίο εθίγη σχετικά με το εάν υπάρχουν περιθώρια ή δεν υπάρχουν περιθώρια να κάνουμε κάτι παραπάνω.

'Υστερα από όσα προανεφέρθησαν και απ' όσα πιστεύω ότι θα λεχθούν κύριοι συνάδελφοι, πιστεύουμε ότι η βάση της συζήτησής μας μπορεί και θα πρέπει να είναι σ' αυτό το νομοσχέδιο ένας βασικός μισθός Ανθυπολοχαγού της τάξεως των 200.000 δραχμών τουλάχιστον και να συνδεθεί το ειδικό μισθολόγιο των στρατιωτικών με αυτό των δικαστικών.

Μία σχέση της τάξεως του 90% των αποδοχών των δικαστικών για τους αξιωματικούς των Ενόπλων Δυνάμεων και των Σωμάτων Ασφαλείας δεν φαίνεται ούτε υπερβολική, ούτε δημαγωγική.

Σ' ό,τι αφορά τώρα τις συντάξεις η σχέση του 80% πρέπει να ισχύσει από τώρα. Για να γίνει αυτό με το ποσοστό των συντάξεων μπορούμε να αποφασίσουμε ότι μέχρι το 1998, κύριε Υπουργέ Εθνικής 'Αμυνας, δεν πρέπει να καταργηθεί το ειδικό βοήθημα προς τους αποστράτους και να αποφασίσουμε ότι θα πρέπει να χορηγείται το επίδομα εξομάλυνσης και στους συνταξιούχους. 

Εκτιμώ ότι είναι το ελάχιστο που οφείλουμε σε ανθρώπους που επί τριάντα πέντε χρόνια προσέφεραν υπηρεσίες, που σε χρόνο είναι τουλάχιστον διπλάσιες από αυτές που προσφέρουν άλλοι εργαζόμενοι και κάτω από συνθήκες που ασφαλώς είναι οι δυσμενέστερες δυνατές, σε σχέση με αυτές που έχουμε όλοι οι άλλοι εργαζόμενοι σ' αυτήν τη Χώρα. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Πάνος Καμμένος ζητά άδεια απουσίας του στο εξωτερικό από την Πέμπτη 28.11.96 για επτά ημέρες.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε.

Ο συνάδελφος κ. Ελ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.

Πιστεύω ότι όλες οι Πτέρυγες της Βουλής συμφωνούμε, ότι η ενίσχυση της αμυντικής ικανότητας της Χώρας βρίσκεται σε άμεση σχέση και σε συνάρτηση με την εξασφάλιση από την Πολιτεία ενός αξιοπρεπούς επιπέδου διαβίωσης των στελεχών των Ενόπλων Δυνάμεων. Για την ταυτότητα δε του λόγου, το αυτό απαιτείται και για τα στελέχη της Ελληνικής Αστυνομίας, του Πυροσβεστικού Σώματος και του Λιμενικού Σώματος, προκειμένου να εξασφαλιστεί η κοινωνική άμυνα της Χώρας, να εξασφαλιστεί η εσωτερική θωράκιση της κοινωνίας από όσα την απειλούν.

Κατά συνέπεια αποτελεί εκπλήρωση χρέους, αποτελεί εκπλήρωση αποστολής η θέσπιση διατάξεων που κατοχυρώνουν πραγματικά αξιοπρεπείς αμοιβές για το σύνολο των στελεχών των Ενόπλων Δυνάμεων και των Σωμάτων Ασφαλείας, καθώς και για τους συνταξιούχους των αντιστοίχων κλάδων.

'Ομως, το νομοσχέδιο που συζητάμε βρίσκεται σε πλήρη, απόλυτη, θα έλεγε κανείς, αναντιστοιχία με τις κατ' επανάληψη διατυπωθείσες προγραμματικές δεσμεύσεις του Πρωθυπουργού. 'Οπως επίσης βρίσκεται σε αναντιστοιχία με τις επανειλημμένες εξαγγελίες των αρμοδίων υπουργών, τόσο του παρόντος όσο και των προκατόχων του. Βρίσκεται το νομοσχέδιο που συζητάμε σε πλήρη αναντιστοιχία και με τις κατά τη μακρά κυοφορία του, καλλιεργημένες προσδοκίες και ελπίδες προς τους ενδιαφερομένους, ότι επιτέλους θα αντιμετωπίζοντο κατά τρόπο δίκαιο και ισότιμο με άλλους κλάδους συναδέλφων των. Βρίσκεται επίσης το νομοσχέδιο που συζητάμε σε αναντιστοιχία με βασικές μισθολογικές και συνταξιοδοτικές αρχές. Με άλλα λόγια βρίσκεται σε αντίθεση με το κοινό περί δικαίου αίσθημα. Επίσης τα 4 τρισ. προμήθεια οπλισμού αποτελούν γαλοντομία αναντίστοιχη με τη σημερινή σας μιζέρια, όσον αφορά τη μισθολογική αντιμετώπιση των στελεχών των Ενόπλων Δυνάμεων και των Σωμάτων Ασφαλείας.

Πολύ σωστά τόνισε ο μόλις κατελθών συνάδελφος από το Βήμα, θα το τονίσω και εγώ πάλι, ότι οι εξοπλισμοί αυτοί οι πολυδάπανοι μόνοι τους δεν επαρκούν. Χωρίς να έχει αποκατασταθεί το φρόνημα, χωρίς να έχει αποκατασταθεί η αξιοκρατία, χωρίς να έχει διασφαλιστεί η εξέλιξη σύμφωνα με αρχές και κανόνες αξιοκρατίας, χωρίς να φύγει το καπάκι που υπάρχει στην ιεραρχία των Ενόπλων Δυνάμεων από τους κομματικούς εγκαθέτους, τους αποστράτους που έχετε φέρει, μην περιμένετε να γίνουν πολλά πράγματα.

Χωρίς, λοιπόν, την αποκατάσταση του φρονήματος και χωρίς την αποκατάσταση ενός μίνιμουμ αξιοπρεπούς διαβίωσης, από μόνοι τους οι εξοπλισμοί δεν επαρκούν.

Το νομοσχέδιο που συζητάμε είναι πρόχειρο, είναι ψευδεπίγραφο, είναι άδικο. Χαρακτηριστική είναι η καθολική αποδοκιμασία που έτυχε από τους ενδιαφερομένους. Και αποδοκιμάστηκε το νομοσχέδιο αυτό και από τις συνδικαλιστικές ενώσεις των αστυνομικών και από τις ενώσεις των αποστράτων και από όλους. Μπορείτε δε να αφουγκραστείτε την εύγλωττη σιωπή, την αναγκαστική σιωπή των εν ενεργεία στελεχών των Ενόπλων Δυνάμεων. 

Το νομοσχέδιο που συζητάμε δεν ανταποκρίνεται στους στόχους που επιδιώκει. Δεν θεραπεύει τις ανάγκες του προσωπικού των Ενόπλων Δυνάμεων και των Σωμάτων Ασφαλείας. Δεν επιλύει προβλήματα. Ειδικότερα, δεν πρόκειται για ενιαίο μισθολόγιο, γιατί δεν εξισώνει μισθολογικά το προσωπικό των Σωμάτων Ασφαλείας και το προσωπικό των Ενόπλων Δυνάμεων. Παράλληλα διατηρεί και θεσμοθετεί την πολιτική των επιδομάτων τα οποία παρά τις κατά καιρούς διακηρύξεις περί καταργήσεως τους αντέχουν και επιβιώνουν. Δεν λαμβάνει το νομοσχέδιο που συζητάμε υπόψη βασικές αρχές κοινωνικής δικαιοσύνης, αρχές ισονομίας, αρχές ίσης μεταχείρισης, απλά δίνει καλούς μισθούς στους λίγους υψηλόβαθμους, που τυχαίνει να ανήκουν στην κομματική σας νομενκλατούρα και αφήνει στα όρια της φτώχιας τους πολλούς χαμηλόβαθμους. Το άνοιγμα της ψαλίδας είναι μεγάλο και δημιουργεί αδικίες, διότι θέτετε σαν κριτήριο μόνο το βαθμό χωρίς να συνδυάζετε το βαθμό με τις πραγματικές οικογενειακές, κοινωνικές ανάγκες των στελεχών που σαν εργαζόμενοι έχουν και αυτοί δικαίωμα σε εξασφάλιση επιπέδου το λιγότερο αξιοπρεπούς διαβίωσης.

'Οσον αφορά τους συνταξιούχους των Σωμάτων Ασφαλείας και των Ενόπλων Δυνάμεων δεν θεσμοθετείτε -και θα ήταν μια πρόοδος, θα την χαιρετίζαμε- την αυτόματη σύνδεση του μισθολογίου με τις συντάξεις, ούτε σέβεστε τη συνταξιοδοτική αρχή που πρέπει επιτέλους να καθιερωθεί να λαμβάνουν οι συνταξιούχοι το 80% των αποδοχών. Μάλιστα με την εισαγόμενη ρύθμιση η κατάσταση των συνταξιούχων γίνεται επαχθέστερη. Η ψαλίδα ανοίγει εις βάρος των συνταξιούχων ακόμη περισσότερο.

Με βάση τις πιο πάνω παρατηρήσεις, το νομοσχέδιο πρέπει αφού προηγουμένως αποσυρθεί να συνταχθεί εκ βάθρων, να ληφθούν υπόψη αρχές και κανόνες, να ληφθούν υπόψη οι προτάσεις των ενδιαφερομένων, ώστε το ταχύτερο να διαμορφωθεί ένα νέο μισθολόγιο που να ανταποκρίνεται στις πραγματικές ανάγκες του προσωπικού των Ενόπλων Δυνάμεων και των Σωμάτων Ασφαλείας.

Αυτό το νομοσχέδιο το ψευδεπίγραφο, το άδικο, το αλυσιτελές, η Νέα Δημοκρατία το καταψηφίζει.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης):Ο κ. Λυμπερακίδης έχει το λόγο.

ΛΕΩΝΙΔΑΣ ΛΥΜΠΕΡΑΚΙΔΗΣ: Κυρίες και κύριοι συνάδελφοι, είναι νωπή ακόμη η γεύση της λύπης και της δυσαρέσκειας από την πορεία της συζήτησης και την κραυγή της απόγνωσης των φορέων αφενός, και αφ'ετέρου από τη βιασύνη περάτωσης της εργασίας ενός τέτοιου σπουδαίου νομοσχεδίου στην Επιτροπή, που αφορά έμμεσα γιατί όχι και άμεσα, την αμυντική ικανότητα της Χώρας και την προστασία του πολίτη. Και θα το πω. Μεγάλη εντύπωση μου έκανε η άκαμπτη και ανένδοτη στάση του Υπουργείου της Οικονομίας σε απόλυτα τεκμηριωμένες θέσεις ομιλητών όλων των Πτερύγων ανεξαιρέτως.

Απεγνωσμένα ο κ.Χριστοδουλάκης προσπαθούσε να μας πείσει στην Επιτροπή αλλά και εδώ όπως άκουσα, ότι το μαύρο είναι άσπρο, ότι τα ανόμοια είναι όμοια και ότι κανείς δεν έχει δίκιο ούτε οι φορείς, ούτε οι συνταξιούχοι και οι απόστρατοι, ούτε η Αντιπολίτευση, μα ούτε και οι ομιλητές της Συμπολίτευσης που είχαν κάποια σχέση με το θέμα. Προσπάθησε να μας πείσει ούτε λίγο, ούτε πολύ ότι το μισθολόγιο αυτό είναι μια μαγική εικόνα, μπορεί να φαίνεται ότι δεν δίνει αυξήσεις ενώ δίνει. Μπορεί να φαίνεται ότι δεν βοηθά τις συντάξεις, ενώ ικανοποιητικά τις ανεβάζει, μπορεί να δείχνει ότι είναι αδρανές, όμως έχει δυναμική και λύνει και τώρα και στο μέλλον όλες τις υπάρχουσες αλλά και τις παρουσιαζόμενες στην πορεία εφαρμογής απαιτήσεις των ενδιαφερομένων.

Καλού κακού όμως, βάζει και την ασφάλεια στο άρθρο 6, το οποίο λέει:

Αν κάποιος με το νέο μισθολόγιο πάρει λιγότερα από ό,τι έπαιρνε, τότε θα διατηρήσει τις αποδοχές που παίρνει. Στην ουσία όμως τι λέει: Λέει, ότι δεν είμαστε σίγουροι και εμείς πως θα αποβεί για τον καθένα η εφαρμογή του. Λέει, ότι το κτίσαμε επιπόλαια, ότι οι συντελεστές μας και οι σχέσεις τους είναι αυθαίρετοι και οριακοί, ότι εμείς σκεπτόμαστε να σας δώσουμε τα ίδια που παίρνατε ή λίγο παραπάνω και είναι δυνατόν μέσα στη βιασύνη μας να έπεσε κανείς κάτω από την επιφάνεια. 'Ομως, δεν θα χάσει, θα πάρει τα ίδια.

Λέει, ότι στόχος μας είναι να σας δώσουμε μόνο ελπίδες και μια δελεαστική επιδοματική άνεση ύψιστης ευθύνης στους ελάχιστους επιτελείς, όσο είναι στην ενέργεια. 'Ανεση, που για να την καρπωθείτε πρέπει να δώσετε γη και ύδωρ, ενώ ευκολότατα μπορεί να πέσετε στα μισά της αποδοχής αποστρατευόμενοι. Οι μικροί; Οι κατώτεροι και ανώτεροι στην περιφέρεια; Ας δουλεύουν επτά ημέρες την εβδομάδα, δέκα πέντε ώρες την ημέρα, στα στρατόπεδα και στα φυλάκια, με το δάκτυλο στη σκανδάλη, είκοσι τέσσερις ώρες στις ασκήσεις με πραγματικά πυρά, με χειμέρια διαβίωση στα σύνορα, στα βουνά. Mε τρέξιμο και αέρα, με δύο και τρία νοικοκυριά και μακριά η οικογένεια, με σπαστικές μετακινήσεις και μεταθέσεις κάθε δύο-τρία χρόνια, χωρίς υπερωριακά, χωρίς οικογενειακά και μεθοριακά επιδόματα, χρεωμένους με τα πανάκριβα οπλικά συστήματα και τον παράξενο στρατιώτη, για τα στελέχη των Ενόπλων Δυνάμεων.

Και για τα Σώματα Ασφαλείας και το Λιμενικό, με το κυνήγι του λαθρομετανάστη και του λαθρέμπορου στα σύνορα, στα ποτάμια, στα βουνά και τις θάλασσες, με τη δίωξη του κοινού εγκληματία, νύχτα και μέρα, στα χωριά και τις πόλεις. Τι γίνεται με όλους αυτούς;

Αυτοί ας τραβούνε κουπί, αφού το προσβλητικό άρθρο επτά για τους ένστολους της Πατρίδας μας, περιορίζει και τις μελλοντικές διεκδικήσεις και απαιτήσεις, άρθρο που άμεσα προτείνω να αποσυρθεί, αν δεν επινοήσουμε το επίδομα της υψίστης υποτελικής ευθύνης.

Δικαίως λοιπόν αυτοί που υποτυπωδώς μπορούν να συνδικαλιστούν, όπως η Αστυνομία, η Πυροσβεστική και το Λιμενικό, μιλούν για απαράδεκτο μισθολόγιο το οποίο κατάρτισε η Κυβέρνηση ερήμην του ένστολου πολίτη.

'Ισως, όπως λένε, με τη σκέψη, ότι αυτοί δεν μπορούν να εκβιάσουν όπως συμβαίνει με άλλους κλάδους των εργαζομένων, ώστε να τύχουν της προσοχής.

Ερωτηθέντες δε στη Διαρκή Επιτροπή, τι προτείνουν να κάνουμε, αν δεν το βελτιώσει αισθητά η Κυβέρνηση το νομοσχέδιο, μας απάντησαν ευθέως, να το καταψηφίσουμε.

Κυρίες και κύριοι συνάδελφοι, δυστυχώς στο ίδιο μοτίβο κινούνται και οι απόψεις των στελεχών των Ενόπλων Δυνάμεων.

Πολιτεύομαι σε μια εκλογική περιφέρεια όπου υπηρετεί την Πατρίδα το 30% του στρατού ξηράς, με τις αντιξοότητες και καταστάσεις που ξέρετε, όλοι θεωρούν το νομοσχέδιο απαράδεκτο και κοροϊδία, και αισθάνονται αποκαρδιωμένοι και απελπισμένοι γιατί εκεί δεν μπορούν να βρουν ούτε και δεύτερη απασχόληση, προκειμένου να αντιμετωπίσουν τις οικογενειακές τους υποχρεώσεις.

Εντύπωση επίσης μου έκανε το υπόμνημα των αποστράτων αξιωματικών. Σοβαρό, λιτό και ουσιαστικό. Πλέον του μισού του υπομνήματος δεν αναφέρεται στις συντάξεις τους, όπως ίσως θα έπρεπε, αλλά κρούει τον κώδωνα του κινδύνου για την ανάγκη του ηθικού που πρέπει να οικοδομούμε δια παντός τρόπου, εδώ οικονομικά, στις εν ενεργεία 'Ενοπλες Δυνάμεις.

Το διαβάζω επί λέξη: "Οι 'Ενοπλες Δυνάμεις είναι γινόμενον τριών παραγόντων. Και ως γινόμενον, κατά τα μαθηματικά, μηδενιζομένου του ενός παράγοντος μηδενίζεται το όλον γινόμενον. Οι τρεις αυτοί παράγοντες είναι, σύγχρονο υλικό, εκπαίδευση των στελεχών και ηθικόν. Δεν θα θέλαμε να μηδενίσουμε τον τρίτο παράγοντα" -συνεχίζει το υπόμνημα- εν πάση περιπτώσει, εάν δεν είναι μηδενικός, είναι πολύ χαμηλός. Και είναι χαμηλός, αφού η κοινωνική τάξη των αξιωματικών και με το νέο ακόμη μισθολόγιο παραμένει οικονομικά η κοινωνική τάξη των πληβείων".

Και συμπεραίνω εγώ: Τι να την κάνουμε λοιπόν τη σύγχρονη υπεροπλία, τον πρώτο παράγοντα του γινομένου, που ανέρχεται στα 4 τρισ. δραχμές, εφόσον ο τρίτος παράγοντας, για 100 πιθανόν δισ. εγγίζει το μηδέν;

Κυρίες και κύριοι συνάδελφοι, ας σοβαρευτούμε. Το νομοσχέδιο των Ενόπλων Δυνάμεων και των Σωμάτων Ασφαλείας, δεν είναι νομοσχέδιο για κουκούλωμα, δεν είναι υπόθεση του ΠΑ.ΣΟ.Κ. και της Κυβέρνησης μόνον, είναι ευθύνη όλων μας και δεν μπορεί να περνά έτσι στο "άψε-σβήσε" στην κατάρτιση, χωρίς τη συμμετοχή των ενδιαφερομένων, εσπευσμένα από τη Διαρκή Επιτροπή και τον κ. Χριστοδουλάκη, να το παίζει Θεός, παίζοντας στην ουσία την εθνική μας ασφάλεια και την έννομή μας τάξη.

Οι καιροί γίνονται δύσκολοι, όπως καθημερινά βλέπουμε και δεν το εύχομαι, αλλά πιθανόν να χρειαστούμε περισσότερες θυσίες στο μέλλον. Από πού θα τις ζητήσουμε αυτές; Από τα απολιθώματα που προσπαθεί να παρασκευάσει ο κύριος Υφυπουργός; 

Προτείνω λοιπόν: Στη φιλοσοφία των συντελεστών που αυθαίρετα επινοήθηκαν, βελτίωση αισθητή και του πυθμένος και της οροφής, αλλά και της σχέσεως.

Είπαν οι ενδιαφερόμενοι, αναφερόμενοι στην ψαλίδα "χάσμα αριθμών και ψυχολογίας". Εγώ συμπληρώνω "και λογικής σχέσεως". Αφού δεχόμαστε λοιπόν, ότι ο βαθμός του ανθυπολοχαγού αποτελεί τη βάση, δηλαδή το ένα, τότε τα εκατοστά του μόνιμου στρατιώτη από είκοσι έξι πρέπει να γίνουν πενήντα του δεκανέα από πενήντα δύο να γίνουν εβδομήντα πέντε και από εκεί και πάνω, ως του ανθυπολοχαγού, να ανεβαίνουν σταθερά οι συντελεστές πέντε εκατοστά ανά βαθμό.

Από του ανθυπολοχαγού δε έως του αντιστρατήγου επίσης σταθερά ανά δέκα εκατοστά, πλην της διαφοράς του συντελεστού μεταξύ συνταγματάρχου και ταξιάρχου, που πρέπει να είναι λίγο μεγαλύτερη, δέκα πέντε εκατοστά, μια και το σύνολο των αξιωματικών αποστρατεύεται με το βαθμό του ταξιάρχου.

Των Αρχηγών των 'Οπλων ο συντελεστής και λοιπών διακεκριμένων αξιωματικών να διαφέρει δέκα πέντε εκατοστά από το συντελεστή του αντιστρατήγου. Ο δε Αρχηγός ΓΕΕΘΑ είκοσι πέντε εκατοστά από τους προηγούμενους.

Αυτή βέβαια την πρόταση δεν την επηνόησα εγώ. Εγώ την θεώρησα σωστή και την καταθέτω. Μου την ενεχείρισε ανυπογράφως ένα πλήθος αξιωματικών, μικρών και μεσαίων, υπηρετούντων στη Θράκη. Η σιωπηλή πλειοψηφία που λέμε. Και νομίζω ότι πρέπει να τη λάβουμε σοβαρώς υπόψη, χωνεύοντας επιτέλους ότι δεν μπορεί να βγαίνουν το νομοσχέδια με τις συνθήκες της Αττικής και του Γραφείου μόνο.

Καταθέτω, λοιπόν, τον πίνακα όπως μου εδόθη, με τις εξής δύο παρατηρήσεις:

Πρώτον, ότι ο πίνακας αυτός συμβαδίζει με μια τιμή μονάδος -βασικό μισθό ανθυπολοχαγού δηλαδή- 200.000 δραχμές. Και δεύτερον, με την ανησυχία επί του άρθρου 8 του νομοσχεδίου, το οποίο μη καθορίζοντας το ύψος των κρατήσεων υπέρ των ταμείων και της σχέσεώς τους με το βασικό μισθό, όπως π.χ. του ΤΑΣ, μπορεί να γονατίσει τους μικρούς με υψηλές κρατήσεις, ώστε να είναι τα ταμεία συνεπή ως προς τις νέες τους υποχρεώσεις π.χ. εφ' άπαξ κ.λπ..

(Στο σημείο αυτό ο Βουλευτής κ. Λεων. Λυμπερακίδης καταθέτει στα πρακτικά τον προαναφερθέντα πίνακα ο οποίος έχει ως εξής:

 

ΜΙΣΘΟΛΟΓΙΟ ΕΝΟΠΛΩΝ ΔΥΝΑΜΕΩΝ
 
ΠΙΝΑΚΑΣ
 
ΒΑΘΜΟΣ ΜΙΣΘΟΣ ΠΡΟΤΑΣΗ
 ΣΥΝΤΕΛΕΣΤΗΣ ΒΑΣΙΚΟΣ
 
Ν/ΣΧΕΔΙΟ
 ΠΡΟΤΑΣΗ Ν/ΣΧΕΔΙΟ 
Α/ΓΕΕΘΑ
 1,95
 2,25
 347000
 450000
 
Α/ΓΕΣ κτλ
 1,85
 2,00
 329300
 400000
 
Αντιστράτηγος
 1,80
 1,85
 320400
 370000
 
Υποστράτηγος
 1,68
 1,75
 299000
 350000
 
Ταξίαρχος
 1,58
 1,65
 281200
 330000
 
Συν/χης
 1,40
 1,50
 249200
 300000
 
Αν/χης
 1,23
 1,40
 218900
 280000
 
Τ/χης
 1,15
 1,30
 204700
 260000
 
Λοχαγός
 1,10
 1,20
 195800
 240000
 
Υπ/γός
 1,05
 1,10
 186900
 220000
 
Ανθ/γός
 1,00
 1,00
 178000
 200000
 
Ανθ/στής
 0,93
 0,95
 165500
 190000
 
Αρχ/χίας
 0,90
 0,90
 160200
 180000
 
Επ/χίας
 0,86
 0,85
 153100
 170000
 
Λοχίας
 0,71
 0,80
 126400
 160000
 
Δεκανέας
 0,52
 0,75
 92600
 150000
 
Μόνιμος Στρατ.
 0,26
 0,50
 46300
 100000
 

 

ΛΕΩΝΙΔΑΣ ΛΥΜΠΕΡΑΚΙΔΗΣ: Τελειώνοντας, κυρίες και κύριοι συνάδελφοι, θα είναι τελείως άδικο αν δεν εξισώσουμε το αφορολόγητο των Σωμάτων Ασφαλείας και λοιπών με το αφορολόγητο των Ενόπλων Δυνάμεων. 'Οπως και αν δεν λάβουμε υπόψη κατά το δυνατόν με ευαισθησία τις ιδιαιτερότητες κάθε κλάδου όπως κατετέθησαν στην Επιτροπή, αλλά και με τροπολογίες. Και κυρίως, εάν θέλουμε να ξαναζωντανέψουμε τις 'Ενοπλες Δυνάμεις, τα Σώματα Ασφαλείας και το Λιμενικό να τα κάνουμε αποδοτικά και ορεξάτα, με αξιοπρέπεια, χωρίς την ανάγκη αναζήτησης δεύτερης απασχόλησης, να ξεκινήσουμε το μισθολόγιο με μισθό μονάδος 200.000 δραχμές. 'Αλλως και εγώ θα καταψηφίσω το νομοσχέδιο, όχι επειδή το φέρνει η Κυβέρνηση του ΠΑ.ΣΟ.Κ., αλλά απολύτως ενσυνείδητα. Το ίδιο θα έκανα αν έτσι το έφερνε και το κόμμα μου.

Αν παρά ταύτα ψηφιστεί το νομοσχέδιο όπως έχει, παρά τις δηλώσεις που έγιναν κατά καιρούς από τους συναδέλφους της Συμπολιτεύσεως, ενδίδοντας έτσι στις πιέσεις της Κυβερνήσεως, θα αποδείξουμε καθαρά πια ότι και η σύνθεση της νέας Βουλής δεν έχει τη δύναμη να ορθώσει ανάστημα σε κάτι που καθαρά βλέπει λανθασμένο και απαράδεκτο, και άγεται και φέρεται από μια Κυβέρνηση που τη χαρακτηρίζει η αναλγησία, η αστοργία, η επιπολαιότητα, ο πειραματισμός και ο εμπαιγμός. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): O συνάδελφος κ. Επαμεινώνδας Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κυρίες και κύριοι συνάδελφοι, πολλά σωστά και λογικά από όλες τις Πτέρυγες της Βουλής έχουν κατατεθεί και αναπτύχθηκαν με κάθε λεπτομέρεια τόσο στη Διαρκή Επιτροπή, όσο και στην Ολομέλεια.

'Εχω την άποψη ότι τόσο ο εισηγητής του Κόμματός μου, ο κ. Σπηλιωτόπουλος, όσο και ο Κοινοβουλευτικός Εκπρόσωπός μας κ. Παπαδόγγονας, πολύ γλαφυρά ζωγράφισαν την υπάρχουσα κατάσταση.

Τρία χρόνια κύριοι της Κυβερνήσεως "απειλούσατε" ότι θα καταθέσετε το ενιαίο μισθολόγιο των Ενόπλων Δυνάμεων και των Σωμάτων Ασφαλείας.

'Εχω να κάνω, όμως, μια παρατήρηση η οποία μου έκανε μεγάλη εντύπωση. Ανεβοκατεβαίνουμε κύριοι συνάδελφοι, στο Βήμα της Βουλής, αναπτύσσουμε τις απόψεις μας, αλλά οι αρμόδιοι υπουργοί ή είναι απόντες ή δεν προσέχουν τι λέμε.

'Εχω την άποψη κύριε Υπουργέ, γιατί πλέον να υφιστάμεθα αυτή τη βάσανο να προσπαθούμε να σας πείσουμε για λογικές οι οποίες έχουν επικρατήσει στο πανελλήνιο και σε όλη την Αίθουσα της Βουλής, όταν εσείς αγνοείτε αυτές τις λογικές; Παρατήρησα, κύριε Υπουργέ της Εθνικής Αμύνης, ότι την ώρα που μιλούσαν όλοι οι κύριοι συνάδελφοι, εσείς γράφατε. Φυσικά δεν γράφατε και δεν σημειώνατε αυτά τα οποία έλεγαν οι κύριοι συνάδελφοι.

Πιστεύω, λοιπόν, ότι όταν μιλάει ο Βουλευτής -δεν κάνω παρατηρήσεις, μπορώ όμως να εκφράσω το παράπονό μου ως Βουλευτής, πράγμα που μπορούν να κάνουν όλοι οι συνάδελφοι- θα πρέπει οι Υπουργοί να τον ακούνε με προσοχή.

Δεν είναι ένα μισθολόγιο το οποίο περίμεναν τόσο οι 'Ενοπλες Δυνάμεις όσο και τα Σώματα Ασφαλείας. Δεν έχει καμία εξομείωση μεταξύ του αυτό το μισθολόγιο. Αυτές οι δύο τάξεις δεν μπορούν να εξισωθούν, διότι έχετε διαφορετικές πολιτικές μισθολογίου στις 'Ενοπλες Δυνάμεις, διαφορετικές στα Σώματα Ασφαλείας. Πότε μεν τους μεταχειρίζεσθε με επιδοματική πολιτική, πότε δε με κάποια άλλη πολιτική.

Κατ'αρχήν, το επίδομα εξομάλυνσης δεν το αναφέρετε πουθενά, αξιότιμοι, κύριοι Υπουργοί. Νομίζω, ότι πρέπει να υπάρξει ένα επίδομα εξομάλυνσης. Εκτός εάν πάρετε σαν μπούσουλα, σαν ένα σχέδιο τις συνθήκες εργασίας ενός εκάστου από αυτά τα δύο Σώματα και βάσει αυτών των συνθηκών εργασίας, επιβάλλετε τη μισθολογική και επιδοματική πολιτική. Διότι δεν νοείται άνθρωποι όπως είναι οι 'Ενοπλες Δυνάμεις, όπως είναι τα Σώματα Ασφαλείας να υστερούν μισθολογίου άλλων τάξεων του δημόσιου τομέα. Και δεν μπορώ να καταλάβω πως όταν λέμε ότι οι δικαστές, οι 'Ενοπλες Δυνάμεις και τα Σώματα Ασφαλείας, πρέπει και επιβάλλονται να έχουν πολύ καλύτερη μισθολογική μεταχείριση από όλες τις άλλες κοινωνικές ομάδες και από τον άλλο δημόσιο τομέα, διότι είναι βασικά οι τρεις τάξεις που προστατεύουν τους θεσμούς της Δημοκρατίας, την εθνική μας ασφάλεια και εμπνέουν και εμπεδώνουν το αίσθημα εσωτερικής ασφάλειας της Χώρας, δεν μπορώ να το καταλάβω πως αυτούς τους ανθρώπους τους έχουμε παραπεταμένους και κοιτάζουμε με κάποια μικροεπιδόματα ή με κάποιες μικροαυξήσεις να επιβάλλουμε εκείνο το οποίο μόνοι τους έχουν ευτυχώς ακόμη την αξιοπρέπεια και την τιμή τους και την ειλικρίνειά τους έναντι του 'Ελληνα πολίτη και έναντι της Δημοκρατίας.

Καθημερινώς, διαβάζουμε στις εφημερίδες διάφορα περιστατικά. Σήμερα καινούριο περιστατικό. Αστυνομικός συνεργαζόταν με δουλέμπορους. Και λέει το σχόλιο της εφημερίδας: "'Ηταν η δεύτερη εργασία την οποία επέλεξε ο αστυνομικός να κάνει".

Ναι, κύριε Υπουργέ, το είπαμε και στη Διαρκή Επιτροπή. Υιοθετείται ένα άρθρο 7 μέσα στο νομοσχέδιο αυτό. Γιατί; Για πολιτικούς λόγους; Αν το κάνετε για λόγους ρυθμιστικούς, έχετε το άρθρο 9 που καταργείτε όλες τις δυνατότητες που μπορεί να έχει η διοίκηση με κανονιστικές διατάξεις να επιβάλλει επιδόματα.

Επομένως, αυτό το άρθρο 7, γιατί το έχετε; Ο συνταγματικός νομοθέτης είναι παντοδύναμος. Και μπορεί αύριο το πρωί να έλθει μια άλλη διάταξη, η οποία να αναιρέσει αυτό το άρθρο 7. Πώς; Τροποποιώντας το άρθρο. 

Δεν έχετε το δικαίωμα να πείτε, ότι δεν μπορείτε να τροποποιήσετε όπως είναι η έκφραση εδώ του άρθρου 7, το οποίο λέει "χορήγηση άλλων παροχών ή αποζημιώσεις εν γένει πέραν των προβλεπομένων στο νόμο αυτό, επιτρέπεται μόνο με τροποποίηση των διατάξεων του παρόντος", έρχεται σε αντίθεση και σε σύγκρουση με το άρθρο 9 που λέτε "καταργούμενες διατάξεις".

'Εχω την άποψη, λοιπόν, ότι αυτό το άρθρο 7, πρέπει να το απαλείψετε, Είναι πλεονασμός. Είναι κάτι το οποίο νομίζετε εσείς ότι μπορείτε να στερήσετε από τη σημερινή Βουλή με ένα άλλο νομοσχέδιο, ή την επόμενη Βουλή που δεν θα είσθε εσείς βέβαια κυβέρνηση, εμείς θα είμεθα κυβέρνηση, θα μας στερήσετε εμάς το δικαίωμα ότι δεν μπορούμε να ρυθμίσουμε πραγματικά και κατ' ουσία το μισθολόγιο τόσο των αξιωματικών των Ενόπλων Δυνάμεων, όσο και των Σωμάτων Ασφαλείας.

Είναι τελείως πλασματική απο ό,τι φαίνεται η αύξηση των αξιωματικών των Ενόπλων Δυνάμεων. 'Ετσι ακολουθείται σε πλασματικότητα και η αύξηση των αποδοχών των συνταξιούχων. Το ίδιο κάνετε και με την αστυνομία. Ποια θα είναι η πολιτική που θα κάνετε, δεν μας την εξαγγείλατε. Είπατε ότι θα κάνετε μία αύξηση του βασικού μισθού του ανθυπολοχαχού και από εκεί και πέρα ξεκινάτε όλα τα άλλα. Μα, γιατί κάνετε αυτήν την κοιλιά; Οι κατώτεροι δεν έχουν περισσότερες ανάγκες από τους ανωτέρους; Οι ανώτεροι έχουν ανάγκες και πράγματι πρέπει να πάρουν ένα αξιοπρεπή μισθό. Αλλά οι κατώτεροι τι πρέπει να κάνουν; 'Οταν π.χ. ο μεν αστυνομικός δεν έχει ωράριο εργασίας και μπορεί ανά πάσα στιγμή να κληθεί από τον ανώτερό του ή από την Πολιτεία, ή από ένα επιτελικό σχέδιο ή διότι κάτι συμβαίνει, για να παρέχει τις υπηρεσίες του, δεν του δίνετε υπερωρίες. Το ίδιο συμβαίνει και σ' αυτό με τον κατώτερο αξιωματικό.

Πείτε μου, λοιπόν, πώς μπορεί μία οικογένεια ενός κατώτερου αξιωματικού να διαβιώσει τη στιγμή κατά την οποία είναι υποχρεωμένος πολλές φορές να διατηρεί και δύο σπίτια.

Κύριε Υπουργέ, επειδή εξακολουθείτε να μην προσέχετε τι λένε οι αγορητές, πιστεύω ότι θα τύχουμε της προσοχής σας όταν θα γίνει η συζήτηση κατ' άρθρο, για να μπορέσετε να κάνετε κάποιες τροποποιήσεις, ουσιώδεις βεβαίως τροποποιήσεις και όχι τροποποιήσεις σαν αυτές τις οποίες καταθέσατε στη Βουλή, όπως είναι οι 4.000 δραχμές με τις οποίες αυξάνετε το βασικό μισθό. Ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός, έχει το λόγο.

ΑΠΟΣΤΟΣΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Κύριε Πρόεδρε, κυρίες και κύριοι συνάδελφοι, είμαι ευτυχής διότι μετά τρία χρόνια αναμονής, οι 'Ενοπλες Δυνάμεις θα έχουν, μετά την ψήφιση στη Βουλή, το νέο μισθολόγιό τους που πιστεύω όλοι μας συμφωνούμε ότι είναι αναγκαίο αλλά και είναι κοινή πεποίθηση ότι υπάρχει ευθύνη και της Κυβέρνησης της Νέας Δημοκρατίας και της Κυβέρνησης του ΠΑ.ΣΟ.Κ., διότι δεν το είχαμε ψηφίσει. 'Ετσι πρέπει να συμφωνήσουμε, ότι αποδεχόμαστε ως θετική συμβολή την ύπαρξη ενός νέου μισθολογίου για τις 'Ενοπλες Δυνάμεις. Με δεδομένο δε ότι αυτό το μισθολόγιο συνολικά αυξάνει τις αποδοχές των στελεχών των Ενόπλων Δυνάμεων, τόσο στο επίπεδο των μισθών, όσο και στο επίπεδο των συντάξεων στο ύψος των 107 δισ. δραχμών έναντι του υφισταμένου μισθολογικού συστήματος, καλύπτουμε μ' αυτόν τον τρόπο την απαραίτητη και στοιχειώδη προϋπόθεση για να διασφαλισθεί το κύρος των στελεχών των Ελληνικών Ενόπλων Δυνάμεων. 'Αλλωστε χρειαζόμαστε αξιόμαχο στρατό με υψηλό ηθικό στη βάση και της ελληνικής αμυντικής πολιτικής, με σκοπό την αποφασιστική ενίσχυση της αποτρεπτικής ικανότητας των Ελληνικών Ενόπλων Δυνάμεων και επ' αυτού δεν νομίζω να υπάρχει καμία αμφιβολία.

Εκείνο όμως το οποίο θα ήθελα να τονίσω είναι ότι η αμυντική επάρκεια δεν εξασφαλίζεται ασφαλώς με το μισθολόγιο. Απαιτείται οργάνωση, μεθοδικότητα και εισαγωγή νέων τεχνολογιών και οπλικών συστημάτων, αλλά παράλληλα και ανάλογη εκπαίδευση και προσαρμογή του έμψυχου δυναμικού των Ενόπλων Δυνάμεων.

Γι' αυτό λοιπόν η αμυντική επάρκεια την οποία αναζητούμε συνολικά στις 'Ενοπλες Δυνάμεις σήμερα, σε μια εποχή όπου πράγματι υπάρχουν σημαντικές προκλήσεις με κυριότερη την εξ Ανατολών απειλή την οποία και επανειλημμένα τον τελευταίο καιρό καταγγείλαμε, είναι βέβαιο ότι οι 'Ενοπλες Δυνάμεις έχουν ανάγκη τους εξοπλισμούς ώστε να μπορέσουν να διατηρήσουν, στην πορεία εξέλιξης των δεδομένων, την αμυντική τους ικανότητα.

'Ετσι, λοιπόν, όπως γνωρίζετε, είναι θετικό ότι πέραν του μισθολογίου το οποίο συζητάμε σήμερα, έχει ήδη αποφασισθεί από το ΚΥΣΕΑ το νέο Ενιαίο Μεσοπρόθεσμο Πρόγραμμα Ανάπτυξης και Εκσυγχρονισμού των Ενόπλων Δυνάμεων το οποίο συγκροτήθηκε σε μηδενική βάση και θεμελιώνεται σύμφωνα με τις επιχειρησιακές απαιτήσεις και των τριών κλάδων, με σκοπό την εφαρμογή μιας ευέλικτης αποτρεπτικής δύναμης που οι σημερινές συνθήκες εξωτερικής απειλής επιβάλλουν. Αυτό μάλιστα το πρόγραμμα των Ενόπλων Δυνάμεων, που είναι πρόγραμμα εκσυγχρονισμού για τα επόμενα χρόνια 1996-2000 έχει ένα πραγματικό συνολικό κόστος τεσσάρων τρισ. δραχμών, εκ των οποίων τα δύο τρισ. προβλέπεται να πληρωθούν από τον Προϋπολογισμό, από δάνεια κατά την πενταετία 1996-2000 και τα υπόλοιπα δύο τρισ. δραχμές στα επόμενα οκτώ έως δέκα χρόνια. Παράλληλα αποδεικνύεται ότι η Ελληνική Πολιτεία αξιοποιεί στο πλαίσιο των δυνατοτήτων της με κάθε τρόπο την υποχρέωση να εξασφαλίσει στις 'Ενοπλες Δυνάμεις τον απαραίτητο σύγχρονο εξοπλισμό και συγχρόνως να μην ξεπεράσει τα όρια αντοχής της οικονομίας.

Θα υπάρξει μια ετήσια επιβάρυνση, στο πρώτο πενταετές 1996-2000, κατά μέσο όρο γύρω στα 120-140 δισ. δραχμές, γεγονός που συμβαδίζει με τις δυνατότητες, τις αντοχές, αλλά και τις ανάγκες της οικονομίας μας να πετύχει τους όρους σύγκλισης με την Ευρωπαϊκή Κοινότητα.

Η κύρια επιβάρυνση του συγκεκριμένου προγράμματος θα έλθει στον Προϋπολογισμό μας, μετά από επτά-οχτώ χρόνια, κυρίως μεταξύ 2003-2005, ακολουθώντας την πάγια εξέλιξη επιβαρύνσεων, τις οποίες δημιουργούμε αγοράζοντας εξοπλισμούς. 'Οπως, για παράδειγμα, τα αεροπλάνα κύριε Μητσοτάκη, τα οποία αγόρασε η Κυβέρνησή σας το 1992 και τα οποία θα παραλάβουμε στο τέλος του 1997, που είχαν μια επιβάρυνση 16 δισ. δραχμών το 1996 και 95 δισ. το 1997, τα οποία θα πληρώσει η σημερινή Κυβέρνηση, αποτελούν την κύρια επιβάρυνση του εξοπλιστικού προγράμματος, που αποφάσισε η δική σας η Κυβέρνηση.

Παράλληλα έχουμε κατανείμει, με το συγκεκριμένο μεσοπρόθεσμο πρόγραμμα ανάπτυξης, το μεγαλύτερο ποσοστό επιβάρυνσης, στην περίοδο 1993-1994-1997, ακολουθώντας την πάγια τακτική, η οποία εφαρμόζεται σ' αυτές τις περιπτώσεις.

'Ετσι έχουμε τη δυνατότητα και να διασφαλίσουμε τους αναγκαίους εξοπλισμούς και να προχωρήσουμε στην εφαρμογή του νέου μισθολογίου, που έχει και αυτό το συγκεκριμένο κόστος επιβάρυνσης, που σας ανέφερα στην αρχή, δηλαδή 107 δισ. δραχμές.

Και επειδή αβασάνιστα από ορισμένους μπήκε μια απλή πρόταση: Κόψτε 200 δισ. από το Ε.Μ.Π.Α.Ε. και αυξήστε το μισθολόγιο, καταλαβαίνετε ότι το κρίσιμο μέγεθος, που πρέπει να λάβουμε υπόψη μας είναι η ετήσια επιβάρυνση.

'Οταν για ένα τέτοιας εμβέλειας τεράστιο εξοπλιστικό πρόγραμμα, η ετήσια επιβάρυνση είναι των 120-130 δισ. δραχμών και η ετήσια επιβάρυνση στο νέο μισθολόγιο είναι 107 δισ. δραχμές, αντιλαμβάνεσθε ότι προχωρούμε στο ανώτατο όριο εξάντλησης των δυνατοτήτων μας, όσον αφορά και τη βελτίωση, την οποία επιχειρούμε στο μισθολόγιο και θα πω στη συνέχεια, γιατί είναι πραγματικές οι αυξήσεις και οι βελτιώσεις σε όλα τα επίπεδα, για να μην υπάρξει καμία αμβισβήτηση.

Επιτρέψτε μου όμως να συνεχίσω τον προβληματισμό μου γιατί σκοπός αυτής της συζήτησης δεν είναι απλά να δείξουμε τις αυξήσεις του μισθολογίου. Πρέπει να δείξουμε, συγχρόνως ότι η πολιτική στελεχών, που έχουν ανάγκη οι 'Ενοπλες Δυνάμεις περιλαμβάνει, από τη μια μεριά την εξασφάλιση των απαραίτητων εξοπλισμών και από την άλλη την αναθεώρηση της υπάρχουσας δομής των Ενόπλων Δυνάμεων, ώστε να εξασφαλιστεί το δυναμικό για την ευέλικτη στρατηγική της αποτροπής, την άμεση επέμβαση και την άμυνα, ενάντια της απειλής από Ανατολάς, με την προώθηση της απαραίτητης αναδιάρθρωσης των κλάδων, που έχει αποφασιστεί και είναι σε εξέλιξη έτσι ώστε να έχουμε ευέλικτους και λειτουργικούς σχηματισμούς, που θα μπορέσουν πράγματι να εγγυηθούν και την αποτρεπτική ισχύ, αλλά και την αποτελεσματικότητα στην απάντησή μας.

Παράλληλα η πολιτική μας για τις 'Ενοπλες Δυνάμεις έχει ως στόχο την αξιοποίηση του αναπτυξιακού προσανατολισμού των αμυντικών δαπανών και ο στόχος αυτός σημαίνει αξιοποίηση των πόρων, που διαθέτουμε για εξοπλισμούς, με μεγιστοποίηση, στο ανώτατο δυνατό όριο, της ελληνοποίησης. 'Αλλωστε η πολιτική του Υπουργείου είναι η σταδιακή ελληνοποίηση των προμηθειών και η μετατροπή της ελληνικής αμυντικής βιομηχανίας, σε μοχλό ανάπτυξης της εθνικής οικονομίας.

Στο βαθμό μάλιστα που θα συνεχίζεται η εξωτερική απειλή οφείλουμε να κατανοήσουμε ότι όταν θέλουμε να θωρακίσουμε αμυντικά τη Χώρα μας, πρέπει παράλληλα να δημιουργήσουμε μια πολεμική, αμυντική βιομηχανία σύγχρονη, ανταγωνιστική, ικανή να καλύψει τις ανάγκες, για να συμβάλει στη μείωση του κόστους το οποίο δημιουργείται.

Και επειδή υπάρχει πολλή συζήτηση αυτό τον καιρό...

ΚΥΡΙΑΚΟΣ ΣΠΥΡΙΟΥΝΗΣ: ....(Δεν ακούστηκε).

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Υπάρχουν και ατυχή παραδείγματα. Εν πάση περιπτώσει, αυτό δε σημαίνει, όμως, ότι την ίδια στιγμή δεν παράγει η ελληνική πολεμική βιομηχανία ποιοτικά ικανοποιητικούς εξοπλισμούς. Παράδειγμα, υπάρχει μία σειρά από προγράμματα, τα οποία εκτελούνται, κύριε συνάδελφε, σε όλες τις βιομηχανίες, και στην ΕΛ.Β.Ο., στη Θεσσαλονίκη και στην ΠΥΡΚΑΛ και σε άλλες παραγωγικές μονάδες.

Αυτό, όμως, που έχει σημασία είναι να τα κατανοήσουμε όλα αυτά παρά τους ιδιαίτερα υψηλούς αμυντικούς εξοπλισμούς και το υψηλό κόστος για την άμυνα που κάποιοι -ρωτάνε- αν συμβαδίζει με την ανάγκη οικονομικής εξυγίανσης, με την ανάγκη επαρκούς,επιτυχούς σύγκλισης με τους όρους της ευρωπαϊκής ενοποίησης και την ένταξη στο χώρο του ενιαίου κοινού νομίσματος.

Κυρίες και κύριοι συνάδελφοι, νομίζω ότι για όλους μας αυτό πρέπει να είναι σαφές ότι αποτελεί ψευτοδίλημμα. 'Οχι μόνο δεν υπάρχει τέτοιο δίλημμα, αλλά απεναντίας η διάσφαλιση της αμυντικής επάρκειας είναι η προϋπόθεση για την επιτυχή οικονομική ανάπτυξη και την επίτευξη των οικονομικών στόχων της Κυβέρνησης, και του λαού σε σχέση με την ένταξή μας μέχρι το 2000 στον κοινό χώρο του ενιαίου ευρωπαϊκού νομίσματος ώστε η Χώρα μας να μπορέσει να αξιοποιήσει τα πλεονεκτήματα της ενιαίας αγοράς και της μεγάλης αγοραστικής και ανταγωνιστικής αξίας, την οποία αποκτά η οικονομία της Ευρώπης.

Με βάση λοιπόν αυτές τις σκέψεις, κυρίες και κύριοι συνάδελφοι, πρέπει να προχωρήσουμε και να δούμε συγκεκριμένα τώρα και το θέμα του μισθολογίου. 'Οπως είπα αυτό εντάσσεται σε μία ολοκληρωμένη πολιτική στελεχών, διότι γνωριζουμε ότι ο ανθρώπινος παράγοντας είναι εκείνος που παίζει καθοριστικό ρόλο στην υλοποίηση του οποιουδήποτε σχεδιασμού, πολύ δε περισσότερο στην υλοποίηση ενός αμυντικού σχεδιασμού. Μπορώ να σας διαβεβαιώσω ότι μου δόθηκε η δυνατότητα το μήνα που πέρασε να επισκεφθώ σχεδόν όλες τις βασικές μονάδες των Ελληνικών Ενόπλων Δυνάμεων και να διαπιστώσω και το αξιόμαχο και την ένταση δραστηριοτήτων και πρωτοβουλιών που υπάρχουν σε όλα τα επίπεδα με σκοπό ακριβώς να υλοποιηθεί η νέα αμυντική στρατηγική, η οποία έχει τα χαρακτηριστικά που σας είπα προηγουμένως.

Γι' αυτό, λοιπόν, η πολιτική μας σκοπεύει να εξασφαλίσει τόσο την παράμετρο της εκπαίδευσης και της ποιότητας της ζωής, όσο και ικανές και αναγκαίες συνθήκες όχι μόνο για την αποτελεσματικότερης αποτροπής αλλά και την ανύψωση του ηθικού των στελεχών των Ενόπλων Δυνάμεων, στα οποία στηρίζεται η υλοποίηση της αμυντικής μας πολιτικής. Παράλληλα βέβαια με την εκπαίδευση των στελεχών η οποία περνάει μέσα από συγκεκριμένες αποφάσεις και επιλογές σχετικά με την επιχειρησιακή εκπαίδευση, μια σειρά επίσης από ασκήσεις αποσκοπούν στην ετοιμότητα των Ενόπλων Δυνάμεων, όπως επίσης η εκπαίδευση στις νέες τεχνολογίες που εισάγονται με γρήγορους ρυθμούς στον τομέα της άμυνας. Η ακαδημαϊκή μάλιστα εκπαίδευση θα αποτελέσει έναν κύριο στόχο της συνολικής μας προσπάθειας, για την αναβάθμιση των στελεχών των Ενόπλων Δυνάμεων, αλλά και την περαιτέρω απόκτηση εκπαίδευσης με την αξιοποίηση μεταπτυχιακών προγραμμάτων ελληνικών και ξένων πανεπιστημίων.

Κύριοι συνάδελφοι, σκοπός του νομοσχεδίου που συζητούμε είναι να εξασφαλίσουμε για τα στελέχη των Ενόπλων Δυνάμεων μισθολογική αναβάθμιση που θα τους επιτρέψει απερίσπαστοι να επιδοθούν στο σημαντικό και σοβαρό έργο τους.

Εκτός από τα αριθμητικά μισθολογικά μεγέθη, τα οποία θα αναφερθούν στη συνέχεια, το νομοσχέδιο αυτο έχει και μια ποιοτική διάσταση.

Επιδιώκουμε, εξασφαλίζοντας δύσκολα και από το υστέρημα του Ελληνικού Λαού, να δώσουμε όχι ένα μήνυμα σεβασμού και ευθύνης προς τα στελέχη των Ενόπλων Δυνάμεων, αλλά και ένα μήνυμα αποφασιστικότητας προς κάθε κατεύθυνση. Γι'αυτό λοιπόν αυτό το νομοσχέδιο, όπως είπε και ο συνάδελφος μου, κ. Χριστοδουλάκης, έχει τρεις βασικούς στόχους:

Πρώτον, τον εξορθολογισμό και εκσυγχρονισμό της υπάρχουσας μισθολογικής κατάστασης που επιτυγχάνεται με την σταθερή νέα σχέση βασικών μισθών για όλους τους βαθμούς της ιεραρχίας. Αυτό ήταν αναγκαίο να διαμορφωθεί σε μία νέα βάση. 'Ηταν το πρόβλημα των προηγουμένων περιόδων και αυτό αντιμετωπίζεται.

Δεύτερον, η κατάργηση της πληθώρας των επιδομάτων, συνολικά δεκαπέντε. Διατηρούνται τέσσερα βασικά επιδόματα που στο σύνολό τους είναι υψηλότερα όλων των άλλων επιδομάτων, τα οποία υπήρχαν μέχρι σήμερα, αλλά υπάρχει βέβαια βασική διαφορά. 'Οτι, δηλαδή, με την αύξηση των βασικών μισθών, όπως ξέρετε, εντάσσονται όλα τα παλιά επιδόματα στο βασικό μισθό, που αποτελεί και τη βάση υπολογισμού των συντάξεων, όπως ξέρετε.

Τρίτον, την ουσιαστική αύξηση στις αποδοχές των στελεχών των Ενόπλων Δυνάμεων, αρκετά πάνω από την κατά καιρούς εισοδηματική πολιτική, -θα αναφερθώ στη συνεχεία συγκεκριμένα- όπως επίσης ειδικά το άνοιγμα της ψαλίδας μεταξύ κατώτερου και ανώτερου μισθού έτσι ώστε πραγματικά να υπάρχει μία δίκαιη, αλλά και αποτελεσματική εξέλιξη προς τα πάνω, ενισχύοντας το κύρος της αποστολής και της θέσης των στελεχών και δημιουργώντας κίνητρα για τους νεότερους.

Επειδή ειπώθηκαν πολλά, κυρίες και κύριοι συνάδελφοι, για το εάν τελικά αυξάνει ή δεν αυξάνει αυτό το νομοσχέδιο, στην πλήρη του εφαρμογή η οποία θα γίνει μέσα στη διετία, είναι βέβαιο ότι οδηγεί σε αυξήσεις 17% περίπου πέραν των κρατήσεων. Εννοώ πραγματικές αυξήσεις. Και για να έχουμε μία πραγματική εικόνα, γιατί τα ποσοστά δε λένε τίποτα, θα ήθελα να πω ότι οι δραχμικές αυξήσεις, αυτό δηλαδή που μένει στην τσέπη για τις διάφορες κατηγορίες, έχουν ως εξής:

Για ανθυπασπιστές, ανθυπολοχαγούς και υπολοχαγούς 45.000 έως 65.000 δραχμές. Για λοχαγούς, ταγματάρχες, αντισυνταγματάρχες 50.000 έως 70.000 δραχμές. Για συνταγματάρχες 80.000 έως 93.000 δραχμές. Για ανώτατους αξιωματικούς 97.000 έως 131.000 δραχμές. Αυτές είναι οι αυξήσεις για τους μισθούς οι οποίες υπάρχουν με την πλήρη εφαρμογή του μισθολογίου. Καμία αμφισβήτηση επ'αυτών. Αν θέλετε, υπάρχουν κατάλογοι, να σας τους καταθέσουμε.

Δεύτερον, για τις συντάξεις. Με την αύξηση του βασικού μισθού σε 182.000 δραχμές για τον ανθυπολοχαγό από 1.7.98 έχουμε μία συνολική αύξηση, όπως σας είπα, 107 δισεκατομμυρίων δραχμών του κόστους του σημερινού μισθολογίου, από τα οποία 40% αυξάνουν τις συντάξεις και 70%, 68% περίπου τους μισθούς. 'Αρα οι πραγματικές αυξήσεις που δίνονται στις συντάξεις είναι της τάξης του 15% έως 16%, συνεπώς δραχμικά κυμαίνονται από 30.000 έως 58.000 δραχμές το μήνα.

Υπήρξε κάποιο θέμα σχετικά με τους χαμηλόμισθούς. 'Ηδη ο συνάδελφος μου, ο κ. Χριστοδουλάκης, στην ομιλία του έκανε αναφορά. Το συζητήσαμε και στην Επιτροπή και όταν συζητήσουμε τα συγκεκριμένα άρθρα θα γίνει εμφανές ότι και εδώ λαμβάνει μέριμνα έτσι ώστε στους χαμηλόμισθους να υπάρξει μία βελτίωση, που στη βάση των αυξήσεων που ανακοινώσαμε υπήρχε στο προηγούμενο σχέδιο.

Ρυθμίζεται επίσης με αυτό το νομοσχέδιο το θέμα του μερίσματος που δίνει το Μετοχικό Ταμείο του Στρατού, ώστε να κινηθεί και αυτό στο ίδιο ύψος με αυτό της Αεροπορίας και του Ναυτικού. Ρυθμίζουμε το πρόβλημα των τρίμηνων αποδοχών όσων πρόκειται να συνταξιοδοτηθούν. Δεσμευόμαστε επίσης στα συνταξιοδοτικά νομοσχέδια να ρυθμίσουμε με το Υπουργείο Οικονομικών το πρόβλημα των μειωμένων συντάξεων που λαμβάνουν οι χήρες των αξιωματικών.

Τα λέω αυτά επειδή δεν είναι συνταξιοδοτικό νομοσχέδιο. Είναι μισθολόγιο. Υπάρχει, όμως, η δέσμευση στο συνταξιοδοτικό νομοσχέδιο που θα έχει και άλλα θέματα του Δημοσίου -και όπου μόνο σε αυτό πρέπει να περιληφθούν οι οποιεσδήποτε συνταξιοδοτικές αλλαγές, όπως ξέρετε σύμφωνα και με αποφάσεις του Συμβουλίου Επικρατείας- θα συμπεριληφθούν και κάποιες από τις τροπολογίες, κύριοι συνάδελφοι, που θα καταθέσατε και τις οποίες, όμως, δεν μπορούμε να συζητήσουμε τώρα.

Επίσης, αυτό το νομοσχέδιο προβλέπει κάποιες ρυθμίσεις για τις οποίες θα ήθελα να είμαι σαφής, επειδή πολλά γράφτηκαν και λέγονται σήμερα.

Προβλέπουμε την αυτόματη αναπροσαρμογή κάθε χρόνο, σύμφωνα με τον πληθωρισμό, των επιδομάτων επικινδυνότητας είτε αφορά το πτητικό επίδομα για τους πιλότους είτε για τους δύτες, είτε για τους βατραχανθρώπους και εν πάση περιπτώσει για όλες εκείνες τις κατηγορίες οι οποίες δικαιούνται το επίδομα επικινδυνότητας.

ΚΥΡΙΑΚΟΣ ΣΠΥΡΙΟΥΝΗΣ : Για όλα τα επιδόματα.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Με συγχωρείτε, αυτή είναι η δυνατότητα με τα 107 δισ.. Θα αναφερθούμε στη συνέχεια.

Είναι λογικό, είναι το ελάχιστο το οποίο πρέπει να κάνουμε -επ' αυτού δεν υπάρχει καμία αμφιβολία- έτσι ώστε κάθε χρόνο να διασφαλίζεται ακριβώς η αυτόματη αναπροσαρμογή. Και αυτό περιλαμβάνεται μέσα στο νομοσχέδιο.

Επίσης, σε αυτό το νομοσχέδιο ρυθμίζονται θέματα των Ολυμπιονικών, όπως είναι η δυνατότητα κατάταξής τους στις 'Ενοπλες Δυνάμεις με το βαθμό του ανθυπολοχαγού. Ελπίζω ότι σε αυτό το θέμα είμαστε όλοι σύμφωνοι, όπως ομόφωνα η Ελληνική Βουλή κατά την τιμητική της συνεδρίαση για τους Ολυμπιονίκες απεδέχθη ως πρόταση συνολικά του Ελληνικού Κοινοβουλίου.

Κυρίες και κύριοι συνάδελφοι, από την άλλη πλευρά θα ήθελα να κάνω σαφές ότι με το μισθολόγιο το οποίο συζητούμε -εξαντλώντας όλες τις δυνατότητες που έχει σήμερα η ελληνική οικονομία με την επιβάρυνση των 107 δισ. δρχ.- δημιουργούμε τις καλύτερες δυνατές προϋποθέσεις εφαρμογής του από εδώ και πέρα. Δεν είναι το θέμα των αυξήσεων, δεν είναι το ποσοτικό μέγεθος εκείνο το οποίο χαρακτηρίζει αυτό το νομοσχέδιο. Είναι η βάση πάνω στην οποία θα υπολογίζονται τόσο το ύψος των βασικών μισθών τόσο όσο και των συντάξεων, γεγονός που εγγυάται την αποφασιστική βελτίωση και στα δύο επίπεδα για τα στελέχη των Ενόπλων Δυνάμεων.

Επομένως, αυτό που θα ήθελα να πω κλείνοντας είναι ότι αυτό το μισθολόγιο σήμερα δίνει κάποια συγκεκριμένα πλεονεκτήματα. Ρυθμίζει εκκρεμότητες του παρελθόντος. Ξεπερνάει αδυναμίες του συστήματος που υπήρχαν εδώ και πολλά χρόνια. Εκείνο όμως το οποίο εγγυάται είναι ότι με την εφαρμογή του σταθερά, κάθε χρόνο, θα διευρύνεται η βελτίωση σε όλα τα μεγέθη και για τις συντάξεις και για τους μισθούς, με τέτοιο τρόπο έτσι ώστε θα επιβεβαιωθεί με τον καλύτερο δυνατό τρόπο στην πράξη η αναγκαιότητα, η χρησιμότητα, αλλά προπαντός η δυναμική που υπάρχει σε αυτό το μισθολόγιο.

'Ετσι πιστεύω ότι ανταποκρινόμαστε στην ευθύνη την οποία έχουμε, παράλληλα με τις συνολικές προσπάθειες βελτίωσης της αμυντικής επάρκειας και της αμυντικής στρατηγικής της Χώρας να διαμορφώσουμε τις προϋποθέσεις, ώστε τα στελέχη των Ενόπλων Δυνάμεων να έχουν εκείνες τις αμοιβές που θα ανταποκρίνονται στη δική τους μεγάλη προσφορά απέναντι στις ανάγκες του 'Εθνους. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ευχαριστούμε τον κύριο Υπουργό.

Ο κ. Τσοβόλας έχει ζητήσει το λόγο για μία παρέμβαση.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, παρακαλώ να πάρω το λόγο ως Κοινοβουλευτικός Εκπρόσωπος.

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ως αρχηγός της Κοινοβουλευτικός Ομάδας έχει τη δυνατότητα ο κ. Τσοβόλας να πάρει, το λόγο για πέντε λεπτά.

Ορίστε, κύριε Τσοβόλα, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θα ήθελα να πω το εξής. Το νομοσχέδιο αυτό φέρνει μία ετήσια επιβάρυνση στον Κρατικό Προϋπολογισμό της τάξης των 107 δισεκατομμυρίων. Αυτό, όμως, το στοιχείο, κατ' αρχήν, δεν επιβεβαιώνεται από την ειδική έκθεση του Γενικού Λογιστηρίου του Κράτους, το οποίο λέει ότι η ετήσια δαπάνη από το 1999, δηλαδή μετά από δύο χρόνια, θα είναι 94 δισ. και αναφέρεται στην καταβολή συντάξεων, αλλά και μισθών. Και ασφαλώς για το 1997 το κόστος είναι της τάξης των 45 δισ. περίπου, εκ των οποίων, όπως αναφέρει η έκθεση, 27 δισ. είναι για μισθούς Ενόπλων Δυνάμεων, Σωμάτων Ασφαλείας, δηλαδή Ελληνική Αστυνομία, Πυροσβεστικό Σώμα κ.λπ. και 17 δισ. είναι για τους συνταξιούχους.

Κατά συνέπεια, ανεξάρτητα από τις διορθώσεις που πληροφορούμαι ότι έγιναν στην Επιτροπή- που θα ήθελα να πω ότι αναφέρονται πάντα στο 1999, ασφαλώς-αν λάβουμε υπόψη τον αριθμό των εν ενεργεία και των συνταξιούχων στις 'Ενοπλες Δυνάμεις, στα Σώματα Ασφαλείας κ.λπ., είναι πραγματικά ψίχουλα, όπως είπα, στην ψυχή της Εθνικής 'Αμυνας.

Θα ήθελα επίσης να πω ότι πράγματι, είναι σωστό αυτό που ειπώθηκε για τους συνταξιούχους. Δεν μπορεί να μπει διάταξη σε μισθολογικό νομοσχέδιο, που να αφορά συντάξεις. Το λέει το Σύνταγμα.

Για μας θεωρείται δέσμευση κυβερνητική ότι θα επεκταθεί, όπως άλλωστε ορίζουν και οι γενικές συνταξιοδοτικές διατάξεις, με συνταξιοδοτικό νομοσχέδιο, το οποίο θα έρθει, φαντάζομαι, μέσα στο 1996. Οι διατάξεις αυτές, έχουν πράγματι θετικές συνέπειες και στις συντάξεις αυτών που έχουν βγει στη σύνταξη μέχρι και την ψήφιση και ισχύ του παρόντος νομοσχεδίου, γιατί πράγματι θέλει και την ειδική διαδικασία της έκθεσης του Ελεγκτικού Συνεδρίου. Θεωρούμε, λοιπόν, θετική τη δήλωση-δέσμευση της Κυβέρνησης, όχι μόνο δια στόματος του κυρίου Υπουργού Οικονομικών, αλλά του κυρίου Υπουργού Εθνικής 'Αμυνας και φαντάζομαι του κυρίου Υπουργού Οικονομικών, που κατά το Σύνταγμα είναι ο μόνος αρμόδιος. Παρακαλούμε, για να είμαστε εντάξει ως Βουλή, να ακούσουμε τη δέσμευση από τον Υπουργό Οικονομικών, που είναι ο μόνος κατά το Σύνταγμα αρμόδιος να δεσμευτεί ότι θα φέρει το συνταξιοδοτικό νομοσχέδιο.

Για να λέμε τα πράγματα με το όνομά τους, κύριοι Υπουργοί, τι δίνεται με αυτό το νομοσχέδιο; Δίνονται, πράγματι, ψίχουλα στους χαμηλόβαθμους. Και βέβαια, ξεκινάει -και εδώ είναι το μέτρο που δείχνει το πόσο μίζερη είναι η Κυβέρνηση στις μισθολογικές ρυθμίσεις- με μισθό 46.000, που είναι για το δόκιμο αστυφύλακα. Μου κάνει εντύπωση και παρακαλώ να το προσέξετε, ότι καταλυτική διάταξη της τελευταίας παραγράφου του άρθρου 1 δίνει μόνο το χρονοεπίδομα. Δηλαδή, αν αυτός έχει οικογενειακά βάρη, δε θα πάρει επίδομα οικογενειακών βαρών;

Η ρύθμιση που έχετε στο άρθρο 2 στην παράγραφο 9 στο σχέδιο της Επιτροπής, λέει ότι οι δόκιμοι αστυνομικοί κ.λπ. παίρνουν και το επίδομα χρόνου υπηρεσίας χωρίς τα λοιπά επιδόματα του παρόντος άρθρου. Είναι το σχέδιο νόμου της Επιτροπής. Ασφαλώς ή εννοείτε κάτι άλλο που δεν το αποδίδετε ή είναι απαράδεκτο. Δεν είναι κατανοητό αυτό. Δηλαδή, θα έχει οικογένεια, σύζυγο και παιδιά και δε θα παίρνει τα οικογενειακά επιδόματα;

Η δική μας θέση είναι ότι θα πρέπει να υπάρξει βελτίωση στο μισθολόγιο των κατωτάτων βαθμών. Δε θεωρώ και προσωπικά, πλεονέκτημα του νομοσχεδίου το ότι ανοίγει η ψαλίδα μεταξύ του πρώτου και του καταληκτικού μισθολογικού κλιμακίου, γιατί οι ανάγκες και των χαμηλόβαθμων είναι τεράστιες.

ΠΡΟΕΔΡΕΥΩΝ (Λουκάς Αποστολιδης): Ο Υφυπουργός κ. Χριστοδουλάκης έχει το λόγο για μια μικρή παρέμβαση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Σας ευχαριστώ πολύ, κύριε Πρόεδρε.

Κατ' αρχήν θα ήθελα να δώσω μια διευκρίνιση για τη διαφορά στην εκτίμηση του ετήσιου δημοσιονομικού κόστους που υπάρχει μεταξύ της αιτιολογικής έκθεσης και του ποσού το οποίο ανέφερε ο Υπουργός Εθνικής Αμύνης, που είχα αναφέρει και εγώ στην πρώτη συνεδρίαση. Η διαφορά αυτή οφείλεται, κύριε Τσοβόλα, στο γεγονός ότι μετά την κατάθεση του νομοσχεδίου στην αρμόδια Επιτροπή, αυξήθηκε ο βασικός μισθός του ανθυπολοχαγού κατά 4.000 δρχ. και με την ολοκλήρωση του μισθολογίου σε ενάμιση χρόνο από σήμερα, την 1η Ιουλίου 1998 ο βασικός μισθός θα είναι 182.000 δρχ.

Πολύ πρακτικά, κύριε Πρόεδρε, να σας δώσω έναν κανόνα. Κάθε 1.000 δρχ. που αυξάνεται ο βασικός μισθός του ανθυπολοχαγού, με τον οποίο είναι συνδεδεμένες και προς τα πάνω και προς τα κάτω οι αποδοχές, υπάρχει ένα ετήσιο δημοσιοοικονομικό κόστος της τάξεως των 3 δισεκατομμυρίων. Επειδή αυξήθηκε κατά 4.000 δρχ., αυτό σημαίνει μια επιπλέον δαπάνη 12 δισεκατομμυρίων. 'Ετσι ερχόμαστε στα 106 δισ. περίπου, που είναι το νέο ετήσιο δημοσιονομικό κόστος. Αυτή είναι η πρώτη διευκρίνιση.

Η δεύτερη διευκρίνηση αφορά, το πώς θα περάσει το νέο μισθολόγιο και η δυναμική την οποία έχει αυτό στις συντάξεις. Είναι προφανές ότι θα ακολουθήσει άλλο συνταξιοδοτικό νομοσχέδιο, διότι έτσι υπαγορεύει η νομοθεσία, με το οποίο θα ενσωματώνονται όλες οι διατάξεις του παρόντος νομοσχεδίου στις συντάξεις.

Είχα αναφέρει και θα το επαναλάβω μάλιστα στη δευτερολογία μου σήμερα, ότι οι αυξήσεις που θα λάβουν οι συντάξεις θα είναι αρκετά σημαντικές και κατά το πρώτο έτος εφαρμογής του, το 1997 και κατά το δεύτερο έτος. Κατά μέσο όρο περίπου θα είναι της τάξεως του 10% περίπου στις διάφορες κλίμακες. Γύρω στο 8% θα είναι τη δεύτερη χρονιά ολοκλήρωσης από συνταξιοδοτικής απόψεως των προβλέψεων του νομοσχεδίου.

'Οσον αφορά τους χαμηλόβαθμους, έχω δηλώσει και στην αγόρευση, που είχα κάνει στη πρώτη συνεδρίαση, ότι θα υπάρξει βελτιωτική παρέμβαση για τους λόγους με τους οποίους συναρτώνται οι βασικοί μισθοί των κατωτέρων αξιωματικών με το βασικό μισθό του ανθυπολοχαγού. Στην ομιλία μου θα διευκρινίσω πώς ακριβώς θα γίνει αυτό και τι ακριβώς σημαίνει.

Επιτρέψτε μου, όμως, δραττόμενοι της ευκαιρίας να πω ότι δεν είναι σωστό αυτό το οποίο λέγεται σχετικά με τους βασικούς μισθούς. Ανέφερα ότι όντως τετραπλασιάζονται οι βασικοί μισθοί με την ενσωμάτωση των επιδομάτων και περί αυτού να μην υπάρχει ουδεμία παρεξήγηση ούτε παρανόηση. Ουδείς ανέφερε ότι τετραπλασιάζονται οι βασικοί μισθοί παραμενόντων όλων των άλλων επιδομάτων. Δε γίνεται αυτό. Αυτό, όμως, έχει σημαντικότατες επιδράσεις και για τους υπηρετούντες, επειδή θα εξασφαλίσουν μια βέβαιη και στέρεη δυναμική αυξήσεων από δω και πέρα και δε θα διασπείρονται οι αυξήσεις σε διάφορα κουτάκια και επιδόματα τα οποία εν πολλοίς είναι ασυναρτήτως προσδεδεμένα στο βασικό μισθό. Επίσης δημιουργείται μια βιώσιμη και στέρεη δυναμική για τις συντάξεις, επειδή ο βασικός μισθός είναι το βασικό σκέλος των συνταξίμων αποδοχών.

Και με αυτόν ακριβώς τον τρόπο της ενσωματώσεως των πολυποίκιλων επιδομάτων σε τετραπλασιασμό του οριζομένου ως βασικού μισθού, όχι των αποδοχών όμως -ποτέ δεν μίλησα για τετραπλασιασμό των αποδοχών- εντός ευλόγου χρονικού διαστήματος, θα φθάσουμε και στο περίφημο αίτημα του να διαμορφωθούν οι συντάξεις στο 80% των συνταξίμων αποδοχών και να ξεφύγουν έτσι από το χαμηλότατο επίπεδο της τάξεως του 40-50% στο οποίο βρίσκονται σήμερα.

'Οσον αφορά αυτά που είπατε για τους αστυφύλακες, δεν αφορά τους αστυφύλακες.Αφορά τους δοκίμους αστυφύλακες, οι οποίοι είναι μαθητές και οι οποίοι τυγχάνουν ακριβώς της ίδιας μεταχείρισης της οποίας τυγχάνουν και οι μόνιμοι στρατιώτες. Για τους αστυφύλακες δεν υπάρχει κάτι τέτοιο. Και όσοι λαμβάνουν τα πάσης φύσης οικογενειακά επιδόματα, θα εξακολουθήσουν να τα λαμβάνουν, πολλώ δε μάλλον αυξημένα, κατά το βαθμό που θ'αυξηθούν και για τους άλλους δημοσίους υπαλλήλους.

Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο επίτιμος Πρόεδρος της Νέας Δημοκρατίας, κ. Μητσοτάκης, έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το νομοσχέδιο, που συζητούμε, κυρίες και κύριοι συνάδελφοι, έχει μία ιδιαιτερότητα, θα τολμούσα ίσως να πω μοναδικότητα. 'Οτι επί της αρχής του μας βρίσκει όλους συμφώνους.

Ποια είναι η αρχή του νομοσχεδίου; 'Οτι πρέπει να προχωρήσουμε σε ένα ειδικό μισθολόγιο των Ενόπλων Δυνάμεων. Και όταν λέμε "ειδικό μισθολόγιο των Ενόπλων Δυνάμεων" τι εννοούμε; Κάπως διαφορετική, φυσικά καλύτερη, μεταχείριση των υπηρετούντων στις 'Ενοπλες Δυνάμεις, στην Ελληνική Αστυνομία, στην Πυροσβεστική και στο Λιμενικό Σώμα, από το σύνολο των λοιπών κρατικών λειτουργών.

Επ'αυτού πρέπει να είμαστε απόλυτα σύμφωνοι και πρέπει να δούμε με αυτήν τη βάση, αν το νομοσχέδιο που συζητούμε, υπηρετεί αυτόν το σκοπό.

Η πρώτη παρατήρηση, θα μου επιτρέψετε, κύριε Υπουργέ, που θέλω να κάνω είναι ότι σημειώνω -παρακολουθώ ο ίδιος το νομοσχέδιο αυτό από την αρχή- απουσία της Κυβερνήσεως κατά τη συζήτηση. Τιμώ τους Υφυπουργούς, αλλά ένα τέτοιο νομοσχέδιο απαιτούσε την παρουσία και τη δική σας, την συνεχή παρουσία -πλην ίσως της πρώτης ημέρας, που βρεθήκατε στην Κύπρο, σύμφωνο- και την παρουσία του Υπουργού των Οικονομικών, διότι υποτίθεται ότι εδώ μέσα ενδεχομένως θα σας πείσουμε να κάνετε ορισμένες αλλαγές. Διότι αν πρόκειται να εκφωνούμε λογίδρια από του Βήματος για να τακτοποιούμαστε απέναντι του ελληνικού κοινού ή των ενδιαφερομένων, δεν εξυπηρετούμε το σκοπό για τον οποίο υπάρχει το Κοινοβούλιο.

Αρχίσατε την ομιλία σας σήμερα αναφερόμενος στο εξοπλιστικό πρόγραμμα. Δε μίλησα ίσα με τώρα, κύριε Υπουργέ, αλλά έχω χρέος να σας πω, ότι δεν κατάλαβα καθόλου τη συλλογιστική σας και προ παντός δεν μπόρεσα να παρακολουθήσω τους αριθμούς.

Εκείνο που είναι βέβαιο, κυρίες και κύριοι συνάδελφοι, είναι ότι η Κυβέρνηση του ΠΑ.ΣΟ.Κ. μετά τις εκλογές του 1993 σταμάτησε πλήρως το εξοπλιστικό πρόγραμμα, το οποίο η Νέα Δημοκρατία εφήρμοσε και είχε εγκρίνει. Και δεν έκανε καμία καινούρια προμήθεια πολεμικού υλικού, με μία ασήμαντη εξαίρεση εκατό βλημάτων.

Και ξαφνικά η ίδια η Κυβέρνηση υπό νέο Πρωθυπουργό, στη νέα φάση, εμφανίζεται με ένα εξοπλιστικό πρόγραμμα-μαμούθ 4 τρισ. για τα επόμενα τέσσερα χρόνια, όπως λέγει. Τέσσερα τρισεκατομμύρια για τα επόμενα τέσσερα χρόνια, κύριοι συνάδελφοι, με την απλή αριθμητική σημαίνουν 1 τρισ. το χρόνο. Κατά ποίο τρόπο ο κύριος Υπουργός της Εθνικής 'Αμυνας με 127 δισ. επί ετησίας βάσεως, θα καλύψει το υπάρχον ήδη υψηλό δημόσιο χρέος για την εθνική άμυνα και τα 4 πρόσθετα τρισεκατομμύρια, τα οποία αποφασίζει, λέγει, η Κυβέρνηση με λόγια -δεν ξέρω αν θα υλοποιηθεί και σε έργα αυτό το πρόγραμμα- αυτό απομένει να το εξηγήσει. Εγώ τουλάχιστον δεν πείθομαι, κύριε Υπουργέ.

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ.ΝΙΚΟΛΑΟΣ ΚΑΤΣΑΡΟΣ)

Και θέλω να σημειώσω, ότι ναι είμαι υπερ των εξοπλισμών. Αναμφισβητήτως η Ελλάς δεν πρέπει να βρεθεί άοπλος. Αλλά οι εξοπλισμοί δεν αποτελούν αυτοσκοπό. Πρέπει να εντάσσονται μέσα στην γενικότερη πολιτική άμυνας της Ελλάδος και να γίνονται με βάση ένα σαφές πρόγραμμα και όχι υπό την επήρεια προσωρινών και προσκαίρων εντυπώσεων, για εντυπωσιασμό περισσότερο, χωρίς να έχουν την ανάλογη ουσία. Αυτή είναι η πρώτη παρατήρηση την οποία θέλω να κάνω.

Και ασφαλώς το εξοπλιστικό πρόγραμμα μπορεί να εξυπηρετείται με 127 δισ. τον επόμενο χρόνο -δεν το αρνούμαι, κύριε Υπουργέ, αφού το δηλώνετε- αλλά αυτό δεν σημαίνει ότι δεν επιβαρύνετε τον Ελληνικό Λαό για το μέλλον. Και δεν μπορώ να καταλάβω, αν συνεχιστεί αυτό το πρόγραμμα των εξοπλισμών, αν τελικά για εξοπλισμούς δώσουμε τα χρήματα τα οποία προσδοκούμε να πάρουμε από το πακέτο Ντελόρ 2, ποια θα είναι η πορεία της ελληνικής οικονομίας και ποια θα είναι η μοίρα της Χώρας. Πρόκειται για πολύ σημαντικές αποφάσεις, για τις οποίες νομίζω ότι κάποτε η Βουλή αυτή πρέπει να συζητήσει με άνεση. Ελπίζω ότι η Κυβέρνηση θα θελήσει να μας δώσει αυτήν την ευκαιρία.

Το άλλο θέμα στο οποίο θέλω να αναφερθώ συνδέεται με τα οικονομικά προβλήματα που δημιουργεί η Ελληνική Πολεμική Βιομηχανία, κύριε Υπουργέ. Γνωρίζετε ότι η Ελληνική Πολεμική Βιομηχανία απομυζά και την τελευταία ικμάδα του προϋπολογισμού του Υπουργείου Εθνικής Αμύνης και ιδιαίτερα λειτουργεί εις βάρος των λειτουργικών εξόδων και εις βάρος της προμήθειας απαραίτητου υλικού ακόμη και βλημάτων και αποτελεί μια καταβόθρα στην οποία χάνονται δισεκατομμύρια του Ελληνικού Λαού. Και δεν είναι μόνο το πρόγραμμα "ΑΡΤΕΜΙΣ" το οποίο αναφέρθηκε εδώ.

Αν πάρετε τις βιομηχανίες τη μια μετά την άλλη, θα δείτε ότι σε πολλές περιπτώσεις έγιναν με κριτήρια "κοινωνικά", όπως σεις τα ονομάζετε, με αποτέλεσμα να σπαταλώνται δισεκατομμύρια, τα οποία λείπουν από τις Ενοπλες Δυνάμεις και από τις αμοιβές του προσωπικού, από τα λειτουργικά έξοδα και από τα εξοπλιστικά προγράμματα. Είναι μια πτυχή την οποία σας συνιστώ να τη δείτε με μεγάλη προσοχή. Εμείς οι ίδιοι σαν κυβέρνηση είχαμε αυτό το πρόβλημα. Προσπαθήσαμε να το αντιμετωπίσουμε. Μερικώς πετύχαμε. Στο μεγαλύτερο μέρος δεν πετύχαμε. Είναι πάντως ένα πρόβλημα, που αν δε λυθεί θα το πληρώνουν επί μονίμου βάσεως οι Ενοπλες Δυνάμεις.

'Ερχομαι τώρα στο καθ' αυτό μισθολόγιο. Εδεινοπάθησε το μισθολόγιο, κυρίες και κύριοι συνάδελφοι. 'Ολοι σ' αυτήν την Αίθουσα έχουμε τις ευθύνες μας. Και εμείς στη Νέα Δημοκρατία έχουμε τη δική μας ευθύνη, γιατί δεν προλάβαμε να ψηφίσουμε το δικό μας μισθολόγιο. Βεβαίως, η κυβέρνησή μας έπεσε τότε απροσδόκητα για λόγους τους οποίους δεν επιθυμώ να αναφερθώ. Είχαμε έτοιμο ένα μισθολόγιο στο συρτάρι του Υπουργού Εθνικής Αμύνης, υπογεγραμμένο από τον Υπουργό Οικονομικών, το οποίο δεν ψηφίσαμε.

Η Κυβέρνηση του ΠΑ.ΣΟ.Κ. μίλησε από την πρώτη ώρα για καινούριο μισθολόγιο. Πέρασαν 3,5 χρόνια για να έρθει αυτό το μισθολόγιο. Να κάνουμε αν θέλετε μια σύγκριση, κύριε Υπουργέ, του νομοσχεδίου που εμείς είχαμε ετοιμάσει τότε και που δεν ψηφίστηκε, με το νομοσχέδιο που ψηφίζεται σήμερα.

ΜΟΣΧΟΣ ΓΙΚΟΝΟΓΛΟΥ: Να σας το φέρω, κύριε Μητσοτάκη;

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δε χρειάζεται, κύριε συνάδελφε. Συμβαίνει να το γνωρίζω, διότι ήταν δικό μας νομοσχέδιο.

ΜΟΣΧΟΣ ΓΙΚΟΝΟΓΛΟΥ: Για να κάνουμε τη σύγκριση.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφήστε με, κύριε συνάδελφε.

Το δικό μας νομοσχέδιο προέβλεπε μια επιβάρυνση 110 δισ. σε δυο εξαμηνιαίες δόσεις, δηλαδή μέσα σε ένα χρόνο. 'Ηταν χρήματα που είχαν την τότε αγοραστική αξία πριν από τέσσερα-πέντε χρόνια. Το νομοσχέδιο του ΠΑ.ΣΟ.Κ. όπως επεσήμανε ο κ. Τσοβόλας, κατά την έκθεση του Γενικού Λογιστηρίου, σημαίνει μια επιβάρυνση 94 δισ. δραχμών στην κατάληψη. Ο κύριος Υφυπουργός μιλά τώρα για 107 δισεκατομμύρια -δεν έχω κανέναν λόγο να το αμφισβητήσω- από τα οποία τον πρώτο χρόνο θα είναι τα 50, όταν εμείς πριν από πέντε χρόνια δίναμε 110 δισ. τον πρώτο χρόνο. Και φυσικά το αποτέλεσμα είναι ανάλογο.

Πολιτική, κυρίες και κύριοι συνάδελφοι, καμιά κυβέρνηση δεν μπορεί να κάνει χωρίς χρήματα. Και κανένας συλλογισμός δεν ξεγελά κανέναν, όταν τελικά έρθει η ώρα της αληθείας, που είναι η ώρα που πληρώνονται οι άνθρωποι.

Κυρίες και κύριοι συνάδελφοι, εν συνειδήσει σας λέγω, ότι δεν μπορώ σε καμία περίπτωση να δεχθώ τη μικροψυχία την οποία δείχνει η Κυβέρνηση σ' αυτό το θέμα του ειδικού μισθολογίου των Ενόπλων Δυνάμεων και των λοιπών Σωμάτων. Κύριε Υπουργέ της Εθνικής 'Αμυνας, άλλα 40 με 50 δισ. επί ετησίας βάσεως είναι πάρα πολύ εύκολο να εξοικονομήσετε.

Σας είπα για τους εξοπλισμούς, σας είπα για τις πολεμικές βιομηχανίες, θα σας πω αν θέλετε, ότι μόνο για τις αστικές συγκοινωνίες της Αθήνας η πολιτική σας στοιχίζει 60 δισ. επί ετησίας βάσεως επιπλέον της άλλης πολιτικής που θα μπορούσατε να είχατε επιλέξει στον Ελληνικό Λαό. Μα, αξίζουν περισσότερο οι απλοί εργαζόμενοι στις αστικές συγκοινωνίες της Αθήνας από το σύνολο των υπηρετούντων στις 'Ενοπλες Δυνάμεις και στα λοιπά Σώματα;

Είναι απλώς, κυρίες και κύριοι συνάδελφοι, θέμα επιλογής. Κι εγώ πιστεύω ότι η Βουλή των Ελλήνων θα έπρεπε αυτήν την ώρα να προσθέσει αυτά τα 45 δισ. και από εκεί και πέρα να αναζητήσει τον καλύτερο τρόπο με τον οποίο θα μπορούσαν να χρησιμοποιηθούν. Και θα μπορούσαν να χρησιμοποιηθούν ασφαλώς με βάση την αφετηρία του βασικού μισθού, που η Νέα Δημοκρατία και ο κ. 'Εβερτ σας επρότεινε και είναι η σωστή λύση. Κάντε αφετηρία τον μισθό του ανθυπολοχαγού και του σημαιοφόρου τις 200.000 και ξεκινήσεται από εκεί και μετρήστε ανάλογα. Και δείτε από εκεί και πέρα τι θα γίνει με την υπόλοιπη ιεραρχία.

Κυρίες και κύριοι συνάδελφοι, λέγει η Κυβέρνηση ότι καταργεί τα δεκαπέντε επιδόματα και τα κάνει τέσσερα. Σωστό είναι και πρόοδος είναι, χωρίς καμία αμφιβολία. Αλλά το πρόβλημα δεν είναι τα τέσσερα ή τα δεκαπέντε επιδόματα. Πιο σημαντικό είναι, τα τέσσερα μήπως είναι σε αριθμό ποσοτικά μεγαλύτερα από τα 15; Αυτό συμβαίνει ασφαλώς στην περίπτωση των ανωτάτων αξιωματικών, κύριε Υπουργέ. Αν δεν το ξέρετε, σας το λέω. Στους ανωτάτους τα επιδόματα σήμερα είναι ποσοτικά υψηλότερα από τα επιδόματα όλα στο σύνολο που υπήρχαν, με αποτέλεσμα ο ανώτατος πράγματι παίρνει μία ανάσα, παίρνει έναν σχετικά ικανοποιητικό μισθό εν ενεργεία, αλλά προσγειώνεται απότομα όταν συνταξιοδοτείται, διότι η σύνταξή του θα πέσει κάτω του 50% των αποδοχών του εν ενεργεία.

Γι' αυτό ακριβώς το λόγο που σας είπα, το δικό μας νομοσχέδιο έδινε το 70% σαν σύνταξη. Το δικό σας νομοσχέδιο, κύριε Υπουργέ, -δεν ξέρω, ο κύριος Υφυπουργός αν τα έχει καλά μετρήσει, εμένα να με συγχωρήσετε που θα σας πω, ότι τα μέτρησα καλά- θα ανεβάσει τη σύνταξη στο 59% των αποδοχών εν ενεργεία το πρώτο χρόνο για να το μειώσει μετά στο 52% και σε ορισμένες περιπτώσεις παρακάτω. Οι συνταξιούχοι αυτήν την ώρα είναι απόβλητοι και δικαίως διαμαρτύρονται.

Πρέπει, κυρίες και κύριοι συνάδελφοι, η Βουλή των Ελλήνων να δώσει ικανοποίηση παίρνοντας κατ' αρχήν την απόφαση να διαθέσει κάπως μεγαλύτερο ποσό για ικανοποίηση των συνταξιούχων. 

Θα πω και κάτι άλλο, κύριοι συνάδελφοι. Εγώ δεν είμαι αντίθετος στο να υπάρχει ψαλίδα μεγάλη μεταξύ του ανωτάτου και του κατωτάτου. Το 1,8 που υπάρχει σήμερα, για μένα είναι απαράδεκτο. Εμείς είχαμε 2,8, αν δεν κάνω λάθος, άλλες χώρες έχουν τρία και άλλες έξι. Αρκεί ο μισθός της βάσεως να είναι ικανοποιητικός και από κει και πέρα η ηγεσία των Ενόπλων Δυνάμεων, πρέπει να έχει αποδοχές αξιόλογες. Και έχω κάποτε γράψει ότι είναι καταδικασμένο σε θάνατο ένα κράτος, μία κοινωνία, όταν ο Αρχηγός των Ενόπλων Δυνάμεων, ο αρχιστράτηγος σε περίπτωση πολέμου, αμείβεται λιγότερο από τον κλητήρα ή τον οδηγό μιας κρατικής τράπεζας ή ενός δημόσιου οργανισμού. Είναι απαράδεκτο. Και πολύ καλά κάνατε και αυξάνετε κατά το ποσοστό που αυξάνετε, αλλά με αυτά τα ελαττώματα για τα οποία πριν μίλησα.

Τέλος, μία τελευταία πτυχή, κύριοι συνάδελφοι, που είναι πάρα πολύ σημαντική, συνδυάζετε το μισθολόγιο με τη φορολογική πολιτική. Το γεγονός ότι η κλίμακα δεν αναπροσαρμόζεται, έχει σαν συνέπεια να φορολογούνται περισσότερο όλα τα εισοδήματα από το σημαιοφόρο μέχρι τον Αντιστράτηγο. Ποιο είναι το αποτέλεσμα: Οι αυξήσεις για τις οποίες μιλήσατε, κύριε Υπουργέ, είναι ονομαστικές.

Εγώ έχω κάνει μία πολύ επιμελημένη εργασία και έχω βγάλει το συμπέρασμα, ότι αν υπολογίσετε και τη φορολογική επιβάρυνση, στο τέλος της διετίας, η αύξηση θα είναι μόλις 6,2% και όχι 16%, αν δε γίνει αναπροσαρμογή της φορολογικής κλίμακας.

Συμπέρασμα, κυρίες και κύριοι συνάδελφοι, με μία τελευταία παρατήρηση. Η τελευταία παρατήρηση που κάνω, κύριε Υπουργέ, είναι η εξής: τι γίνεται με την εν γένει εισοδηματική πολιτική; Το μισθολόγιο τους απομονώνει πλήρως; Οι Γενικές αυξήσεις που θα δοθούν από δω και πέρα θα δίδονται ή δε θα δίδονται και σ' αυτούς; Είναι ένα ερώτημα, το οποίο χρήζει απαντήσεως. Ελπίζω ότι θα δίδονται.

Αν, όμως, δίδονται, χρειάζεται να προστεθεί μία διάταξη -και το σημειώνω, στρατηγέ, για σας και για όλους τους άλλους που παρακολουθούν- η οποία να το προβλέψει ρητώς.

ΚΥΡΙΑΚΟΣ ΣΠΥΡΙΟΥΝΗΣ: Δεν πρόκειται να υπολογιστούν ποσά εισοδηματικής πολιτικής. Γι' αυτό και για άλλα, καταψηφίζω το νομοσχέδιο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Διότι, όπως είναι το νομοσχέδιο σήμερα, δεν δίδονται, κύριε Υπουργέ της Εθνικής Αμύνης, με αποτέλεσμα να καταλήξει σε κωμωδία, σε εμπαιγμό -δε θέλω να πω συνειδητό, αλλά στο αποτέλεσμα- το μισθολόγιο, διότι εκεί που πάτε να τους κάνετε καλύτερη τη θέση, θα την κάνετε σε τελική ανάλυση χειρότερη.

Κυρίες και κύριοι συνάδελφοι, είπα τις απόψεις μου με πολύ συντομία, όσο μπορούσα πιο περιεκτικά και φυσικά, δεν εξήντλησα το θέμα. Υπάρχουν και θέματα, για τα οποία θα μιλήσουμε στα άρθρα. 

Μία μόνο παρατήρηση θέλω να κάνω. Ο κύριος Υπουργός Εθνικής Αμύνης έχει εύκολα τα λόγια. 'Ακουσα ότι στη βάση λέει θα πάρουν αύξηση ο βασικός, ο κατώτερος, 45.000 με 65.000 δραχμές. 'Ετσι δε μας είπατε, κύριε Υπουργέ;

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): 'Ημουν σαφής. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού ήσαστε, λοιπόν, τόσο σαφής, μπορείτε να μου εξηγήσετε, γιατί σας χρειαζόταν το άρθρο ότι, αν τυχόν οι αποδοχές τελικά είναι μικρότερες από αυτές που έπαιρναν, θα παραμείνουν οι αποδοχές ως προσωπικός μισθός;

Κύριοι συνάδελφοι, μην κοροιδεύουμε τους εαυτούς μας εδώ μέσα. Το νομοσχέδιο αυτό συνετάγη από το Υπουργείο των Οικονομικών. Εγώ προηγούμενα με το Υπουργείο των Οικονομικών δεν έχω. 'Ολη μου τη ζωή, πολύ περισσότερο από τον κ. Τσοβόλα, εθήτευσα σ' αυτό το Υπουργείο και το τιμώ. Αλλά θα ήταν καλύτερα, αν είχατε συνεργαστεί περισσότερο και με τους εκπροσώπους του δικού σας Υπουργείου, κύριε Τσοχατζόπουλε ή αν είχατε παίξει κάποιο πιό ενεργό ρόλο, γιατί φοβούμαι ότι δευτερεύοντα ρόλο παίξατε στην κατάρτιση του μισθολογίου. Αν είχατε χρησιμοποιήσει αυτούς τους ανθρώπους, θα βλέπατε, ότι αυτά τα οποία λέτε πολύ απέχουν από την πραγματικότητα.

Κυρίες και κύριοι συνάδελφοι, η παρέμβασή μου δεν είχε σκοπό να επιτεθώ, αλλά είχα σκοπό να φωτίσω και το θέμα και επεχείρησα να το κάνω, ώστε η Ελληνική Βουλή να δώσει σε τελική ανάλυση κάποια μεγαλύτερη ικανοποίηση από αυτήν την οποία σήμερα επιχειρεί να δώσει η Κυβέρνηση, να ξεκαθαρίσει ορισμένα θέματα και επιτέλους, αυτό το οποίο λέμε όλοι πως θέλουμε να κάνουμε, να το πραγματοποιήσουμε.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Κύριε Πρόεδρε, δύο-τρεις παρατηρήσεις ήθελα να κάνω μόνο στον κ. Μητσοτάκη, διότι θεωρώ ότι ορισμένα πράγματα δεν επιτρέπεται, στο πλαίσιο της κοινής ευθύνης την οποία έχουμε, να επιχειρούμε να τα διαστρεβλώσουμε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μη λέτε για διαστρέβλωση.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Με συγχωρείτε. Τελειώνοντας, ασκήσατε κριτική σε μία διάταξη που υπάρχει στο νομοσχέδιο και βγάλατε κάποια αυθαίρετα συμπεράσματα, για το ποιος συνέβαλε περισσότερο και ποιος λιγότερο στην κατάρτιση του νομοσχεδίου το Υπουργείο Οικονομικών, το Υπουργείο Εθνικής 'Αμυνας. Και την ίδια διάταξη την έχετε και στο δικό σας νομοσχέδιο, διότι ακριβώς είναι μία πάγια διαδικασία, όταν εφαρμόζεται ένα νέο μισθολόγιο, η οποιαδήποτε εφαρμογή του να μη δημιουργεί το ενδεχόμενο, σε οποιαδήποτε κατηγορία, μείωσης του εισοδήματος, το οποίο είχε με την προηγούμενη ρύθμιση. Αυτό δε σημαίνει ότι δεν υπάρχουν πραγματικές αυξήσεις. Και οι πραγματικές αυξήσεις, κύριε Μητσοτάκη, είναι αυτές, τις οποίες ανέφερα προηγουμένως αναλυτικά για όλες τις κατηγορίες μία προς μία. Παρακαλώ, επ' αυτού δεν μπορεί να υπάρξει καμία αμφισβήτηση. Το συνολικό ποσό επιβεβαιώθηκε από τον Υπουργό Οικονομικών, έτσι ώστε επί των πραγματικών αυξήσεων να μην υπάρξει καμία δυνατότητα να αμφισβητηθούν.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τότε σβήστε το. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Μα, είναι πάγια διάταξη. Το είχατε και εσείς.

Από εκεί και πέρα, εγώ δε θέλω να αντιδικήσω...

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν το βάζετε για λόγους θεωρητικούς, σβήστε το.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Με συγχωρείτε. Είναι υποχρέωσή μας να υπάρχει πάντοτε μέσα, να υπάρχει "κουτάκι" αν θέλετε, σε οποιαδήποτε περίπτωση, ώστε να προκύπτει το εισόδημα που είχε κανείς με το προηγούμενο μισθολόγιο.

Δε θα ήθελα να κάνω αυτήν τη σύγκριση, αλλά μια που το επιχειρήσατε, θα πω ότι έχει κάνει σύγκριση το Υπουργείο Οικονομικών. Είναι η πρόταση η δική σας και η πρόταση του σχεδίου νόμου.

Βλέπω εδώ ότι είτε στο μισθό του λοχαγού είτε στο μισθό του αντισυνταγματάρχη είτε του υποστρατήγου με ποσά 344.000, 444.000 και 579.000 είναι χαμηλότερα των αυξήσεων που προβλέπει το σχέδιο νόμου που έχει αντί για 344.000 στην κατηγορία του λοχαγού 432.000, στον αντισυνταγματάρχη αντί για 444.000 έχει 500.000 και στον υποστράτηγο αντί για 579.000 έχει 719.000 δραχμές. Δεν είναι εκεί το θέμα.

Εγώ θα σας πω κάτι πολύ απλό. Αφού δεν ψηφίσατε, αφού δε φέρατε το νομοσχέδιο τι συζητάμε τώρα; Συγκρίνουμε ανόμοια πράγματα, δηλαδή κάτι το οποίο δεν έγινε και ήταν επιθυμία σας με κάτι που κάνουμε, δεσμεύουμε και επιβαρύνουμε, αν θέλετε, τον προϋπολογισμό και αναλαμβάνουμε την ευθύνη υλοποίησης; 

Γι' αυτό, λοιπόν, κύριε Πρόεδρε, θα ήθελα να πω το εξής: Δεν ήταν σωστό το ότι αμφισβητήσατε την αξιοπιστία των στοιχείων για το μεσοπρόθεσμο εξοπλιστικό πρόγραμμα. Και δεν έπρεπε να το κάνετε για έναν πολύ απλό λόγο. Διότι ο Αρχηγός της Νέας Δημοκρατίας και ο προηγούμενος Υπουργός Εθνικής 'Αμυνας ήλθαν στο Υπουργείο Εθνικής 'Αμυνας, συζητήσαμε αναλυτικά, τους εξήγησα με ποιο τρόπο γίνεται η κατανομή αυτού του προγράμματος εξοπλισμών στην πρώτη και δεύτερη πενταετία, διότι είναι ένα πρόγραμμα το οποίο επεκτείνεται σε διάστημα πάνω από δέκα χρόνια, όσον αφορά την υλοποίηση. Διότι άλλο είναι η υλοποίηση και άλλο είναι οι παραγγελίες, οι προμήθειες και οι αγορές των συγκεκριμένων εξοπλισμών.

Σ' αυτό, λοιπόν, το σημείο θα ήθελα να αποκαταστήσω την αλήθεια ότι δεν υπάρχει καμία αμφιβολία επ' αυτού του θέματος. Εξάλλου θα μας δοθεί η δυνατότητα, κύριε Πρόεδρε, να συζητήσουμε στη Διαρκή Κοινοβουλευτική Επιτροπή Εθνικής 'Αμυνας και Εξωτερικών Σχέσεων διεξοδικά επί του θέματος των εξοπλισμών, διότι εμείς δεσμευτήκαμε στις προγραμματικές δηλώσεις να ενημερώσουμε το Κοινοβούλιο αναλυτικά για όλα αυτά τα θέματα των εξοπλισμών, έτσι ώστε το Σώμα του Κοινοβουλίου να γνωρίζει, όπως έχει το δικαίωμα να γνωρίζει και ο Ελληνικός Λαός, διότι από το δικό του υστέρημα, σε τελική ανάλυση, διατίθενται αυτά τα χρήματα, για να βελτιώσουμε την αμυντική επάρκεια της Χώρας.

'Οσον αφορά τώρα τη συζήτηση στο Κοινοβούλιο, σας βεβαιώνω ότι στη Διαρκή Κοινοβουλευτική Επιτροπή έγινε ουσιαστική συζήτηση με τους συναδέλφους απ' όλα τα κόμματα και εν πάση περιπτώσει όπως είπε και ο κ. Χριστοδουλάκης, υπήρξαν και βελτιώσεις και προσαρμογές και αυξήσεις σε σχέση με την αρχική μας πρόταση. 'Ετσι επιβεβαιώνεται ότι στη Διαρκή Κοινοβουλευτική Επιτροπή υπήρξε ουσιαστική συνεργασία, με τη συμβολή όλων των Πτερύγων, διότι σε τελική ανάλυση πιστεύω ότι οι 'Ενοπλες Δυνάμεις, το μισθολόγιο και οι εξοπλισμοί είναι ένα θέμα όπου πρέπει να επιτύχουμε τη μεγαλύτερη δυνατή σύγκλιση και συμφωνία. Ευχαριστώ, κύριε Πρόεδρε.

ΑΘΑΝΑΣΙΟΣ ΒΑΡΙΝΟΣ: Τις αυξήσεις κάθε χρόνο θα τις παίρνουν;

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδόγγονας έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κυρίες και κύριοι συνάδελφοι, άκουσα με πολύ μεγάλη προσοχή τον παρόντα Υπουργό Εθνικής Αμύνης, ο οποίος σε μια τελευταία αποστροφή είπε ούτε λίγο ούτε πολύ ότι το θέμα δεν είναι τόσο ποσοτικό, αλλά ποιοτικό. Δηλαδή, το συμπέρασμα το οποίο βγαίνει από τη μέχρι τούδε θέση της Κυβερνήσεως είναι ούτε λίγο ούτε πολύ, ότι τα μεν στελέχη των Ενόπλων Δυνάμεων και των Σωμάτων Ασφαλείας θα πρέπει να είναι χαρούμενα λόγω του νομοσχεδίου, οι δε 'Ελληνες θα πρέπει να είναι ήσυχοι.

Φοβάμαι, ότι ούτε τα στελέχη είναι χαρούμενα, ούτε οι 'Ελληνες είναι ήσυχοι για την ασφάλεια της Χώρας μας.

Μερικοί συνάδελφοι του ΠΑ.ΣΟ.Κ. και συνάδελφοι της Νέας Δημοκρατίας, που είχαμε πάει πρόσφατα στην κοινοβουλευτική συνέλευση του ΝΑΤΟ και εν συνεχεία σ' ένα συμπόσιο στρατηγικής και πολιτικής. Το συμπέρασμα το οποίο βγαίνει είναι, ότι θα πρέπει να ανησυχούμε όλοι εντονότατα και ότι δεν πρέπει να περιμένουμε βοήθεια οποθενδήποτε, εκτός εάν οι ίδιοι δεν ενισχύσουμε τα σημεία εκείνα τα οποία συνιστούν τη δύναμή μας, δηλαδή την αποτελεσματικότητα της εξωτερικής μας πολιτικής.

Για να μπορούμε να ασκήσουμε αποτελεσματική εξωτερική πολιτική, θα πρέπει τα σημεία ισχύος της Χώρας μας να είναι αξιόπιστα και βεβαίως κανείς δεν μπορεί να διαφωνήσει ότι η οικονομική κατάσταση στη Χώρα μας θα πρέπει να βελτιωθεί, ότι τα βήματα τα οποία κάνουμε για τη σύγκλιση με τις υποχρεώσεις, οι οποίες απορρέουν από την Ευρωπαϊκή 'Ενωση, θα πρέπει να είναι προς την ορθή κατεύθυνση. Αλλά εκείνο το οποίο έχει καταστεί, τουλάχιστον στη Διαρκή Επιτροπή Αμύνης και Εξωτερικών, κοινή πεποίθηση, είναι ότι για να υλοποιηθούν όλα τα άλλα, θα πρέπει βασικά να έχουμε αξιόπιστη άμυνα. Αν δεν έχουμε αξιόπιστη άμυνα, δεν έχουμε αξιόπιστη αποτροπή έναντι πιθανότητος αν θέλετε -γιατί υπαρχει δυστυχώς τέτοια- θερμού επεισοδίου ή συρράξεως. Και αντιλαμβάνεσθε ότι ακριβώς λόγω του παράγοντα άμυνα, πού επηρεάζει και την οικονομία μας και τις επενδύσεις και κυρίως επηρεάζει το κατά πόσο ο ελληνικός πληθυσμός που ζει στις παραμεθόριες περιοχές, είναι διατεθειμένος να παραμείνει στις ρίζες του, να εργάζεται απερίσπαστα ή αν θα έχουμε την εμφάνιση, την οποία δυστυχώς είχαμε το καλοκαίρι, όταν περιηγηθήκαμε τα νησιά του Ανατολικού Αιγαίου, την εγκατάλειψη δηλαδή που παρατηρήσαμε. 'Αρα η άμυνα πρέπει να δεχθούμε ότι έχει προτεραιότητα νούμερο ένα.

'Εχει πλέον εξαντληθεί το θέμα αυτό, ότι για να έχεις άμυνα πέραν του εξοπλισμού, θα πρέπει το προσωπικό το οποίο αξιοποιεί τα οπλικά συστήματα να είναι πρσηλωμένο προς το καθήκον του, να έχει υψηλό ηθικό, να έχει υψηλή εκπαίδευση και όλα εκείνα τα στοιχεία τα οποία καθιστούν τα οπλικά συστήματα αποτελεσματικά. Επιτυγχάνεται αυτό, με το μισθολόγιο; Προφανώς όχι.

Πήρα δειγματοληπτικά ένα συγκεκριμένο βαθμό με τα έτη υπηρεσίας, για να κάνουμε σύγκριση επιτέλους και να καταλήξουμε στην Αίθουα αυτή το τι έπαιρνε ένα στέλεχος των Ενόπλων Δυνάμεων με το παλιό μισθολόγιο και τι θα πάρει σήμερα. Πήρα λοιπόν το βαθμό του ταγματάρχη, με πέντε χρόνια υπηρεσία, δηλαδή με χρονοεπίδομα 60%...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Με πέντε χρόνια υπηρεσία;

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Ναι, με πέντε χρόνια υπηρεσία, είναι στο όριο να προαχθεί. Ο ταγματάρχης μένει πέντε χρόνια. Τυπικά προσόντα πέντε χρόνια.

Με 60%, λοιπόν, χρονοεπίδομα και ο ταγματάρχης με ένα ή δύο χρόνια, 30% χρονοεπίδομα. Η διαφορά την οποία παίρνει με τρεις δόσεις, οι οποίες προβλέπονται από το νομοσχέδιο, είναι 40.000 δρχ. τον πρώτο χρόνο, 18.000 δρχ. το δεύτερο και 5.000 δρχ. τον τρίτο χρόνο. Συνολικά παίρνει αύξηση θεωρητική 63.000 δρχ., στο τέλος εννοώ της υλοποιήσεως του νομοσχεδίου, ο δε ταγματάρχης με ένα ή δύο χρόνια, παίρνει τελικώς διαφορά μετά από τρία χρόνια, 41.000 δραχμές.

Θα πρέπει στο σημείο αυτό να τονίσουμε ορισμένους παράγοντες, οι οποίοι δυστυχώς δεν οδηγούν ούτε σ'αυτήν τη μικρή αύξηση. Ποιοι είναι;

Πρώτα απ'όλα, δεν έχει γίνει τιμαριθμοποίηση της φορολογικής κλίμακας, άρα με τα λίγα αυτά τα οποία παίρνουν, υπάρχει πιθανότης, βεβαιότης, ότι θα πάνε σε κάποια άλλη φορολογική κλίμακα. Στο μεταξύ, έχουν ακριβήνει -το γνωρίζει ο Ελληνικός Λαός- τα πάντα. ΟΤΕ, ΔΕΗ, τέλη κυκλοφορίας, ο πληθωρισμός τρέχει με τους ρυθμούς τους οποίους τρέχει, που σημαίνει ότι στο τέλος αυτής της περιόδου ουσιαστικά θα έχει εξανεμιστεί αυτό το οποίο λέτε σήμερα ότι παίρνουν και ότι θα πρέπει να είναι πολύ ευχαριστημένοι, διότι το παίρνουν. Και εκείνο το οποίο βεβαίως έκανε φοβερή εντύπωση, είναι αυτό το οποίο ελέχθη -και μάλιστα το έχω αντιγράψει περίπου κατά λέξη- ότι θα έχουμε μια δυναμική εξέλιξη της οικονομίας στα χρόνια που έρχονται και κατ'αυτόν τον τρόπο, θα ενισχυθούν παράλληλα οι μισθοί και οι συντάξεις.

Ουδέν ανακριβέστερο και ψευδέστερο από αυτό. Γιατί; Διότι μπορεί να εύχεστε τη δυναμική εξέλιξη της οικονομίας...

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Η δυναμική εξέλιξη του συστήματος.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: ...την οποία εύχεται όλος ο Ελληνικός Λαός, αλλα το άρθρο 7 καθηλώνει τις αποδοχές και το ερώτημα, κατά πόσον θα έχουμε έστω την εκάστοτε εισοδηματική πολιτική να μπαίνει μέσα στους μισθούς δεν έχει απαντηθεί μέχρι τώρα. 

Στη Διαρκή Επιτροπή οι συνάδελφοι και ο ομιλών είχαμε τονίσει, ότι πουθενά στο νομοσχέδιο δεν φαίνεται, ότι η εκάστοτε εισοδηματική της Κυβέρνησης, θα εντάσσεται στους μισθούς των εν ενεργεία στελεχών, πολύ περισσότερο στις συντάξεις των συνταξιούχων.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εδεσμεύθη, όμως, απόψε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, η δέσμευση η αποψινή έχει δύο αδύνατα σημεία. Το πρώτο είναι ότι θα μπορούσατε στο νομοσχέδιο αυτό και μην επικαλείσθε τα συνταξιοδοτικά νομοσχέδια...

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να δεχθεί την αναγκαία προσθήκη. Αυτό σημαίνει η δέσμευση.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εγώ, αν κατάλαβα καλά, θα πρέπει να αναμείνουμε κάποια τέρμινα για να έλθει ένα συνταξιοδοτικό νομοσχέδιο.

Θα παρακαλέσω ιδιαιτέρως, κύριε Υπουργέ, να κάνετε μία δήλωση αυτήν τη στιγμή και να μας πείτε ότι στο νομοσχέδιο που συζητούμε τώρα θα μπει μία παράγραφος ή ένα άρθρο, το οποίο θα λέγει ότι οι συντάξεις συμβαδίζουν από απόψεως υπολογισμού με τα προβλεπόμενα από το νομοσχέδιο.

Διότι αυτήν τη στιγμή, όπως ξέρετε, έχουμε δύο ταχυτήτων συντάξεις και θα πρέπει οι συνταξιούχοι να γνωρίζουν κατά πόσον οι συντάξεις αυτές θα συμβαδίσουν με το νομοσχέδιο. Και πέραν αυτού, ενώ κατά τους υπολογισμούς, που έχουν γίνει για τους συνταξιούχους, που είναι στο χώρο του 50%, είπατε ότι λόγω των αρχών του νομοσχεδίου και της εφαρμογής του συν τω χρόνω θα πάμε στο 80%.

Θα πρέπει, λοιπόν, ο κύριος Υφυπουργός των Οικονομικών να μας εξηγήσει για να καταλάβουμε όλοι οι συνάδελφοι όλων των Πτερύγων, πώς και κατά ποίο τρόπο θα μεταβούμε από το 50% που είναι τώρα, στο 80%.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επιτρέπετε μία διακοπή;

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Παρακαλώ.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Νομίζω ότι χρειάζεται μία διευκρίνηση. Για τις συντάξεις, το είπε και ο κ. Τσοβόλας, έχει δίκιο η Κυβέρνηση, δεν μπορεί να περιληφθεί διάταξη στο νομοσχέδιο αυτό, διότι και αν περιληφθεί δεν θα εχει αξία, διότι δεν θα την εφαρμόσει το Ελεγκτικό Συνέδριο. Αλλά για τις εν ενεργεία αποδοχές, είναι ανάγκη να περιληφθεί, κύριε Υπουργέ, διάταξη. Διότι αν δεν περιληφθεί, τότε δε θα ισχύσει η εισοδηματική πολιτική και τελικά θα γίνει αυτό που είπα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Ευχαριστώ, κύριε Πρόεδρε. Τα ερωτηματικά στους ενδιαφερομένους ισχύουν. Δηλαδή οι ενδιαφερόμενοι συνταξιούχοι βλέπουν ότι οι μεν νεοεξερχόμενοι- ενώ τώρα ο συνταξιούχος παίρνει γύρω στο 62% με 65%,-θα παίρνουν 49%-50%. 

Δηλαδή δεν υπάρχει καμία εγγύηση γι'αυτό που είπε ο Υπουργός των Οικονομικών ότι θα μεταβούμε συν τω χρόνω στο 80%. Πέστε μας, πως θα μετανούμε στο 80%; Με υπερβατικό τρόπο.

Σε ό,τι αφορά τους εξοπλισμοςυ δύο λόγια μόνο θα πω.

Πρέπει να γνωρίζει και ο Ελληνικός Λαός, κύριε Υπουργέ της Εθνικής Αμύνης, ότι επί τρία χρόνια το ΠΑ.ΣΟ.Κ. για τους δικούς του λόγους, διότι πίστευε τα όσα πίστευε και τα οποία εξεφράσθησαν από τον κ. Σημίτη και από τον κ. Πάγκαλο, δεν έκανε κανέναν απολύτως εξοπλισμό. Δηλαδή το πρόγραμμα της Νέας Δημοκρατίας, το οποίο ανανέωσε πλήρως το Στόλο, ανανέωσε τα οπλικά συστήματα του Στρατού και τα αεροσκάφη της Ελληνικής Αεροπορίας, δε βρήκε καμία συνέχεια στο εξοπλιστικό πρόγραμμα το ανύπαρκτο, το οποίο εφαρμόσατε μέχρι τώρα. 

Τώρα, αναγγείλατε ένα πρόγραμμα. Αυτό το οποίο αναμένει ο Ελληνικός Λαός, πλην της αναλύσεως του πώς θα δανειοδοτηθεί αυτό το πρόγραμμα και πώς θα εξοφληθεί, είναι πότε θα γίνουν οι παραγγελίες των οπλικών συστημάτων, διότι τα οπλικά συστήματα τα οποία παραγγέλονται, όπως ξέρετε, αρχίζει να τα παραδίδει το οποιοδήποτε εργοστάσιο μετά από έναν αριθμό ετών. Η δε κατάσταση σήμερα στο Αιγαίο και στην Κύπρο, είναι αυτήν την οποία γνωρίζουμε όλοι. Και στο σημείο αυτό, και τελειώνω, ήθελα να σας τονίσω, σ' ό,τι αφορά το ενιαίο αμυντικό δόγμα, ότι το ενιαίο αμυντικό δόγμα προς το οποίο δεν έχει αντίρρηση η Νέα Δημοκρατία, θα έπρεπε να είχε ξεκινήσει χωρίς λόγια, αλλά μόνο με έργα. Και αφ' ης στιγμής τα έργα εξασφαλίζουν το δόγμα, τότε βεβαίως μπορείτε να εξαγγείλετε και με τυμπανοκρουσίες το δόγμα. Αυτήν τη στιγμή δεν πρέπει να κυνηγάμε τα γεγονότα. Θα πρέπει δηλαδή να μην περισσεύουν τα λόγια σ' αυτόν τον ευαίσθητο τομέα που σημαίνει Αιγαίο, Κύπρος και βεβαίως ενιαίο αμυντικό δόγμα. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Θα ήθελα να κάνω, κύριε Πρόεδρε, ορισμένες διευκρινίσεις και επανορθώσεις επί των λεχθέντων προηγουμένως.

Κατ' αρχήν, όσον αφορά την αύξηση την οποία θα πάρει ένας αξιωματικός, ο οποίος βρίσκεται στο βαθμό του Ταγματάρχη. Στην ολοκλήρωση του νέου μισθολογίου, θα πάρει μία αύξηση η οποία θα είναι της τάξεως των 75.000 δραχμών. 'Ητοι σε ποσοστό σε σχέση με τις αποδοχές, τις οποίες θα έχει στο τέλος αυτού του έτους, 18,2%.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Με πόσα χρόνια;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αναλόγως ισχύουν όλα.
 

'Οσον αφορά το πάγωμα των αποδοχών, θέλω να σας πω ότι πουθενά δεν υπάρχει τέτοια πρόθεση ή διάταξη. Επικαλεσθήκατε το άρθρο 7, το οποίο μιλά ότι η χορήγηση άλλων παροχών ή αποζημιώσεων εν γένει, πέραν των προβλεπομένων, επιτρέπεται μόνο με τροποποίηση των διατάξεων του παρόντος. Μου έχει δοθεί πολλές φορές η ευκαιρία να διευκρινίσω τι ακριβώς αφορά αυτή η διάταξη.

Το μισθολόγιο έχει μια ευαίσθητη και πολύ ισορροπημένη δομή και συναρτά τόσο τους βασικούς μισθούς, όσο και μία σειρά άλλων πραγμάτων από το βασικό μισθό του Ανθυπολοχαγού. Αν αρχίσει μία διαδικασία προσθέσεων, τήδε κακείσαι, επιδομάτων και οδηγηθούμε πάλι σε μια πληθώρα και ποικιλία, σε μία πανσπερμία επιδομάτων προς πάσα κατεύθυνση, θα αλλάξει η βασική δομή και φιλοσοφία του νομοσχεδίου. Και για το λόγο αυτό, προβλέπεται να είναι σταθερές οι σχέσεις που έχουν οι βασικοί μισθοί και οι παροχές. Το άρθρο 7, αφορά τη σταθερότητα του μισθολογίου και όχι του μισθού. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μου επιτρέπετε μία διακοπή;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Παρακαλώ, δε σας διέκοψα.

ΠΡΟΕΔΡΕΥΩΝ (Νικόλαος Κατσαρός): Και εγώ σας παρακαλώ, κύριε Παπαδόγγονα. Και εσείς δε δεχθήκατε διακοπή.

Συνεχίστε, κύριε Υπουργέ.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι αυτονόητο, ότι οι προσαρμογές θα γίνονται επί του μισθού, οσάκις αυτό κρίνεται απαραίτητο με βάση την εισοδηματική πολιτική την οποία χαράσσει η Κυβέρνηση.

Το άρθρο 7, επαναλαμβάνω δια πολλοστή φορά, αφορά τη δομή του μισθολογίου και όχι το ύψος του.

Τέλος, επιτρέψτε μου να εξηγήσω κάπως το μηχανισμό με τον οποίο θα αυξηθούν πολύ σημαντικά και οι συντάξεις. Είναι απλούστατο. Σήμερα, οι συντάξεις υπολογίζονται επί ενός πολύ ισχνού, ισχνοτάτου, θα τολμούσα να πω, βασικού μισθού και μετά που θα γίνει αυτός ο υπολογισμός, προστίθενται οι τιμαριθμικές αναπροσαρμογές.

Εμείς τι κάνουμε; Εμείς ενσωματώνοντας τα επιδόματα, τα οποία είναι πάρα πολλά και από τα oποία ελάχιστα είναι συντάξιμα, οδηγούμεθα σε μία αύξηση του βασικού μισθού, η οποία για τις περισσότερες βαθμίδες φτάνει στο 400%. Επαναλαμβάνω δεν αφορά τις συνολικές αποδοχές αυτό, αφορά το βασικό μισθό, επί του οποίου πλέον υπολογίζονται οι συντάξεις. 'Αρα, διευρύνεται θεαματικά η βάση υπολογισμού των συντάξεων, επειδή διευρύνεται η βάση των συνταξίμων αποδοχών.

Τέλος, είναι αυτονόητο και το είπα νομίζω προηγουμένως, ότι θα επακολουθήσει συνταξιοδοτικό νομοσχέδιο, το οποίο δεν μπορεί να έλθει ταυτοχρόνως. Θα πρέπει να ισχύσει το μισθολόγιο και αμέσως μετά, θα ακολουθήσει συνταξιοδοτικό νομοσχέδιο, το οποίο θα θέτει σε κίνηση όλες τις προβλέψεις του νομοσχεδίου για τις συντάξεις εντός του 1997.

Τέλος, επιτρέψτε μου να προσθέσω μία επιπλέον σύγκριση με το μισθολόγιο της Νέας Δημοκρατίας, το οποίο είχε κατατεθεί. Και εγώ θα δεχθώ ότι δεν είναι συγκρίσιμα τα ποσά τότε και τώρα και θα τα συγκρίνω με βάση τον πληθωρισμό ο οποίος υπήρξε.

Εάν, λοιπόν, το μισθολόγιο της Νέας Δημοκρατίας υπετίθετο ότι ενεκρίνετο και εφαρμοζόταν με την ίδια χρονική διάρκεια, δηλαδή μετά διετία από της καταθέσεως, θα είχε ολοκλήρωση το 1995 ή 1996. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μετά ένα χρόνο. Κάνετε βασικό λάθος. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Ενάμιση έχει αυτό, ένα θα έχει το άλλο. Είναι περίπου ίδιοι οι ρυθμοί. 

Λοιπόν, στο βαθμό του λοχία η διαφορά σε ονομαστικά επίπεδα είναι 30%. Αφαιρέστε 15% περίπου αθροιστικό πληθωρισμό και μένει μία σαφής υπεροχή κατά 15% σε πραγματικούς όρους. Λοχαγός: Ονομαστική διαφορά συν 26%. Αφαιρέστε 15% αθροιστικό πληθωρισμό, 11% υπεροχή σε πραγματικούς όρους.

Αρχηγός ΓΕΕΘΑ, για να περάσουμε και στους υψηλόβαθμους: Ονομαστική διαφορά 31%. Αφαιρώντας 15% πληθωρισμό αθροιστικά, 16% υπεροχή σε πραγματικούς όρους. Αυτά λένε οι αριθμοί. Και νομίζω ότι αποδεικνύουν την υπεροχή την οποία έχει το μισθολόγιο για τις αποδοχές έναντι του αντιστοίχου νομοσχεδίου, εφαρμοζόμενο και προσαρμοζόμενο χρονικώς, σε σχέση με αυτό το οποίο κατέθεσε η Νέα Δημοκρατία. Σας ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Επίτιμος Πρόεδρος της Νέας Δημοκρατίας κ. Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μία φράση πρέπει να πω στον κύριο Υφυπουργό. Εδώ πρέπει να ξεκαθαρίζουν τα πράγματα, κύριε Υφυπουργέ. Είσθε καινούριος. 

Σ'αυτήν την Αίθουσα δεν μπορεί καθένας να λέει ό,τι θέλει.

Εγώ δεν ξέρω πώς μετράτε ανθυπολοχαγό, ταγματάρχη. Εγώ ξέρω ότι εμείς σ'ένα χρόνο, δύο εξάμηνα και όχι δύο χρόνια όπως εσείς, δίναμε 110 δισ. της εποχής εκείνης, τα οποία αναγόμενα με τον πληθωρισμό, όπως καταλαβαίνετε, θα είναι περίπου 150 δισεκατομμύρια. Εσείς δίνετε 45 δισ. τον πρώτο χρόνο, σε τιμές του επόμενου έτους. Αυτή είναι η σύγκριση. 

'Οσον αφορά το άρθρο 7, κύριε Πρόεδρε, είναι πλέον και θέμα εντιμότητος στη συζήτηση μεταξύ μας, εννοώ πολιτικής εντιμότητος. Η ίδια η Επιστημονική Επιτροπή της Βουλής, θα το ξέρουν οι κύριοι συνάδελφοι του ΠΑΣΟΚ, λέει ότι το άρθρο αυτό δε χρειάζεται. Και εσείς το βάζετε.

Ακόμα εάν θέλει η Κυβέρνηση πράγματι να αποτελέσει το στρατιωτικό μισθολόγιο μια πρόσθετη παροχή προς τους ανθρώπους αυτούς και να ισχύει παράλληλα η εισοδηματική πολιτική για τους βασικούς μισθούς και όχι για τα επιδόματα, θα πρέπει να υπάρξει μια ειδική διάταξη, η οποία να το προβλέπει. Διότι αν δεν μπει αυτό, τότε θα καταλήξουν παρίες στο τέλος της διετίας αυτοί τους οποίους υποτίθεται ευνοούμε.

Σε ό,τι αφορά εμάς τουλάχιστον, κύριε Υπουργέ, εμείς θα σας το προτείνουμε εγγράφως ως προσθήκη και πάρτε την ευθύνη να το απορρίψετε. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, θα σας δώσω αμέσως το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Οι Βουλευτές δε θα μιλήσουν;

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, είναι εγγεγραμμένοι να μιλήσουν ακόμα τριάντα συνάδελφοι. Θα παρακαλέσω πάρα πολύ και τους κυρίους Υπουργούς και τους Κοινοβουλευτικούς Εκπροσώπους αλλά και τους Αρχηγούς των Κομμάτων να το λάβουν σοβαρώς υπόψιν.

Πρέπει να μιλήσουν οι κύριοι συνάδελφοι και ξέρετε ότι υπάρχει από τον Κανονισμό περιορισμός να τελειώσουμε στις δώδεκα τα μεσάνυχτα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, παρακαλώ το λόγο για ένα λεπτό.

ΠΡΟΕΔΡΕΥΩΝ (Νικόλαος Κατσαρός): Κύριε Παπαδόγγονα, δεν μπορώ να σας δώσω το λόγο.'Οπως δε θα παραβώ τον Κανονισμό για κανέναν. Λυπούμαι πάρα πολύ, αλλά δε σας δίνω το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Ως Κοινοβουλευτικός Εκπρόσωπος έχω δικαίωμα τριτολογίας.

ΠΡΟΕΔΡΕΥΩΝ (Νικόλαος Κατσαρός): 'Εχετε δικαίωμα τριτολογίας.

'Οταν θα έλθει η ώρα των τριτολογιών θα πείτε αυτά που θέλετε να πείτε τώρα.

Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο για ένα λεπτό. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, άκουσα με προσοχή και επισημείωσα αυτό που είπε ο κύριος Υφυπουργός Οικονομικών, ότι η αύξηση του συνταγματάρχη στην πλήρη εξέλιξή του θα είναι 18,2%, δηλαδή το 1999 και αφαίρεσα 15% πληθωρισμό.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Από 1.7.98. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ πολιτικά και οικονομικά πήρα το λόγο για να πω ότι η Κυβέρνηση, με αυτό που είπε ο κύριος Υπουργός, αναγνωρίζει ότι το 1997 και 1998 ο πληθωρισμός θα έχει ρυθμό αύξησης δεκαπέντε μονάδες και όχι 4,5% για το 1997, που είπε. Είναι και εκτίμηση δική μου την οποία έκανα προχθές.

Δεύτερον, πράγματι, κύριε Υφυπουργέ και βάζω καλόπιστα το θέμα, νομίζω ότι όπως είναι τυπωμένο το νομοσχέδιο με αυτές τις αυξήσεις, τα "ψίχουλα" κατά την άποψή μας, δίνετε την εντύπωση ότι θα παρασχεθούν με το να μην πάρουν ονομαστικές αυξήσεις τα επόμενα χρόνια 1997 και 1998.

Είναι έτσι ή δεν είναι; Γιατί αν δεν είναι έτσι, νομίζω ότι δεν έχετε σκοπό να δώσετε ονομαστικές αυξήσεις.'Αρα, κάνετε μια "τρύπα στο νερό". Παίρνετε τα χρήματα που θα δίνατε και λέτε ότι αυξάνετε τους μισθούς και τις συντάξεις των εν ενεργεία και συνταξιούχων.

Αυτό δε νομίζω ότι είναι σοβαρό, ειδικά σε κρίσιμες περιόδους που έχει μεγάλη σημασία να αναβαθμίσουμε και οικονομικά και ηθικά και τις 'Ενοπλες Δυνάμεις και τα Σώματα Ασφαλείας.

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Αυτό θα γίνεται τώρα; Θα σηκωθούμε να φύγουμε.

ΠΡΟΕΔΡΕΥΩΝ (Νικόλαος Κατσαρός): 'Ωρα καλή σας, κύριε Γιακουμάτο.'Ωρα καλή σας! Σας παρακαλώ.

ΓΕΡΑΣΙΜΟΣ ΓΙΑΚΟΥΜΑΤΟΣ: Να κάνετε τη δουλειά σας πιο καλά.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε και κύριοι συνάδελφοι, για δεύτερη μέρα σήμερα συζητούμε το μισθολόγιο των στρατιωτικών.

Θέλω να επισημάνω ότι απ'όλες τις Πτέρυγες της Βουλής αναγνωρίστηκε το σημαντικό έργο που επιτελούν οι 'Ενοπλες Δυνάμεις και ότι η εκπαίδευσή τους αλλά και τα οπλικά συστήματα είναι αυτά που διασφαλίζουν την ασφάλεια της Χώρας μαζί με τα Σώματα Ασφαλείας. Κανείς δεν είπε το αντίθετο. Στο σημείο αυτό, υπήρξε μια ομοφωνία θα έλεγα, αναγνωρίζοντας το σημαντικό έργο το οποίο επιτελείται.

Η διαφωνία που προέκυψε ήταν στο εάν το μισθολόγιο που έλεγε η Νέα Δημοκρατία ήταν καλύτερο από το μισθολόγιο που προτείνει το ΠΑ.ΣΟ.Κ. Σας πληροφορώ και αυτό δηλώθηκε από τους Υπουργούς τόσο στην Κοινοβουλευτική Επιτροπή όσο και επί της αρχής από τους δύο Υπουργούς, ότι είναι πραγματικά από το υστέρημα του Ελληνικού Λαού το νέο μισθολόγιο που γίνεται για τους στρατιωτικούς.

Πρέπει να υπάρχει χωριστό μισθολόγιο για τους στρατιωτικούς; Βεβαίως. Γιατί είναι ένα από τα τρία ειδικά μισθολόγια που έχουμε στη Χώρα μας των δικαστικών, των στρατιωτικών και των καθηγητών των Α.Ε.Ι.

Οι στρατιωτικοί έχουν κάθε λόγο να έχουν ειδικό μισθολόγιο, τη στιγμή που απαγορεύεται να συνδικαλίζονται. Δεν παίρνουν υπερωρίες, δεν, δεν, κ.λπ. Υπάρχει δηλαδή ένα ειδικό καθεστώς στη σχέση εργασίας την οποία έχουν. 

Αυτός είναι ο λόγος, που νομοθετούμε κάθε φορά εδώ, ειδικό μισθολόγιο για τους στρατιωτικούς.

Και πρέπει, επιπλέον, επειδή δεν έχουν αυτήν τη δυνατότητα της διεκδίκησης, η Πολιτεία να είναι θα έλεγα πιο γαλαντόμα στο θέμα της προσφοράς για το μισθολόγιο των στρατιωτικών. Γιατί διαφορετικά ένας ο οποίος μπορεί να διεκδικήσει, έχει την ικανοποίηση ότι πέτυχε κάτι από τη διεκδίκηση. Εκείνος ο οποίος δεν μπορεί να διεκδικήσει, μένει με την πικρία ότι επειδή δεν μπορεί να διεκδικήσει, δεν μπορεί να πάρει και εκείνα τα οποία πρέπει να πάρει για την προσφορά την οποία κάνει.

Δεν έχω σκοπό να πω πάρα πολλά, κύριοι Υπουργοί. Θέλω όμως να υπάρξουν ορισμένες διευκρινίσεις. Πρώτον, σε σχέση με το άρθρο 4 θα πρέπει να υπάρξει διευκρίνιση για να μην ψηφισθεί το νομοσχέδιο αυτό υπάρχοντος του άρθρου 4, σε σχέση με το θέμα της κατάργησης των φοροαπαλλαγών που ανακοινώθηκαν σήμερα από την Κυβέρνηση. Το άρθρο 4 λέει ότι από την 1.1.97 από τις αποδοχές των στρατιωτικών γενικώς εξακολουθεί να απαλλάσσεται από το φόρο εισοδήματος ποσό ίσο με το απαλλασσόμενο μέχρι 31.12.96, που σημαίνει ότι εδώ θα ισχύσουν οι φοροαπαλλαγές. Δεν είναι δυνατόν από τη μία μεριά να λέμε ότι καταργούνται οι απαλλαγές σε κάποια επιδόματα τα οποία καταργούνται και από την άλλη μεριά ότι ισχύουν οι φοροαπαλλαγές. Πρέπει να διευκρινισθεί αυτό για να μην υπάρξει παρεξήγηση.

Δεύτερον, άκουσα ιδιαίτερα από τον κ. Λυμπερακίδη, ο οποίος ξιφούλκισε κατά του άρθρου 6 του νομοσχεδίου. Τον διαβάζω τι έλεγε το άρθρο 13 της πρότασης νόμου της Νέας Δημοκρατίας. Και αν θέλετε να σας τα διαβάσω λέξη προς λέξη από τα δύο νομοσχέδια: "Σε περίπτωση που από τις ρυθμίσεις των διατάξεων...."και πάλι "σε περίπτωση που από τις περιπτώσεις των διατάξεων.." να μην το επαναλαμβάνω, είναι ακριβώς το άρθρο 13 της πρότασης νόμου της Νέας Δημοκρατίας. Επομένως, μπαίνει αυτό για διασφαλιστικούς λόγους και όχι επειδή έχουμε προβλέψει ότι κάποιοι θα πάρουν λιγότερα και το βάζουμε για να μην πάρουν λιγότερα. Εάν το κάνουμε εμείς αυτό εκ του πονηρού, τότε εκ του πονηρού το κάνατε και εσείς. Επειδή όμως δε δέχομαι ότι εσείς εννοούσατε ότι κάνατε κάτι εκ του

πονηρού, θα πρέπει να δεχθείτε ότι και εμείς δεν κάναμε κάτι εκ του πονηρού αλλά πρόκειται για διασφαλιστικό των μισθών και των εισοδημάτων των στρατιωτικών. Και πάντοτε και στο παλιό νομοσχέδιο ίσχυε αυτή η διάταξη.

Δυο λόγια τώρα για το άρθρο 7. Κύριε Υπουργέ, το άρθρο 7 δεν έχει λόγο ύπαρξης και θα εξηγήσω το γιατί. Δεν το διάβασα στην έκθεση της Επιστημονικής Επιτροπής αλλά έχοντας κάποια εμπειρία λέει:"Η χορήγηση άλλων παροχών ή αποζημιώσεων εν γένει, πέραν των προβλεπομένων στο νόμο αυτόν, επιτρέπεται μόνο με τροποποίηση των διατάξεων...". Δεν υπάρχει λόγος να το πούμε. Καμία αύξηση μισθού, καμία αμοιβή, κανένας μισθός, κανένας φόρος δεν επιβάλλεται εάν δεν υπάρξει νόμος. Το να λέμε εμείς "με τροποποίηση του παρόντος νόμου" μα, τροποποίηση του παρόντος νόμου θα είναι η αύξηση η οποία θα έλθει. Επομένως, με το να το λέμε εδώ δε διασφαλίζουμε τίποτα. Μπορεί αύριο το πρωί να έρθει ο Υπουργός Οικονομικών ή ο Υπουργός Εθνικής 'Αμυνας με μία τροπολογία που να λέει "το επίδομα τάδε, το κάνω τόσο" και να το ψηφίσει η Βουλή και να υπάρχει και διάταξη που να λέει "δεν τροποποιείται παρά το νόμο". Θα τροποποιείται. Επομένως, δεν μπορεί να λέμε ότι με νόμο δεν μπορεί να τροποποιηθεί νόμος. Αν υπήρχε συνταγματική τέτοια διάταξη τότε βεβαίως δε χρειάζεται να συμπεριληφθεί στην προκειμένη περίπτωση.

Θέλω να πω δυο λόγια γενικώς για το σύνολο των αποδοχών. Επειδή ακούστηκε ότι με αυτό το νομοσχέδιο δε δίδονται όσα έπρεπε να δώσουμε, σύμφωνοι, κύριοι συνάδελφοι, αλλά μήπως οι δημόσιοι υπάλληλοι παίρνουν όσα θέλανε να πάρουν; Μήπως οι υπάλληλοι του Υπουργείου Γεωργίας, του Υπουργείου Μεταφορών παίρνουν όσα θέλανε να πάρουνε; Οι δάσκαλοι, οι καθηγητές; Και αυτοί διαμαρτύρονται και αυτοί έχουν μειωμένο μισθολόγιο, αν πάρουμε συγκριτικά τα μισθολόγια. Γιατί άκουσα εδώ ότι όλοι προσπαθούσατε να συγκρίνετε τους μισθούς των στρατιωτικών με τα λεγόμενα "ρετιρέ". Δεν πήγε κανένας με τα "κάτω πατώματα". Υπάρχουν και "κάτω πατώματα". Και οι στρατιωτικοί δεν είναι ούτε στο "υπόγειο" ούτε στο "ρετιρέ". Είναι σε μία μέση τάξη των δημοσίων υπαλλήλων και αυτό δεν το κρύβουμε. Δεν είναι δυνατόν όμως να προσπαθούμε να συγκρίνουμε το μισθό του στρατηγού με το μισθό του Διοικητού της Τράπεζας της Ελλάδος. Αν το συγκρίνουμε και με το Γενικό Διευθυντή του Υπουργείου Παιδείας π.χ. θα δούμε ότι ο Γενικός Διευθυντής του Υπουργείου Παιδείας παίρνει πολύ λιγότερα απ' όσα παίρνει ο στρατηγός. Αυτές οι συγκρίσεις δε νομίζω ότι έχουν θέση εδώ, δεν μπορούν να έχουν θέση.'Οταν μιλάμε για ειδικό μισθολόγιο έχουν ληφθεί υπόψη όλες οι ειδικές συνθήκες τις οποίες σας ανέφερα προηγουμένως, της μη απεργίας, των υπερωριών, των διαρκών αποσπάσεων και μεταθέσεων.

Για τις διαρκείς αποσπάσεις και μεταθέσεις έχει προβλέψει η Πολιτεία να υπάρχουν κατοικίες για τους στρατιωτικούς. Αυτό δεν το είπε κανείς εδώ. Δεν το προσέθεσε κανείς αυτό στο εισόδημα των στρατιωτικών. Υπάρχουν για μία μερίδα στρατιωτικών κατοικίες, οι οποίες βεβαίως δεν προστίθενται στο μισθό, γιατί τους το παρέχει η Πολιτεία και καλά κάνει και τους το παρέχει. Κανείς δεν είπε ότι δεν κάνει καλά που τους το παρέχει. Και θα έπρεπε ίσως ο ΑΟΑ να έχει κάνει περισσότερες κατοικίες, έτσι ώστε οι μετακινήσεις των στρατιωτικών να γίνονται πιο άνετες και να μην έχουν τις επιπτώσεις αυτές που έχουν στις οικογένειες και να διατηρούν υποχρεωτικά δύο σπίτια. Επειδή άκουσα ότι η Νέα Δημοκρατία διαριγνύει τα ιμάτιά της διότι αυτό το μισθολόγιο είναι κατώτερο των περιστάσεων, ενώ εκείνο το οποίο είχε φέρει ο κ.Βαρβιτσιώτης και μάλιστα το έφερε πριν πέσει η Κυβέρνηση της Νέας Δημοκρατίας, το Σεπτέμβριο του 1993 και εφόσον είχαν προδιαγραφεί νομοτελιακά τα γεγονότα, τότε, ας πούμε ότι θα κάνανε καλό στους στρατιωτικούς, γνωρίζοντας ότι δε θα προλάβαινε να ψηφιστεί και αυτό ήταν γνωστό. Παρακάτω θα συγκρίνουμε τις αποδοχές τις οποίες θα είχαν οι στρατιωτικοί με εκείνο το νομοσχέδιο, δηλαδή με την πρόταση νόμου που κάνατε μετά και που δε γνωρίζουμε αν ήταν ακριβώς το συνταχθέν νομοσχέδιο. Διότι ως Αντιπολίτευση μπορούσατε να "τσιμπήσετε" λίγο παραπάνω για να φανείτε ακόμη καλύτεροι, αφού εσείς δε θα εκαλείσθο να το εφαρμόσετε. 'Οσο δε για τα 100 δισ. τα οποία λέει ο κ.Μητσοτάκης, τον πληροφορώ ότι στη συζήτηση η οποία έγινε, ο κ.Βαρβιτσιώτης είχε πει ότι ήταν 121 δισεκατομμύρια. Είχαν βρει τα 90 δισ. -λέει- και έλειπαν τα 30 δισεκατομμύρια. Είπε ότι περίμεναν να βρουν και τα υπόλοιπα 30 δισ. και μετά να εφαρμοσθεί το νομοσχέδιο. Θα παίζουμε εδώ; Θα περιμέναμε να βρούνε τα 30; Από πού θα τα έβρισκαν; Εάν ο Υπουργός των Οικονομικών δεν έβρισκε τα 120 δισ. που λέει ότι ίσχυε τότε, η μισθοδοσία, δεν ήταν δυνατόν να εφαρμοσθεί. Και εμείς πριν από τρία χρόνια είχαμε βρει τα 80, αλλά μας έλειπαν τα 20 και γι'αυτό δεν το κάναμε. Εάν πρόκειται να μιλάμε με τέτοιες κουβέντες δε νομίζω ότι μπορεί να βγάλει κανείς συμπέρασμα για το αν γίνεται κάτι σοβαρό. Η σοβαρότητα είναι στο εξής: Σε σχέση με την πρόταση νόμου που κατέθεσε η Νέα Δημοκρατία -πρόταση νόμου, που συνήθως ξέρουμε ότι οι προτάσεις νόμου επειδή γίνονται από την Αντιπολίτευση και η Αντιπολίτευση θέλει να κάνει τον καλύτερο από την Κυβέρνηση, πάντοτε είναι λίγο παραπάνω ή πολύ παραπάνω απ'εκείνο το οποίο θα πρότεινε η Κυβέρνηση- ο λοχίας με αυτά που εσείς προτείνατε θα έπαιρνε 183.000. Με το σχέδιο νόμου παίρνει 239.000. Ο λοχαγός με το δικό σας νομοσχέδιο θα έπαιρνε 344.000, και τώρα παίρνει 432.000. Ο αντισυνταγματάρχης θα έπαιρνε 444.000 με το δικό σας, 500.000 θα πάρει με το ψηφιζόμενο νομοσχέδιο. Ο υποστράτηγος θα έπαιρνε 579.000 με το δικό σας και 719.000 με το ψηφιζόμενο νομοσχέδιο. Ο Αρχηγός ΓΕΕΘΑ θα έπαιρνε 729.000 με το δικό σας και 957.000 με το ψηφιζόμενο νομοσχέδιο. Παρ' ότι η Κυβέρνηση έχει αποδυθεί σε έναν αγώνα πραγματικά για την περιστολή των δαπανών, παρ' όλο ότι δεν κάνει αυξήσεις πουθενά, παρ' όλο ότι κάνει περικοπές δαπανών -και δεν είναι μόνο αυτά- έχουν πάρει κάποια επιδόματα οι στρατιωτικοί στην τριετία που πέρασε του ΠΑΣΟΚ. Δεν είναι ότι στην τριετία που πέρασε δε δόθηκε καμία αύξηση στους στρατιωτικούς. 'Εχουν πάρει την αντιστοιχία του ενιαίου μισθολογίου -και αυτό μην το κρύβουμε-όπως έχουν πάρει και το επίδομα παραγωγικότητας, όταν διατέθηκε το 2% ή 3% από την προμήθεια εξοπλιστικών προγραμμάτων, μέσω των προμηθειών να πηγαίνει στους μισθούς των στρατιωτικών. Επομένως δεν είναι έτσι όπως τα είπατε.

Θέλω να πω ότι στα νούμερα τα οποία ανέφερα δε συμπεριλαμβάνονται τα επιδόματα οικογενειακών βαρών.

Κύριε Υπουργέ, θέλω να διευκρινιστεί κάτι, γιατί όπως το είπατε δεν είναι ευκρινές και μένουμε και εμείς με την απορία: Θα ακολουθούν την εισοδηματική πολιτική οι μισθοί των στρατιωτικών έστω και μετά την ολοκλήρωση του μισθολογίου ή πριν την ολοκλήρωση; Αυτό πρέπει να διευκρινιστεί. Δηλαδή του χρόνου, την 1.1.98 θα πάρουν τις αυξήσεις που λέει το νομοσχέδιο συν την εισοδηματική πολιτική ή μόνο τις αυξήσεις που προβλέπονται από το νομοσχέδιο;

Αυτή η διευκρίνιση πρέπει να γίνει, έτσι ώστε να μην υπάρχει απορία ούτε στα στελέχη των Ενόπλων Δυνάμεων ούτε στη Βουλή, για να ξέρουμε και εμείς ακριβώς τι θα ψηφίσουμε.

ΚΥΡΙΑΚΟΣ ΣΠΥΡΙΟΥΝΗΣ: Είναι σημαντικό αυτό.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Διαφορετικά, όπως σας κατηγόρησαν, θα συνεχίσει η Αντιπολίτευση να σας κατηγορεί και να μην παίρνει απάντηση. Είναι άμεση ανάγκη η διευκρίνιση αυτή, γιατί τότε αν δεν πάρουν την αύξηση θα πρέπει να υπάρξει εξαίρεση, ότι δε θα ακολουθήσουν τις αυξήσεις της εισοδηματικής πολιτικής. Αν τις ακολουθήσουν, πείτε το για να ησυχάσει η Αίθουσα και να μην έχει αυτούς τους ενδοιασμούς.

Τελειώνοντας, κύριοι συνάδελφοι, θέλω να πω ότι ακούστηκαν εδώ πολλά για την αμυντική ικανότητα της Χώρας, για τα εξοπλιστικά προγράμματα, για το ένα, για το άλλο. Πιστεύω, ότι αυτό μπορεί να γίνει σε μία συζήτηση, σε μία επερώτηση, μπορεί να το θέσει η Αξιωματική Αντιπολίτευση, έτσι ώστε να υπάρχουν και οι κατάλληλες απαντήσεις.

Περιστασιακά, επειδή συζητάμε για το μισθολόγιο των στρατιωτικών, να αμειβόμαστε και σε ένα θέμα αμυντικής πολιτικής, νομίζω ότι δεν είναι πρέπον.

Πρέπει να τονίσω επίσης, ότι το μεγάλο κονδύλι δεν είναι μόνο προς τους στρατιωτικούς. Είναι προς τους αστυνομικούς, επειδή είναι μεγαλύτερος ο όγκος των υπηρετούντων αστυνομικών. Νομίζω, ότι οι στρατιωτικοί είναι γύρω στις δεκατέσσερις με δεκαπέντε χιλιάδες.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κάνετε λάθος.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Λάθος κάνω; Ευχαριστώ που με διορθώνετε, κύριε Παπαδόγγονα.

Εν πάση περιπτώσει, θέλω να πω ότι η αναλογία είναι η ίδια για όλα τα Σώματα. Δηλαδή η αρχή η οποία είχε επικρατήσει ότι ακολουθούν οι αστυνομικοί τους στρατιωτικούς, ισχύει και με αυτό το νομοσχέδιο χωρίς καμία παρέκκλιση, έτσι που πιστεύω ότι στο μέτρο του δυνατού ικανοποιούνται κάποια αιτήματα του στρατιωτικού προσωπικού, αλλά και των Σωμάτων Ασφαλείας.

Πιστεύω, λοιπόν, ότι πρέπει να ψηφιστεί το νομοσχέδιο αυτό, μετά μάλιστα τη σημαντική βελτίωση η οποία έγινε στην Κοινοβουλευτική Επιτροπή ύστερα από παρεμβάσεις των συναδέλφων. Και αυτό, τολμώ να πω, κύριε Υπουργέ, δείχνει ότι η Κυβέρνηση είναι ευαίσθητη στα θέματα αυτά και ιδιαίτερα όταν μπαίνουν από τους Βουλευτές, όπως μπήκαν στην Κοινοβουλευτική Επιτροπή.

Τελειώνω λέγοντας, ότι πραγματικά είναι από το υστέρημα του Ελληνικού Λαού και πιστεύω ότι οι 'Ενοπλες Δυνάμεις και τα λοιπά Σώματα, τα οποία γνωρίζουν τη σημασία που έχει η ασφάλεια και η ανεξαρτησία της Χώρας η οποία κατοχυρώνεται πρώτα και κύρια όταν έχει ισχυρή οικονομία. Εάν η οικονομία καταρρεύσει, τότε θα καταρρεύσουν όλα. Επομένως, πρέπει να συμβάλλουν και αυτές με την αποδοχή τους χωρίς γκρίνια, χωρίς παρατράγουδα αυτού του μισθολογίου για να μπορέσει να προχωρήσει η οικονομία της Χώρας.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Κύριε Πρόεδρε μπορώ να έχω το λόγο;

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο μόνο για δύο λεπτά.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): 'Ενα λεπτό μόνο θα χρειαστώ, κύριε Πρόεδρε. Θα ήθελα να αναφερθώ σε δύο θέματα βασικά για να μην υπάρξει παρεξήγηση.

Το άρθρο 7 έχει ένα σαφή στόχο. Να αποφύγουμε τη δυνατότητα με ευκαιριακά επιδόματα, ανεξάρτητα από πού προέρχονται, να αλλάξει η αναλογία του υφιστάμενου μισθολογίου, του οποίου η αλλαγή είναι δεδομένη και πρέπει να παραμείνει. Αυτό εξάλλου το επιβεβαιώνει, κύριε συνάδελφε, και η Επιστημονική Επιτροπή, η οποία λέει ότι η ρύθμιση αυτή δεν μπορεί να αφορά οιονδήποτε περιορισμό όσον αφορά την πρόθεση του νομοθέτη ή οποιουδήποτε άλλου να έρθει και να ζητήσει και να επιβάλλει αν θέλετε μία αύξηση των μισθών βάσει παραδείγματος χάριν της εισοδηματικής πολιτικής η οποία είναι ευνόητο εκ των πραγμάτων ότι θα υπάρξει με την ολοκλήρωση του νομοσχεδίου, έτσι ώστε από εκεί και πέρα, με την ολοκλήρωσή του, η όποια αύξηση υπάρχει λόγω εισοδηματικής πολιτικής, να έρχεται να προστίθεται στην πλήρη εφαρμογή του συγκεκριμένου μισθολογίου.

'Αρα λοιπόν, το μόνο που αποφεύγουμε με το άρθρο 7 είναι αυτό που υπήρχε στο παρελθόν και το οποίο έγινε. Θυμάστε ότι ο νόμος αυτός αφορά 'Ενοπλες Δυνάμεις, Στρατό, αφορά Λιμενικό, αφορά Αστυνομία. Κατά καιρούς υπήρχαν επιδοματικές πολιτικές διυπουργικών αποφάσεων, οι οποίες εκ των υστέρων ερχόντουσαν στη Βουλή και επικυρώνονταν. Πέρσι παραδείγματος χάριν είχαμε στις Ενοπλες Δυνάμεις το επίδομα ετοιμότητας.

Με αυτή, λοιπόν, τη ρύθμιση του άρθρου 7, αυτό ακριβώς αποκλείεται. Δηλαδή δεν μπορεί ν' αλλάξει με ευκαιριακές επιδοματικές αποφάσεις Υπουργών, η σχέση του μισθολογίου το οποίο θα εφαρμοστεί πλήρως και θα ισχύσει κανονικά.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Από εκεί και πέρα υπάρχουν οι αυξήσεις της εισοδηματικής πολιτικής που όπως είπαμε με την ολοκλήρωση του νομοσχεδίου θα έρθει να προστεθεί στην υφιστάμενη ρύθμιση.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, μου επιτρέπετε μία διακοπή;

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορεί να γίνεται διάλογος κατ' αυτόν τον τρόπο, κύριε Παπαδόγγονα. Θα σας παρακαλέσω να τηρηθεί ο Κανονισμός και η σειρά.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μιλώ ως Κοινοβουλευτικός Εκπρόσωπος.

ΠΡΟΕΔΡΕΥΩΝ (Παναγιώτης Ν. Κρητικός): Να μιλήσουν και άλλοι Εκπρόσωποι, άλλων Κομμάτων, που έχουν εξίσου δικαιώματα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μόνο μισό λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ να σας δώσω ούτε μισό λεπτό. Δεν είναι θέμα μισού λεπτού. Είναι θέμα Κανονισμού πλέον. Πρωτολογήσατε, απαντήσατε. Δεν μπορεί να γίνεται αυτή η μονοπώληση από τη μία μεριά.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Παρεμβαίνουν οι Υπουργοί οι οποίοι δημιουργούν συνέχεια ερωτηματικά.

ΠΡΟΕΔΡΕΥΩΝ (Παναγιώτης Ν. Κρητικός): 'Εχει δικαίωμα ο κύριος Υπουργός από το Σύνταγμα. Τι να κάνουμε; Και ο κύριος Υπουργός των Οικονομικών και ο κύριος Υπουργός της 'Αμυνας, έχουν το δικαίωμα. Και εσείς έχετε τα δικαιώματα τα εκ του Κανονισμού. Τα ασκείτε ανεμπόδιστα. Σας παρακαλώ πάρα πολύ. Θα έχετε πάλι το λόγο επί των άρθρων. Κοινοβουλευτικός Εκπρόσωπος είστε, τρεις φορές μπορείτε να πάρετε το λόγο σε κάθε θέμα. Πρέπει να προχωρήσει και το συζητούμενο νομοσχέδιο.

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριοι Βουλευτές, συζητάμε σήμερα ένα πραγματικά σοβαρό νομοσχέδιο που αναφέρεται στους ιδιαίτερα ευαίσθητους και σημαντικούς χώρους των Ενόπλων Δυνάμεων και των Σωμάτων Ασφαλείας. Ωστόσο, παρά τη σοβαρότητα που έχουν οι δύο αυτοί χώροι, δεν μπορέσαν ορισμένοι συνάδελφοι να αποφύγουν την ασύστολη, την ακατάσχετη -επιτρέψτε μου την έκφραση- δημαγωγία, θεωρώντας προφανώς ότι είναι αξιωματικοπατέρες, στρατιωτικοπατέρες ή αστυνομοπατέρες.

'Εχουμε επανειλλημμένα καταγγείλει αυτήν τη δημαγωγία γιατί πιστεύουμε ότι ο καθένας όταν κυβερνάει -και η Παράταξη της Νέας Δημοκρατίας κυβέρνησε όπως κυβερνάει και σήμερα η Κυβέρνηση του ΠΑ.ΣΟ.Κ.- έχει τη δυνατότητα να δείξει έμπρακτα αυτό το ενδιαφέρον. Και δυστυχώς, κύριοι συνάδελφοι της Νέας Δημοκρατίας, δεν το δείξατε.

Τώρα είχατε ετοιμάσει ένα νομοσχέδιο που δεν προλάβατε ή δεν προκάνατε -πάρτε το όπως θέλετε- αυτό φυσικά το ακούμε. Το αποτέλεσμα όμως, είναι ότι κυβερνήσατε τρία χρόνια και δεν βρήκατε στα τρία αυτά χρόνια τη δυνατότητα να προωθήσετε τις ρυθμίσεις που ισχυρίζεστε ότι θέλατε να προωθήσατε γι' αυτούς τους ευαίσθητους χώρους. Το ίδιο φυσικά, κάνει και το ΠΑ.ΣΟ.Κ. γιατί είναι γεγονός, ότι το συζητούμενο νομοσχέδιο είναι ένα νομοσχέδιο ενταγμένο στα πλαίσια της σκληρής γενικότερης αντιλαϊκής πολιτικής μονόπλευρης λιτότητας που εφαρμόζει η Κυβέρνηση με αγριότερο, θα λέγαμε, τρόπο όσο ποτέ άλλοτε όταν η ίδια αναγνωρίζει ότι ο προϋπολογισμός που έρχεται θα είναι ο σκληρότερος των δεκαπέντε χρόνων.

Τώρα πώς ο κ. Χριστοδουλάκης ήλθε εδώ πέρα, θεωρώντας ότι απευθύνεται προφανώς σε μαθητούδια, με τις ακροβασίες του να μας κάνει το άσπρο μαύρο και το μαύρο άσπρο, αυτό είναι μία άλλη υπόθεση που μπορεί ο καθένας να το κρίνει.

Για παράδειγμα, έγινε λόγος για τα στελέχη των Ενόπλων Δυνάμεων και των Σωμάτων Ασφαλείας και ακούσαμε κροκοδείλια δάκρυα για το χαμηλό εισόδημά τους. Στην ίδια όμως κατάσταση και την ίδια αφαίμαξη υφίστανται και οι υπόλοιποι εργαζόμενοι της Χώρας μας. Και γι'αυτούς δεν ακούστηκε ένας λόγος. Αντίθετα, έγινε προσπάθεια διασυρμού τους μόνο και μόνο για να καλλιεργηθεί ταυτόχρονα και αυτή η αντιπαράθεση ανάμεσα στους εργαζόμενους, γιατί φοβούνται ορισμένοι, ότι οι εργαζόμενοι στις 'Ενοπλες Δυνάμεις, τα μόνιμα στελέχη των Ενόπλων Δυνάμεων και των Σωμάτων Ασφαλείας, Αστυνομίας, Λιμενικού και Πυροσβεστικής, κατανοούν όλο και περισσότερο -τουλάχιστον στη συντριπτική τους πλειοψηφία- ότι τα συμφέροντά τους είναι κοινά με τα συμφέροντα όλων των εργαζομένων της Χώρας. Και θέλουν με την πολιτική του διαίρει και βασίλευε, να διασπάσουν αυτό το μέτωπο που βλέπουν να δημιουργείται ενάντια σε αυτές τις αντιλαϊκές πολιτικές.

Μίλησαν ορισμένοι συνάδελφοι για τις υπερωρίες, τις αργίες στα Σώματα Ασφαλείας, αλλά δε ζήτησαν να εφαρμοσθεί η εργατική νομοθεσία στο χώρο αυτό. Είναι γενικά υπέρ των κατωτέρων -ακούσαμε και κροκοδείλια δάκρυα-αλλά σχεδόν τίποτα συγκεκριμένο δεν προτάθηκε, ενώ πολύ συγκεκριμένες ήταν οι προτάσεις για τα ανώτατα στελέχη.

Είναι ένα νομοσχέδιο, που χρόνια το υπόσχονται και έρχεται τώρα. Και είναι απόλυτα σωστή η έκφραση, που λέει ώδυνεν όρος και έτεκεν μυν.

Κατά τη γνώμη μας, τα προβλήματα που αντιμετωπίζουν οι 'Ενοπλες Δυνάμεις της Χώρας μας και τα Σώματα Ασφαλείας είναι πολλά, σοβαρά και οξυμένα.

Το πρώτο πρόβλημα, κατά τη γνώμη μας, είναι ο προσανατολισμός των Ενόπλων Δυνάμεων. Ποια είναι η αποστολή που τους αναθέτουμε; Να υπηρετούν τις κατευθύνσεις του ΝΑΤΟ, της Δυτικοευρωπαϊκής 'Ενωσης, πράγματα που προωθείτε όλο και περισσότερο ή να υπηρετούν την υπεράσπιση της εδαφικής ακεραιότητας της Χώρας μας;

ΚΥΡΙΑΚΟΣ ΣΠΥΡΙΟΥΝΗΣ: Μη λέτε τέτοια πράγματα. Οι 'Ενοπλες Δυνάμεις υπηρετούν την εθνική άμυνα και όχι τις ΝΑΤΟϊκές εντολές.

ΣΤΡΑΤΗΣ ΚΟΡΑΚΑΣ: Ναι, αλλά δεν είναι εκεί ο προσανατολισμός, στρατηγέ μου. Ο προσανατολισμός είναι ο εγκλωβισμός στους σχεδιασμούς του ΝΑΤΟ, το οποίο αποφασίζει για τα όπλα κ.λπ. Και μην επιμένετε, κύριε Σπυριούνη, γιατί έχω εδώ εκθέσεις του Στέιτ Ντιπάρτμεντ προς το αμερικάνικο Κογκρέσο, που επακριβώς προσδιορίζει τι θα αγοράσει η Ελλάδα, τι θα αγοράσει η Τουρκία, για την ενίσχυση της νοτιοανατολικής πτέρυγας του ΝΑΤΟ. Και πειθαρχούν και οι δύο χώρες σ' αυτές τις αγορές.

Πρόσφατα δημοσιεύτηκε στο "ΒΗΜΑ ΤΗΣ ΚΥΡΙΑΚΗΣ" απόρρητη έκθεση του ΝΑΤΟ, που αναφέρεται σ' αυτό ακριβώς. Ας μην προσπαθούμε, λοιπόν, να μπερδέψουμε τα πράγματα. 'Ενα θέμα, λοιπόν, είναι ο προσανατολισμός.

'Ενα άλλο θέμα που ταλανίζει τις 'Ενοπλες Δυνάμεις και τα Σώματα Ασφαλείας, είναι ο κομματισμός, αυτός ο ολέθριος κομματισμός.

'Εχουμε διαπιστώσει πολλές φορές σ' αυτήν την Αίθουσα, ότι από ένα βαθμό και πάνω, μόνιμο μέλημα των στελεχών μας δεν είναι πώς θα βελτιώσουν την προσφορά τους, αλλά πώς θα βελτιώσουν τις σχέσεις τους με το κυβερνητικό Κόμμα ή με το Κόμμα της Αξιωματικής Αντιπολίτευσης, ελπίζοντας στην ικανοποίηση διαφόρων φιλοδοξιών.

'Ενα τρίτο ζήτημα αφορά τις αποδοχές τους, που στη συντριπτική τους πλειοψηφία είναι αποδοχές κάτω από τα όρια της φτώχειας. Το 50% των μονίμων στελεχών του Στρατού, των Ενόπλων Δυνάμεων και των Σωμάτων Ασφαλείας είναι κάτω από τη βάση, κάτω από το ένα που βάζουμε. Υπάρχουν τέτοια ζητήματα.

Επίσης, ένα θέμα είναι το είδος των εξοπλισμών που κάνουμε, η προέλευσή τους, γιατί τους θέλουμε και ποιο στόχο πάμε φυσικά να υπηρετήσουμε μ' αυτούς τους εξοπλισμούς.

Είπα πιο πριν τι λένε οι εκθέσεις. Λένε ότι πάμε να υπηρετήσουμε τους σχεδιασμούς του ΝΑΤΟ, την ενίσχυση της νοτιοανατολικής πτέρυγας του ΝΑΤΟ. Και θέλουμε να καταγγείλουμε, ότι ίσως το σύνολο αυτών των εξοπλισμών να αποβλέπει εκεί. Χρόνια τώρα, δεκαετίες, το ΚΚΕ ζητάει διαφάνεια στις προμήθειες των εξοπλισμών μας. Ζητάει Κοινοβουλευτικό 'Ελεγχο, για να δούμε γιατί αγοράζουμε, από πού αγοράζουμε, τι θέλουμε να πετύχουμε. Και μας απαντούν, ότι είναι κρατικά μυστικά. Είναι κρατικά μυστικά για τους Βουλευτές, είναι κρατικά μυστικά για τα Κόμματα, αλλά είναι κοινά μυστικά για τον τελευταίο μεσίτη της οποιασδήποτε κατασκευαστικής βιομηχανίας, για το ΝΑΤΟ και κατά συνέπεια, για το καθεστώς της Τουρκίας, που τα ξέρει όλα χαρτί και καλαμάρι. Και δε θέλετε τη διαφάνεια, γιατί ξέρετε πολύ καλά, ότι θα αποκαλυφθεί ότι αυτά τα εξοπλιστικά προγράμματα, που αφαιμάσσουν το Λαό μας, δεν αποβλέπουν στους στόχους, που διακηρύσσετε ότι πάτε να υπηρετήσετε.

'Οταν δεν μπορούσατε πια να συνεχίσετε στο μοτίβο του από βορράν κινδύνου, ανακαλύφθηκε ο εξ ανατολών κίνδυνος και επικαλούμαστε συνεχώς τον εξ ανατολών κίνδυνο. Εδώ, τώρα, όμως, πρέπει να απαντήσουμε σε ορισμένα ερωτήματα. Εάν πράγματι έτσι είναι, τότε γιατί συνεχίζουμε να είμαστε στην ίδια συμμαχία με την Τουρκία, όταν μάλιστα αυτή καθημερινά διακηρύσσει ότι είναι επίλεκτο και πρωτοκλασάτο μέλος της συμμαχίας; Γιατί κάναμε κοινές ασκήσεις στο Αιγαίο και στην Κύπρο με την Τουρκία; Ακούσαμε να μας λένε για εικονικές αερομαχίες ελληνικών και τουρκικών αεροσκαφών. Γιατί δεχόμαστε τη δημιουργία πολυεθνικής δύναμης, που θα αποτελείται από εκατό χιλιάδες άνδρες 'Ελληνες, Τούρκους και Ιταλούς, που θα εδρεύουν στο Χορτιάτη της Θεσσαλονίκης; Θα εγκατασταθούν τριάντα πέντε χιλιάδες πάνοπλοι Τούρκοι εκεί. Και βεβαίως στόχος αυτής της δύναμης -είναι γεγονός- είναι η προώθηση των σχεδίων της νέας τάξης, η δημιουργία ενός χωροφύλακα για την επιβολή και στερέωση της αμερικάνικης γενικότερα ιμπεριαλιστικής κυριαρχίας εδώ στην περιοχή μας.

Στο πνεύμα αυτό κινούνται και οι τελευταίες εξαγγελίες του Υπουργού Εθνικής 'Αμυνας για μικρές ευέλικτες μονάδες -σχηματισμούς- υπερσύγχρονα εκπαιδευμένες και εξοπλισμένες για να υπηρετήσουν καλύτερα τη νέα τάξη πραγμάτων. Και το εξοπλιστικό πρόγραμμα προς τα εκεί κινείται. Πρέπει κάποτε, κύριε Υπουργέ, να μας πείτε πόσα θα είναι και για πόσα χρόνια. Μας είπατε ότι η επιβάρυνση είναι 127 δισ. το χρόνο. Εμείς θέλουμε το ποσό συνολικά, για να ξέρουμε τι γίνεται. Φυσικά, επιμένουμε στη διαφάνεια, αλλιώς δεν είναι δυνατό να παραιτηθούμε από αυτήν την πάγια θέση που έχουμε απέναντι στα εξοπλιστικά σας προγράμματα, όπως την αποδεικνύουν και τα ντοκουμέντα που έχουμε στη διάθεσή μας.

Επίσης, θα θέλαμε να πούμε, ότι υπάρχει αυτός ο παραλογισμός του 7 προς 10, τον οποίο θέλουμε να τηρήσουμε με θρησκευτική ευλάβεια. Το 7 προς 10 σημαίνει επί του προκειμένου συνεχή υπεροπλία και ανωτερότητα της Τουρκίας, για να καταλάβετε πόσο παράλογα είναι αυτά τα πράγματα -για την αγορά του αιώνα, για τα καινούρια- σημερινά προγράμματα που αποβλέπουν εκτός από την εξυπηρέτηση των συμφερόντων των ιμπεριαλιστών και στην τροφοδοσία των αμερικάνικων πολυεθνικών κατασκευαστριών όπλων. Βέβαια, αυτοί θα έχουν και τον τελικό λόγο για την αξιοποίησή τους.

Σχετικά με αυτό, η Νέα Δημοκρατία είπε ότι πρέπει να έχουμε έναν έξυπνο σχεδιασμό αμυντικής και εξωτερικής πολιτικής. Για να κάνεις όμως έναν έξυπνο σχεδιασμό πρέπει πρώτα απ' όλα να διαφεντεύεις την άμυνά σου και εδώ, όπως είπαμε, δε την διαφεντεύουμε, αλλά άλλοι έχουν το "πάνω χέρι" και κάνουν το κουμάντο.

Ο Συνασπισμός τάχθηκε ενάντια στο εξοπλιστικό πρόγραμμα, κυρίως γιατί κινδυνεύει η πορεία σύγκλισης και όλοι όσοι μιλάνε γι' αυτό δεν κάνουν τον κόπο να μας πουν τι μπορεί να περιμένει ο Ελληνικός Λαός από αυτήν την περιβόητη σύγκλιση όταν θα επιτευχθεί. Τι άλλο, εκτός από ένα συνεχές λούκι σφιγμένου ζωναριού; Και το χειρότερο: Προτείνει ως λύση τη συμμετοχή της Χώρας μας στην ανάπτυξη ευρωπαϊκών ερευνητικών προγραμμάτων παραγωγής σύγχρονων όπλων. Δε σχολιάζω. Νομίζω ότι τα σχόλια περιττεύουν.

'Οσον αφορά το ΔΗ.Κ.ΚΙ. είπε ο κ. Τσοβόλας ότι το εξοπλιστικό πρόγραμμα είναι προκάλυμα για αντιλαϊκές πολιτικές και υποχωρήσεις στο Αιγαίο. Νομίζουμε ότι είναι λαθεμένη αυτή η αντίληψη, διότι το πρόγραμμα αυτό δεν είναι προκάλυμα, αλλά μια από τις αιτίες της αντιλαϊκής πολιτικής. Και φυσικά, ούτε τα προγράμματα αυτά είναι το προκάλυμα για υποχωρήσεις στο Αιγαίο, αφού οι υποχωρήσεις αυτές είναι αποτέλεσμα πλήρους υποταγής στα σχέδια των ΗΠΑ και του ΝΑΤΟ και νομίζω ότι καλό είναι να τα θυμόμαστε και να τα αναφέρουμε συγκεκριμένα για να μην ξεχνιόμαστε.

Κατά την άποψή μας, η Χώρα μας δε χρειάζεται τέτοια εξοπλιστικά προγράμματα που υπηρετούν τους στόχους που προαναφέραμε. Κατά τη γνώμη μας, θωράκιση της Χώρας μας και εγκλωβισμός στο ΝΑΤΟ και τη Δυτικοευρωπαϊκή 'Ενωση, δε συμβιβάζονται. Αυτό που χρειάζεται η Χώρα και ο Λαός μας είναι έναν άλλο σχεδιασμό της άμυνάς μας, με αποκλειστικό κριτήριο τις ανάγκες της Χώρας μας. Κάτι τέτοιο, φυσικά, προϋποθέτει απαλλαγή από το ραγιαδισμό, την ηττοπάθεια, την υπαγωγή των Ενόπλων Δυνάμεων ως προς τους χειρισμούς του ΝΑΤΟ, όπως είπαμε και στους στρατιωτικούς στόχους των ΗΠΑ. Βεβαίως και η απομάκρυνση των Βάσεων και των πυρηνικών από τη Χώρα μας που αποτελούν δυναμίτη στα θεμέλια της άμυνάς μας.

Χρειάζεται μια άλλη οικονομική πολιτική υπέρ των εργαζομένων, μαζί και των μονίμων στελεχών των Ενόπλων Δυνάμεων και των Σωμάτων Ασφαλείας. Φυσικά, αυτή η πολιτική αποτελεί βασικό παράγοντα για την ανάπτυξη της Χώρας μας και όχι το ανάποδο, όπως διατείνονται ορισμένοι.

Πρέπει να πούμε, ότι ένα μεγάλο μέρος των στελεχών των Ενόπλων Δυνάμεων και των Σωμάτων Ασφαλείας το 90% ζουν, όπως ήδη τονίσαμε, κάτω από το όριο της φτώχειας, με όλες τις παρεπόμενες επιπτώσεις στο ηθικό τους -αλλά δεν είναι καθόλου αμελητέο αυτό- και στη στάση τους απέναντι σε προκλήσεις διαφθοράς.

Επίσης, πιστεύουμε ότι επιβάλλεται ο εκδημοκρατισμός των Ενόπλων Δυνάμεων και η εξασφάλιση στης συνδικαλιστικής έκβασης για τα στελέχη του. Σήμερα, είναι πραγματικά φιμωμένες οι 'Ενοπλες Δυνάμεις. Να απαλλαγούν από τον κομματισμό και από την ξενη εξάρτηση. 'Οχι, στράτευση στα δεκαεπτά. 'Οχι μισθοφορικό στρατό.

Να σταματήσει αυτή η ακατάσχετη αύξηση των πενταετούς θητείας και ταυτόχρονη επίθεση ειρήνης και φιλίας προς όλους τους γείτονές μας στη βάση του αμοιβαίου σεβασμού, της εδαφικής ακεραιότητας και του Διεθνούς Δικαίου.

Σχετικά με τα Σώματα Ασφαλείας πρέπει να πούμε ότι ζούμε στις μέρες μας μία έξαρση της καταστολής. Είχαμε πριν από δύο μέρες δολοφονία του συμπολίτη μας τσιγγάνου Μουράτη. Είχαμε συχνά ξυλοδαρμούς το τελευταίο διάστημα. Πρόσφατα δύο μέλη της ΚΝΕ στα Εξάρχεια γιατί μοίραζαν προκηρύξεις, δάρθηκαν ανελέητα, καθυβρίστηκαν και ακούσαμε να λέει ο αστυνομικός "έχε χάρη που δεν έχω φούντα μαζί μου για να στη βάλω στην τσέπη σου, να σε τυλίξω σε μία κόλλα χαρτί και να δεις τις συνέπειες".

Είχαμε τη στάση των ΜΑΤ στο Πολυτεχνείο και απέναντι στον ομιλούντα με έναν φοβερά υβριστικό και περιφρονητικό και απειλητικό τρόπο. Αν είναι έτσι απέναντι στους Βουλευτές -αφού είχαμε δείξει την ταυτότητά μας- τότε τι γίνεται με τον υπόλοιπο κόσμο; Αυτό το Σώμα, που είναι διαπαιδαγωγημένο στον τυφλό φανατισμό με φασιστική, θα έλεγα, αντίληψη, επιβάλλει την εθνική ανάγκη να διαλυθεί.

Επιβάλλεται ο αναπροσανατολισμός των Σωμάτων Ασφαλείας. 'Οχι διώκτες καταστολής του λαϊκού κινήματος, όχι τρομοκράτες του Λαού μας, αλλά προστάτες του από το οργανωμένο έγκλημα. Εκδημοκρατισμός τους. Αλλαγή του θεσμικού πλαισίου που διέπει τη συνδικαλιστική οργάνωση και λειτουργία τους. Αποστρατικοποίηση κ.λπ. Τροποποίηση του νόμου για το συνδικαλισμό στα Σώματα Ασφαλείας. Επέκτασή του στο Λιμενικό Σώμα.

Σχετικά με το μισθολόγιο, η Κυβέρνηση διατείνεται ότι πρόκειται για ένα μισθολόγιο ουσιαστικής βελτίωσης των οικονομικών, της οικονομικής κατάστασης των μονίμων στις 'Ενοπλες Δυνάμεις και στα Σώματα Ασφαλείας. Τι συμβαίνει όμως στην πραγματικότητα;

Πρώτα-πρώτα, δεν είναι ενιαίο. Είναι μια νόθα κατάσταση. 'Ενα πρώτο πρόβλημα που δεν παίρνετε υπόψη, είναι ότι οι 'Ενοπλες Δυνάμεις και τα Σώματα Ασφαλείας, έχουν μια άλλη βαθμολογική εξέλιξη και αυτή, με το συζητούμενο νομοσχέδιο, αντανακλάται και στο μισθολόγιο. Μέχρι σήμερα, υπήρχε κάποια ρύθμιση που γιάτρευε κάπως αυτήν την αδυναμία, αλλά με το νομοσχέδιο καταργείται.

Υπάρχει μια διαφορά επίσης, στο ύψος των επιδομάτων. Εμείς, επιμένουμε, ότι τα επιδόματα αυτά πρέπει να είναι στο ίδιο επίπεδο. Φυσικά, η άποψή μας, η άποψη του ΚΚΕ είναι ότι πρέπει να υπάρξει ξεχωριστό μισθολόγιο για τις 'Ενοπλες Δυνάμεις και τα Σώματα Ασφαλείας, διότι δεν έχουν το ίδιο αντικείμενο και αποστολή. Το μόνο κοινό είναι ότι είναι ένστολοι. Τίποτε άλλο κοινό δεν έχουν. Ούτε το αντικείμενό τους, η απασχόλησή τους συμπίπτει.

Το συζητούμενο νομοσχέδιο, είναι όπως είπαμε ένα μισθολόγιο λιτότητας για την πλειοψηφία των στελεχών των Ενόπλων Δυνάμεων και των Σωμάτων Ασφαλείας. Συνεχίζει την αφαίμαξη των τελευταίων χρόνων. Αποτελούν εξαίρεση απ' αυτήν τη διαπίστωση οι ανώτατοι και αυτό γίνεται στο όραμα της μη ισοπέδωσης δήθεν και του κύρους των ανώτατων. Τι είναι όμως εκείνο που προσδίδει κύρος στον αξιωματικό;

Πρώτα απ'όλα, είναι η φύση της αποστολής του. Θα είναι κατασταλτικός; Θα είναι επιθετικός στην υπηρεσία ξένων δυνάμεων; 'Η θα είναι προστάτης του Λαού σε ό,τι αφορά τα Σώματα Ασφαλείας και υπερασπιστής της Πατρίδας σε ό,τι αφορά τις 'Ενοπλες Δυνάμεις;

Ο τρόπος οργάνωσης των Ενόπλων Δυνάμεων και των Σωμάτων Ασφαλείας. Το επίπεδο γνώσης, συμπεριφοράς, αξίας του ανώτερου αξιωματικού και όχι ο κομματισμός και η υποταγή, όπως είναι σήμερα. Να έχει ιδανικά ο αξιωματικός, για να μπορεί έτσι να επιβάλεται με το κύρος και το σεβασμό που θα προκαλεί στους κατωτέρους του.

Αντίθετα πιστεύουμε, ότι η διεύρυνση της ψαλίδας, μάλλον προβλήματα θα δημιουργήσει, αντιζηλίες, μίσος, υποτίμηση. Και πρέπει να πούμε εδώ πέρα, ότι η μέση αύξηση για δυο ολόκληρα χρόνια, είναι 14,5% και για το 90% μεταξύ 11% και 13%. Βάλτε τώρα το 15% του πληθωρισμού που είπατε, για να δείτε πόσο μειώνονται οι αποδοχές, ακόμα και πιο κάτω από τα σημερινά επίπεδα.

Πιστεύουμε ότι αυτό που επιβάλλεται είναι η ουσιαστική βελτίωση της οικονομικής κατάστασης, δηλαδή η ποσοτική άνοδος της βάσης-αφετηρίας των αποδοχών του ανθυπολοχαγού, πάνω από το επίπεδο της φτώχειας -ή τουλάχιστον να υπάρχει κάποια αντιστοιχία με τον υπόλοιπο δημόσιο τομέα- συν για τις 'Ενοπλες Δυνάμεις το επίδομα ειδικής απασχόλησης και για τα Σώματα Ασφαλείας, ό,τι προβλέπει η εργατική νομοθεσία , ανθυγιεινό, επικίνδυνο κ.λπ.

Δεύτερον, να ανεβεί η κλίμακα από κάτω μέχρι το βαθμό του ανθυπολοχαγού. Να καταργηθούν τα επιδόματα εκτός από το οικογενειακό που πρέπει ν' αυξηθεί σημαντικά, να διατηρηθεί το χρονοεπίδομα και το επιστημονικό, τα οποία επιδόματα πρέπει να είναι ποσοστό πάνω στο βασικό μισθό, ώστε ν'αυξάνονται ανάλογα με τις αυξήσεις του βασικού μισθού. Να καταργηθεί το απαράδεκτο άρθρο 7. Μίλησαν και άλλοι συνάδελφοι. Να μπει μέσα ότι οι αποδοχές των εργαζομένων στις 'Ενοπλες Δυνάμεις και στα Σώματα Ασφαλείας ακολουθούν τουλάχιστον την εισοδηματική πολιτική. Εμείς επιμένουμε στην ΑΤΑ και χθες συζητήσαμε και τη σχετική πρόταση νόμου στην Επιτροπή και όλοι σχεδόν την απέρριψαν. Και αυτό για ν' αποδειχθεί άλλη μία φορά το μέγεθος της δημαγωγίας.

Για τους συνταξιούχους, η κατάσταση είναι απαράδεκτη. Αντί για το 80% που προβλέπει ο βασικός συνταξιοδοτικός νόμος, φθάνουμε με τις ρυθμίσεις αυτές και στο 45%. 

Μας λένε ότι αυτό συνεπάγεται ένα μεγάλο κόστος. Νομίζουμε, ότι για το ρόλο και την αποστολή αυτών των χώρων, το κόστος, το όποιο κόστος και αν συνεπάγεται, δεν πρέπει να παίρνεται σοβαρά υπόψη. Και είπαμε ότι αν υπάρξει διαφάνεια και έλεγχος στα εξοπλιστικά προγράμματα, να είσθε βέβαιοι ότι θα εξοικονομηθούν τεράστια ποσά, εκατοντάδες εκατομμυρίων. Ιδού η Ρόδος, ιδού και το πήδημα, για να βεβαιωθεί του λόγου το ασφαλές.

Επίσης, θα πρέπει να προσεχθεί το εξής: Υπάρχει μία έντονη ανησυχία για τις εξαγγελίες της Κυβέρνησης για αύξηση του χρόνου εξόδου. Πολλοί από τους αξιωματικούς έχουν κάνει το πρόγραμμα της ζωής τους μπαίνοντας στις 'Ενοπλες Δυνάμεις. Και δεν μπορούμε εκ των υστέρων να τους λέμε "θα κάτσεις άλλα πέντε ή δέκα χρόνια". Αυτό μπορεί να γίνει μόνο εθελοντικά.

Επίσης, πρέπει να πούμε ότι έχουμε καταθέσει μία τροπολογία για το μέρισμα των αντιστασιακών και βεβαίως ότι υπάρχει ένα σοβαρότατο πρόβλημα για τους κληρωτούς στρατιώτες. Πριν από είκοσι πέντε χρόνια ήταν 900 δρχ. Και σήμερα εξακολουθεί να μένει 900 δρχ.. Εμείς προτείνουμε αυτός ο μηνιάτικος μισθός να φθάσει τουλάχιστον στις 30.000 δραχμές γιατί αυτό που συμβαίνει σήμερα, είναι να υπάρχει μία αφαίμαξη της οικογένειας του στρατευμένου, που υπηρετεί την Πατρίδα. Αυτό το θεωρούμε απαράδεκτο. Είναι μία πρόσθετη φορολογική επιβάρυνση.

Καταλαβαίνετε, κύριοι συνάδελφοι, ότι με αυτές τις παρατηρήσεις, όπως είπε ήδη και ο Ειδικός Αγορητής μας κ. Κωστόπουλος, δεν είναι δυνατόν να ψηφίσουμε αυτό το νομοσχέδιο. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κα Φάνη Πάλλη-Πετραλιά έχει το λόγο.

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, η σειρά μου να μιλήσω ήταν στις 8.10μμ. Και έχει μεγάλη σημασία αυτό που λέω. Διότι μας έχουν συνηθίσει οι κύριοι Υπουργοί -και ακολούθησε την πεπατημένη και ο κ.Τσοχατζόπουλος- να παίρνουν το λόγο στις 8.10-8.15μμ. για να πέσουν στα δελτία ειδήσεων.

Ο δε κ. Τσοχατζόπουλος απέδειξε ότι ουδόλως ενδιαφέρεται για το νομοσχέδιο που συζητούμε, διότι ξεκίνησε την ομιλία του, αναφερόμενος στα μεγάλα εξοπλιστικά προγράμματα, αναφερόμενος στα 4 τρισ., στην αμυντική επάρκεια, και όλα αυτά για να μπορέσει να πέσει μέσα στα δελτία ειδήσεων.

Και, κύριε Πρόεδρε, τι θα γίνει; Είναι δυνατόν να περιμένουμε δύο ώρες για να μιλήσουμε; Κάτι να γίνει, κύριε Πρόεδρε, ώστε αυτή η πρακτική που ακολουθείται κατά κόρον από Υπουργούς, από τους Κοινοβουλευτικούς Εκπροσώπους, ν' αντιμετωπιστεί.

Βέβαια ο κύριος Υπουργός έχει φύγει, όπως και ο Υφυπουργός Εθνικής Οικονομίας.

Και θα ήθελα να ρωτήσω τον κ. Τσοχατζόπουλο, πού βλέπει τα πλεονεκτήματα, όπως ο ίδιος ανέφερε, του νομοσχεδίου που συζητάμε και πού άραγε βλέπει τη δυναμική στο μισθολόγιο, γιατί αυτά δεν τα είδαν και πάρα πολλοί συνάδελφοι, όχι από την Αξιωματική Αντιπολίτευση, αλλά και από τη Συμπολίτευση. Και αυτό ήταν προς τιμήν τους, διότι δε δέχθηκαν να είναι χειροκροτητές, όπως θα ήθελε η Κυβέρνηση, αλλά κριτές του νομοσχεδίου, όπως τους επιτάσσει και θέλει το Σύνταγμα.

Την κατάσταση στην οποία βρίσκονται σήμερα οι άνδρες και γυναίκες των Ενόπλων Δυνάμεων και των Σωμάτων Ασφαλείας οι εν ενεργεία και απόστρατοι, τη γνωρίζουμε όλοι, γιατί δυστυχώς βγαίνει στα πρωτοσέλιδα των εφημερίδων, πότε επειδή κάποιος εργάζεται και ως ταξιτζής, επειδή εργάζεται σε μπαρ.

Κύριοι συνάδελφοι, πώς ένας αξιωματικός ή ένας αστυνομικός, όταν το Κράτος του δίνει 180.000 έως 200.000 δρχ. θα ζήσει την οικογένειά του, όταν αυτά δε φθάνουν για το φως και το νερό; Και πώς ο απόστρατος των 200.000 να μην εργασθεί, για να τα φέρει βόλτα;

Κύριε Υπουργέ, ξέρετε πολύ καλά -αυτά είναι στατιστικά στοιχεία- ότι οι περισσότεροι απόστρατοι του Ναυτικού εργάζονται σε ναυτιλιακές εταιρείες, ενώ οι περισσότεροι απόστρατοι του Στρατού ασχολούνται με τις ασφάλειες. Γιατί κλείνουμε τα μάτια και τα αυτιά μας υποκριτικά; Γιατί απαιτούμε υπακοή, μαχητικότητα και αποτελεσματικότητα, όταν εμείς, η πολιτική ηγεσία, καταδικάζουμε αυτούς τους ανθρώπους σε οικονομική εξαθλίωση και σε κοινωνική περιθωριοποίηση;

'Υστερα από το σάλο που ξεσηκώθηκε στην Επιτροπή, ο κύριος Υπουργός έκανε κάποιες, υποτίθεται, διορθωτικές κινήσεις, που όμως, όχι μόνο δε διόρθωσαν τις αδικίες, αλλά, σε ορισμένες περιπτώσεις, τις μεγέθυναν, αφού βελτίωσαν κάπως μόνο τους μισθούς των ανωτάτων εν ενεργεία και αυτό προσωρινά. Δίδοντας κάποια επιδόματα μόνο στους Αρχηγούς - Στρατηγούς, είναι σαφές ότι μειώνεται το ηθικό των Ενόπλων Δυνάμεων, μειώνεται το ηθικό των άλλων αξιωματικών και υπαξιωματικών, αφού ήδη έχει δημιουργηθεί ένα κλίμα δυσαρέσκειας, για να μην πω αντιπαλότητας. 'Η μήπως το νομοσχέδιο αυτό ακριβώς επιδιώκει, δίχως να βλέπει το πόσο εύκολο είναι να διασαλευθεί η πειθαρχία στο στράτευμα από έναν τέτοιο διαχωρισμό;

Η μαχητική ικανότητα των Ενόπλων Δυνάμεων δεν εξαρτάται μόνον από την ηγεσία. Εξαρτάται εν πολλοίς από τα μεσαία και από τα μικρά στελέχη, που αυτό το συγκεκριμένο σχέδιο νόμου δεν τα καλύπτει.

Εκεί, όμως, που η κατάσταση είναι πράγματι δραματική, είναι στις μεθοδεύσεις για τους απόστρατους, των οποίων οι αποδοχές όχι μόνο δεν φθάνουν στο 80% των εν ενεργεία, που προβλέπει ο συνταξιοδοτικός νόμος, αλλά ακόμη και από το 52%, που ισχύει σήμερα, με το παρόν νομοσχέδιο, κατεβαίνει μέχρι το 48%. Θα έλεγα ότι είναι ένα τέχνασμα, ένα ταχυδακτυλουργικό κόλπο, που γίνεται με αυτό το νομοσχέδιο.

Ακούστε: Κατά τη διάρκεια των επόμενων δυόμισι ετών, το νομοσχέδιο προβλέπει κατά μέσο όρο αυξήσεις 7%. Αυτές, όχι μόνο θα εξανεμισθούν από τον πληθωρισμό, αλλά θα πάρουν και αρνητική μορφή από την πρόσθετη φορολογία, αφού δεν προβλέπεται τιμαριθμοποίηση της φορολογίας. Με άλλα λόγια, η Πολιτεία, όχι μόνο δε δίνει τίποτε στους απόστρατους, αλλά θα τους πάρει και περισσότερα.

Και ακόμα χειρότερα, με τις διατάξεις του άρθρου 7, που μάλλον σύγχυση επέφερε ο Υπουργός με τις απαντήσεις του, με αυτό το άρθρο, λοιπόν, που μπαίνει για πρώτη φορά σε μισθολογικό νόμο, απαγορεύεται η κάθε είδους αύξηση των αποδοχών με οποιοδήποτε τρόπο, πλην της τροποποίησης του νόμου.

Πάντως, αυτήν την ώρα, πρέπει να σκεφθούμε ότι αν αυτός ο νόμος ισχύσει δέκα ή δεκαπέντε χρόνια, αυτό σημαίνει ότι οι αποδοχές των αξιωματικών δεν πρόκειται να βελτιωθούν.

Θα ήταν καλό να μας εξηγήσει ο κύριος Υπουργός των Οικονομικών, γιατί κάπως περίτεχνα θέλησε να μας εμπλέξει, μιλώντας για τη δομή -χρησιμοποιώ δικές του φράσεις- του μισθολογίου και όχι το ύψος του μισθού.

Κυρίες και κύριοι συνάδελφοι, ζητούμε μία δέσμευση του τι ισχύει με το άρθρο 7 και επανερχόμενοι σ' αυτό, κάνοντας αναφορά στους απόστρατους, θα ήθελα να πω ότι θα ήταν καλό το άρθρο 7 να τροποποιηθεί ή να μπει μία διάταξη που να αναφέρεται στην αναπροσαρμογή των συντάξεων, βάσει των διατάξεων του συνταξιοδοτικού ν. 1854/51. Χρειάζεται μία σαφέστατη δέσμευση από την πλευρά της Κυβέρνησης, για το τι θα κάνετε με το συγκεκριμένο θέμα.

Κύριε Υπουργέ, πιστεύω ότι θα ήταν καλό να πάρετε πίσω όλο το νομοσχέδιο, να συνεννοηθείτε μεταξύ σας, να το μελετήσετε, γιατί απ' όσα είπε ο κύριος Υπουργός, φάνηκε πως ούτε και εκείνος δεν ήξερε καλά-καλά τι περιέχει το νομοσχέδιο. Αυτό φάνηκε από τις απαντήσεις του.

Μιλάμε για 4 τρισ. το εξοπλιστικό πρόγραμμα. Τι να τα κάνουμε όσα οπλικά συστήματα το Κράτος αγοράσει όταν δε δείχνουμε ευαισθησία για τους χειριστές και διαχειριστές αυτού του εξοπλισμού; Βρέθηκαν τόσα χρήματα για να καλυφθούν τα ελλείμματα της Ολυμπιακής και της Ε.Α.Σ. Διετέθηκαν σε κριτικές προβληματικές 500 και 600 δισ., και δεν μπορούν να βρεθούν κάποια χρήματα για να βελτιωθεί το βιοτικό επίπεδο αυτών των ανθρώπων; Επειδή οι ένστολοι δε φωνάζουν, δε βγαίνουν στους δρόμους, δε διαμαρτύρονται, σημαίνει ότι πρέπει να αγνοηθούν;

Κύριε Πρόεδρε, αυτόν τον καιρό η Ελλάδα χρειάζεται τις 'Ενοπλες Δυνάμεις. 

Κύριε Υπουργέ, είστε ο μόνος που έμεινε στην Αίθουσα και αυτό δείχνει πόσο ενδιαφέρον έχει η Κυβέρνηση για το μισθολόγιο. Εξάλλου, φαίνεται από το γεγονός ότι κανένας από τους συναρμοδίους Υπουργούς δε βρίσκεται εδώ. Συνειδητοποιήστε τουλάχιστον, πόσο σοβαρό είναι το θέμα του μισθολογίου πριν είναι πολύ αργά και για την Ελλάδα και για τον Ελληνισμό.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πολύζος έχει το λόγο.

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρίες και κύριοι συνάδελφοι, το νέο μισθολόγιο για τις 'Ενοπλες Δυνάμεις και τα Σώματα Ασφαλείας είναι μισθολόγιο λιτότητας, είναι μισθολόγιο φτώχειας, είναι μισθολόγιο αχαρακτήριστο, διότι δε λαμβάνει υπόψη του τις ιδιαιτερότητες των υπηρετούντων στις 'Ενοπλες Δυνάμεις και τα Σώματα Ασφαλείας, δεν ανταποκρίνεται στις ανάγκες διαβίωσης των στελεχών των Ενόπλων Δυνάμεων και των Σωμάτων Ασφαλείας. 'Ενα τέτοιο γεγονός αποτελεί πρόκληση και αγανάκτηση στην ελληνική κοινωνία.

Επειδή άλλοι συνάδελφοι, αναφέρθηκαν σε διατάξεις του νομοσχεδίου για τα στελέχη των Ενόπλων Δυνάμεων, θα αναφερθώ μόνο στα Σώματα Ασφαλείας και ειδικότερα στους αστυνομικούς. 

Οι αστυνομικοί σήμερα βρίσκονται μακριά από τις κατακτήσεις των λοιπών εργαζομένων και είναι οι μόνοι χωρίς πραγματική εβδομαδιαία ανάπαυση, χωρίς ωράριο εργασίας, χωρίς πραγματική αμοιβή για εργασία τις Κυριακές και αργίες, χωρίς αμοιβή για νυκτερινή εργασία, χωρίς πραγματική αμοιβή για τις υπερωρίες, χωρίς πραγματική αμοιβή στις διάφορες μετακινήσεις, αποσπάσεις, (προσωρινές μετακινήσεις, εκτέλεση υπηρεσίας εκτός έδρας), χωρίς αντικειμενικό σύστημα μεταθέσεων και αποσπάσεων, χωρίς μισθολόγιο που να ανταποκρίνεται στοιχειωδώς στις απαιτήσεις και στην εργασιακή προσφορά των αστυνομικών.

Οι εργαζόμενοι στα Σώματα Ασφαλείας ζουν καθημερινά την επιδείνωση του βιοτικού τους επιπέδου και τη μείωση του πραγματικού τους εισοδήματος. Η αγοραστική δύναμη των αποδοχών τους έχει υποστεί μείωση που ξεπερνά το 40%, ενώ σοβαρά προβλήματα και αδικίες σημαδεύουν το όλο σύστημα της αμοιβής τους. Η οικονομική τους κατάσταση επιδεινώνεται ακόμη περισσότερο, όταν αυτοί συνταξιοδοτούνται.

Γι' αυτό στο νέο μισθολόγιο, πρώτον, πρέπει να υπάρξουν ουσιαστικές αυξήσεις, ανάλογες των προσφερομένων υπηρεσιών και συνθηκών εργασίας, (επικινδυνότητας, υπερωριακή απασχόληση, ανθυγιεινή εργασία, μετακινήσεις κ.λπ.)

Δεύτερον, νομοθετική ρύθμιση για τη χορήγηση του εκλογικού επιδόματος, όπως χορηγείται στους υπαλλήλους των άλλων υπουργείων.

Τρίτον, αναδρομική καταβολή των παρακάτω επιδομάτων: Του εκλογικού επιδόματος των δύο προτελευταίων εκλογών, του ειδικού επιδόματος των 18.000 δραχμών, που χορηγήθηκε σε όλους τους άλλους δημόσιους υπάλληλους, του επιδόματος ετοιμότητας, από 1ης Ιανουαρίου 1995, όπως αυτό δίκαια 
χορηγήθηκε στο προσωπικό των Ενόπλων Δυνάμεων.

Είναι γεγονός ότι οι εργαζόμενοι στα Σώματα Ασφαλείας βρέθηκαν στο επίκεντρο της πολιτικής λιτότητας των τελευταίων ετών, που είχε ως αποτέλεσμα τη δραματική μείωση των αποδοχών τους. Η πολιτική των μηδενικών αυξήσεων, αλλά και των αυξήσεων πολύ πιο κάτω από τον πληθωρισμό, με παράλληλη αύξηση των κρατήσεων για κοινωνική ασφάλιση, συνοδεύτηκε από τη χορήγηση ελάχιστων -σε ό,τι αφορά τουλάχιστον τους εργαζόμενους στα Σώματα Ασφαλείας- επιδομάτων( στεγαστικού, ειδικού, ετοιμότητας) και αυτών ετεροχρονισμένων, σε σχέση με τη χορήγησή τους προς τους εργαζόμενους στις 'Ενοπλες Δυνάμεις, που βεβαιότατα, δίκαια έχουν δοθεί.

Εκτός από τη δραματική μείωση του βιοτικού επιπέδου των εργαζομένων στα Σώματα Ασφαλείας, η όλη αυτή πολιτική έχει επηρεάσει αρνητικά και τη λειτουργία των υπηρεσιών, αφού πλέον η αμοιβή της εργασίας δεν μπορεί, ούτε τους βασικούς όρους διαβίωσης να εξασφαλίσει.

Συμπερασματικά, οι εργαζόμενοι και οι συνταξιούχοι στα Σώματα Ασφαλείας υπέστησαν τη μεγαλύτερη εισοδηματική μείωση, οι τελευταίοι δε οδηγήθηκαν σε συντάξιμες αποδοχές, που αντικατοπτρίζουν μόνο ένα μικρό μέρος των εν ενεργεία αποδοχών.

Οι εργαζόμενοι στα Σώματα Ασφαλείας και οι συνταξιούχοι ανέμεναν χρόνια τώρα ένα μισθολόγιο, το οποίο, σε κάποιο βαθμό, θα αντιστάθμιζε τις αρνητικές συνέπειες που είχε στο βιοτικό τους επίπεδο, το κόστος της όλης οικονομικής πολιτικής της Κυβέρνησης.

Το κατατεθέν, όμως, μισθολόγιο βρίσκεται μακριά από τις διεκδικήσεις και προσδοκίες των εργαζόμενων στα Σώματα Ασφαλείας και των συνταξιούχων. Είναι ένα μισθολόγιο, που παγιώνει και διαιωνίζει την πολιτική της λιτότητας σε βάρος των εν ενεργεία, αλλά κυρίως των συνταξιούχων.

Είναι φανερό ότι δεν πρόκειται για ένα ενιαίο νέο μισθολόγιο, αλλά πρόκειται για ένα μισθολόγιο, που ουσιαστικά τακτοποιεί και μετονομάζει επιδόματα.

Το μισθολόγιο έπρεπε να στοχεύει στο να αντιμετωπίζει το πρόβλημα των χαμηλών αποδοχών, με την ουσιαστική αναβάθμισή τους -κάλυψη απωλειών τελευταίων ετών, κόστους ζωής κλπ.- μέσα από αυξήσεις των βασικών μισθών, καθώς και τα επιδόματα των μισθολογικών ανισοτήτων και αδικιών της επιδοματικής πολιτικής που πλέον θεσμοθετείται. Να καλύψει το συνεχές διευρυνόμενο άνοιγμα μεταξύ των εν ενεργεία και συντάξιμων αποδοχών. Να υπάρξει ρητή συνταξιοδοτική διάταξη για την αυτόματη αναπροσαρμογή των συντάξεων με την εφαρμογή του νέου μισθολογίου. Να αντιμετωπίσει σε σωστή βάση τα προβλήματα που έχει δημιουργήσει η επιδοματική πολιτική. Να αυξήσει τα οικογενειακά επιδόματα. Να χορηγηθεί και στους Αστυνομικούς Διευθυντές που ασκούν διοικητικά και επιτελικά καθήκοντα, το επίδομα της επιτελικής ευθύνης. Να δώσει τη δυνατότητα αντιμετώπισης των προβλημάτων που συνδέονται με τις ιδιαίτερες συνθήκες εργασίας (επικίνδυνη, ανθυγιεινή, υπερωριακή).

Αλήθεια, ποιος κλάδος εργαζόμενων έχει τόσους νεκρούς κάθε χρόνο στο βωμό του καθήκοντος; 

Τέλος, νομίζω, ότι αποτελεί πράξη Δικαιοσύνης και υποχρέωση της Πολιτείας, να αντιμετωπίσει με τον ίδιο τρόπο τα στελέχη των Ενόπλων Δυνάμεων και των Σωμάτων Ασφαλείας με τους δημόσιους υπάλληλους που εργάζονται στις προβληματικές και παραμεθόριες περιοχές.

Επειδή δε λήφθηκε μέριμνα για όλα αυτά, πρέπει η Κυβέρνηση, έστω και τώρα, να προχωρήσει σε βελτιώσεις, ώστε να απαλύνει το αρνητικό κλίμα που έχει δημιουργηθεί από την κατάθεση του μισθολογίου.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημοσχάκης έχει το λόγο.

Κύριοι συνάδελφοι, θα πρότεινα, αν δεν έχετε αντίρρηση, να πάμε στο πεντάλεπτο, με τη σχετική ανοχή, για να δοθεί η δυνατότητα να μιλήσουν όλοι οι Βουλευτές μέχρι την δωδεκάτη νυκτερινή.

ΠΑΝΑΓΙΩΤΗΣ ΨΩΜΙΑΔΗΣ: Αύριο να το εφαρμόσετε, όχι σήμερα.

ΠΡΟΕΔΡΕΥΩΝ (Παναγιώτης Ν. Κρητικός): Αύριο θα εφαρμόσουμε το τρίλεπτο του Κανονισμού για τα άρθρα. Θα τελειώσουμε απόψε επί της αρχής, κύριοι συνάδελφοι, έτσι και αλλιώς και θα υπάρξουν συνάδελφοι που δε θα μιλήσουν καθόλου. Εάν θέλετε να εφαρμόσουμε το πεντάλεπτο για λόγους δικαιότερης κατανομής του εναπομένοντος χρόνου μέχρι την δωδεκάτη νυκτερινή. Εννοώ, για να μη μείνουν "άφωνοι" ορισμένοι συνάδελφοι, παραχωρείσθε από το δικαίωμά σας, ορισμένα λεπτά. Δε χάθηκε ο κόσμος.

ΝΙΚΟΛΑΟΣ ΓΚΕΛΕΣΤΑΘΗΣ: Να παρατείνουμε τη συνεδρίαση, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορούμε να παρατείνουμε τη συνεδρίαση. Να παρατείνουμε, έστω και για λίγο, δεν ωφελεί.

ΝΙΚΟΛΑΟΣ ΓΚΕΛΕΣΤΑΘΗΣ: Με ομόφωνη απόφαση του Σώματος.

ΠΡΟΕΔΡΕΥΩΝ (Παναγιώτης Ν. Κρητικός): Θα επανέλθουμε μετά, αλλά θα χρειαστεί ομόφωνη απόφαση. Αν δεν υπάρξει ομόφωνη απόφαση, δεν μπορεί να γίνει αποδεκτή η πρόταση.

Ορίστε, κύριε Δημοσχάκη.

ΘΕΟΦΑΝΗΣ ΔΗΜΟΣΧΑΚΗΣ: Κατόπιν πολλών αναβολών και πολλών εξαγγελιών, συζητείται επιτέλους για δεύτερη μέρα σήμερα, στην Ολομέλεια της Βουλής, το νομοσχέδιο που αφορά το μισθολόγιο των στελεχών των Ενόπλων Δυνάμεων και των Σωμάτων Ασφαλείας, ήτοι στελεχών Αστυνομίας, Πυροσβεστικής και Λιμενικού Σώματος.

Τα τελευταία τρία χρόνια εξηγγέλθη πράγματι επανειλημμένως το μισθολόγιο, αλλά δυστυχώς, νόμος του Κράτους δεν έγινε και έρχεται το πρώτο σήμερα στη Βουλή και εισάγεται μαζί με την εξαγγελία που ανεκοίνωσε η Κυβέρνηση πριν από μια εβδομάδα, για την παραγγελία μαμούθ εξοπλισμού των Ενόπλων Δυνάμεων.

Το μισθολόγιο αυτό εννοείται ότι έρχεται να λύσει τα οικονομικά προβλήματα, τόσο των εν ενεργεία, όσο και των εν συντάξει στελεχών των Ενόπλων Δυνάμεων και των Σωμάτων Ασφαλείας.

Τούτο, όμως, όχι μόνο δε λύνει τα όντως μεγάλα αυτά προβλήματα, αλλά όπως είδαμε και στην Επιτροπή της Βουλής, που εισήχθη, σφυροκοπήθηκε ανηλεώς, όχι μόνο από τα Κόμματα της Αντιπολίτευσης, αλλά και από στελέχη της Κυβερνώσας Παράταξης.

Κυρίες και κύριοι συνάδελφοι, πρέπει όλοι να καταλάβουμε ότι οι αξιωματικοί και οι υπαξιωματικοί, τόσο των Ενόπλων Δυνάμεων, όσο και των Σωμάτων Ασφαλείας, πένονται.

Βέβαια, η οικονομία, ιδία επί των ημερών της σημερινής Κυβέρνησης, υπέστη βιβλική καταστροφή. Επόμενο ήταν ως εκ τούτου, όλες οι τάξεις της ελληνικής κοινωνίας να πένονται. Και αυτό έπαιξε πρωτεύοντα ρόλο, να πένονται τα ευαίσθητα αυτά σώματα της κοινωνίας μας που είναι οι 'Ενοπλες Δυνάμεις και τα Σώματα Ασφαλείας.

'Οπως γνωρίζετε, κυρίες και κύριοι συνάδελφοι, όλες οι τάξεις των ελλήνων πολιτών έχουν το δικαίωμα της απεργίας. Πολλές φορές απεργούν και καταχρηστικώς. 'Ολοι απεργούν και αναστατώνουν την εύρυθμο λειτουργία της Πολιτείας και η Πολιτεία τελικά ενδίδει και δικαιώνει τις τάξεις αυτές. Βλέπουμε κατά καιρούς ορισμένους διερχόμενους στους διαδρόμους της Βουλής, που πιέζουν, παραμονές κρισίμων νομοσχεδίων, να περάσουμε τροπολογίες, έτσι ώστε να δικαιωθούν, και οι Υπουργοί ενδίδουν στις τροπολογίες αυτές. Μην ξεχνάτε ότι τον Αύγουστο του 1996, προ των εκλογών, πέρασαν τροπολογίες που μοίραζαν 700 δισ. δραχμές. Και εμείς εδώ, κύριε Υπουργέ των Οικονομικών, τσιγκουνευόμαστε να δώσουμε 100 δισ. για δύο χρόνια στα στελέχη των Ενόπλων Δυνάμεων και των Σωμάτων Ασφαλείας.

Καθηγητές όλων των βαθμίδων απεργούν, εκβιάζουν, γεωτεχνικοί σε εποχή συγκομιδής αγροτικών προϊόντων, -σήμερα συγκεκριμένα, ο οργανισμός βάμβακος με τους γεωπόνους, έχει συγκέντρωση του βαμβακιού- απεργούν και παθαίνουν εκατοντάδες εκατομμύρια ζημιές οι βαμβακοπαραγωγοί και η Πολιτεία ενδίδει. Μήπως ξεχνάτε, κύριοι Υπουργοί, τι έκαναν τα στελέχη της Δ.Ε.Η., ο Ο.Σ.Ε. πολλές φορές. Επειδή τα στελέχη των Ενόπλων Δυνάμεων και των Σωμάτων Ασφαλείας αδυνατούν να απεργήσουν, γι' αυτό η Πολιτεία -και μιλώ γι' αυτήν την Κυβέρνηση και για τη δική μας κυβέρνηση- εκμεταλλεύεται την αδυναμία αυτών των ευαίσθητων Σωμάτων της ελληνικής κοινωνίας;

Σκεφτήκατε ποτέ, αν ήταν δυνατόν να απεργήσουν τα στελέχη των Ενόπλων Δυνάμεων και των Σωμάτων Ασφαλείας σε μια εποχή κρίσιμη, όπως στα 'Ιμια, τι θα γινόταν;

Εκλέγομαι, κύριε Πρόεδρε, σε μία ευαίσθητη περιοχή, όπου πράγματι η Πολιτεία εδώ και τριάντα χρόνια διαθέτει το καλύτερο και αρτιότερο τμήμα των Ενόπλων Δυνάμεων, μπορώ να πω και των Σωμάτων Ασφαλείας σε έμψυχο και άψυχο υλικό. Ως εκ τούτου, επιτρέψτε μου να πιστεύω, ότι γνωρίζω πολύ καλύτερα από οποιονδήποτε, τις συνθήκες κάτω από τις οποίες διαβιούν, εργάζονται και επιτελούν έργο οι αξιωματικοί και οι υπαξιωματικοί των Ενόπλων Δυνάμεων και των Σωμάτων Ασφαλείας.

Δυστυχώς, το λένε και οι ίδιοι πάρα πολλές φορές, ότι τους θυμόμαστε όταν έχουμε παρελάσεις, όταν υπάρχουν κρίσεις -'Ιμια, 'Εβρος, Αιγαίο, Κύπρος. Ξεχνάμε ότι τα στελέχη αυτά συνεχώς εκπαιδεύονται, ξεχνάμε ότι συνεχώς κάνουν νυχτερινές ασκήσεις, ξεχνάμε ότι συνεχώς εκτίθενται σε κινδύνους, ξεχνάμε ότι κάνουν χειμερινές διαβιώσεις. Ποιος από μας, εκτός από τότε που ήμασταν έφηβοι και υπηρετούσαμε, γιατί πολλοί από τα στελέχη της σημερινής Κυβέρνησης δεν υπηρετούσαν στις 'Ενοπλες Δυνάμεις, διαβιεί μέχρι το βαθμό του ταξιάρχου και του υποστρατήγου σε σκηνές, κάτω από δύσκολες συνθήκες. Ξεχνάμε, κύριοι Υπουργοί, ότι αναθέτουμε στους αξιωματικούς να διαπαιδαγωγήσουν τα Ελληνόπουλα, να φοιτήσουν, όπως λέει ο Λαός στο μεγάλο σχολείο, που είναι ο Στρατός.

Πριν από πενήντα μέρες πέθανε συνταγματάρχης στην περιοχή του 'Εβρου και άφησε δύο παιδιά. Η χήρα θα πάρει τον Οκτώβριο σύνταξη και μάλιστα 150.000 δραχμές. Ο ένας γιος σπουδάζει στο Λονδίνο και η κόρη φοιτά στην τελευταία τάξη του Λυκείου. Πώς είναι δυνατόν ενός συνταγματάρχη, που έχασε τη ζωή του στην υπηρεσία της Πατρίδος -δεν έχει σημασία αν δεν ήταν πόλεμος- η γυναίκα, παίρνει 150.000 δρχ.

Ξεχνάτε, κύριοι Υπουργοί, πόσοι αξιωματικοί παραιτούνται παραμονές εκλογών. Θέτουν υποψηφιότητα και φεύγουν από το στράτευμα.

Γιατί φεύγουν; Γιατί προτιμούν να πάρουν μια μικρή σύνταξη και να δουλέψουν έξω.

'Οσον αφορά τα Σώματα Ασφαλείας, ποιΟς επιτυχγάνει την κοινωνική ειρήνη, ποιΟς τηρεί την έΝνομο τάξη, ποιΟς λύνει τα προβλήματα της καθημερινότητας, ποιος εκτίθεται σε καθημερινό κίνδυνο;

Μπείτε σε ένα Αστυνομικό Τμήμα, κύριε Υπουργέ, να δείτε με τι προβλήματα ασχολούνται ο Αστυνόμος και οι άνδρες των Σωμάτων Ασφαλείας και πώς εκτίθενται με πολλούς κακοποιούς. Ποια άλλα τμήματα της ελληνικής κοινωνίας, τόσο συχνά εκτίθενται σε κινδύνους με κακοποιούς, εκτός από τους άνδρες των Σωμάτων Ασφαλείας;

'Εχω συμπατριώτες αστυνομικούς, οι οποίοι πηγαίνουν κατά καιρούς στην 'Εκθεση Θεσσαλονίκης και πληρώνουν τα ξενοδοχεία εξ ιδίων και ακόμα δεν έχουν πάρει τα εκτός έδρας.

Τους πυροσβέστες τους θυμόμαστε μόνο όταν κλείνεται κάποιος από εμάς στο ασανσέρ, όταν πλημμυρίσει η Αθήνα και όταν υπάρχουν πυρκαγιές αστικές ή δασικές. Το ίδιο συμβαίνει και με το Λιμενικό Σώμα.

Χρειάζεται, κύριοι συνάδελφοι, να προσέξουμε το ανθρώπινο δυναμικό, την ανρθώπινη ψυχή των στελεχών των Ενόπλων Δυνάμεων και των Σωμάτων Ασφαλείας. Πρέπει να έχουν τα στελέχη αυτά καλές αμοιβές, για να μπορέσουν να ανταποκριθούν στις απαιτήσεις των καιρών.

Το νομοσχέδιο, όπως εισάγεται, δεν ανταποκρίνεται στις συνθήκες διαβίωσης των στελεχών των Ενόπλων Δυνάμεων και των Σωμάτων Ασφαλείας. Βέβαια, η Κυβέρνηση η δικιά μας έχει τις ευθύνες της, ιδίως μετά το 1974, γιατί νόμιζαν οι πάντες, ότι οι 'Ενοπλες Δυνάμεις καλοπερνούσαν επί δικτατορίας. Και τότε, όμως, επένοντο και τώρα πένονται πιο πολύ.

Με τον τρόπο που εισάγεται το νομοσχέδιο, δεν ξεκαθαρίζει επιτέλους ποιος είναι ο καθαρός μισθός και ποια η καθαρή σύνταξη από 1-1-1997. Το μισθολόγιο των στελεχών των Ενόπλων Δυνάμεων και των Σωμάτων Ασφαλείας, όπως είπε και ο Εισηγητής μας, πρέπει να συνδεθεί με το μισθολόγιο των δικαστικών και σε ποσοστό 90%, για να εξασφαλιστεί η βιωσιμότητά του.

Κύριοι συνάδελφοι, μπορεί η οικονομία μας να διέρχεται μία κρίση. Τα χρόνια, όμως, που πέρασαν και συγκεκριμένα πενήντα χρόνια μετά τον πόλεμο, η Πατρίδα μας έγινε πλουσία χάρις στην προσπάθεια όλων των τέκνων της και πρωτίστως των στρατευμένων παιδιών της, τα οποία διαφύλλαξαν τόσο την ειρήνη όσο και την κοινωνική γαλήνη, με όλα τα στελέχη ανεξαιρέτως, είτε αυτά λέγονται στελέχη των Ενόπλων Δυνάμεων είτε των Σωμάτων Ασφαλείας. Αυτοί συνετέλεσαν να δημιουργηθεί, κατά κύριο λόγο, ο πλούτος αυτός που υπάρχει. Χρειάζεται επομένως, η Πολιτεία να κάνει θυσία γι' αυτά τα τέκνα, που όντως συνέβαλαν τα μέγιστα για να αναπτυχθεί ο πλούτος της Πατρίδας μας.

Αυτά τα λέγει ένας Βουλευτής, που προέρχεται από μία ακριτική περιοχή, που διαβιούν χιλιάδες ένοπλα στελέχη, τα οποία αν τυχόν αυτά ευημερήσουν, θα ευημερήσει και η ακριτική Ελλάδα. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χαϊτίδης έχει το λόγο.

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, θα ήθελα να κάνω δυο επισημάνσεις.

Κατ' αρχήν, κύριε Πρόεδρε -και δεν αφορά η επισήμανση αυτή προσωπικά εσάς- σημειώνω ότι σε μία συνεδρίαση διάρκειας τεσσερισήμισι ωρών μέχρι τώρα, μίλησαν μόνο εννέα Βουλευτές. Μήπως, λοιπόν, ένας από τους λόγους απουσίας των Βουλευτών, για την οποία απουσία κατηγορούμεθα συνεχώς, είναι και η αδυναμία μας να μιλήσουμε;

Δεύτερον, η απουσία σχεδόν όλων των συναδέλφων της Κυβερνητικής Παρατάξεως, εκτός του κ. Μαγκριώτη, σημαίνει για μένα ότι οι συνάδελφοι του ΠΑ.ΣΟ.Κ. υπερψηφίζουν το συζητούμενο νομοσχέδιο δεχόμενοι την ορθότητα του. 

Κύριοι συνάδελφοι, συζητούμε σήμερα, μετά από μακρά κυοφορία, το νομοσχέδιο για τις μισθολογικές ρυθμίσεις των μονίμων στελεχών των Ενόπλων Δυνάμεων, των Σωμάτων Ασφαλείας της Ελληνικής Αστυνομίας, του Πυροσβεστικού και Λιμενικού Σώματος.

'Ολοι οι συνάδελφοι ομιλητές, Εισηγητές και η Κυβέρνηση, συμφώνησαν κατ' αρχήν, ότι πρόκειται για ένα σημαντικό και γι' αυτό αξιοπρόσεκτο νομοσχέδιο. Δυστυχώς, από το σημείο αυτό και πέρα, αρχίζουν οι διαφοροποιήσεις. Ενώ συμφωνούμε όλοι ότι περνάμε μια κρίσιμη και επικίνδυνη περίοδο για την εξωτερική μας 'Αμυνα και την εσωτερική μας Ασφάλεια, το νομοσχέδιο αντιμετωπίζει τις 'Ενοπλες Δυνάμεις και τα Σώματα Ασφαλείας ως μια απλή τάξη δημοσίων υπαλλήλων. Ενώ όλοι συμφωνούμε ότι προχωρούμε ολοταχώς στη δημιουργία επαγγελματικού στρατού όχι μόνο λόγω του δημογραφικού προβλήματος, αλλά και λόγω της εκπαίδευσης και εξειδίκευσης που απαιτούν τα σύγχρονα οπλικά συστήματα, η Κυβέρνηση δίνει μισθούς, από 40.000 του μόνιμου στρατιώτη και του δόκιμου αστυφύλακα, έως 183.000 δραχμές του ανθυπολοχαγού, ισχυριζόμενη ότι δεν είναι δυνατόν να βρεθούν άλλοι πόροι για μισθούς. Μπορούν, όμως, να βρεθούν 4 τρισ. για οπλικά συστήματα.

Η ανάγκη αξιοποίησης των συστημάτων αυτών, ας μας οδηγήσει, αγαπητοί συνάδελφοι, στην απλή σκέψη, ότι η εκπαίδευση και η αμοιβή των χειριστών τους πρέπει να αποτελέσει μέρος της συνολικής δαπάνης εξοπλισμών και όχι πρόσθετη δυσεύρετη δαπάνη. 

'Ολοι συμφωνούμε ότι αποτελεί αναγκαία προϋπόθεση για τη διαφύλαξη της ακεραιότητος της Χώρας και της εσωτερικής γαλήνης, η αυστηρή εκτέλεση του καθήκοντος των αντιστοίχων κρατικών στελεχών. 'Ομως, εθελοτυφλούμε στην κραυγή αγωνίας τους. Λένε, "δεν μπορούμε να ζήσουμε με 40.000 ή και με 180.000 δραχμές, που ορίζουν οι ψυχροί τεχνοκράτες. Δεν μπορούμε να δημιουργήσουμε οικογένεια που απαιτεί αυξημένα έξοδα διαβίωσης και σπουδών των παιδιών, όταν το καθήκον απαιτεί την ανά τριετία τουλάχιστον μετακίνησή μας".

Προκαλούν επικίνδυνα οι καθημερινές σχεδόν αποκαλύψεις για παχυλούς μισθούς συμβούλων, διευθυντών και Διοικητών των Δ.Ε.Κ.Ο., αλλά και ομοιόβαθμων υπαλλήλων άλλων Υπουργείων. Δεν έχει διαψευσθεί ακόμη η ανακοίνωση-καταγγελία που δημοσιεύθηκε πρωτοσέλιδα προ καιρού σε εφημερίδα μεγάλης κυκλοφορίας, ότι οι κάθε είδους σύμβουλοι του κυρίου Πρωθυπουργού, στοιχίζουν στο Δημόσιο 1 δισ. δρχ. το χρόνο. Γι' αυτούς πώς βρίσκονται πιστώσεις; Γιατί το προσωπικό των Ενόπλων Δυνάμεων και των Σωμάτων Ασφαλείας δεν παίρνει την επιπλέον αμοιβή για υπερωρίες, για μετακινήσεις εκτός έδρας, για εργασία κατά τις Κυριακές και αργίες, όπως συμβαίνει με όλους τους άλλους υπαλλήλους του Δημοσίου και των Οργανισμών; Αλλά και αυτή η όποια αύξηση, που, λέτε κύριε Υπουργέ των Οικονομικών ότι δίδεται, είναι ανύπαρκτη, αν ληφθεί υπόψη η φορολογική επιβάρυνση. Αριθμητικά και φαινομενικά δίνετε κάποια αύξηση, η οποία, όμως, ουσιαστικά είναι ανύπαρκτη, όπως έχει προλεχθεί. Διαμαρτύρομαι, κύριε Υφυπουργέ των Οικονομικών, κύριε Χριστοδουλάκη, διότι και στη Διαρκή Επιτροπή και κατά την πρώτη ημέρα της συζητήσεως του παρόντος νομοσχέδιου, στην Ολομέλεια, είχατε προσπαθήσει να παραπλανήσετε τον Ελληνικό Λαό, μιλώντας για τετραπλασιασμό των σημερινών αμοιβών και μισθών. Βέβαια αναγκασθήκατε μετά να το διορθώσετε, αλλά η πρώτη εντύπωση σε μερίδα του Ελληνικού Λαού, πέρασε. Πιστεύω ότι πρόκειται για μία συστηματική επιχείρηση παραπλάνησης, με την ενσωμάτωση των επιδομάτων στο βασικό μισθό, γεγονός το οποίο έχει και τις αρνητικές φορολογικές επιπτώσεις.

Είναι γνωστό ότι το προσωπικό των Ενόπλων Δυνάμεων και των Σωμάτων Ασφαλείας δεν παρασύρεται από τη δικαιολογημένη αγανάκτηση για τη συμπεριφορά αυτή της Πολιτείας απέναντί τους. Ευόρκως επιτελούν το καθήκον τους μέχρι σήμερα, ακόμη και εκεί όπου η σκέψη, η φροντίδα και τα προβλήματα της οικογένειας, τους ακολουθούν στην επιτέλεση του καθήκοντός τους. 'Ομως, είναι και αυτοί άνθρωποι και φθάσαμε, για πρώτη φορά στα χρονικά της Ελλάδος, να δούμε ένστολους αστυνομικούς να διαδηλώνουν, ελπίζω δε, ότι δε θα δούμε σε λίγο και ένστολους στρατιωτικούς να διαδηλώνουν.

Η πικρία τους είναι δικαιολογημένη και για έναν ακόμη λόγο. 'Οχι μόνο γιατί αντικειμενικά δεν μπορούν να αντιμετωπίσουν τις καθημερινές ανάγκες διαβίωσής τους, αλλά και διότι η αγανάκτηση και η διαμαρτυρία τους ενισχύονται από φαινόμενα όπως αυτά, όπου κάποιες ομάδες που έχουν την ευχέρεια να πιέζουν και να εκβιάζουν το κοινωνικό σύνολο, ή να συναλλάσσονται με τις Κυβερνήσεις και τα Πολιτικά Κόμματα, εξασφαλίζουν πλουσιοπαροχές πρόσθετες αμοιβές και κάθε είδους "αποζημιώσεις". Δεν είναι μόνο ο ΟΑΣΑ, που εξασφάλισε μέχρι σήμερα πάνω από 100 δισ. δρχ. από το Δημόσιο. Την προπερασμένη μόλις εβδομάδα η Κυβερνητική Πλειοψηφία χάρισε στην πάμπλουτη και με πολλά κέρδη Εθνική Τράπεζα 120 δισ. δραχμές. Σε μία τράπεζα, που έπρεπε κατά την Κυβέρνηση, να εμφανίσει ακόμη περισσότερα κέρδη στο τέλος του χρόνου, για να πουλήσει ακόμη περισσότερες μετοχές και να γιγαντωθεί ακόμη περισσότερο, για να αποτελέσει, σε λίγο καιρό, αυτή μόνη, τη συνολική οικονομική έκφραση του Ελληνικού Κράτους.

Η πικρία των Ενόπλων Δυνάμεων και των Σωμάτων Ασφαλείας αυξάνει δικαιολογημένα, όταν πληροφορούνται ότι άλλοι στρατοί και άλλα ανάλογα Σώματα, όπως στην Τουρκία, όχι μόνο έχουν τελείως διάφορη αμοιβή, πολύ μεγαλύτερη από την αντίστοιχη των Ελλήνων, συναδέλφων τους αλλά επιπλέον οι Τούρκοι αξιωματικοί και ίσως και κατώτερης βαθμίδας στρατιωτικοί, είναι μέτοχοι της τεράστιας πολεμικής τουρκικής βιομηχανίας, η οποία αναπτύσσεται ραγδαία και είναι κερδοφόρα στη χώρα αυτή.

Γίνεται, λοιπόν, αντιληπτό, πόσο περισσότερα και πόσο ισχυρότερα είναι τα κίνητρα που έχουν οι Τούρκοι στρατιωτικοί και στελέχη των Σωμάτων Ασφαλείας για να επιτελέσουν το καθήκον τους, όταν είναι μέτοχοι μιας γιγάντιας πολεμικής βιομηχανίας και όταν η κοινωνική τους προβολή και οι ηθικές αμοιβές,τους καθιστούν άτομα προβεβλημένα και όχι άτομα τα οποία είναι υπό τον καταναγκασμό των καθημερινών προβλημάτων, όπως οι 'Ελληνες αξιωματικοί και άνδρες και γυναίκες των Σωμάτων Ασφαλείας.

Εμείς αντίθετα, απαιτούμε άριστη κατάρτιση, απερίσπαστη, με αυτοσυγκέντρωση και αυτοθυσία, επιτέλεση του καθήκοντός τους και επιτυχή χειρισμό δύσκολων οπλικών συστημάτων, από ανθρώπους, που βασανίζονται από τα καθημερινά προβλήματα επιβίωσης της οικογένειάς τους. Και όταν συνταξιοδοτηθούν, οι πενιχρές συντάξεις και η περίπου ζωή επαίτη, που διάγουν οι συνταξιούχοι, αποτελεί, αυτό το φαινόμενο, ισχυρότατο αντικίνητρο για νέους, ικανούς, με υψηλό ήθος και αίσθημα αυτοθυσίας, να προσέλθουν και να πυκνώσουν τις τάξεις των Ενόπλων Δυνάμεων και των Σωμάτων Ασφαλείας. Ας το πάρουμε απόφαση. Από το όποιο εθνικό εισόδημα διαθέτουμε, από τις όποιες οικονομικές μας δυνατότητες, πρέπει να ξεχωρίσουμε κατά προτεραιότητα τις απαιτούμενες πιστώσεις για τη διατήρηση στις εστίες τους, των όσων απέμειναν Ελλήνων ακριτών και για αξιοπρεπή διαβίωση του εν ενεργεία και εν αποστρατεία προσωπικού των Ενόπλων Δυνάμεων και των Σωμάτων Ασφαλείας και με τις υπόλοιπες οικονομικές δυνάμεις και δυνατότητές μας, να καλύψουμε τις υπόλοιπες ανάγκες μας. Διαφορετικά, κινδυνεύουμε ως 'Εθνος και ως κοινωνία και η ευθύνη θα είναι αποκλειστικά δική μας, για τις όποιες τραγικές συνέπειες θα προκύψουν.

Στην πρόταση της Κυβερνήσεως με τα γνωστά κλιμάκια, μισθών που προτείνει, ας προσθέσουμε -αυτή είναι η δική μου πρόταση- τουλάχιστον το ενοίκιο της οικογένειας αρχικά και των παιδιών που σπουδάζουν, στη συνέχεια, ως έξοδο που υποχρεούται να καλύψει η Πολιτεία, λόγω του καταναγκασμού που επιβάλλει για συνεχείς μετακινήσεις των στρατιωτικών και του προσωπικού των Σωμάτων Ασφαλείας, η προσφορά τους προς την Πολιτεία.

Αντί να αντιμετωπίζουμε με αστήρικτες δικαιολογίες τις δίκαιες διαμαρτυρίες των φρουρών του 'Εθνους και της κοινωνίας, ας έχουμε το θάρρος, εμείς οι λεγόμενοι πατέρες του 'Εθνους, να ορθώσουμε το ανάστημα και να τους υπερασπιστούμε, ενημερώνοντας, πείθοντας και, εν πάση περιπτώσει, αντιστεκόμενοι και όχι απολογούμενοι, σε όσους δεν αντιλαμβάνονται ότι χωρίς αξιόμαχες 'Ενοπλες Δυνάμεις στα σύνορα και αυστηρούς, υπερήφανους και ακέραιους υπερασπιστές της ασφάλειας των πολιτών στο εσωτερικό, κανένα άλλο αγαθό δεν έχει αξία. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα ήθελα να προτείνω στο Σώμα να περιορίσουμε το χρόνο σε πέντε λεπτά, έτσι ώστε να μιλήσουν όλοι οι συνάδελφοι. Γιατί ήδη η ώρα είναι ένδεκα παρά πέντε και δε θα προλάβουν να μιλήσουν. Βέβαια με μία μικρή ανοχή ενός λεπτού, για τους συναδέλφους που ήθελαν να ολοκληρώσουν...

ΠΡΟΕΔΡΕΥΩΝ (Παναγιώτης Ν. Κρητικός): Το πρότεινε το Προεδρείο προηγουμένως, αλλά υπήρξε αντίρρηση. Εάν είναι σύμφωνο το Σώμα, το Προεδρείο δεν έχει αντίρρηση. Και με την ανοχή που είπατε.

'Αλλωστε, ορισμένοι συνάδελφοι δεν εξαντλούν το χρόνο τους. Ο κ. Πολύδωρας μίλησε επτά λεπτά.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, ανεξαρτήτως αυτού, νομίζω ότι θα πρέπει να ακουσθεί ο μεγαλύτερος αριθμός συναδέλφων. Και επίσης, νομίζω ότι θα μπορεί να υπάρξει μία ανοχή ως προς το πέρας του χρόνου σήμερα, παρά τα όσα ελέχθησαν στην αρχή της συνεδριάσεως.

ΠΡΟΕΔΡΕΥΩΝ (Παναγιώτης Ν. Κρητικός): Θα το δούμε αυτό για μικρή υπέρβαση του χρόνου.

ΝΙΚΟΛΑΟΣ ΓΚΕΛΕΣΤΑΘΗΣ: Να παραταθεί η συνεδρίαση, μέχρι να περατωθεί ο κατάλογος των ομιλητών.

ΠΡΟΕΔΡΕΥΩΝ (Παναγιώτης Ν. Κρητικός): 'Εχουμε, όμως, και τον Κανονισμό ο οποίος περιορίζει τις συνεδριάσεις την δωδεκάτη νυχτερινή καθώς και την απόφασή μας, η οποία είναι ομόφωνη και μιλάει για την δωδεκάτη νυχτερινή. Ας μην είμαστε ανακόλουθοι με εκείνα τα οποία αποφασίζουμε και με εκείνα τα οποία διαγράφει ο Κανονισμός.

ΣΤΡΑΤΗΣ ΚΟΡΑΚΑΣ: Εσείς είσαστε ξενύχτης, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν έχετε το λόγο.

Ο κ. Γιακουμάτος έχει το λόγο, ο οποίος επείγεται για να αναχωρήσει και θα δούμε αμέσως μετά, εκείνο το οποίο προτείνει ο κ. Γεωργακόπουλος.

ΝΙΚΟΛΑΟΣ ΓΚΕΛΕΣΤΑΘΗΣ: Είναι υποβάθμιση της λειτουργίας του Κοινοβουλίου.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Υποβάθμιση η διευκόλυνση των συναδέλφων, να έχουν λόγο σ' αυτήν την Αίθουσα και μάλιστα σε χρόνο κατάλληλο; Για το Θεό! 

ΝΙΚΟΛΑΟΣ ΓΚΕΛΕΣΤΑΘΗΣ: Να γίνει περιορισμός του χρόνου ομιλίας. ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Γιακουμάτε.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, η Κυβέρνηση Σημίτη ξεπέρασε σε ευρηματικότητα, πανουργία και δολιότητα, όλες τις εξουσίες όλων των εποχών, προκειμένου να εξαπατήσει το Εκλογικό Σώμα, λέγοντας άλλα και τάζοντας προεκλογικά και άλλα κάνοντας στην πράξη, μετεκλογικά.

Κύριε Υπουργέ, προκειμένου να βουλώσετε τη "μαύρη τρύπα" -ή θα έλεγα καλύτερα "πράσινη τρύπα", γιατί είναι δική σας- του Προϋπολογισμού, με "επιχωματώσεις" ενός τρισ. δραχμών, εξαπολύετε χωρίς ντροπή...

ΦΟΙΒΟΣ ΙΩΑΝΝΙΔΗΣ: Αν ήταν δική σας, θα ήταν "μαύρη τρύπα";

ΓΕΡΑΣΙΜΟΣ ΓΙΑΚΟΥΜΑΤΟΣ: Στα τελευταία δέκα οκτώ χρόνια, κύριε Ιωαννίδη, εσείς κυβερνάτε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, όχι διακοπές, κύριε Ιωαννίδη.

ΓΕΡΑΣΙΜΟΣ ΓΙΑΚΟΥΜΑΤΟΣ: Εξαπολύετε χωρίς ντροπή φοροληστρική επιδρομή, επί παντός μη έχοντος, και μη κατέχοντος, ενστόλου και μη.

Σας αξίζει πραγματικά, κύριοι της Κυβέρνησης Σημίτη, και δε λέω ΠΑ.ΣΟ.Κ. γιατί δεν έχει καμιά σχέση αυτή η Κυβέρνηση Σημίτη με το ΠΑ.ΣΟ.Κ., να καθιερώσουμε στον Τόπο μας το "βραβείο αναξιοπιστίας". Θα είναι δικό σας, γιατί το αξίζετε.

Ο ανυπεράσπιστος 'Ελλην πολίτης, σήμερα δεν κάνει άλλη δουλειά, εδώ και ένα μήνα, από το να μετράει καθημερινά τα υπάρχοντά του, τα ιμάτιά του, να υπολογίζει τα τετραγωνικά, να γράφει τα "άλογα" του αυτοκινήτου του και να στέλνει αγγελίες ότι ξεπουλάει το σπιτάκι του.

Και τούτο κυρίες και κύριοι συνάδελφοι, γιατί χίλιοι πλόκαμοι εισδύουν στην τσέπη, στον κόρφο, στον κουμπαρά του, με τους νέους φόρους, τα νέα τέλη, τους νέους δασμούς και τα νέα τεκμήρια και κριτήρια.

Πέραν αυτού, ο ανυπεράσπιστος πολίτης, ένστολος και μη, ξύνει και ξανά ξύνει την κεφαλή του, μηχανευόμενος και αυτός με τη σειρά του, κάθε τρόπο να επιβιώσει, για να αποφύγει τον ασφυκτικό κλοιό του Κράτους - καπιταλιστή, του κρατικού καπιταλισμού, που έχετε φέρει τα τελευταία δέκα χρόνια στη Χώρα μας. Προς δόξα βέβαια της παραοικονομίας. Μιας παραοικονομίας, που να είσθε σίγουροι ότι θα λάβει απίστευτες διαστάσεις στα επόμενα τρία χρόνια.

Ο Λαός κάπως αργά δυστυχώς γι' αυτόν διαπίστωσε και διαπιστώνει καθημερινά ότι έχει πέσει θύμα της μεγαλύτερης, θα μου επιτρέψετε να πω, πολιτικής απάτης των τελευταίων είκοσι τριών ετών.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επί του μισθολογίου να μιλήσετε.

ΓΕΡΑΣΙΜΟΣ ΓΙΑΚΟΥΜΑΤΟΣ: Πρόεδρος είσθε ή συνήγορος; Κοινοβουλευτικός Εκπρόσωπος είσθε.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ.

ΓΕΡΑΣΙΜΟΣ ΓΙΑΚΟΥΜΑΤΟΣ: Επί εικοσιτρία, χρόνια με το τάχατες-τάχατες κοινωνικό σας πρόσωπο...

ΠΡΟΕΔΡΕΥΩΝ (Παναγιώτης Ν. Κρητικός): Χαμηλότερους τόνους, κύριε Γιακουμάτο.

ΓΕΡΑΣΙΜΟΣ ΓΙΑΚΟΥΜΑΤΟΣ: Η Κυβέρνηση Σημίτη, κύριε Γεωργακόπουλε...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!

ΓΕΡΑΣΙΜΟΣ ΓΙΑΚΟΥΜΑΤΟΣ: ...εψεύσθη ανενδοιάστως, ότι δε θα επιβάλει νέους φόρους. Εξαπατάτε τους εργαζόμενους...

ΠΡΟΕΔΡΕΥΩΝ (Παναγιώτης Ν. Κρητικός): Επί του νομοσχεδίου, κύριε Γιακουμάτο.

ΛΕΩΝΙΔΑΣ ΤΖΑΝΗΣ: Τρία χρόνια δεν τους δώσατε ούτε μία δραχμή.

ΓΕΡΑΣΙΜΟΣ ΓΙΑΚΟΥΜΑΤΟΣ: ...με δήθεν αυξήσεις, που οδηγούν, όμως, σε μείωση του εισοδήματος, όπως μ'αυτό το νομοσχέδιο, των εργαζομένων.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ελάτε και στο νομοσχέδιο! Δε μιλάει το νομοσχέδιο για φόρους!

ΓΕΡΑΣΙΜΟΣ ΓΙΑΚΟΥΜΑΤΟΣ: 'Ηλπιζα, όμως, κύριε Υπουργέ, εν τούτοις, ότι τουλάχιστον το θέμα των Ενόπλων Δυνάμεων και των Σωμάτων Ασφαλείας δε θα μείνει μόνο στα χαρτιά. Δε θα ήταν δυνατό. Και ότι η βαρύτατη ευθύνη, που πρέπει να σας διακρίνει για την προστασία πρώτα και πάνω απ' όλα, της Εθνικής Ανεξαρτησίας και της εσωτερικής Ασφάλειας και Τάξης του Τόπου, θα σας έκανε να αισθανθείτε επιτέλους, ότι το Κράτος θα έπρεπε να εκδηλώσει κάποια ευαισθησία για τους άνδρες των Σωμάτων Ασφαλείας και τον 'Ελληνα αξιωματικό. 'Οχι βέβαια...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα τι λέτε;

ΓΕΡΑΣΙΜΟΣ ΓΙΑΚΟΥΜΑΤΟΣ: 'Ο,τι θέλετε θα σας πω, κύριε Γεωργακόπουλε; 'Εχετε χούντα οικονομική, θέλετε να κάνετε και χούντα κοινοβουλευτική; Κάντε την. 

'Οχι βέβαια σαν εκδήλωση μεγαλοψυχίας, αλλά ως απόδειξη ότι συνειδητοποιείτε επιτέλους τις υποχρεώσεις σας, τις υποχρεώσεις όλων εκείνων προς τον ακοίμητο φρουρό των συνόρων και της εσωτερικής Ασφάλειας της Χώρας μας. Η ελπίδα αυτή, όμως, αποδείχθηκε φρούδα. Η γαλαντομία της Κυβέρνησης εξαντλείται στην υπηρέτηση των μεγάλων συμφερόντων και του Αγίου 'Ορους, με 50 δισ. επιδοτήσεις, όπως ελέχθη, κύριε Γεωργακόπουλε.

ΛΕΩΝΙΔΑΣ ΤΖΑΝΗΣ: Θα μας βγείτε και σοσιαλιστές! 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γιακουμάτο, μην απευθύνεσθε προς συναδέλφους. Απευθύνεσθε προς τη Βουλή. 'Οχι προσωπικά προς τον κ. Γεωργακόπουλο ή άλλον κύριο συνάδελφο. Εσείς είσθε παλαιός κοινοβουλευτικός, ξέρετε τον τρόπο αγόρευσης.

ΓΕΡΑΣΙΜΟΣ ΓΙΑΚΟΥΜΑΤΟΣ: Εγώ θα τα πω όλα, κύριε Πρόεδρε, μέχρι να τελειώσω.

Για αδικημένες, όμως, κοινωνικές τάξεις γίνεσθε σκληροί, ανάλγητοι, αδιάφοροι. Ταμπουρώνεσθε πίσω από τις δεδομένες δυσκολίες τις οικονομικές και αντιμετωπίζετε με αυτό το νομοσχέδιο τα στελέχη των Ενόπλων Δυνάμεων και των Σωμάτων Ασφαλείας με μία μικρόψυχη φιλανθρωπία προσβλητική για τις ένστολες δυνάμεις του 'Εθνους. Σύμφωνα με εκτιμήσεις -και δεν το ξέρετε τάχατες-τάχατες αυτό; -από τους τριάντα χιλιάδες αστυνομικούς, οι δεκαοκτώ χιλιάδες κυνηγούν το μεροκάματο, από τους πέντε χιλιάδες άνδρες της Πυροσβεστικής οι τρεις χιλιάδες έχουν ή ψάχνουν για δουλειά και από τις τέσσερις χιλιάδες του Λιμενικού Σώματος, περισσότεροι από χίλιους πεντακόσιους κάνουν κι άλλη δουλειά. Στην κυριολεξία ζουν στο μεροκάματο του τρόμου.

Κυρίες και κύριοι συνάδελφοι, είτε σας αρέσει είτε όχι, θα πρέπει όλοι εδώ σ' αυτήν την Αίθουσα να δεχθούμε κάποιες αντικειμενικές αλήθειες σε σχέση με τις 'Ενοπλες Δυνάμεις και τα Σώματα Ασφαλείας. Πρώτη αλήθεια, κοινώς αποδεκτή, είναι ότι η Χώρα μας διέρχεται περίοδο εθνικών κινδύνων και πρέπει να βρισκόμαστε όλοι σε εγρήγορση. Δεύτερη αλήθεια, επίσης αποδεκτή από όλους, είναι ότι τόσο ο Στρατός, όσο και τα Σώματα Ασφαλείας είναι το πλέον αδικημένο, από οικονομική άποψη, τμήμα του Λαού μας. Τρίτη αλήθεια: Οι μεν 'Ενοπλες Δυνάμεις σηκώνουν στους ώμους την ευθύνη για την Aσφάλεια της Χώρας από εξωτερικούς κινδύνους, τα δε Σώματα Ασφαλείας για την εσωτερική Ασφάλεια.

'Ερχεται, λοιπόν, η Κυβέρνηση μ' αυτό το νομοσχέδιο και δείχνει ότι προτίθεται να κάνει θετικό βήμα προς την κατεύθυνση αυτή. Από προθέσεις, δόξα τω Θεώ! Πρόκειται, όμως, για βήμα δειλό, βήμα υποκριτικό, χωρίς να λύνει κανένα βασικό πρόβλημα των ανδρών των Σωμάτων Ασφαλείας και του Στρατού μας. Και ορίζεται ότι στην πρώτη φάση, από 1-1-97, δίνετε στον ανθυπολοχαγό και στους αντίστοιχους βαθμούς στην Αστυνομία, στην Πυροσβεστική και στο Λιμενικό Σώμα, μισθό 168.000 δρχ., όταν το κόστος διαβίωσης, κύριε Υπουργέ, είναι μεγάλο. Βγείτε στην πιάτσα, κύριε Υπουργέ: Για ένα ημιυπόγειο, ένα ζευγάρι με ένα παιδί θέλει 350.000 δρχ. το μήνα. Κάτω από το μισό του ορίου της φτώχειας και της εξαθλίωσης, δίνετε με αυτό το ενιαίο μισθολόγιο.

Αλλά για τι αύξηση μιλάμε; Εξατμίζονται από τον πληθωρισμό τα ψίχουλα που δίνετε και μειώνουν σημαντικά το πραγματικό εισόδημα των εργαζομένων. Αλήθεια, γιατί τόση αναλγησία, όταν τα δισεκατομμύρια δαπανώνται σε ένα σπάταλο κράτος, σε καζίνο, σε μεγαλοεργολαβίες, σε πακέτα Ντελόρ ιδιωτικών κέντρων, δεν μπορείτε να δώσετε 200.000 έστω, που ζητάει ο υπολοχαγός, ο υπαστυνόμος, ο ανθυποπυραγός; Γιατί δεν τα δίνετε;

Δεν είναι, όμως, μόνο οι μισθοί, είναι και οι συντάξεις. Είναι 52% οι σχέσεις μισθού εν ενεργεία υπαλλήλου με συνταξιούχο. Αυτό το 80% επιτέλους του εν ενεργεία υπαλλήλου, δε θα το πάρει ποτέ ο συνταξιούχος; Να ποιο είναι το αίτημα. Να, τι ζητάνε σήμερα όλοι αυτοί που μας παρακολουθούν, να τι ζητάει σήμερα ο ένστολος. Οι εργαζόμενοι στα Σώματα Ασφαλείας....

ΦΟΙΒΟΣ ΙΩΑΝΝΙΔΗΣ: Το 80%, η δική σας Κυβέρνηση το κατάργησε.

ΓΕΡΑΣΙΜΟΣ ΓΙΑΚΟΥΜΑΤΟΣ: Είσθε Κυβερνητικός Εκπρόσωπος και τώρα τελευταία κελαϊδάτε.

Και οι συνταξιούχοι ανέμεναν πολλά χρόνια το περιβόητο ενιαίο μισθολόγιο, το οποίο σε κάποιο βαθμό θα αντιστάθμιζε τις αρνητικές συνέπειες που έχει στο βιοτικό τους επίπεδο το κόστος της όλης κακής οικονομικής σας πολιτικής. Περίμεναν και ήλπιζαν για ένα τόσο ζωτικό ζήτημα, που θα σηματοδοτήσει και θα σημαδέψει το οικονομικό μέλλον και αυτών και των οικογενειών τους, ότι θα ήταν ένα νομοσχέδιο δίκαιο, ικανοποιητικό, βιώσιμο. Δυστυχώς όμως, για άλλη μια φορά, αυτή η Κυβέρνηση με τους εμπόρους της ελπίδας που διαθέτει και εμπορεύονται την ελπίδα του Ελληνικού Λαού και τώρα των ενστόλων, αγνόησε και αυτήν τη μικρή ελπίδα και διαμόρφωσε το μισθολόγιο έτσι που εγώ το ονομάζω μισθολόγιο πείνας, ντροπής και εξαθλίωσης. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραμανλής έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι θα γίνει, κύριε Πρόεδρε, μ' αυτό που είπαμε; 

ΠΡΟΕΔΡΕΥΩΝ (Παναγιώτης Ν. Κρητικός): Εφόσον δε συμφωνεί το Σώμα, δεν μπορεί να το επιβάλει το Προεδρείο. Ούτε με απόφαση πλειοψηφίας μπορεί να λυθεί. Πρέπει η απόφαση να είναι ομόφωνη, όπως γνωρίζετε. Θα περαιωθεί η συζήτηση τη δωδεκάτη νυχτερινή και όσοι προλάβουν, πρόλαβαν.

Ορίστε, κύριε Καραμανλή, έχετε το λόγο.

ΚΩΝΣΤΑΝΤΙΝΟΣ ΚΑΡΑΜΑΝΛΗΣ: Κυρίες και κύριοι συνάδελφοι, θεωρώ το νομοσχέδιο αυτό πραγματικά καθοριστικής σημασίας, γιατί πέρα από τις συγκεκριμένες ρυθμίσεις που εισάγει, άπτεται ζητημάτων, που όλοι αναγνωρίζουμε ότι έχουν κρισιμότατη εθνική σημασία. 

Συνηθίζουμε να λέμε πως συμφωνούμε όλοι, ότι η πορεία των εθνικών μας θεμάτων βρίσκεται σε κρισιμότατη καμπή. Επιτρέψτε μου να πω ότι για πολύ συγκεκριμένους λόγους, λόγους ιδιαιτερότητας της Ελλάδας η κρισιμότητα αυτή δεν είναι σημερινή, δεν είναι συγκυριακή, αλλά είναι μόνιμη, διαχρονική και χαρακτηριστική της ιστορικής μας πορείας και αναφοράς. Θα έλεγα ότι η εθνική μας ιδιαιτερότητα έγκειται -και δε θα επεκταθώ πολύ στο σημείο αυτό- στο ότι μπορεί να έχουμε διαλέξει συμμαχίες, να έχουμε διαλέξει δυτικό και ευρωπαϊκό προσανατολισμό, πολιτικά, οικονομικά -νομίζω ορθώς- και μαλιστα θα σας έλεγα ότι εκτιμώ ιδιαίτερα το γεγονος ότι η επιλογή αυτή έχει πλέον τη σταθερότητα της συντριπτικής πλειοψηφίας όλων μας. Από την άλλη όμως, πλευρά, οι επιλογές αυτές δεν μπορεί να μας κάνουν να ξεχνούμε ότι η Ελλάδα γεωπολιτικά , γεωστρατιωτικά, είναι μια χώρα εκτεθειμένη σε ένα μόνιμα ανασφαλές, ρευστό και αβέβαιο περιβάλλον, το οποίο γίνεται επικινδυνωδέστερο, αν, όπως θα έπρεπε κάθε στιγμή, προσμετρήσουμε το μόνιμα αποσταθεροποιητικό ρόλο της γειτονικής Τουρκίας. Ρόλο που την αναβιβάζει σε παράγοντα ανωμαλίας της περιοχής, αφού είναι προφανές ότι έχει επιφυλάξει για τον εαυτό της την αποστολή της περιφερειακής υπερδύναμης, που με άλλα λόγια επιθυμεί να αξιώνει απ' όλους τους γείτονές της, να προσαρμόζουν τη συμπεριφορά τους στις δικές της απαιτήσεις.

Και αυτό εξηγεί το γεγονός, ότι βρίσκεται σε κακές σχέσεις με όλους τους γείτονές της και βεβαίως το συγκεκριμένο και σοβαρό πρόβλημα που προκύπτει για την Ελλάδα από τη συστηματική και μεθοδική προσπάθεια μεταβολής του καθεστώτος που ισχύει και στο Αιγαίο, όπως και σε άλλα ζητήματα, που άπτονται των ελληνοτουρκικών σχέσεων.

Κυρίες και κύριοι συνάδελφοι, όλα αυτά σημαίνουν ότι αποτελεί ύψιστη εθνική ανάγκη και προτεραιότητα, η διαχρονική εξασφάλιση ισχυρής, φερέγγυας και αποτελεσματικής αποτρεπτικής ικανότητας. Γι' αυτό άλλωστε υπάρχει ανάγκη αυξημένων αμυντικών δαπανών. 'Ετσι εξηγείται και η παρουσίαση, τις τελευταίες μέρες και εβδομάδες, ενός νέου εξοπλιστικού προγράμματος.

Μέχρις εδώ, θα έλεγα ότι συμφωνούμε όλοι ή οι περισσότεροι, γιατί, αν μου επιτρέπετε έναν υπαινιγμό εδώ, ακούγονται και κάποιες φωνές ένθεν και ένθεν, που δεν ξέρω αν συνειδητά ή όχι, δείχνουν να προτιμούν μια λογική προσαρμογής της Ελλάδας στις αξιώσεις της υποτιθέμενης περιφερειακής υπερδύναμης.

Αλλά, εν πάση περιπτώσει, ας πούμε ότι στα λόγια υπάρχει μια πολύ μεγάλη, μια ευρύτατη συμφωνία σ' αυτές τις προτεραιότητες. Τα λόγια είναι καλά, τι γίνεται, όμως, στις πράξεις, στα έργα; Υπάρχει ένα κρισιμότατο ζήτημα: H στελέχωση, η ποιότητα και το ηθικό του προσωπικού των Ενόπλων Δυνάμεων. Και αυτό αποκτά ακόμη μεγαλύτερη σημασία σήμερα που διεθνώς αποδίδεται τεράστια αξία στο ανθρώπινο κεφάλαιο, στον παράγοντα άνθρωπο.

Οι διεθνείς τάσεις σε όλους τους στρατούς του κόσμου είναι η ελαχιστοποίηση της σημασίας του ποσοτικού παράγοντα και η ριζική αναβάθμιση του ποιοτικού σκέλους, πρώτον, και γιατί στις πολιτισμένες δημοκρατικές χώρες, η ανθρώπινη ζωή και ο κίνδυνος απωλειών αντιμετωπίζεται με όλο και μεγαλύτερη ευαισθησία. Δεύτερον, και γιατί στη σύγχρονη στρατηγική προκρίνεται η από όλες τις πλευρές ολοκληρωμένη πολεμική μονάδα και προσωπικότητα, με τις αντίστοιχες συνέπειες σε επίπεδο εκπαίδευσης, αξιολόγησης και εξοπλισμού, αντί της απρόσωπης μαζικοποίησης του παρελθόντος.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Τρίτον, αλλά και διοτι η χρήση της προηγμένης και πολυσύνθετης τεχνολογίας οπλικών συστημάτων και συστημάτων υποστήριξης, προϋποθέτει σήμερα τεχνική, συνηθέστατα δε και επιστημονική, κατάρτιση πολύ υψηλού επιπέδου, με ανάλογη βέβαια επιβάρυνση στο χρόνο και στο κόστος εκπαίδευσης των στελεχών των Ενόπλων Δυνάμεων.

Για όλους αυτούς τους λόγους, οι όροι διαβίωσης, οι συνθήκες εργασίας, οι απολαβές των εν ενεργεία και οι συντάξεις των αποστράτων των Ενόπλων Δυνάμεων, συνθέτουν θέμα άμεσης και ύψιστης εθνικής προτεραιότητας.

Το προκείμενο νομοσχέδιο και η κυβερνητική αντίληψη και πολιτική που αυτό εκδηλώνει, που αναδύεται μέσα απ' αυτό, όχι απλώς δεν αίρεται στο ύψος των περιστάσεων, όχι απλώς δεν προσεγγίζει με αποφασιστικότητα το ζήτημα, αλλά θα ισχυριστώ ότι αντιθέτως, αναδεικνύει με ενάργεια, ασυνέπεια, αναξιοπιστία, προχειρότητα και υποκρισία. 

Ασυνέπεια, διότι βρίσκεται σε πλήρη αναντιστοιχία με τις διαχρονικές δεσμεύσεις περί έγκαιρης αντιμετώπισης του θέματος και προσωπικά δεν έχω καμία δυσκολία να αναγνωρίσω ασκώντας αυτοκριτική, ότι στην καθυστέρηση αυτή συνέβαλε και η κυβέρνηση τότε της Νέας Δημοκρατίας.

Αναξιοπιστία, διότι έστω και τώρα με τρομακτική καθυστέρηση, αρκείται σε ψιχία. Δε μεταβάλλει ουσιαστικά την οικονομική υποβάθμιση των αξιωματικών και των λοιπών στελεχών, ούτε την εξαθλίωση των αποστράτων και διαψεύδει τις προσδοκίες που η ίδια είχε καλλιεργήσει.

Προχειρότητα, διότι δεν αγγίζει κύρια θέματα, όπως εκείνο των κρατήσεων και ακόμα περισσότερο το συνταξιοδοτικό.

Τέλος, υποκρισία, διότι αφενός επιχειρείται να εμφανιστεί η στενόκαρδη αυτή ρύθμιση ως γενναιόδωρη παραχώρηση της Κυβέρνησης και αφετέρου, όπερ και σημαντικότερο, διότι επικαλούμενη δημοσιονομικές δυσκολίες, εκμεταλλεύεται το γεγονός ότι το προσωπικό των Ενόπλων Δυνάμεων και των Σωμάτων Ασφαλείας, λόγω υψηλής εθνικής αποστολής, αδυνατεί να λειτουργήσει ως ομάδα πίεσης ή κατ' αναλογία της πρακτικής άλλων κοινωνικών ομάδων, ως μοχλός εκβιασμού.

Αντί η αδυναμία αυτή να αποτελεί το κίνητρο και τη δικαιολογητική βάση για αποφασιστική βελτίωση της οικονομικής κατάστασης των στελεχών των Ενόπλων Δυνάμεων και των Σωμάτων Ασφαλείας, γίνεται στην ουσία, εμμέσως πλην σαφώς, εργαλείο καταπίεσης, και βέβαια συνακόλουθης απογοήτευσης και αγανάκτησης των ανθρώπων αυτών στα χέρια της Κυβέρνησης. Μιας Κυβέρνησης που δεν τολμά να θίξει τα απαράδεκτα προνόμια διαφόρων προνομιούχων συντεχνιών, όπως προσφυώς και δηκτικά τους αποκαλεί ο Γιάννης Μαρίνος, "των σύγχρονων στρατών κατοχής".

Κυβέρνηση που διστάζει να προχωρήσει στοιχειωδώς στην πολιτική της αποκρατικοποίησης και της περικοπής της δημόσιας σπατάλης, που δε διστάζει, αντιθέτως, να κάνει χαριστικές ρυθμίσεις σε χρόνιους οφειλέτες, σε κυρίους πολυτελών σκαφών αναψυχής και σε ποδοσφαιρικές ομάδες. Που εξαντλεί, όμως, την υποτιθέμενη δημοσιονομική της αυστηρότητα σε εκείνους, που "στη ζωή των όρισαν να φυλάγουν Θερμοπύλες, ποτέ από το χρέος μη κινούντες".

Κυρίες και κύριοι συνάδελφοι, πιστεύω ότι το προτεινόμενο νομοσχέδιο είναι ανεπαρκές και ακόμη περισσότερο ότι είναι σε πλήρη αναντιστοιχία με τις απαιτήσεις των καιρών και τις εθνικές ανάγκες. 

Φοβούμαι ότι συνειδητά ή όχι, παρωθεί σε απαράδεκτες καταστάσεις, όπως τα εικονικά φύλλα πορείας ή η αναζήτηση δεύτερης απασχόλησης, που στεντορεία τη φωνή, δυστυχώς, όμως, φαίνεται υποκριτικά και ανειλικρινώς, σπεύδουμε πάντα φραστικά να καταδικάζουμε.

Τέλος, ελπίζω ότι όχι τόσο αυτή η Κυβέρνηση, αλλά κάποια άλλη κυβέρνηση, θα συλλάβει το πρόβλημα στις πραγματικές του διαστάσεις και θα επιδείξει και θα αναδείξει την τόσο απαιτούμενη αποτελεσματικότητα, η έλλειψη της οποίας, κυρίες και κύριοι συνάδελφοι, είναι ίσως η κυριότερη αιτία της σύγχρονης κακοδαιμονίας του δημόσιου βίου μας.

Ευχαριστώ πολύ.

(Χειροκροτήματα από τη Νέα Δημοκρατία)

ΠΡΟΕΔΡΕΥΩΝ (Παναγιώτης Σγουρίδης): Πριν δώσω το λόγο στον κ. Παυλόπουλο, θέλω να πω ότι είναι ακόμα εγγεγραμμένοι δέκα εννέα ομιλητές. 'Οπως καταλαβαίνετε, κάποιοι συνάδελφοι, δε θα μιλήσουν. Θα έλεγα, λοιπόν, αν θέλετε, να μειώσουμε το χρόνο σε επτά λεπτά, για να μπορέσουν να μιλήσουν όλοι. Συμφωνείτε;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συμφωνήθηκε, λοιπόν, ομοφώνως ο χρόνος των ομιλητών να είναι επτά λεπτά.

Ο κ. Παυλόπουλος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Ο ρήτορας, αιφνιδιάζεται.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος είναι δεινός ρήτωρ και δεν έχει πρόβλημα. Ορίστε, κύριε Παυλόπουλε, και μη με διαψεύσετε.

ΠΡΟΚΟΠΗΣ ΠΑΥΛΟΠΟΥΛΟΣ: Θα είμαι σύντομος. 'Αλλωστε ο χρόνος που έχω στη διάθεσή μου, κύριε Πρόεδρε, μου το επιβάλλει.

Κυρίες και κύριοι Βουλευτές, πριν από λίγες μέρες η Κυβέρνηση αποφάσισε να εγκρίνει τις γενικές γραμμές του εξοπλιστικού προγράμματος, βάσει του οποίου θα πορευθεί η Χώρα μας, για να θωρακίσει την εδαφική μας ακεραιότητα και, κατά συνέπεια την εθνική μας κυριαρχία.

Κατά το πρόγραμμα αυτό ο Ελληνικός Λαός θα υποβληθεί σε μία δαπάνη, η οποία θα σημαίνει σημαντική οικονομική αφαίμαξη. Αλλά είναι μία δίκαιη δαπάνη, την οποία η Νέα Δημοκρατία, όπως γνωρίζετε από την αρχή, στήριξε και θα στηρίξει.

Το ζήτημα είναι ότι αυτή η δαπάνη, για να μην πάει χαμένη και να έχει αποτέλεσμα και, κυρίως, για να μπορέσει να δώσει στη Χώρα μας την αξιοπρέπεια εκείνη που της ταιριάζει και που επιβάλλουν οι καιροί, πρέπει να συμπληρωθεί από την ύπαρξη αξιόλογων στελεχών. Γιατί, είναι γνωστό ότι απλώς και μόνο η ύπαρξη υλικών μέσων στο χώρο της εθνικής άμυνας, όσο και αν είναι τεχνολογικά προηγμένη σήμερα η υποδομή, η οποία σχετίζεται με την άμυνα, δεν αρκεί. Βασικό επίσης στοιχείο είναι η ύπαρξη στελεχών. Και αυτά τα στελέχη καλείται η Πολιτεία να διαμορφώσει. Και αυτά τα στελέχη καλείται η Πολιτεία, επίσης, να στηρίξει.

Η ύπαρξη αυτών των στελεχών προϋποθέτει, όπως είναι γνωστό -για να μην μακρηγορώ- τρία πράγματα: Τον τρόπο με τον οποίο εισάγονται, τον τρόπο με τον οποίο σταδιοδρομούν και τον τρόπο με τον οποίο μισθοδοτούνται. Γιατί, αυτές οι τρεις παράμετροι, είναι εκείνες που καθορίζουν το εάν και κατά πόσον τα στελέχη ανταποκρίνονται στις ανάγκες της Χώρας. 

Είναι γνωστό ότι σε άλλες χώρες, που ακολούθησαν τη λεγόμενη λογική των Μεγάλων Σωμάτων -θα αναφερθώ εδώ σε κοντινές μας εμπειρίες, όπως π.χ. η Γαλλία, η οποία είναι και η πρώτη διδάξασα, η Αγγλία, αλλά και η Γερμανία- οι τρεις αυτές παράμετροι έχουν αναπτυχθεί εντυπωσιακά.

O τρόπος που εισάγονται στις Ενοπλες Δυνάμεις και στα Σώματα Ασφαλείας τα στελέχη είναι απόλυτα αξιοκρατικός. Ο τρόπος με τον οποίο σταδιοδρομούν είναι επίσης αξιοκρατικός. Αλλά και ο τρόπος που μισθοδοτούνται διακρίνεται από τη λογική ότι έχουν τα μέσα να ζήσουν με τον τρόπο που απαιτεί η αξιοπρέπεια εκείνη η οποία ταιριάζει στο αξίωμα που η ίδια η Πολιτεία τους έχει αναθέσει. 

Τι συμβαίνει στη Χώρα μας; Στη Χώρα μας σε ό,τι αφορά την είσοδο, για μεν τις 'Ενοπλες Δυνάμεις τα πράγματα είναι σχετικά ικανοποιητικά. Το αντίστροφο συμβαίνει κατά κανόνα, σε ό,τι αφορά τα Σώματα Ασφαλείας.

Είναι γνωστό ότι ως σήμερα τα περισσότερα στελέχη των Σωμάτων Ασφαλείας, αποτελούν επιλογή των εκάστοτε κυβερνήσεων για να μην πω των εκάστοτε Υπουργών. Αυτή είναι η πραγματικότητα. Είναι καθαρά νεποτικό το σύστημα με το οποίο εισάγονται τα στελέχη στα Σώματα Ασφαλείας. Για τις 'Ενοπλες Δυνάμεις βεβαίως, τα πράγματα είναι διαφορετικά, ιδίως από την εποχή που εφαρμόζεται και εκεί το σύστημα των πανελληνίων εξετάσεων.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Και στην Αστυνομία.

ΠΡΟΚΟΠΗΣ ΠΑΥΛΟΠΟΥΛΟΣ: Θα ήθελα κύριε Υπουργέ, μια και το αναφέρατε, να τονίσω το εξής: Αναφέρομαι στην πλειοψηφία με τη μόνη διαφορά των νυν υπηρετούντων. Δεν έρχομαι στο σημείο αυτό να αξιολογήσω τον τρόπο με τον οποίο εργάζονται, αλλά η πραγματικότητα είναι αυτή: Η συντριπτική πλειοψηφία των ανθρώπων που στελεχώνουν τα Σώματα Ασφαλείας και οι οποίοι κάνουν βεβαίως τη δουλειά τους, τουλάχιστον ως προς τον τρόπο εισαγωγής δεν ακολούθησαν τη λογική που έχει επιβληθεί στις 'Ενοπλες Δυνάμεις. Γι' αυτό και τα πράγματα στις 'Ενοπλες Δυνάμεις εξακολουθούν να παραμένουν, παρά τις συνθήκες που επικρατούν, σαφώς καλύτερα. Αυτά σε ό,τι αφορά την εισαγωγή.

Σε ό,τι αφορά τη σταδιοδρομία, κυρίες και κύριοι συνάδελφοι, γνωρίζετε πολύ καλά ότι η έννοια της αξιοκρατίας αποτελεί ουτοπία στην Ελλάδα. Είναι η μόνη ρεαλιστική ουτοπία για την οποία μπορεί ο κ. Σημίτης, η Κυβέρνηση, να επαίρεται. Βεβαίως, την ευθύνη στο σημείο αυτό, τη φέρνουν πολλές κυβερνήσεις. Αλλά νομίζω, ότι τα τελευταία χρόνια αυτό το φαινόμενο έχει επεκταθεί, γιατί, όπως ξέρετε, στο θέμα της σταδιοδρομίας μόνο η αξιοκρατία δεν επικρατεί.

'Εγινε κάποια προσπάθεια με το θέμα της θητείας σε ό,τι αφορά την ηγεσία των Ενόπλων Δυνάμεων. Αλλά και αυτό δεν αρκεί. Σήμερα μόνο όσοι είναι αρεστοί στην εκάστοτε ηγεσία έχουν τη δυνατότητα να σταδιοδρομήσουν.

Θα τονίσω, κύριε Υπουργέ -και το ξέρετε- από τη μικρή μου νομική εμπειρία ότι ούτε καν οι αποφάσεις του Συμβουλίου της Επικρατείας δεν εφαρμόζονται.

Είναι γνωστό, κυρίες και κύριοι συνάδελφοι, ότι όταν έρχεται το Συμβούλιο της Επικρατείας, για παράδειγμα να ακυρώσει απόφαση που αφορά αναιτιολόγητο για την κρίση αξιωματικών, είτε αυτό αφορά τις 'Ενοπλες Δυνάμεις, είτε αφορά την Αστυνομία, η διοίκηση μονίμως επανέρχεται και με άλλη αιτιολογία επαναλαμβάνει τα ίδια, με αποτέλεσμα οι αξιωματικοί να ταλαιπωρούνται χρόνια ολόκληρα στα διοικητικά δικαστήρια και να μην δικαιώνονται ποτέ. Και δεν είναι τυχαίο ότι η ελληνική λογοτεχνία κατάφερε στο σημείο αυτό να αποκτήσει ένα χαρακτηριστικό παράδειγμα από τη δικαστική πράξη. Η ιστορία του "ωραίου λοχαγού" δεν είναι τυχαίο ότι υπάρχει, ειδικά για τις 'Ενοπλες Δυνάμεις και ειδικά για την Αστυνομία.

ΦΟΙΒΟΣ ΙΩΑΝΝΙΔΗΣ: Του Στασινόπουλου.

ΠΡΟΚΟΠΗΣ ΠΑΥΛΟΠΟΥΛΟΣ: Του Στασινόπουλου και του Μένη του Κουμανταρέα κύριε συνάδελφε, στη συνέχεια. Η ιδέα ήταν του τέως Προέδρου της Δημοκρατίας του Στασινόπουλου. 

ΦΟΙΒΟΣ ΙΩΑΝΝΙΔΗΣ: Είχε γράψει βιβλίο.

ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι βιβλίο, είναι ένα δοκίμιο. Στο βιβλίο του το "Πινάκιο της φακής και ο νόμος των λύκων". Το λογοτεχνικό δημιούργημα ανήκει βεβαίως στο Μένη Κουμανταρέα.

Θα ήθελα να πω πως σε ό,τι αφορά τη μισθοδοσία τα πράγματα είναι ακόμη χειρότερα. Ο γλίσχρος μισθός τον οποίο έχουν τα στελέχη και των Ενόπλων Δυνάμεων και των Σωμάτων Ασφαλείας αποτελεί πραγματικά κίνητρο, απλώς είτε για να μην κάνουν τη δουλειά τους είτε για να ακολουθούν μια δεύτερη δουλειά για να συμπληρώσουν το βαλάντιο.

Βεβαίως στο σημείο αυτό πρέπει να τονίσω ότι η συντριπτική πλειοψηφία των στελεχών και των Ενόπλων Δυνάμεων και των Σωμάτων Ασφαλείας κάνουν τη δουλειά τους. 'Ενας Θεός, όμως, γνωρίζει πώς την κάνουν και ένας Θεός γνωρίζει αν αυτό το πράγμα μπορεί να αφήνει την Πολιτεία αδιάφορη. Γιατί, κυρίες και κύριοι συνάδελφοι, μπορεί να κάνουν τη δουλειά τους οι αξιωματικοί, αλλά η πολιτεία δεν κάνει τη δική της.

Το νομοσχέδιο που έρχεται,αυτό το τρίτο σημείο θα μπορούσε -γιατί όλα δεν μπορούν να γίνουν σε μία μέρα, αυτό το αναγνωρίζουμε όλοι- να το διορθώσει. Μπορούσε να είναι μία αρχή. Και αυτήν την αρχή δεν την κάνει.

Τονίζω ότι είμαστε όλοι υπέυθυνοι -και είναι κυρίως υπεύθυνη η Κυβέρνηση-για το γεγονός ότι εκείνοι που έχουν ως αποστολή τη θωράκιση της άμυνας της Χώρας, αλλά και της έννομης τάξης της Χώρας, δεν έχουν τα μέσα αλλά και το κίνητρο για να το πράξουν. Το ξανατονίζω για να μην παρεξηγηθώ. Δεν καταφέρομαι κατά των στελεχών. Εκείνα στη συντριπτική πλειοψηφία κάνουν το καθήκον τους. Η Πολιτεία καλείται να πράξει το δικό της καθήκον και αυτό δεν το πράττει. Συμπληρώνω αυτό που είπε ο συνάδελφος ο Κώστας ο Καραμανλής, ότι έχουν ταχθεί να φυλάττουν Θερμοπύλες και θα το κάνουν. Η Πολιτεία άραγε θα τους διευκολύνει να το πράξουν;

Ευχαριστώ πολύ, κύριε Πρόεδρε και για την ανοχή σας.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Η κυρία Γιαννάκου-Κουτσίκου έχει το λόγο.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, κύριοι συνάδελφοι, για ένα τόσο σοβαρό θέμα βέβαια δεν είναι και πάρα πολύ ευχάριστο να είμαστε τόσο λίγοι. Αλλά ίσως και ο Κανονισμός που πρέπει να ξαναδούμε, κύριε Πρόεδρε, δημιουργεί τέτοιες προϋποθέσεις, ώστε οι Βουλευτές να εκφράζουν την τελευταία στιγμή την άποψή τους και να νιώθουν πως δεν έχει τόσο σοβαρό νόημα.

Η περίοδος που διερχόμαστε είναι ιδιαίτερα κρίσιμη και στο εσωτερικό και στο εξωτερικό μέτωπο. Η Χώρα μας βρίσκεται αντιμέτωπη με μιά σειρά προκλήσεων, πολιτικού, διπλωματικού, οικονομικού και κοινωνικού χαρακτήρα. Τα μείζονα εθνικά θέματα εξελίσσονται μέσα σε κλίμα γενικής αβεβαιότητας, στρατηγικής ανακολουθίας και κάπως ασαφών τακτικών χειρισμών. Η τελική τους έκβαση πάντως φαίνεται να απομακρύνεται από τη λογική του έστω και συμβατικά εννοούμενου εθνικού συμφέροντος.

Σ' αυτό το πλαίσιο καλείται η Βουλή των Ελλήνων να διαμορφώσει τη νέα μισθολογική πολιτική για τα μόνιμα στελέχη των Ενόπλων Δυνάμεων, της Ελληνικής Αστυνομίας και του Λιμενικού Σώματος. Καλούμεθα να δώσουμε λύση σ' ένα χρονίζον πρόβλημα, με δεδομένη τη δυσπιστία και των άμεσα και των έμμεσα ενδιαφερομένων.

Το νομοσχέδιο που έφερε η Κυβέρνηση στη Βουλή πρέπει να πω ότι έχει θετικά σημεία, αλλά έχει και πολλές αρνητικές πλευρές. Είναι διάχυτη η εντύπωση σχεδόν του συνόλου των μονίμων στελεχών πως το νέο μισθολόγιο δεν ικανοποιεί ούτε στο ελάχιστο τις προσδοκίες και τις ανάγκες των εργαζομένων στις 'Ενοπλες Δυνάμεις, στα Σώματα Ασφαλείας και στο Λιμενικο.

Δεν παραγνωρίζει κανείς βέβαια το γεγονός ότι από την πλευρά της Κυβέρνησης γίνεται κάποια προσπάθεια να γεφυρωθεί το χάσμα μεταξύ δικαιολογημένων ή μη απαιτήσεων και ουσιαστικών δυνατοτήτων ικανοποίησής τους. Το ερώτημα είναι: Το ζητούμενο τελικά έχει επιτευχθεί; 

Για να μην κατηγορηθούμε ότι συνεχώς υποστηρίζουμε πως όσα προτείνει η Κυβέρνηση δεν είναι σωστά, εγώ θα σας προκαλέσω λέγοντας ποιά είναι τα θετικά κατά τη γνώμη μου σημεία.

Καθορίζονται πράγματι σταθερές σχέσεις βασικών μισθών για όλους τους βαθμούς της κλίμακας της στρατιωτικής ιεραρχίας με βάση το βασικό μισθό του ανθυπολοχαγού. Ανοίγει η λεγόμενη ψαλίδα των αποδοχών και παρέχει μεγαλύτερες ποσοστιαίες αυξήσεις στους ανώτατους αξιωματικούς. 'Εστω και αργά, δηλαδή, η Κυβέρνηση του ΠΑΣΟΚ διορθώνει μερικώς την ισοπεδωτική μισθολογική πολιτική που ακολούθησε στην προηγούμενη 10ετία. Με τον τρόπο αυτό αναγνωρίζεται το ενισχυμένο κύρος και η σημαντική ευθύνη που απορρέει από το βαθμό και τη θέση του κάθε αξιωματικού.

Επίσης, θετική είναι η παροχή του επιδόματος επιτελικής ευθύνης στους ανώτατους αξιωματικούς και η χορήγηση εξόδων παράστασης στους Αρχηγούς των επιτελείων της Ελληνικής Αστυνομίας και των Σωμάτων Ασφαλείας.

Ο τελικός μισθός των νεοεισερχομένων στις 'Ενοπλες Δυνάμεις και στα Σώματα Ασφαλείας διαμορφώνεται σε σχέση με τα προηγούμενα σε ένα μόλις σχετικά αξιοπρεπές επίπεδο.

Από την άλλη πλευρά υπάρχουν αρκετά αρνητικά σημεία που πρέπει να επανεξετασθούν. Η ουσία τελικά του προβλήματος σχετίζεται μάλλον με θέματα αντιλήψεων και συνολικών προσεγγίσεων παρά με επιμέρους μισθολογικές διευθετήσεις.

H Kυβέρνηση οφείλει να επανεκτιμήσει το σύνολο των δαπανών του Υπουργείου Εθνικής 'Αμυνας υπό το φως μιάς πραγματικά εκσυγχρονιστικής πολιτικής, έστω και αν με τον τρόπο αυτό παραβεί τη λογική των δημοσιονομικών περιορισμών που προβάλλει ως αναγκαστικό αίτιο των περιορισμένων παροχών της. 

Η Κυβέρνηση ανεκοίνωσε ένα μεγαλεπήβολο εξοπλιστικό πρόγραμμα 10ετούς ορίζοντος. Υποθέτω πως παρόλα αυτά δεν εγκαταλείφθηκε η λειτουργική εφαρμογή των καλούμενων 5ετών ενιαίων μεσοπρόθεσμων προγραμμάτων αμυντικών εξοπλισμών (ΕΜΠΑΕ). Με δεδομένες τις θεσμικές και επιχειρησιακές εξελίξεις, ο εκσυγχρονισμός των Ενόπλων Δυνάμεων όφειλε να επικεντρωθεί στη λογική της ποιοτικής αναβάθμισης.

Το ζητούμενο είναι η διαφοροποίηση στην ποιότητα και όχι στην ποσότητα. Η παρωχημένη λογική του μετρήματος των φασολιών που εξακολουθεί να ισχύει και σήμερα, πρέπει ν'αντικατασταθεί από το πλαίσιο των συγκριτικών πλεονεκτημάτων που προσφέρει η τεχνολογία αιχμής, η αποτελεσματικότητα των ταχυκίνητων και ευέλικτων δυνάμεων.

Η απάντηση, κυρίες και κύριοι συνάδελφοι, βρίσκεται ασφαλώς στα έξυπνα συστήματα, στα έξυπνα πυρομαχικά, στους πολλαπλασιαστές ισχύος.

Τελικός στόχος είναι η εφαρμογή της θεωρίας τουλάχιστον της "ελάχιστης αποτροπής". Φοβούμαι, όμως, ότι μάλλον θα χρειαστεί με όσα συμβαίνουν σήμερα, να περιμένουμε τη μεθεπόμενη 10ετία για την υλοποίηση μίας πραγματικά εκσυγχρονιστικής αμυντικής υποδομής, που θα εξισορροπεί το κόστος με το όφελος.

Αν υποθέσουμε πως η Κυβέρνηση κινείται πραγματικά προς αυτήν την κατεύθυνση, τότε αγνοεί στην πράξη το σημαντικότερο παράγοντα της μαχητικής ισχύος και της δυναμικής που αναπτύσσεται στην κλίμακα εκσυγχρονισμού των Ενόπλων Δυνάμεων. Αυτός ο παράγων είναι τελικά το στελεχιακό δυναμικό. Είναι δηλαδή η καρδιά που χτυπάει πίσω από το ψυχρό μέταλλο.

Σήμερα διέρρευσαν στον Τύπο πληροφορίες για πιθανή προμήθεια αεροσκαφών-δεξαμενών για ανεφοδιασμό εν πτήσει. Σημειώνω τον αποσπασματικό χαρακτήρα της πληροφόρησης. Το πρόγραμμα αυτό δεν μνημονεύθηκε κατά τις εξαγγελίες της Κυβέρνησης σε σχέση με το εξοπλιστικό πρόγραμμα. Ελπίζω ότι το θέμα εντάσσεται σε ένα συνολικότερο πλαίσιο και δεν αποτελεί απλώς μεμονωμένη κίνηση απάντησης στο αντίστοιχο πρόγραμμα της Τουρκίας ή στη χειρότερη περίπτωση κίνηση εντυπωσιασμού του Υπουργού 'Αμυνας επειδή επισκέφθηκε την Κύπρο.

Δεν είναι δυνατόν ν'απαιτούμε εξειδικευμένη γνώση, επιχειρησιακή αποδοση, αποτελεσματική προσαρμογή στις απαιτήσεις του σύγχρονου πολέμου, ψυχικό σθένος και αφοσίωση που έχει επωμισθεί ο κάθε βαθμοφόρος, ανεξαρτήτως θέσης και επιπεδου, χωρίς να προσφέρουμε αναλόγως.

Δεν είναι δυνατόν να ζητάμε επαγγελματική ευσυνειδησία από εκείνους που καθημερινά αναλώνουν την ψυχή και το σώμα τους στη φύλαξη των θαλασσών, στην προστασία της περιουσίας, στη διατήρηση της τάξης και της ασφάλειας, του κοινωνικου κεκτημένου, χωρίς ουσιαστική εκτίμηση του έργου τους.

Στην προσπάθειά μας, κυρίες και κύριοι συνάδελφοι, να διορθώσουμε τα κακώς κείμενα, δεν είναι δυνατόν να φθάνουμε στο άλλο άκρο. Θα σταθώ σε δύο χαρακτηριστικά παραδείγματα. Η λογική της αξιοκρατίας δεν επιτρέπεται να οδηγεί έμμεσα σε άλλου είδους ανισότητες. Τα μισθολογικά οφέλη στα μεσαία στελέχη είναι αμελητέα, συμπιέζονται από τα ανώτερα και κατώτερα κλιμάκια. Είναι το βασικότερο πρόβλημα αυτού του νομοσχεδίου. 

Επίσης, εξακολουθεί ν'απαλλάσσεται από το φόρο εισοδήματος ποσό ίσο με το απαλλασσόμενο μέχρι 31.12.1996 από τις κάθε είδους αποδοχές. 'Ομως, στο μέτρο που το ποσό υπολογίζεται στο συνολικό εισόδημα, τελικώς δεν οδηγεί σε πραγματικό όφελος. Ας γίνει μία προσπάθεια βελτίωσης, κύριε Υπουργέ. 'Ο,τι είναι δυνατόν, όσα μπορούν να ρυθμιστούν μέσα απ'αυτό το νομοσχέδιο. Ας εξεταστεί η δυνατότητα προσθήκης εναλλακτικών μορφών αμοιβής, όπου είναι δυνατόν. Είναι ιδιαίτερα σημαντικό το μισθολόγιο να είναι ενιαίο και υπ'αυτή την έννοια, η μη πρόβλεψη για το μέλλον, κύριε Υπουργέ, δεν προδικάζει τίποτε καλό. Δεν μπορεί να εξαρτάται από τις επιμέρους πολιτικές, από τους επιμέρους σχεδιασμούς και από τις επιμέρους οπισθοχωρήσεις της γενικότερης οικονομικής πολιτικής, το μέλλον των Ενόπλων Δυνάμεων.

Πρέπει να δεσμευθεί, λοιπόν, η Κυβέρνηση στο να εξεύρει μόνιμο μηχανισμό τακτικής αναπροσαρμογής των στελεχών των Ενόπλων Δυνάμεων. Δεν πρέπει να υπάρχει περιστασιακή αντιμετώπιση.Η Κυβέρνηση έχει υποχρέωση να σκύψει πάνω στα συγκεκριμενα προβλήματα, πέρα από το στενό κομματικό πλαίσιο και τη λογική της ευκαιριακής αντιμετώπισης. Γνωρίζουμε όλοι τους υπάρχοντες περιορισμούς της δημοσιονομικής πολιτικής -δε ζούμε εκτός Ελλάδος- ο στόχος, όμως, είναι κοινός: Το συμφέρον της Χώρας και του 'Εθνους. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κα Κουτσίκου, που συμπίεσε το χρόνο.

Ο κ.Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κυρίες και κύριοι συνάδελφοι, με καθυστέρηση τριών ετών έρχεται το υπό συζήτηση νομοσχέδιο στην Εθνική Αντιπροσωπεία. Από τον Οκτώβριο του 1993 παρακολουθήσαμε κατ'επανάληψη δημόσιες δηλώσεις και στην Αίθουσα αυτή του τότε Πρωθυπουργού, των Υπουργών Εθνικής 'Αμυνας, Δημόσιας Τάξης και Οικονομικών, ότι θα έφερναν από τότε το υπό συζήτηση νομοσχέδιο στην Εθνική Αντιπροσωπεία, ώστε να ικανοποιηθεί το προσωπικό των Ενόπλων Δυνάμεων και των Σωμάτων Ασφαλείας στον τομέα αυτό.

Για το θέμα αυτό έπρεπε να παρακολουθήσουμε για πρώτη φορά τις δημόσιες διαδηλώσεις των Αποστράτων Αξιωματικών των Ενόπλων Δυνάμεων και των Σωμάτων Ασφαλείας, που έγιναν στις 18 Μαϊου 1995 με αξιοπρέπεια και με ευπρέπεια, αλλά να διαδηλώνουν τη φτωχεια στην οποία έχουν περιέλθει.

Επίσης, για πρώτη φορά παρακολουθήσαμε διαδηλώσεις των εν ενεργεία στελεχών των Σωμάτων Ασφαλείας της Ελληνικής Αστυνομίας και του Πυροσβεστικού Σώματος, οι οποίοι διεκτραγώδησαν την κατάσταση στην οποία έχουν περιέλθει οι οικογένειές τους.

Το υπό συζήτηση νομοσχέδιο δεν έχει αρχές, είναι πρόχειρο, είναι αποσπασματικό, είναι άδικο και διέπεται σαφώς από πολιτική αναλγησία. Από τη μέχρι τώρα συζήτηση που έχει πραγματοποιηθεί στην Εθνική Αντιπροσωπεία και στις τρεις συνεδριάσεις της Διαρκούς Κοινοβουλευτικής Επιτροπής, διαπιστώνεται ότι όλοι οι Βουλευτές όλων των πολιτικών παρατάξεων έχουν σαφή αντίθεση προς τις ρυθμίσεις του υπό συζήτηση νομοσχεδίου.

Επίσης, ακούσαμε στη Διαρκή Κοινοβουλευτική Επιτροπή τους εκπροσώπους των Αποστράτων των Ενόπλων Δυνάμεων και των Σωμάτων Ασφαλείας οι οποίοι διεκτραγώδησαν την κατάσταση στην οποία έχουν περιέλθει, όπως επίσης, ακούσαμε τους εκπροσώπους της 'Ενωσης των Αξιωματικών της Ελληνικής Αστυνομίας, της Πανελλήνιας Ομοσπονδίας Αστυνομικών Υπαλλήλων, του Πυροσβεστικού Σώματος και του Λιμενικού Σώματος, οι οποίοι επίσης περιέγραψαν λεπτομερώς την οικονομική κατάσταση η οποία διέπει τις οικογένειές τους.

Δεν πρόκειται να αναπτύξω αυτήν τη στιγμή στην Εθνική Αντιπροσωπεία την ιδιαιτερότητα που έχουν στην αποστολή τους τα στελέχη των Ενόπλων Δυνάμεων και των Σωμάτων Ασφαλείας. Δεν πρόκειται να αναφερθώ στον κίνδυνο που αντιμετωπίζουν καθημερινά οι Αξιωματικοί των Ενόπλων Δυνάμεων, οι Χειριστές της Πολεμικής Αεροπορίας, οι Χειριστές των ελικοπτέρων στα 'Ιμια κ.ο.κ. Ούτε θα αναφερθώ στον κίνδυνο που αντιμετωπίζουν για τη ζωή τους και την αρτιμέλειά τους οι Αστυνομικοί εκτελούντες το καθήκον τους στην καταδίωξη των λαθρεμπόρων, των εμπόρων ναρκωτικών και των άλλων κατηγοριών εγκληματιών, οι οποίοι καθημερινά, όπως γνωρίζουμε όλοι μας, έχουν την παρουσία τους στην κοινωνική λειτουργία. Και δεν πρόκειται να αναφερθώ ασφαλώς, στον κίνδυνο που έχουν οι Πυροσβέστες εκτελούντες το καθήκον τους, αλλά και το προσωπικό του Λιμενικού Σώματος. Αυτά είναι γνωστά, όπως και οι θυσίες του προσωπικού των Σωμάτων Ασφαλείας κατά την εκτέλεση των καθηκόντων του.

'Οπως επίσης γνωστό είναι ότι δεν έχει νόμιμο δικαίωμα να ασκεί άλλη εργασία το προσωπικό των Σωμάτων Ασφαλείας. Δεν έχουν ωράριο εργασίας. Και είναι γνωστή η κατάσταση που δημιουργείται από τις μετακινήσεις τους στις οικογένειές τους και στα παιδιά τους. Και βεβαίως, δεν έχουν το δικαίωμα να απεργήσουν και να διαδηλώσουν έντονα με απεργιακές κινητοποιήσεις την αγανάκτηση την οποία τους έχει δημιουργήσει η Πολιτεία. Γι'αυτό είναι υποχρέωση της Πολιτείας -θα έπρεπε να βρεθούμε όλοι ομόφωνα σύμφωνοι σ'αυτήν την Αίθουσα- να θεσμοθετήσει ένα δίκαιο μισθολόγιο για τις 'Ενοπλες Δυνάμεις και τα Σώματα Ασφαλείας, αφού το σύνολο της κοινωνίας μας έχει τις γνωστές απαιτήσεις από αυτά τα στελέχη για την εκπλήρωση του καθήκοντός τους.

Θα έπρεπε το μισθολόγιο των Ενόπλων Δυνάμεων και των Σωμάτων Ασφαλείας να εναρμονιστεί προς τις αποδοχές των δικαστικών. Προτείναμε να πραγματοποιηθεί αυτό σε ένα ποσοστό 80%, ώστε να είναι δίκαιη η μεταχείριση και προς αυτό το προσωπικό. Και αν τελικά δε δέχεται αυτήν την πρότασή μας η Κυβέρνηση, τότε να θεσμοθετήσει το όριο των 200.000 δραχμών στο βασικό μισθό του Ανθυπολοχαγού, ώστε με αντίστοιχη αναπροσαρμογή των αποδοχών όλης της ιεραρχίας στις 'Ενοπλες Δυνάμεις και τα Σώματα Ασφαλείας, να υπάρξει επιτέλους μια ειδική μεταχείριση. Και βέβαια, αντίστοιχα οι συντάξεις των Αποστράτων των Ενόπλων Δυνάμεων και των Σωμάτων Ασφαλείας θα πρέπει να βρίσκονται στο επίπεδο του 80% των αποδοχών των εν ενεργεία και όχι στο 50% περίπου το οποίο τελικά με τη φορολογική μεταχείριση κατεβαίνει κάτω και απ'αυτό το όριο.

Και δεν μπορεί να ισχυρίζεται η Κυβέρνηση του ΠΑ.ΣΟ.Κ., ότι δεν επιτρέπουν σήμερα τα οικονομικά περιθώρια την αντιμετώπιση μιας δίκαιης ρύθμισης του μισθολογίου των Ενόπλων Δυνάμεων και των Σωμάτων Ασφαλείας, αφού είναι γνωστό ότι η Κυβέρνηση του ΠΑ.ΣΟ.Κ. διαγράφει: Τα 600 δισεκατομμύρια δραχμές που είναι το έλλειμμα της Ολυμπιακής Αεροπορίας, τα 800 δισεκατομμύρια δραχμές το έλλειμμα της ΕΤΒΑ, τα 265 δισεκατομμύρια δραχμές των Γεωργικών Συνεταιρισμών, τα 615 δισεκατομμύρια δραχμές του ΟΑΣΑ, τα 340 δισεκατομμύρια δραχμές του Ο.Σ.Ε., τα 600 δισεκατομμύρια δραχμές του ΟΑΕ, τα 450 δισεκατομμύρια δραχμές της ΕΒΟ και ΠΥΡΚΑΛ, τα 125 δισεκατομμύρια δραχμές του Κρατικού Ναυπηγείου του Σκαραμαγκά και τα άλλα γνωστά παρόμοια.

Αλλά, κύριοι Υπουργοί, εξαγγείλατε ένα πρόγραμμα εξοπλισμού των Ενόπλων Δυνάμεων της τάξεως των 3-4 δισεκατομμυρίων δραχμών. Απ'αυτά το πρόγραμμα δεν μπορείτε επιτέλους 50 δισεκατομμύρια δραχμές να διατεθούν για την ικανοποίηση του μισθολογίου των Ενόπλων Δυνάμεων και των Σωμάτων Ασφαλείας, όταν σ'αυτούς τους ανθρώπους εμπιστεύεσθε τη διαχείριση αυτού του προγράμματος εξοπλισμού που εξαγγέλλετε;

Εδώ δεν υπάρχει καμιά αμφιβολία ότι οι γνωστές προκαταλήψεις που υπάρχουν φαίνεται ότι οδήγησαν μέλη της Κυβέρνησης να αντιμετωπίσουν και αυτό το θέμα κατ'αυτόν τον απαράδεκτο τρόπο.

Γιατί θεσμοθετήσατε οι δώδεκα νέοι Γενικοί Διευθυντές του Ο.Τ.Ε., πέραν του Προέδρου του Δ.Σ. και του Διευθύνοντος Συμβούλου οι οποίοι παίρνουν μηνιαίως 3,5 εκατομμύρια δραχμές περίπου. Θεσμοθετήσατε για πρώτη φορά αυτές τις δώδεκα θέσεις Γενικών Διευθυντών στον Ο.Τ.Ε. με σύνολο μηνιαίων αποδοχών 1.200.000 δραχμές καθαρά και με τα ασφαλιστικά τους ταμεία και τα υπόλοιπα να φθάνουν 2.500.000 δραχμές το μήνα ο καθένας και οι Αρχηγοί των Ενόπλων Δυνάμεων και των Σωμάτων Ασφαλείας να παίρνουν λιγότερα από τα μισά του Γενικού Διευθυντή του Ο.Τ.Ε.. Ο ισχυρισμός αυτός ότι δεν επιτρέπει η οικονομία είναι απαράδεκτος και θα έπρεπε να αποσύρετε το νομοσχέδιο και να θελήσετε να το προσαρμόσετε σε μια δίκαιη μεταχείριση, ώστε το προσωπικό των Ενόπλων Δυνάμεων και των Σωμάτων Ασφαλείας να ενισχυθεί και έτσι να παγιωθούν το κύρος και η αξιοπρέπεια που πρέπει να έχουν στο κοινωνικό σύνολο, αλλά και ηθικά να ενισχυθούν ώστε και από αυτής της πλευράς να είναι σε θέση να ανταποκριθούν καλύτερα στις απαιτήσεις της αποστολής τους.

Κύριε Πρόεδρε, θα επανέλθουμε στη συζήτηση επί των άρθρων, να αναπτύξουμε λεπτομερώς τις απόψεις μας.

ΠΡΟΕΔΡΕΥΩΝ (Παναγιώτης Σγουρίδης): Να επανέλθετε, αλλά μην αναλώνετε τον πολύτιμο χρόνο των υπολοίπων συναδέλφων σας.

ΝΙΚΟΛΑΟΣ ΓΚΕΛΕΣΤΑΘΗΣ: 'Επρεπε, κύριε Πρόεδρε, την παρατήρησή σας αυτή να την κάνετε στην έναρξη της συζητήσεως, ώστε να περιοριστεί ο χρόνος της ομιλίας των Υπουργών για να μην μιλούν επί τριάντα λεπτά και οι Κοινοβουλευτικοί Εκπρόσωποι να μην μιλάνε είκοσι λεπτά, αλλά λιγότερο, ώστε να δοθεί η άνεση χρόνου να μιλήσουν και οι συνάδελφοι Βουλευτές. Με τον τρόπο αυτό, κύριε Πρόεδρε, κάθε άλλο παρά βοηθάτε την αναβάθμιση των εργασιών του Σώματος, αλλά αντίθετα υποβαθμίζετε τον τρόπο λειτουργίας της Νομοθετικής Εργασίας.

ΠΡΟΕΔΡΕΥΩΝ (Παναγιώτης Σγουρίδης): Ο κ.Νάκος έχει το λόγο. Απών, διαγράφεται.

Ο κ.Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, θα πρέπει να είναι δέκα πέντε ομιλητές ακόμα. Με όλο το σεβασμό στους συναδέλφους που έχουν γραφεί για να μιλήσουν, θα έλεγα να περιοριστεί ακόμα περισσότερο ο χρόνος στα πέντε λεπτά.

ΝΙΚΟΛΑΟΣ ΓΚΕΛΕΣΤΑΘΗΣ: Να μην περιοριστεί ο χρόνος και να πάμε μέχρι την 1η μεταμεσονύκτια για να ακουστούν όλοι οι συνάδελφοι.

ΦΟΙΒΟΣ ΙΩΑΝΝΙΔΗΣ: Κατ'αρχήν, κύριε συνάδελφε, προηγουμένως μιλήσατε δέκα λεπτά. Εγώ είπα αν συμφωνείτε. Δεν θέλω να επιβάλω τίποτα. Απευθύνομαι στα Κόμματα.

ΝΙΚΟΛΑΟΣ ΓΚΕΛΕΣΤΑΘΗΣ: Δεν απευθύνεστε στα Κόμματα, απευθύνεστε στους Βουλευτές. Τα Κόμματα είναι εκτός της Αίθουσας. 

ΦΟΙΒΟΣ ΙΩΑΝΝΙΔΗΣ: Λάθος κάνετε,κύριε Γκελεστάθη.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ψωμιάδης έχει το λόγο.

ΠΑΝΑΓΙΩΤΗΣ ΨΩΜΙΑΔΗΣ: Κυρίες και κύριοι συνάδελφοι, σε μια περίοδο που η τουρκική απειλή είναι ορατή, σε μια περίοδο που αποφασίζεται η αγορά οπλικών συστημάτων δεκάδων τρισεκατομμυρίων και βεβαίως,σε μια περίοδο που η ανάγκη στήριξης των Ενόπλων Δυνάμεων και των Σωμάτων Ασφαλείας κρίνεται επιβεβλημένη, η Κυβέρνηση δυστυχώς,με το παρόν νομοσχέδιο, όπως φαίνεται,αντίκειται σ'αυτήν την ανάγκη, επιμένοντας στην αντεθνική επιλογή της οικονομικής εξαθλίωσης αυτών. Επιμένει στην ανύπαρκτη αύξηση των μισθών τους, που μαζί με την κατακόρυφη αύξηση της φορολογίας και την κατάργηση του αφορολόγητου ορισμένων επιδομάτων, τους οδηγεί σε μεγαλύτερο οικονομικό αδιέξοδο.

Το σημερινό νομοσχέδιο, κύριοι Υπουργοί, είναι εθνικά απαράδεκτο, είναι για γέλια ή για κλάματα, αν θέλετε, είναι ένας μεγάλος εμπαιγμός των Ενόπλων Δυνάμεων και των Σωμάτων Ασφαλείας και μάλιστα, όταν είναι γνωστό, ότι η Κυβέρνηση επιβαρύνει τον Ελληνικό Λαό με 4 τρισ. και περισσότερα, θα έλεγα, μέχρι το 2000, για την αγορά οπλισμού, όταν καλύπτονται χρέη δεκάδων δισ. για προβληματικές επιχειρήσεις.

Και η απορία μου είναι, δεν μπορούμε να βρούμε ένα ποσό 70 δισ., 80 δισ., ή λιγότερο αν θέλετε το χρόνο, για να λυθεί το οικονομικό πρόβλημα των στελεχών των Ενόπλων Δυνάμεων, της Αστυνομίας, του Λιμενικού και του Πυροσβεστικού Σώματος;

Πολλοί μιλούν για καταρράκωση του ηθικού των στελεχών αυτών και δικαιολογημένα ή αδικαιολόγητα αποδίδουν και διάφορα γεγονότα που έχουν συμβεί, οφειλόμενα σ'αυτήν ακριβώς την καταρράκωση του ηθικού τους. Βεβαίως, είναι αποτέλεσμα του τρόπου, με τον οποίο η Πολιτεία τους αντιμετωπίζει και ίσως τελικά να έχουν δίκιο, γιατί ισχυρές 'Ενοπλες Δυνάμεις και ισχυρά Σώματα Ασφαλείας υπάρχουν εκεί που υπάρχουν στελέχη, που πέρα από την ικανότητά τους, που θεωρείται δεδομένη, πρέπει να διαθέτουν και υψηλό ηθικό.

Πώς, όμως, να υπάρχει υψηλό ηθικό, όταν τα στελέχη αυτά βρίσκονται στο όριο της πείνας και όταν, πέραν του καθήκοντος που έχουν να επιτελέσουν -πολλές φορές ιδιαίτερα σοβαρό και επικίνδυνο- πρέπει να σκέφτονται κατά τη διάρκεια του 24ώρου το μεροκάματο, για να ζήσει η οικογένειά τους;

Δεν νοείται κύριοι συνάδελφοι -και το δηλώνω κατηγορηματικά από αυτό το Βήμα- Στρατηγός, που πέρασε δύο πολέμους, με τριάντα πέντε και πλέον έτη υπηρεσίας, να ξεκινά αποστρατευόμενος μια καινούρια καριέρα σαν ταξιτζής, κηπουρός ή επιστάτης, γιατί πρέπει να συμπληρώσει την πενιχρή σύνταξή του και να ζήσει τη γυναίκα του και τα παιδιά του. Αυτή είναι η αμοιβή της Πολιτείας για τις υπηρεσίες που προσφέρουν και προσέφεραν αυτοί οι άνθρωποι;

Πώς είναι δυνατόν να προσελκυθούν νέοι άνθρωποι για να υπηρετήσουν το χώρο αυτό, όταν γνωρίζουν εκ των προτέρων ότι ο μισθός τους θα είναι μισθός πείνας, όπως και η σύνταξή τους αργότερα, εξευτελιστική μπροστά στα όσα προσέφεραν; Συν τοις άλλοις δε ίσως να αναγκαστούν, για διαφόρους λόγους, στην πορεία να καταστούν και κομματικά όργανα, για να επιβιώσουν από κάθε πλευρά.

Σε ό,τι αφορά τα Σώματα Ασφαλείας, θα πρέπει να είναι μόνο όργανα ασφαλείας και τάξης. Για να υπηρετήσουν όμως την ασφάλεια και την τάξη που ζητά ο Λαός, θα πρέπει να τύχουν ανάλογης μεταχείρισης.

Γνωρίζουμε όλοι μας κάτω από ποιες συνθήκες και κινδύνους εργάζονται και γι'αυτό η βαθμολογική και μισθολογική τους εξέλιξη, θα πρέπει να είναι ίδια με αυτήν των Ενόπλων Δυνάμεων. Είναι άδικο, θα έλεγα, να παρουσιάζεται ένα μισθολόγιο που δίνει ελάχιστες αυξήσεις στους εν ενεργεία αξιωματικούς ανωτάτων βαθμών, στις δε μικρότερες βαθμίδες, όχι μόνο να μην υπάρχει ουσιαστική αύξηση, αλλά σε πολλές περιπτώσεις να παρατηρείται και μείωση.

Επίσης είναι άδικο, παράνομο και πέραν κάθε λογικής -και έγινε αρκετή συζήτηση πάνω σ'αυτό το θέμα- οι συντάξεις των αποστράτων, αντί να είναι της τάξεως του 80% των αποδοχών των εν ενεργεία, να κυμαίνονται περίπου στο 50% και πιο κάτω. Και φυσικά η αύξηση αυτή, πρέπει γι'αυτούς τους ανθρώπους να δοθεί εδώ και τώρα κύριοι Υπουργοί και όχι μετά από δύο χρόνια, που ίσως πολλοί από αυτούς να έχουν φύγει από τη ζωή.

Με αυτό το νομοσχέδιο καλούμαστε όλοι μας να δείξουμε την ευαισθησία μας για το συγκεκριμένο χώρο, με αποδείξεις και όχι με μισόλογα και δικαιολογίες. Και λέγω όλοι μας, γιατί αναγνωρίζω -έχω τη δύναμη να το πω-ότι και η δική μας παράταξη έχει τις δικές της ευθύνες.

Είναι ώρα, όπως είπε το πρωί σε μία συνεδρίαση Διαρκούς Επιτροπής ο συνάδελφος του ΠΑΣΟΚ, ο κ. Τσακλίδης, να πάρουμε εμείς οι Βουλευτές πρωτοβουλίες, ξεπερνώντας σε πολλά θέματα ακόμα και τις ηγεσίες μας, για να ξαναβρούμε εμείς οι ίδιοι την αξιοπρέπειά μας και η Χώρα ένα διαφορετικό καλύτερο δρόμο.

Είναι καιρός και πρέπει να ικανοποιήσουμε τα δίκαια αιτήματα των φρουρών της πατρίδας μας, της γαλήνης και της δημοκρατίας. Αν δεν το κάνουμε αυτό, κάποια μέρα πιστεύω ότι θα γευθούμε τα αποτελέσματα αυτής της αδιαφορίας, αυτής της πολιτικής. Και επειδή, κύριε Πρόεδρε, ο χρόνος περιορίστηκε, θα καταθέσω στη Γραμματεία της Βουλής κάποιες προτάσεις που φυσικά είναι απόβγαλμα των πρόσφατων επαφών μου, τόσο με τα εν ενεργεία στελέχη όσο και με τους αποστράτους αξιωματικούς των Ενόπλων Δυνάμεων και των Σωμάτων Ασφαλείας. Πιστεύω ότι κάποια από αυτά πιθανόν να γίνουν αποδεκτά.

(Στο σημείο αυτό ο Βουλευτής κ. Παν. Ψωμιάδης καταθέτει στα Πρακτικά τα προαναφερθέντα έγγραφα τα οποία βρίσκονται στο Αρχείο της Στενογραφικής Υπηρεσίας και είναι στη διάθεση καθε ενδιαφερομένου).

Κύριοι Υπουργοί, κύριοι συνάδελφοι, είμαι βέβαιος ότι ο καθένας μας και όλοι μαζί θα πράξουμε απόψε το καθήκον μας, ως εκπρόσωποι του Ελληνικού Λαού, ο οποίος για τέτοιου είδους παραλείψεις ποτέ δεν θα μας χαρισθεί και δεν θα μας συγχωρέσει. Σας ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε τον κ. Ψωμιάδη που ήταν συνεπής στο χρόνο του.

Ο κ. Κοντογιαννόπουλος έχει το λόγο και θα είμαι αυστηρός στην τήρηση του χρόνου.

ΧΡΗΣΤΟΣ ΒΥΖΟΒΙΤΗΣ: Γιατί;

ΠΡΟΕΔΡΕΥΩΝ (Παναγιώτης Σγουρίδης): Διότι στις 12.00', κύριοι συνάδελφοι, απο τη στιγμή που δεν υπάρχει ομόφωνη απόφαση του Σώματος, μπορώ να κλείσω τη συνεδρίαση, σύμφωνα με την προηγούμενη απόφαση.

Ορίστε, κύριε Κοντογιαννόπουλε.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, η Κυβέρνηση πήρε σχεδόν ταυτόχρονα δύο σημαντικές αποφάσεις, για την αμυντική κατάσταση της Χώρας μας. Δύο αποφάσεις με καταλυτικές επιπτώσεις στις δημοσιονομικές και οικονομικές εξελίξεις, σε μια περίοδο κρίσιμη για την πορεία της οικονομίας και το μέλον της Χώρας.

Η πρώτη αφορά το νέο μισθολόγιο των μονίμων στελεχών των Ενόπλων Δυνάμεων και των Σωμάτων Ασφαλείας, ενώ η δεύτερη αναφέρεται στο ιλιγγιώδες πρόγραμμα εξοπλιστικών προμηθειών που ανακοινώθηκε και σύμφωνα με το οποίο προβλέπεται διάθεση 4 τρισ. δραχμών μέχρι το 2000 και συνολικά 16 τρισ. δραχμές μέχρι το 2010. 

Αυτές οι δύο σημαντικές αποφάσεις θέτουν δύο κρίσιμα ερωτήματα: Πρώτον, διαθέτουμε πράγματι ένα σύγχρονο αμυντικό δόγμα που να εξυπηρετεί αποτελεσματικά τα στρατηγικά μας συμφέροντα; 

Δεύτερον, εντάσσονται στο δόγμα αυτό οι σημερινές αποφάσεις της Κυβέρνησης για το νέο μισθολόγιο και τις εξοπλιστικές προμήθειες; 

Κύριοι συνάδελφοι, γνωρίζουμε όλοι ότι η Χώρα μας διαθετει το μικρότερο ΑΕΠ από όλες τις Ευρωπαϊκές χώρες, ενώ εμφανίζει τα μεγαλύτερα οικονομικά προβλήματα και είναι η μόνη Χώρα που δεν πλησιάζει κανέναν από τους στόχους του Μάαστριχτ.

Ταυτόχρονα, είμαστε η μόνη Χώρα που έχει διπλάσιο περίπου ποσοστό δαπανών για την άμυνά της και αυτό όχι σήμερα, αλλά από το 1974, διότι από τότε πιστέψαμε ότι παρακολουθώντας την Τουρκία σε εξοπλισμούς, μπορούμε να εξασφαλίσουμε την άμυνα της Χώρας. Βεβαίως τότε ο Κωνσταντίνος Καραμανλής και η Νέα Δημοκρατία φρόντισαν να ενισχύσουν τα διεθνή ερείσματα της Χώρας, εντάσσοντας την Ελλάδα στην Ευρωπαϊκή 'Ενωση, ένα επίτευγμα που, όμως, μέχρι σήμερα στα δεκαπέντε χρόνια που πέρασαν, δεν καταφέραμε να αξιοποιήσουμε.

Παραμένει, όμως, το γεγονός ότι από το 1974 έχουμε εμπλακεί σε αυτόn τον φαύλο κύκλο της κούρσας των εξοπλισμών, παρακολουθώντας κυρίως ποσοτικά το τί κάνει η Τουρκία. Αυτή η πολιτική, εκτιμώντας αυτά τα είκοσι δύο χρόνια που πέρασαν, είναι βέβαιο ότι δεν είχε τα επιδιωκόμενα αποτελέσματα στον κρίσιμο τομέα της αποτροπής. Δεν πρέπει να ξεχνάμε ότι σ' αυτά τα είκοσι δύο χρόνια, οι Τούρκοι πέτυχαν να αφελληνίσουν την Κωνσταντινούπολη, την 'Ιμβρο και την Τένεδο, κατόρθωσαν να επιβάλουν ένα διαρκές μορατόριουμ στις έρευνες για υδρογονάνθρακες στο μεγαλύτερο τμήμα του Αιγαίου, ανακήρυξαν την ανεξαρτησία του ψευδοκράτους τους Ντενκτάς στη Βόρεια Κύπρο και τέλος κατέλαβαν πρόσφατα, έστω και για λίγες ώρες, τη μία απο τις δύο βραχονησίδες στα 'Ιμια, ενώ φέρονται να έχουν διαμορφώσει μια γκρίζα αμφισβητούμενη περιοχή στα νησιωτικά μας σύνορα, χωρίς εμείς να μπορέσουμε να αντιδράσουμε αποτρεπτικά. Αντίθετα με τα τελευταία γεγονότα, παραδεχθήκαμε την αδυναμία μας στο στρατιωτικό τομέα.

Κατά συνέπεια θα έπρεπε απέναντι στην Τουρκία, να επιδιώξουμε και να βασιστούμε κυρίως στην ποιότητα. Αλλά ποιότητα σημαίνει αξιωματικούς και υπαξιωματικούς υψηλού επιπέδου, πραγματικούς τεχνοκράτες. Εφοδιασμό των Ενόπλων Δυνάμεων με τα εκάστοτε πιο προηγμένα ευέλικτα και έξυπνα οπλικά συστήματα. Σημαίνει επίσης αύξηση των δαπανών για τη μισθοδοσία και συνεχή εκπαίδευση των μονίμων στελεχών των Ενόπλων Δυνάμεων.

Μόνο έτσι μπορούμε να βρισκόμαστε, ποιοτικά πάντα, μπροστά από την Τουρκία. Δυστυχώς, η Κυβέρνηση με τις δύο αποφάσεις που προανέφερα δεν φαίνεται να αντιλαμβάνεται αυτή την πραγματικότητα. Με την απόφασή της για το νέο ΕΜΠΑΕ ακολουθεί την ατελέσφορη μέχρι σήμερα κούρσα των εξοπλισμών. Από την περιβόητη "αγορά του αιώνα", πηγαίνουμε στη "θυσία του αιώνα" και αυτό χωρίς να έχουμε δώσει πειστικές απαντήσεις σε δύο κρίσιμα ερωτήματα του Ελληνικού Λαού. Πόσο αξιοποιήσαμε αυτά τα είκοσι δύο χρόνια στις θυσίες που υποβάλετε δύο φορές περισσότερο από κάθε άλλο ευρωπαϊκό λαό;

Δεύτερον, με ποιους όρους διαφάνειας αξιοποιήσαμε τα τεράστια ποσά που διατίθενται.

Με το νομοσχέδιο για το μισθολόγιο των στελεχών των Ενόπλων Δυνάμεων και των Σωμάτων Ασφαλείας, η Κυβέρνηση αποδεικνύει ότι, σε αντίθεση με αυτά που ισχυρίζεται, δεν έχει αντιληφθεί, στο βαθμό που απαιτείται, τη σημασία του ανθρώπινου παράγοντα. Διότι τι να την κάνουμε την αμυντική θωράκιση της Χώρας με πρόσθετα όπλα, αν δεν θωρακίσουμε πρωτίστως το φρόνημα των μονίμων στελεχών των Ενόπλων Δυνάμεων και των Σωμάτων Ασφαλείας;

Προσωπικά θεωρώ, ότι το νομοσχέδιο που συζητάμε είναι κατ' αρχήν θετικό, διότι επιτέλους θεσπίζεται ένα νέο μισθολόγιο. Και για να είμαι δίκαιος για την καθυστέρηση αυτή έχουμε εξ ίσου ευθύνη και τα δύο μεγάλα κόμματα που κυβερνήσαμε τα τελευταία χρόνια.

Με αυτήν την άποψη είναι ασφαλώς βήμα προς τα εμπρός οι βασικές διατάξεις του νομοσχεδίου. Το βήμα όμως αυτό αναιρείται από τρεις αρνητικές διαπιστώσεις.

Η πρώτη διαπίστωση είναι η ανεπάρκεια των πιστώσεων. Διότι θα πρέπει να συγκριθούν τα 45 περίπου δισ. που διατίθενται φέτος με τα 106 δισ. ζημιών των επιχειρήσεων του ΟΑΕ που θα κληθεί ο 'Ελληνας φορολογούμενος να πληρώσει. Και ασφαλώς τα ποσά αυτά είναι λιγότερα αν ληφθούν υπόψη τα νέα φορολογικά μέτρα και η μη τιμαριθμοποίηση των φορολογικών συντελεστών.

Η δεύτερη αρνητική διαπίστωση είναι ότι η ψαλίδα των μισθών ανάμεσα στον αρχικό και καταληκτικό βαθμό παραμένει σε επίπεδα πάρα πολύ χαμηλά και δείχνουν ότι το ΠΑΣΟΚ εξακολουθεί την ίδια ισοπεδωτική πολιτική και εξίσωση προς τα κάτω με καταστρεπτικά αποτέλεσματα στην ποιότητα. Το τρίτο αρνητικό είναι η σχέση ανάμεσα στους μισθούς και τις συντάξεις. Ιδιαίτερα στον κρίσιμο τομέα των Ενόπλων Δυνάμεων όπου οι αποστρατείες γίνονται σε ηλικία σαράντα πέντε με πενήντα ετών που σημαίνει ότι τα οικογενειακά βάρη των συνταξιούχων βρίσκονται σε έξαρση.

Με αυτές τις παρατηρήσεις, κύριοι συνάδελφοι και λυπάμαι γιατί δεν έχω το χρόνο να ολοκληρώσω, είναι φανερό ότι πιστεύω πως το νομοσχέδιο αυτό δεν ανταποκρίνεται στην κρισιμότητα των καιρών.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριοι συνάδελφοι, θα ανέμενε κανείς σε εποχή εσχάτων εθνικών κινδύνων, σε μια εποχή που η επιθετική πολιτική της Τουρκίας απέναντι της Ελλάδος απέβαλε κάθε φραγμό και κάθε χαλινό, και επίσης σε μια εποχή που υπάρχει έξαρση της εγκληματικότητας και ιδία της βαριάς εγκληματικότητας, θα περίμενε κανείς ότι η Ελληνική Κυβέρνηση, η Ελληνική Πολιτεία θα ήρχετο εδώ κομίζουσα ένα σχέδιο νόμου το οποίο να κάνει γενναίες μισθολογικές ρυθμίσεις.

Δυστυχώς, όμως, το συζητούμενο νομοσχέδιο δεν κάνει ριζικές ρυθμίσεις, απλώς κάνει διαρρυθμίσεις. Υπήρξε μακρά και επώδυνη η κυοφορία αυτού του νομοσχεδίου. Επί σειρά ετών τα μόνιμα στελέχη των Ενόπλων Δυνάμεων και των Σωμάτων Ασφαλείας ανέμεναν την Πολιτεία επιτέλους να επιδείξει κάποια στοργή απέναντι στα μόνιμα στελέχη των Ενόπλων Δυνάμεων και των Σωμάτων Ασφαλείας, που επιτελούν ύψιστη εθνική και κοινωνική αποστολή. Και "αντί του μάννα", χολή".

Φέρατε ένα νομοσχέδιο που θυμίζει τη ρήση "ώδινεν όρος και έτεκεν μυν". Αυτή η ρήση είναι μία κατ' αρχήν γενική παρατήρηση και τοποθέτηση πάνω στο συζητούμενο νομοσχέδιο. Δεν πρόκειται για νέο μισθολόγιο. Η επιγραφή "μισθολογικές ρυθμίσεις" είναι ψευδεπίγραφη. Δεν ανταποκρίνεται στο περιεχόμενο του νομοσχεδίου αυτού.

Θα μπορούσατε, κύριοι Υπουργοί, που εισηγείσθε αυτό το νομοσχέδιο, να εξαντλήσετε τη χρησιμότητα αυτού στο άρθρο 1 και ιδιαίτερα στην παρ. 1 και να σταματήσετε. Διότι το μόνο που κάνετε εδώ, είναι ότι πράγματι απλουστεύετε το σύστημα προσδιορισμού των μισθών με την καθιέρωση μιας σταθερής σχέσης βασικών μισθών όλων των βαθμών της ιεραρχίας με το βασικό μισθό του ανθυπολοχαγού και των αντιστοίχων. Διότι διαλαμβάνετε απλώς διαρρυθμίσεις διαδικαστικού χαρακτήρα, κατά τα λοιπά όμως το νομοσχέδιο θυμίζει τη σκορδαλιά χωρίς σκόρδο. Φέρνετε νομοσχέδιο διαρρυθμίσεων που δεν είναι νέο μισθολόγιο, διότι όλα τα έχει εκτός από τη μισθολογική ουσία. Στην εισηγητική σας έκθεση ομολογείτε, ότι η μέση αύξηση για τους εν ενεργεία είναι 14,3% και για τους συνταξιούχους 13,8%. Και αν ακόμα ασπασθώ αυτό που δεν είναι καθόλου αναμφισβήτητο δοθέντος ότι δυσκολεύετε την τροποποίηση αυτού του νόμου, φοβούμαι ότι ψηφίζουμε ένα νέο δήθεν μισθολόγιο, που θα μπλοκάρει όλο το σύστημα παροχών προς τις 'Ενοπλες Δυνάμεις και τα Σώματα Ασφαλείας για πολλά χρόνια με ό,τι αυτό συνεπάγεται,, αφού οι ισχύουσες ρυθμίσεις των μισθών και των συντάξεων έχουν ηλικία δέκα ετών.

ΙΩΑΝΝΗΣ ΜΑΓΚΡΙΩΤΗΣ: Πολύ αισιόδοξος είσθε.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε συνάδελφε, υπάρχουν ευθύνες από όλες τις πλευρές. Εγώ δε μιλώ κομματικά, γιατί τα Σώματα Ασφαλείας και τις 'Ενοπλες Δυνάμεις δεν πρέπει να τις προσεγγίζουμε κομματικά.

' Η αναγνωρίζουμε την υψίστη αποστολή τους και ερχόμαστε με θαλπωρή και πραγματική φροντίδα γι' αυτούς, ώστε να μπορούν να αποδίδουν στην υψίστη αποστολής τους ή δεν τους κοροϊδεύουμε.

Κύριοι Υπουργοί, δε χρειάζεται να τους εμπαίζετε. Μέσα σε δύο χρόνια θα εξανεμισθεί και αυτή η μικρή αύξηση. Ο πληθωρισμός ομολογήθηκε ότι σε δύο χρόνια θα είναι 15% περίπου.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αφορούσε τα παρελθόντα έτη.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Και μελλοντικώς, κύριε Υπουργέ. Είδατε ότι ο σκληρός πυρήνας του πληθωρισμού διατηρείται στο 8% με 10% και δεν πάει παρακάτω. Και με την οικονομική πολιτική που στερείται οποιασδήποτε αναπτυξιακής διάστασης, δεν θα έχουμε περαιτέρω ουσιαστική υποχώρηση του πληθωρισμού. Αν, λοιπόν, λάβουμε υπόψη τις αυξημένες κρατήσεις, την αυξημένη φορολογία λόγω του ότι δεν έχουμε τιμαριθμοποίηση των φορολογικών κλιμακίων και γενικότερα τον πληθωρισμό, ουσιαστικά θα είναι μία η άλλη. Δεν τους αμείβουμε. Δεν αντιλαμβανόμαστε τι σημαίνει αυτό για τη δραματική εποχή που ζούμε. Τι να κάνω εγώ τα εξοπλιστικά προγράμματα των 4 τρισ. δραχμών, όταν μειώνω με τη στάση μου σαν Πολιτεία το ηθικό, το αξιόμαχο, την απόδοση και επίδοση αυτών που θα χειρισθούν το υλικό αυτό;

Είπατε, κύριε Υφυπουργέ των Οικονομικών, ότι κάθε χιλιάδα, αύξησης στο μισθό βάσεως του ανθυπολοχαγού, κοστίζει 3 δισεκατομμύρια. Δηλαδή μιλάμε για 54 δισεκατομμύρια, αν ξεκινήσουμε με μισθό βάσεως ανθυπολοχαγού 200.000 δραχμές. Να το κάνετε αυτό και εν ανάγκη μειώστε τα οπλικά συστήματα, διότι τι να τα κάνω τα οπλικά συστήματα, όταν έχω έναν αξιωματικό, ένα στέλεχος, που δεν είναι απερίσπαστο, αλλά διακατέχεται από τις βιοποριστικές μέριμνες, οι οποίες είναι καταθλιπτικές;

Αυξήστε γενναίως, είναι ακόμα καιρός, τους μισθούς, βάλτε τη βάση στις 200.000 δρχ., εάν θέλουμε πράγματι να μην εμπαίζουμε αυτά τα στελέχη, τα οποία προσφέρουν τόσα στην Πατρίδα και στην κοινωνία.

Δυστυχώς, ο χρόνος είναι λίγος και δεν μπορώ να αναπτύξω περαιτέρω τις σκέψεις μου. 'Ομως φανείτε γενναίοι. 'Εχει τις ευθύνες της και η Νέα Δημοκρατία, γιατί δεν πρόκανε. Δε βάζω το θέμα πολιτικά και κομματικά. Το βάζω εθνικά και κοινωνικά. Πρέπει να δείξουμε στοργή απέναντι σ' αυτά τα στελέχη, τα οποία συντηρούν Πατρίδα και κοινωνία, εάν θέλουμε αφ' ενός να σεβόμαστε το κύρος μας, την αξιοπιστία μας και αφ' ετέρου να σεβόμαστε τη μεγάλη λειτουργία που επιτελούν αυτά τα στελέχη.

Αυτά είχα να πω και ο Θεός κι εσείς να βάλετε το χέρι σας. Σας ευχαριστώ.

(Χειροκροτήματα από τη Νέα Δημοκρατία)

ΠΡΟΕΔΡΕΥΩΝ (Παναγιώτης Σγουρίδης): Ο κ. Μιχαλολιάκος έχει το λόγο.

Θέλω να κάνω μία πρόταση στο Σώμα. Για να εξαντληθεί ο κατάλογος των ομιλητών, προτείνω οι εναπομείναντες ομιλητές μετά τον κ. Μιχαλολιάκο, να έχουν ένα πεντάλεπτο. Υπολείπονται 8 ομιλητές.

Κάνω αυτήν την πρόταση, διότι διαφορετικά υπάρχει ομόφωνη απόφαση του Σώματος να τελειώσουμε στις 12.00' η ώρα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Είπαμε, κύριε Πρόεδρε, το πεντάλεπτο, αλλά με σχετική ανοχή.

ΠΡΟΕΔΡΕΥΩΝ (Παναγιώτης Σγουρίδης): Καλώς.

Ορίστε, κύριε Μιχαλολιάκο, έχετε το λόγο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριοι συνάδελφοι, προηγήθηκαν της δικής μου παρουσίας στο Βήμα πολλοί και εκλεκτοί συνάδελφοι. Θα ακολουθήσουν κι άλλοι. Το γενικό συμπέρασμα που εξάγεται, είναι ότι συμφωνούμε και οι ομιλήσαντες και όσοι δεν θα μιλήσουν και οι 300, ότι οι αποδοχές των στελεχών των Ενόπλων Δυνάμεων και των Σωμάτων Ασφαλείας και σήμερα και μετά τη διαφαινόμενη ψήφιση του παρόντος νομοσχεδίου, είναι κάτω από το όριο που τους πρέπει, είναι κάτω από το όριο που τους αξίζει, είναι, σε τελική ανάλυση, κάτω από το όριο που τους εξασφαλίζει ανθρώπινες συνθήκες, αξιοπρεπείς συνθήκες διαβίωσης στους ίδιους και τα μέλη των οικογενειών τους. Αυτό είναι κοινή πεποίθηση όλων μας. Το ομολογούμε είτε μεγαλοφώνως είτε δια ψιθύρων. Το γνωρίζει και η Κυβέρνηση.

Ο κύριος Υπουργός Εθνικής 'Αμυνας είπε βεβαίως ότι είναι ευτυχής με την κατάθεση αυτού του νομοσχεδίου. Φοβούμαι, ότι ευτυχείς είναι μόνο κάποιοι γραφειοκράτες του Υπουργείου Οικονομικών και δυστυχείς είναι όλοι του Υπουργείου Εθνικής 'Αμυνας, περιλαμβανομένης και της πολιτικής ηγεσίας.

Κύριοι συνάδελφοι, σε όσες περιόδους -θα προσπαθήσω να συμπτύξω το χρόνο και τις σκέψεις μου- η Ελλάδα μεγαλούργησε -και ο παριστάμενος Υφυπουργός Εθνικής 'Αμυνας ελπίζω να μή με διαψεύσει- οι αξιωματικοί των Ενόπλων Δυνάμεων και των Σωμάτων Ασφαλείας και από άποψη κοινωνικής θέσης και από άποψη οικονομικής δυνατότητας επιβίωσης, ήταν στην πρώτη θέση.

Κατάγομαι από μια περιοχή, που κατά παράδοση εμπλουτίζει τις 'Ενοπλες Δυνάμεις και τα Σώματα Ασφαλείας για διαφόρους λόγους. Δεν είναι του παρόντος. Στο παρελθόν είχαν την καλύτερη κοινωνική και οικονομική θέση. Σήμερα είναι οι φτωχότεροι. Πρέπει να μας ανησυχεί. Ο Παύλος Μελάς ήταν γαμπρός Πρωθυπουργού.

Κύριοι συνάδελφοι, ακόμη και αν οι συνθήκες στην Πατρίδα μας ήταν ομαλές, αν η ειρήνη δεν απειλείτο από κανέναν, αν η εδαφική μας ακεραιότητα ήταν δεδομένη και πάλι οι αποδοχές δε μας τιμούν. Αν το ψηφίσετε αυτό το νομοσχέδιο, θα έχουμε έλλειμμα καθήκοντος, δε θα έχουμε επιτελέσει το καθήκον μας απέναντι στα στελέχη των Ενόπλων Δυνάμεων και των Σωμάτων Ασφαλείας και ασφαλώς και απέναντι στους αποστράτους. Και δεν καλύπτεται αυτό το έλλειμμα καθήκοντος με το γνωστό, το τρωτό, το χιλιοειπωμένο επιχείρημα "τόσα έχουμε, τόσα δίνουμε". Είναι θέμα ιεράρχησης. Αν η εθνική μας άμυνα, αν η προάσπιση της ειρήνης και της κληρονομιάς μας και του ελληνισμού όπου γης, είναι ένα από τα συνήθη θέματα, ή είναι το πρώτο. Και αυτό πρέπει να το αποφασίσουμε πολιτικά. Γιατί απέχει χρόνο πολύ αν ποτέ πραγματοποιηθεί, την εθνική μας άμυνα να την εγγυάται η ενωμένη Ευρώπη. Μακάρι να τις πείσουμε, μακάρι να το επιβάλουμε. Αλλά πάντως επί του παρόντος, δεν το έχουμε πετύχει. Και θα πρέπει, μιλώντας σ'ένα τέτοιο νομοσχέδιο να υπενθυμίσω ότι δεν ζούμε σε περιόδους ειρήνης. Τα τελευταία τριάντα χρόνια τουλάχιστον, είτε θέλουμε να το παραδεχθούμε είτε όχι, ζούμε έναν ιδιότυπο πόλεμο, παρατεταμένο και παρατεινόμενο. Και μάλιστα, έναν πόλεμο που μας έχει οδηγήσει σε ήττες. Ο διωγμός και η εξόντωση των Ελλήνων της Τουρκίας, η εισβολή και η κατοχή στην Κύπρο, η κατοχή εδάφους στα 'Ιμια, η εν ψυχρώ δολοφονία ελληνικής εθνότητας πολιτών στην Κύπρο με μια παθητική στάση ολόκληρου του Ελληνικού Λαού και της πολιτικής ηγεσίας -παθητικά παρακολουθούσαμε τις εν ψυχρώ δολοφονίες από τις τηλεοπτικές κάμερες- είναι οι ιδιαίτερες συνθήκες. Τώρα, λοιπόν, οι ευθύνες έχουν βάθος χρόνου, το είπε πριν από μένα ο κ.Ανδρεουλάκος ότι "ώδινεν όρος και έτεκεν μυν", "κώνωπα" θα έλεγα και μάλιστα μικροσκοπικόν και καχεκτικόν. Καθυστερήσαμε και εμείς, δεν είναι δικαιολογία ότι το είχαμε φυλάξει για το τελευταίο 6μηνο και πάντως και αυτό δεν θα έλυνε το πρόβλημα. Χρειάζεται γενναιότητα και πρώτη ιεράρχηση. Μπορούμε να το συζητήσουμε πολιτικά, να το αναδείξουμε ως πρώτο θέμα; Και δεν είναι μόνο ο ιδιότυπος πόλεμος ο εξωτερικός, είναι και ο εσωτερικός πόλεμος, τα εσωτερικά προβλήματα. Οι έμποροι ναρκωτικών κυκλώνουν τη νέα γενιά. Είναι και επίκαιρο το θέμα.

Θέλω να ελπίζω ότι η κυβερνώσα παράταξη, έχει απαλλαγεί από το σύνδρομο της εμπάθειας που στο παρελθόν είχε, μια εμπάθεια που έδειχνε να έχει ακόμη και ιδεολογικό χαρακτήρα. Είμαι βέβαιος ότι έχει απαλλαγεί.

Να αποσύρετε το νομοσχέδιο, κύριε Υπουργέ, και να κάνουμε, αν θέλετε, ένα γενναίο άλμα, να συγκροτήσουμε μια επιτροπή, να δούμε το θέμα και να το αναδείξουμε και να πούμε και στον Ελληνικό Λαό, ότι η εδαφική μας ακεραιότητα απειλείται. Και να πούμε και στη διεθνή κοινή γνώμη και στον Ελληνικό Λαό ότι θα προασπίσουμε την εδαφική μας ακεραιότητα με όποιο οικονομικό κόστος και το όποιο πολιτικό κόστος της ανάληψης θα το αναλάβουμε όλοι μαζί. Είμαι παραπάνω από βέβαιος, ότι ο ελληνισμός όπου γης, προσφέρεται, αν του πούμε την αλήθεια. Να κάνουμε και μια επιτροπή και να πούμε όπου καταλήξουμε αργότερα όλοι μαζί, θα έχει αναδρομική ισχύ. Και να φέρουμε μια δέσμη μέτρων που να αφορά και τον εξοπλισμό και το αμυντικό μας δόγμα αν θέλετε, και την εκπαίδευση και ασφαλώς και τις αποδοχές. Το 5% ή το 10% ή το 14% ασφαλώς δεν ακουμπά καν την επίλυση του προβλήματος και το γνωρίζετε. Εγώ, όταν ενεγράφην ομιλητής ήλπιζα ότι θα μιλήσω σε πιό γόνιμη ώρα. Θα είχα και τα δέκα λεπτά που ήταν λίγο περισσότερα. Ατύχησα.

ΠΡΟΕΔΡΕΥΩΝ (Παναγιώτης Σγουρίδης): Θα κερδίσετε στην αγάπη!

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ελπίζω κάποιο ερέθισμα να σας έδωσα. Ελπίζω να αποσύρετε το νομοσχέδιο και εν πάση περιπτώσει, αν δεν το αποσύρετε, δεν μπορεί ο αξιωματικός με τη σημερινή αμοιβή, να τρέχει στις ασκήσεις και να μην έχει να πληρώσει το φροντιστήριο του παιδιού του και να λέμε ότι κάνουμε πολιτική εθνικής άμυνας και προάσπιση της ειρήνης. Λέμε ψέματα.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μιχαλολιάκο.

Ο κ. Ρεγκούζας έχει το λόγο.

Για τα πεντάλεπτα, καθώς και για τα επτάλεπτα, θα μπορούσαν οι κύριοι συνάδελφοι να μιλούν από τη θέση τους.

ΑΔΑΜ ΡΕΓΚΟΥΖΑΣ: Κύριοι συνάδελφοι, η προηγούμενη αγωνιστική μου διαδρομή, μου δημιουργεί πρόσθετη ευαισθησία, όταν μιλάω για μισθολόγια, και ειδικότερα για ομάδες εργαζομένων που όταν οι περισσότεροι απ' αυτούς δεν έχουν έκφραση, δεν έχουν μηχανισμούς διεκδίκησης και πίεσης, ή και αυτοί που έχουν, από τα πράγματα δεν είναι τόσο αποτελεσματικός ο μηχανισμός τους.

Βρισκόμαστε στην εποχή της εξειδικευμένης εργασίας, η οποία, όμως, απαιτεί και εξειδικευμένες αμοιβές. Αυτό πρέπει να το δεχθούμε όλοι μας.

Η ιδιαιτερότητα της εργασίας προσδιορίζεται από τη διαφορετικότητα της συνήθους εργασίας. Οπως π.χ. το απροσδιόριστο ωράριο εργασίας, οι συνεχείς μετακινήσεις κ.λπ. Οι συνθήκες εργασίας είναι στοιχείο αξιολογήσιμο για την αμοιβή της εργασίας. Η διαφορετική μεταχείριση εργαζομένων, από την όποια κυβέρνηση είναι πέρα και έξω από την αρχή της κοινωνικής δικαιοσύνης. Η προκλητικά υποτιμητική στάση απέναντι σε ομάδα εργαζομένων, με αυξημένη ευθύνη για την προάσπιση των εθνικών μας δικαίων και της ασφάλειας της Χώρας, είναι εκτός από ηθικώς απαράδεκτη και πολιτικά ανάλγητη.Η διατάραξη, ή η παραγνώριση της ισότητας των πολιτών, απέναντι στο δικαίωμα της εργασίας, αποτελεί πράξη δημοκρατικής εκτροπής, κατά τη γνώμη μου.

Ολα τα παραπάνω και άλλα πολλά, είναι στοιχεία που χαρακτηρίζουν τη γενικότερη φιλοσοφία του νομοσχεδίου, που συζητάμε σήμερα. Πέρα από την αδικαιολόγητη καθυστέρηση, για την αντιμετώπιση των μισθολογικών αδικιών στις αμοιβές των στελεχών των Ενόπλων Δυνάμεων και των Σωμάτων Ασφαλείας, τελικά εμπαίζουμε και θα μου επιτρέψετε να πω δημοκοπούμε πολλές φορές, σε βάρος τους, χωρίς να αξιολογούμε τις τυχόν παρενέργειες μιας τέτοιας πολιτικής.

Οι μισθοί δεν ενιαιοποιούνται μεταξύ ισοβάθμων, δεν εξομοιώνονται με τις αποδοχές των υπολοίπων εργαζομένων στο Δημόσιο, ή στον ευρύτερο δημόσιο τομέα, δεν αναμορφώνονται με βάση τις πληθωριστικές εξελίξεις στο χρόνο. Και τέλος δεν δημιουργούν προϋποθέσεις ποιοτικά ανταποδοτικής προσφοράς στις Ενοπλες Δυνάμεις μας. 

Ο εκσυγχρονισμός έχει συγκεκριμένο περιεχόμενο, αγαπητοί συνάδελφοι. Οταν χρησιμοποιείται ως σύνθημα μόνο και μάλιστα σε ζητήματα εθνικής ασφάλειας, είναι επικίνδυνη πολιτική αγκύλωση. Η σχετικά μικρή ηλικιακή έξοδος από την υπηρεσία των στελεχών των Ενόπλων Δυνάμεων και των Σωμάτων Ασφαλείας, τους βρίσκει στο πιο δημιουργικό οικογενειακό τους σημείο, δηλαδή στο χρόνο σπουδών των παιδιών τους, με αυξημένες ανάγκες στο νοικοκυριό τους. Και εμείς τους απαντάμε με ανάλγητο τρόπο. Δηλαδή ανώμαλη προσγείωση σε σύνταξη πείνας και προκλητικής αναντιστοιχίας ιδιαίτερα στους υψηλόβαθμους. Αυτό με τη σειρά, οδηγεί όλους αυτούς τους εξερχόμενους, σε αναζήτηση νέας εργασίας και πολλές φορές έξω από το νόμιμο οικονομικό σύστημα, με τρομακτικές συνέπειες για την αγορά εργασίας, αλλά και την παραοικονομία.

'Ομως, κυρίες και κύριοι συνάδελφοι, όλα αυτά με οδηγούν σε έναν πρόσθετο συλλογισμό. Αναγνωρίζω τις ιδιαίτερες οικονομικές συνθήκες που ζούμε σήμερα. Αλλά όπως είναι γνωστό, με το ν. 1052/50 συνδέθηκαν οι αποδοχές των στελεχών των Ενόπλων Δυνάμεων, με αυτές των δικαστικών λειτουργών. Με το ν. 754/78 γίνεται η πρώτη αποσύνδεση και η αναλογία φθάνει στο 89%. Με το ν. 1643/86 η αναλογία πέφτει στο 82%. Με το ν.1968/91, με την αύξηση των αποδοχών των δικαστικών η αναλογία πέφτει στο 52%. Η ευκολότερη βεβαίως απάντηση είναι ότι αυτό γίνεται, γιατί το υπαγορεύουν οι δημοσιονομικές ανάγκες και το κύρος της Δικαιοσύνης.

Ο δικός μου, όμως, προβληματισμός έχει κάπως διαφορετικά και θα μου επιτρέψετε να τον εκφράσω.

Μήπως η αντιμετώπιση ενστόλων έχει σχέση με αρρωστημένες λογικές του τύπου "για να ενισχύσουμε τη δημοκρατία πρέπει να αποδυναμώνουμε συνεχώς τα στελέχη των Ενόπλων Δυνάμεων και Σωμάτων Ασφαλείας, καθ' ότι οιονεί εμπεριέχουν, μέσω της ενστόλου και ενόπλου μορφής τους, δύναμη που μπορεί να απειλήσει την αντίστοιχη πολιτική δύναμη της συντεταγμένης πολιτείας ή δημοκρατίας";

Εγώ προσωπικά απορρίπτω αυτές τις λογικές. Είναι καιρός, όμως, κύριοι της Κυβέρνησης, να καταλάβετε πως με ψεύτικα γιατροσόφια δεν λύνονται τα προβλήματα. Η ξύλινη γλώσσα πλέον δεν έχει πέραση. 'Ενοπλες Δυνάμεις χωρίς αξιόμαχο έμψυχο υλικό δεν εξασφαλίζουν δύναμη, ασφάλεια και προπαντός εκσυγχρονισμό για τη χώρα. Το μόνο που μένει είναι, έστω και την τελευταία στιγμή να φανείτε και σεις αντάξιοι των περιστάσεων και να κάνετε τις ανάλογες τομές που σας προτείνουν όλα τα κόμματα της Αντιπολίτευσης και όλοι οι συνάδελφοι, αλλά και Βουλευτές από την Πλειοψηφία.

Σε διαφορετική περίπτωση θα μείνετε μόνοι στη μακαριότητά σας, αλλά υπόλογοι στη συνείδηση μιας μεγάλης και αξιόλογης κοινωνικής ομάδας. Οι συμπλεγματικοί και τα βιώματα του παρελθόντος δεν αποτελούν άλλοθι για κανέναν μας.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης):Ο κ. Βασ. Παπαγεωργόπουλος έχει το λόγο.

ΒΑΣΙΛΕΙΟΣ ΠΑΠΑΓΕΩΡΓΟΠΟΥΛΟΣ: Κύριοι συνάδελφοι, αν θέλουμε πραγατικά να είμαστε ειλικρινείς με τον εαυτό μας, θα πρέπει ευθύς εξ' αρχής να αποδεχθούμε ότι υπάρχει ασφάλειας στην Πατρίδα μας. Πρόβλημα ασφάλειας εσωτερικής από τη μία πλευρά και πρόβλημα ασφάλειας εξωτερικής, εθνικής δηλαδή ασφάλειας από την άλλη πλευρά. Το πρόβλημα της εσωτερικής ασφάλειας το ζούμε καθημερινά και πιστεύω ότι δε χρειάζεται ιδιαίτερη ανάλυση. Οι κλοπές, οι ληστείες, οι δολοφονίες, οι εμπρησμοί, τα ναρκωτικά, η είσοδος εγκληματικών στοιχείων από ξηρά, αέρα και θάλασσα, θα έλεγα, βρίσκονται στην ημερήσια διάταξη. Να λοιπόν, η ανάγκη από τη μία πλευρά, ενισχύσεως των Σωμάτων Ασφαλείας και βεβαίως η ανάγκη θεσπίσεως ενός ανθρώπινου μισθολογίου και στους αστυνομικούς και στους λιμενικούς και στους πυροσβέστες.

Από την άλλη πλευρά έχουμε το μεγάλο πρόβλημα της εθνικής ασφάλειας, το οποίο είναι οφθαλμοφανές βεβαίως, αλλά συγχρόνως πρέπει να παραδεχθούμε ότι δεν έχει και μία ιδιαιτερότητα. Πολλές φορές δεν το βλέπουμε, πολλές φορές δε θέλουμε να το δούμε. 'Ηλθαν, όμως, τα 'Ιμια, που ήταν μία ανώμαλη πραγματικά προσγείωση για πάρα πολλούς. Είναι παραδεκτό -θα έλεγα απ' όλους- σήμερα ότι η Τουρκία αμφισβητεί στην ουσία το σύνολο του καθεστώτος που διέπει το Αιγαίο. Και η αμφισβήτηση, κύριοι συνάδελφοι, δεν είναι θεωρητική. Είναι έμπρακτη και συνεχής. Μια αμφισβήτηση που υποδεικνύεται από την καθημερινή επίδειξη στρατιωτικής ισχύος και καθημερινή καταπάτηση κυριαρχικών μας δικαιωμάτων. Να, λοιπόν, γιατί είναι απαραίτητη για τη Χώρα μας η διατήρηση αξιόμαχων Ενόπλων Δυνάμεων.

Αλλά, πέρα από την προάσπιση της Πατρίδας, οι ισχυρές 'Ενοπλες Δυνάμεις είναι απαραίτητες και για να ασκήσουμε τα εθνικά μας δικαιώματα, εθνικά δικαιώματα που απορρέουν από διεθνείς συνθήκες και διεθνείς συμβάσεις. Και υπονοώ, βεβαίως, την υπόθεση των δώδεκα μιλίων. Από το Νοέμβριο του 1994 έχουμε το δικαίωμα να επεκτείνουμε τα χωρικά μας ύδατα στα δώδεκα μίλια. Και δεν προχωρούμε δυστυχώς σ' αυτήν την επέκταση, δεν προχωρούμε στο κυριαρχικό μας αυτό δικαίωμα. Βεβαίως, δεν είναι τη ώρας να αναλύσουμε αυτήν την κατάσταση, απλώς μία κουβέντα να πούμε, ότι, αν είχαμε πραγματικά εκείνες τις 'Ενοπλες Δυνάμεις που έπρεπε να έχει αυτός ο Τόπος και η Πατρίδα, σήμερα η Χώρα μας θα είχε δώδεκα μίλια χωρικά ύδατα.

Να, λοιπόν, γιατί χρειαζόμαστε χαλύβδινες 'Ενοπλες Δυνάμεις. Αλλά 'Ενοπλες Δυνάμεις δεν είναι μόνο "αγορές του αιώνα" δεν είναι αν θα πάρουμε οπλικά συστήματα αξίας 2, 4, 6 ή 16 δισ. τα επόμενα χρόνια. Το πρώτο και κύριο -και τονίσθηκε απ' όλους μας- είναι το ηθικό των στελεχών των Ενόπλων Δυνάμεων, από το στρατηγό μέχρι και τον τελευταίο στρατιώτη.

Πώς, όμως, δίνεται ηθικό στα στελέχη των Ενόπλων Δυνάμεων; Θα έλεγα, κυριότατα με τρείς τρόπους. Πρώτον, με το να περιβάλει με απόλυτη εμπιστοσύνη η πολιτική ηγεσία όλα τα στελέχη και να υπογραμμίζει δημόσια και καθημερινά το αξιόμαχο των Ενόπλων Δυνάμεων. Αντ' αυτού η σημερινή Κυβέρνηση κατ' επανάληψη αναφέρθηκε υποτιμητικά για τις 'Ενοπλες Δυνάμεις. Και δε χρειάζεται και σ' αυτό το σημείο να επεκτείνω το λόγο, απλά να υπενθυμίσω τη συγκεκριμένη ρήση του Πρωθυπουργού κ. Σημίτη, λίγες μέρες πριν τις εκλογές, όπου έριξε όλο το βάρος του "φιάσκου" των Ιμίων στις 'Ενοπλες Δυνάμεις.

Δεύτερον, ικανοποιητικές οικονομικές απολαβές των στελεχών των Ενόπλων Δυνάμεων έτσι ώστε την κρίσιμη ώρα να μην τους απασχολούν προσωπικά και οικογενειακά προβλήματα οικονομικής υφής. Υπάρχει αυτό σήμερα; 'Οχι, όταν μάλιστα ξέρουμε τη σκληρή και απάνθρωπη ζωή που περνούν οι στρατιωτικοί, όταν έχουν δεκαπέντε με είκοσι μεταθέσεις στη σταδιοδρομία τους, όταν η ημερήσια απασχόλησή τους περνάει το οχτάωρο, όταν έχουν συνχνές ασκήσεις, όταν διατηρούν πολλές φορές δύο και τρία σπίτια.

Τρίτον, μία ανθρώπινη σύνταξη, μία καλή σύνταξη έτσι ώστε ο συνταξιούχος στρατιωτικός να εμπνέει σεβασμό και να μην είναι παράδειγμα προς αποφυγή, όπως είναι σήμερα που στο μεγαλύτερό του ποσοστό καταλήγει να γίνει ασφαλιστικός πράκτορας.

Και ενώ αυτή είναι η πραγματικότητα και αυτές είναι οι ανάγκες, μας φέρνει η Κυβέρνηση αυτό το νομοσχέδιο που υποτιμά και τα στελέχη των Ενόπλων Δυνάμεων και τη νοημοσύνη μας. Μηδενικές αυξήσεις έως και αρνητικές στους μικρούς βαθμούς, ελάχιστες στους μεσαίους και κάποιες ανθρώπινες στα διακόσια τριακόσια ανώτερα στελέχη που την επομένη, όμως, της αποστρατεύσεώς τους θα προσγειωθούν ανωμάλως αφού για παράδειγμα ο Αρχηγός Γ.Ε.ΕΘ.Α. θα λάβει κάτω από το 50% των εν ενεργεία αποδοχών του.

Επιπλέον, συνέχιση της επιδοματικής πολιτικής αφού τα δεκαπέντε σημερινά επιδόματα μειώνονται σε τέσσερα τα οποία όμως παρέχουν αποδοχές ασυγκρίτως μεγαλύτερες των δεκαπέντε.

Καμία αυτόματη σύνδεση του μισθολογίου με τις συντάξεις, ούτε καμία δέσμευση για το συνταξιοδοτικό νομοσχέδιο που "θα" έρθει στο μέλλον. Καμία εγγύηση ότι δε θα υπάρχουν συνταξιούχοι δύο κατηγοριών και πολλαπλών ταχυτήτων. Καμία υλοποίηση των υποσχέσεων του Πρωθυπουργού, του Υπουργού Εθνικής Αμύνης και του Υπουργού Δημοσίας Τάξεως. Ούτε καν ενιαίο δεν είναι αυτό το μισθολόγιο. Πλήρης, δηλαδή, εμπαιγμός των υπηρετούντων και στις 'Ενοπλες Δυνάμεις και στα Σώματα Ασφαλείας. Δεν παρέχεται ούτε καν το δικαίωμα με υπουργικές αποφάσεις να αναπροσαρμόζονται οι επιμέρους αποδοχές ή τα επιδόματα του προσωπικού.

Καμία μέριμνα για τις χήρες των στρατιωτικών. Καμία μέριμνα για τις ορφανικές οικογένειες των στελεχών των Ενόπλων Δυνάμεων. Καμία εξασφάλιση για το μέλλον αφού δεν αναφέρεται τι θα γίνει μετά την επόμενη διετία.

'Εχουμε, βεβαίως, και άλλες παρατηρήσεις τις οποίες θα καταθέσουμε στα συγκεκριμένα άρθρα, λόγω του ελάχιστου χρόνου που μας διετέθη.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ πολύ σύντομα.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Πολύ σύντομα, κύριε Πρόεδρε.

Ο κύριος συνάδελφος, δεν ξέρω εάν συνειδητά ή όχι, συνέδεσε την απόφαση για τα δώδεκα μίλια με την ικανότητα των Ενόπλων Δυνάμεων να υποστηρίξουν τις πολιτικές αποφάσεις της Κυβέρνησης. Θέλω να κάνω μία διευκρίνηση, εάν δεν τη γνωρίζει.

Η επέκταση των χωρικών υδάτων στα δώδεκα μίλια είναι πολιτική απόφαση, αλλά όποια και να είναι η απόφαση της Κυβέρνησης, οι 'Ενοπλες Δυνάμεις είναι σε θέση να υποστηρίξουν αυτές τις αποφάσεις.

Κύριε συνάδελφε, δεν ξέρω εάν πράγματι θέλατε να κάνετε αυτήν τη δήλωση που κάνατε, αλλά σας διαβεβαιώ ότι ήταν εντελώς σε λάθος κατεύθυνση. Οι 'Ενοπλες Δυνάμεις, επαναλαμβάνω, είναι σε θέση να υποστηρίξουν τις πολιτικές αποφάσεις της Κυβέρνησης και δεν πρέπει κατά κανέναν τρόπο να υποβαθμίζεται η ικανότητά τους συνδέοντας με τις αυξήσεις ή όχι στο μισθολόγιο.

ΠΡΟΕΔΡΕΥΩΝ (Παναγιώτης Σγουρίδης): Δεν υπήρχε τέτοια πρόθεση.

ΒΑΣΙΛΕΙΟΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Παπαγεωργόπουλε. Δεν είχατε τέτοια πρόθεση, δεν είπατε τέτοιο πράγμα.

ΒΑΣΙΛΕΙΟΣ ΠΑΠΑΓΕΩΡΓΟΠΟΥΛΟΣ:Αφήστε το να το πω εγώ.

ΠΡΟΕΔΡΕΥΩΝ (Παναγιώτης Σγουρίδης): Το λέει το Προεδρείο για να βοηθήσει τη διαδικασία.

Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριοι συνάδελφοι, στην παγκόσμια ιστορική διαδρομή η παροχή της έννομης τάξης και ασφάλειας, αποτελεί τον κανόνα για την επιβίωση οποιουδήποτε κράτος. Σε κάθε όμως περίπτωση είτε πρόκειται περί δημοκρατικού πολιτεύματος είτε απολυταρχικού για την παροχή αυτής της ασφάλειας και τη έννομης τάξης, χρησιμοποιήθηκαν και χρησιμοποιούνται πάνω από τα οποιαδήποτε τεχνικά μέσα, πρωτίστως ο ανθρώπινος παράγοντας.

Στην ιστορική διαδρομή της η Χώρας μας στον τομέα αυτό πέρασε από πολλές διακυμάνσεις και φάσεις. Ο ρόλος των Ενόπλων μας Δυνάμεων υπήρξε σημαντικός. Στη σημερινή μας όμως συζήτηση αυτά αποτελούν απλές επισημάνσεις ούτως ώστε να διαμορφώσουμε σαφή εικόνα του τί συζητάμε και του τι θέλουμε απόψε να επιτύχουμε με αυτό το νομοσχέδιο.

Το νομοσχέδιο, πέραν των Ενόπλων Δυνάμεων, περιλαμβάνει και ρυθμίσεις για τα Σώματα της Αστυνομίας, του Πυροσβεστικού και του Λιμενικού και το μεν Σώμα της Αστυνομίας έχει ένα σπουδαίο ρόλο να παίξει στην παροχή γενικότερα της έννομης τάξης, από την άποψη της κάλυψης της εσωτερικής ασφάλειας και προστασίας των πολιτών, τα δε Σώματα του Πυροσβεστικού. Και Λιμενικού και αυτά παρά τις τεχνικές αδυναμίες τους συμβάλλουν σημαντικά στην καθ' όλου παροχή ασφάλειας σε σημαντικούς τομείς της Χώρας μας, και ιδιαίτερα, του μεν Λιμενικού στις θαλάσσιες συγκοινωνίες μας και των λιμενικών έργων υποδομής των λιμένων μας -άσχετα φυσικά εάν μερικά λιμεναρχεία μας βρίσκονται σήμερα σε άθλια και απαράδεκτη κατάσταση, του δε Πυροσβεστικού στην προστασία κυρίως των φυσικών πόρων της Χώρας μας.

Με βάση αυτά τα δεδομένα ερωτάται: Η Πολιτεία έχει επιτελέσει το χρέος της έναντι αυτών των ανθρώπων, που με στερήσεις και κόπους συμβάλουν στην ασφάλεια και την παροχή της έννομης τάξης στη Χώρα μας γενικότερα; Και ακόμα να ομολογήσουμε ειλικρινά, τους ικανοποιούμε απόλυτα, ούτως ώστε να ζητάμε απ' αυτούς να είναι πάντα συνεπείς και ικανοί να ανταπεξέλθουν στις δύσκολες πολλές φορές καταστάσεις που αντιμετωπίζουν με κίνδυνο ακόμα και την ίδια τους τη ζωή; Και αν είμαστε εντάξει προς αυτούς, γιατί σήμερα διαμαρτύρονται όλοι τους; 'Εχουν άραγε άδικο ή συμβαίνουν όσα καταμαρτύρησαν απόψε εδώ ο κ. Γκελεστάθης και πολλοί άλλοι συνάδελφοί μας;

Σκεφθήκατε ποτέ ότι πολλοί από τους υπηρετούντες στις 'Ενοπλες Δυνάμεις και τα άλλα Σώματα, αναγκάζονται να κάνουν είτε φανερά είτε κρυφά και άλλη εργασία; Σε άλλους μεν τομείς της κοινωνίας μας οι εργαζόμενοι παρέχουν τις υπηρεσίες τους στο Κράτος και πολλοί απ' αυτούς κάνουν και δεύτερη εργασία, όμως εκεί κανένας δεν μπορεί να τους κατηγορήσει. Στους ανθρώπους, όμως, των Ενόπλων μας Δυνάμεων αυτή η ευχέρεια δεν υπάρχει, γι' αυτό και η Πολιτεία πρέπει να βλέπει τους ανθρώπους αυτούς από άλλη οπτική γωνία και να τους παρέχει όλες τις προϋποθέσεις καλής διαβίωσης.

Ο διαχωρισμός, λοιπόν, του μισθολογίου σε πλούσιους και φτωχούς μισθούς είναι απαράδεκτος. Η ιεράρχηση των αξιωμάτων δεν πρέπει να συγχέεται με τις βασικές ανάγκες του κάθε ένστολου πολίτη. Μόνο έτσι η Πολιτεία θα ανταμείψει πραγματικά τους ανθρώπους που απόψε ρυθμίζουμε το μισθολόγιο τους. Διαφορετικά, κύριε Υπουργέ, μπροστά στη λαίλαπα των νέων φορολογικών μέτρων, πολύ φοβούμαι ότι οι εξεγέρσεις των πολιτών που προαναγγέλονται θα ισοπεδώσουν και την έννομη τάξη, αλλά και τους αδύναμους ανθρώπους της. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης):Ο κ. Κασσίμης έχει το λόγο. Απών, διαγράφεται.

Ο κ. Μπασιάκος. Απών. διαγράφεται.

Η κα Μπενάκη. Απούσα, διαγράφεται.

Ο κ. Βυζοβίτης έχει το λόγο.

ΧΡΗΣΤΟΣ ΒΥΖΟΒΙΤΗΣ:Κυρίες και κύριοι Βουλευτές, είμαστε βεβαίως τώρα σε στενό οικογενειακό κύκλο, γιατί η ώρα πέρασε και δυστυχώς δεν έγινε αυτή η κατανομή που έπρεπε να γίνει, ώστε όλοι οι Βουλευτές να έχουν τα ίδια δικαιώματα και τις ίδιες προϋποθέσεις για να μιλήσουν. 

Κύριοι Υπουργοί, το σήριαλ του μισθολογίου των Ενόπλων Δυνάμεων φαίνεται ότι έφθασε στο τέλος και περιμέναμε να έχουμε ένα happy end. Δεν ξέρω αν τα πράγματα είναι έτσι. Πολύ φοβάμαι όμως, ότι δεν είναι έτσι. 

Με το σχέδιο νόμου που κατατέθηκε στην Ολομέλεια και που τίθεται ενώπιον μας προς ψήφιση, προσγειωθήκαμε όλοι ανώμαλα σε μια πραγματικότητα που έρχεται σε αντίθεση με τις μεγαλόστομες εξαγγελίες, για ικανοποίηση ζωτικών αναγκών του παραπάνω στελεχιακού δυναμικού και για την επίλυση συσσωρευμένων προβλημάτων του.

Επί μια εξαετία και πλέον μοιράζαμε ελπίδα και ικανοποίηση προς τα στελέχη των Ενόπλων Δυνάμεων, των Σωμάτων Ασφαλείας και του Λιμενικού και προς τις οικογένειές τους. Ελπίδα για ανθρώπινες συνθήκες διαβίωσης και ικανοποίηση για το ότι το Κράτος αναγνωρίζει την ιδιαιτερότητα της εκτελουμένης εργασίας υπηρεσίας και ότι τούτη η αναγνώριση θα εκφραστεί πραγματικά με το νέο μισθολόγιο.

Ανέφερα παραπάνω για εξαετία και πλέον και θα ήθελα να το ξεκαθαρίσω. Βεβαίως, υπήρχε έτοιμο το νέο μισθολόγιο επί εποχής Νέας Δημοκρατίας, που δεν ψηφίστηκε για τους γνωστούς λόγους. Θα έπρεπε όμως να πω ότι η ουσία είναι μία ότι δυστυχώς δεν εφαρμόστηκε ποτέ.

Μπορεί, λοιπόν, να ισχυριστεί κανείς ότι κατά τον καταμερισμό των ευθυνών εμείς έχουμε κάποια ελαφρυντικά, αν θέλετε, που ελπίζω να ληφθούν κατά την επιμέτρηση της ποινής. Πριν τοποθετηθώ, όμως, για το τι πρέπει να δώσει το νέο μισθολόγιο και το τι δίδει, θα έπρεπε να επαναφέρω στη μνήμη μας τη σημερινή κατάσταση των Ενόπλων Δυνάμεων των Σωμάτων Ασφαλείας και του Λιμενικού.

Αξιωματικοί εν ενεργεία αναγκάζονται να κάνουν εργασίες εκτός στρατεύματος που δεν προσιδιάζουν με την ιδιότητά τους, εργασίες που και κύρος τους τραυματίζουν και την πειθαρχία διασαλεύουν.

Αναφέρθηκαν περιπτώσεις όπου ανώτεροι αξιωματικοί εργάζονται ως σερβιτόροι. Βεβαίως, τιμώ απεριόριστα το επάγγελμα του σερβιτόρου, αλλά άλλο είναι το ερώτημα. Κατά πόσο μπορεί να υπάρχει κύρος και πειθαρχία στο στράτευμα, όταν το βράδυ αναστρέφονται οι όροι διοικητού και διοικουμένου και γίνονται ρόλοι σερβιτόρου και πελάτου; 

'Αλλο παράδειγμα: Νεαρά υπαξιωματικός τιμωρήθηκε γιατί εργαζόταν σε μπαρ ως σερβιτόρα. Και ας μη λιθοβολήσουμε, ελαφρά τη καρδία, τη νεαρά υπαξιωματικό. Αποδέκτες των λίθων θα έπρεπε να είμαστε εμείς, θα έπρεπε να είναι κάποιοι άλλοι, αυτοί που συνήθως εμφανίζονται ως ανεύθυνοι.

Κλείνοντας το πρώτο μέρος της τοποθέτησής μου, θα ήθελα να προσθέσω τα ακόλουθα. Το αξιόμαχο των Ενόπλων Δυνάμεων, των Σωμάτων Ασφαλείας και του Λιμενικού δεν εξαρτάται μόνο από το μέγεθος των εξοπλισμών, από το βαθμό της στρατιωτικής εκπαίδευσής του, από το επίπεδο της στρατιωτικής κατάρτισης, αλλά και από το απαιτούμενο ηθικό. Τούτο το ηθικό ας το σφυρηλατήσουμε με το σχέδιο νόμου που θα ψηφίσουμε.

Οι 'Ενοπλες Δυνάμεις, τα Σώματα Ασφαλείας και το Λιμενικό απολαμβάνουν της εκτίμησης και της εμπιστοσύνης του Ελληνικού Λαού. Σήμερα εμείς, ο πολιτικός κόσμος δίνουμε εξετάσεις για να τύχουμε της ίδιας εμπιστοσύνης και εκτίμησης. Ελπίζω ότι θα το πετύχουμε. Είναι στο χέρι το δικό σας και το δικό μας.

Τέλος, σε ό,τι αφορά του συνταξιούχους, μόνο μια λέξη μπορώ να πω, γιατί ειλικρινά δε θα ήθελα να επεκταθώ. Θα καταθέσω τη λέξη ντροπή, γι' αυτό που μέχρι σήμερα έχουμε εξασφαλίσει ως τρόπο ζωής για τους ανθρώπους που προσέφεραν, που προσφέρουν. Και μιλάω για το συνταξιούχο, κύριε Υφυπουργέ, γιατί ξέρετε καλύτερα ποιο είναι το κατάντημα σήμερα αυτών των ανθρώπων. Ποιο είναι το κύρος τους στην κοινωνία και αν αυτή είναι η ανταμοιβή τους σε εκπλήρωση των όσων προσέφεραν μέχρι σήμερα.

Ως προς το περιεχόμενο του νομοσχεδίου ο χρόνος είναι πάρα πολύ λίγος. Είπαν προηγουμένως το "όδυνεν όρος και έτεκεν μυν". Εγώ θα χρησιμοποιήσω και μια λαική φράση ...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Θα δεχθώ την ανοχή σας, κύριε Πρόεδρε. Είμαι ίσως ο τελευταίος ομιλητής.

ΠΡΟΕΔΡΕΥΩΝ (Παναγιώτης Σγουρίδης): Θα το ευχόμουν, αλλά δεν είσαστε ο τελευταίος. 

ΧΡΗΣΤΟΣ ΒΥΖΟΒΙΤΗΣ: Ευχαριστώ πολύ.

'Οπως λέει και ο Λαός "λάδια πολλά και τηγανίήτες τίποτα". Στη Διαρκή Επιτροπή κατεβλήθη προσπάθεια, κύριε Υφυπουργέ το λέω κυρίως σε σας, γιατί εκεί βρήκαμε τις αντιρρήσεις και τις αντιθέσεις στα όσα είπαμε να βρείτε μια άλλη βάση που να ξεκινήσει από τις 200.000 βασικό μισθό του ανθυπολοχαγού και από εκεί να προχωρήσει.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Βυζοβίτη. Εξαντλήθηκε το θέμα. 

ΧΡΗΣΤΟΣ ΒΥΖΟΒΙΤΗΣ: Παρακαλώ πολύ, κύριε Πρόεδρε, ένα λεπτό. Δώσατε ανοχή σε όλους.

ΠΡΟΕΔΡΕΥΩΝ (Παναγιώτης Σγουρίδης): Δε σας δίνω καθόλου, κύριε Βυζοβίτη. Τελειώστε. Νομίζω ότι το θέμα το εξαντλήσαμε. Υπάρχουν και άλλοι ομιλητές να ανέβουν επί του βήματος.

ΧΡΗΣΤΟΣ ΒΥΖΟΒΙΤΗΣ: Θα καταθέσω ένσταση προς το Προεδρείο, γιατί δεν είναι δυνατόν να διαφοροποιείται ο χρόνος. Να φροντίσετε στη Διάσκεψη των Προέδρων να καθορίζεται ο χρόνος, ανάλογα με τους εγγεγραμμένους. Παρακαλώ να μου δώσετε τη δυνατότητα να κλείσω με μια φράση.

ΠΡΟΕΔΡΕΥΩΝ (Παναγιώτης Σγουρίδης): Ορίστε.

ΧΡΗΣΤΟΣ ΒΥΖΟΒΙΤΗΣ: Βλέπετε ότι δε διαβάζω. 'Εχω να πω πολλά αλλά, τι να κάνω.

ΠΡΟΕΔΡΕΥΩΝ (Παναγιώτης Σγουρίδης): Θα τα καταθέσετε. Είναι από τη λαική θυμοσοφία.

ΧΡΗΣΤΟΣ ΒΥΖΟΒΙΤΗΣ: 'Εχουμε πολλά να πούμε, αλλά θα τα πούμε στην κατ' άρθρο συζήτηση.

Παρακαλώ να σταματήσουμε σε ένα μόνο σημείο, σε αυτό που λέγεται συνταξιούχοι, απόστρατοι, πείτε το όπως θέλετε. Κύριε Υφυπουργέ των Οικονομικών δε με πείσατε. Στην Εισηγητική Εκθεση λέτε άλλα. Ειπώθηκε ότι αυτόματα οι συντάξεις αναπροσαρμόζονται. Τώρα μας είπατε για το συνταγματικό κώλυμα. Εγώ θα το δεχθώ, αλλά πρέπει να σας πω ένα πράγμα. Θυμίζουμε σε όλους, κύριε Υφυπουργέ Εθνικής Αμύνης, κύριε απόστρατε Πτέραρχε, και φοβάμαι ότι δίνουμε την αίσθηση στους αποστράτους ότι αντιμετωπίζουμε με τη φράση που λέει "σκοτώνουν τα άλογα όταν γεράσουν". Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Σε περασμένη βεβαίως ώρα, αλλά σε κρίσιμο χρόνο συζητείται το παρόν νομοσχέδιο, κύριε Πρόεδρε κυρίες και κύριοι συνάδελφοι. Θα θυμίσω το χθεσινό συμβούλιο των Υπουργών Εξωτερικών, τους λεπτούς και κρίσιμους διπλωματικούς χειρισμούς και την σχετική διπλωματική επιτυχία της χώρας μας απέναντι στην Τουρκία σε μια περίοδο που εντείνεται η επιθετικότητα της γείτονος απέναντι στην Πατρίδα μας και αμφισβητεί τα κυριαρχικά μας δικαιώματα. 'Ετσι, έστω και καθυστερημένα και το εξοπλιστικό πρόγραμμα της επόμενης τετραετίας με όλα εκείνα τα χαρακτηριστικά και το περιεχόμενο που αναφέρεται στην εισηγητική πρόταση για τους εξοπλισμούς στο ΚΥΣΕΑ. Νομίζω πως παρ'όλες τις ενστάσεις, κανείς δε θα διαφωνήσει -άλλωστε το έχει δείξει ήδη και η στάση των πολιτών της κοινής γνώμης- με την αναγκαιότητα εκσυγχρονισμού του οπλοστασίου των Ενόπλων Δυνάμεων και βεβαίως εξειδίκευσής του στα νέα δεδομένα και στις νέες τεχνολογικές εξελίξεις.

Το παρόν νομοσχέδιο, θα έλεγα πως είναι συνδυαστικό με το εξοπλιστικό μας πρόγραμμα -γιατί ο συνδοιασμός τους δημιουργεί αξιόμαχες 'Ενοπλες Δυνάμεις. Αυτό αποτελεί βασική προϋπόθεση για μια αποτελεσματική εξωτερική πολιτική, για μια αποτελεσματική πολιτική άμυνας και προάσπισης των εθνικών και κυριαρχικών μας δικαιωμάτων. 'Ομως, το νομοσχέδιο αυτό άργησε να έρθει και άργησε μια εξαετία. Μια εξαετία βεβαίως που περιείχε το 1991. 'Οπως ομολόγησε και ο προλαλήσας ομιλητής της Νέας Δημοκρατίας, ήταν η χρονική στιγμή της μεγάλης βύθισης των αποδοχών των στελεχών των Ενόπλων Δυνάμεων και των Σωμάτων Ασφαλείας σε σχέση με τους δικαστικούς. Τότε άγγιξαν το όριο του 51% των αποδοχών των στελεχών του Δικαστικού Σώματος. Νομίζω πως εκείνη την περίοδο κυβέρνηση στη Χώρα μας ήταν η Νέα Δημοκρατία.

Κύριοι συνάδελφοι της Αντιπολίτευσης, το νομοσχέδιο έχει αρχές. 'Αλλωστε και εσείς στις αντιπροτάσεις σας τις ίδιες αρχές προτείνετε για το μισθολόγιο. Οι 200.000 δραχμές ως κατώτατος μισθός του Ανθυπολοχαγού δεν είναι τίποτα άλλο, παρά ένας αριθμός που προκύπτει από μια πρόσθεση 18.000 δραχμών στις 182.000 δραχμές, που προτείνει το παρόν νομοσχέδιο.

'Αρα, λοιπόν, υιοθετείτε την ίδια αρχή και γι'αυτό θα πρέπει να συμφωνήσετε πως έχει αρχές το νομοσχέδιο. Απλοποιεί το μισθολόγιο, του δίνει λειτουργικότητα και συνδυάζει το μισθό σε σχέση με το βαθμό και τις ευθύνες. Και πιστεύω πως οι αρχές αυτές θα συνοδεύουν τις μισθολογικές αυξήσεις και των Σωμάτων Ασφαλείας και των στελεχών των Ενόπλων Δυνάμεων.

Θέλω να προσθέσω πως ταχύτατα πρέπει να έρθει, κύριοι Υπουργοί, το συνταξιοδοτικό, γιατί εκεί είναι και λεπτή και κρίσιμη η πραγματικότητα και δεν πρέπει να αφαιθεί μετά την ολοκλήρωση της υλοποίησης του παρόντος νομοσχεδίου, το έτος δηλαδή 1998.

Το νομοσχέδιο αυτό εγώ το θεωρώ πως είναι αρχή άρσης αδικιών και όχι τέλος. Με την ολοκλήρωση της εφαρμογής του θα πρέπει να αποδοθεί πλήρης δικαιοσύνη στα στελέχη των Ενόπλων Δυνάμεων και των Σωμάτων Ασφαλείας. Να δοθεί η βεβαιότητα που χρειάζονται για την καριέρα τους, και βεβαίως, η εμπιστοσύνη προς την Πολιτεία, για να επιτελέσουν την υψηλή εθνική και κοινωνική τους αποστολή.

Εκτιμώ πως η βελτίωση της εθνικής μας οικονομίας τα επόμενα χρόνια θα βοηθήσει και στη συνέχιση της δραστικής βελτίωσης του βιοτικού επιπέδου των στελεχών των Ενόπλων Δυνάμεων. 

'Ομως, πρέπει να πώ πως ακούστηκαν και υπερβολές σε τούτη την Αίθουσα Δεν πρέπει να μιλούμε για ταπεινωτικό μισθολόγιο, για εξαθλίωση των Ενόπλων Δυνάμεων, πως οι 'Ενοπλες Δυνάμεις με ένα τέτοιο μισθολόγιο δεν μπορεί να είναι αξιόμαχες. Και δεν πρέπει πολύ περισσότερο να μιλούμε για συμπλεγματικότητα παράταξης απέναντι στις 'Ενοπλες Δυνάμεις.

Κύριοι συνάδελφοι, νομίζω, πως αυτές οι εκφράσεις και οι απόψεις πρέπει να ανακληθούν, να αναιρεθούν γιατί δεν προάγουν τις σχέσεις, αν θέλετε, της κοινωνίας και του κοινωνικού συνόλου με τις 'Ενοπλες Δυνάμεις. 'Οσο και αν θέλετε να τις αξιοποιήσετε για αντιπολιτευτικούς λόγους δεν αποδίδουν. Δεν βοηθούν στην ανάπτυξη πνεύματος, διακομματικού διαλόγου και συναίνεσης, για ένα τέτοιο κρίσιμο θέμα σε αυτήν την Αίθουσα. Δεν εκπέμπουν προς την κοινή γνώμη και ιδιαίτερα προς τις 'Ενοπλες Δυνάμεις θετικά μυνήματα. Νομίζω πως όλοι αντιμετωπίζουμε με το ίδιο πνεύμα και τις ίδιες αρχές τις 'Ενοπλες Δυνάμεις και την ίδια αποστολή -όπως το Σύνταγμα ορίζει-προβλέπουμε όλοι γι'αυτές.

Θα κλείσω λέγοντας πως χρειάζονται και άλλες τομές και ίσως σε ένα επόμενο νομοσχέδιο -που πιστεύω πως σύντομα θα έρθει, όπως η αντικειμενικοποίηση στις μεταθέσεις και στις προαγωγές- που θα αναβαθμίσουν τη ζωή των ένστολων και των οικογενειών τους, που όπως χαρακτηρίστηκε είναι πολύ δύσκολη.

Τέλος, κύριε Πρόεδρε, θέλω να πω ότι εγώ, όπως και όλοι οι συνάδελφοι, πιστεύω είμαι υπερήφανος για την ποιότητα των Ενόπλων Δυνάμεων η οποία ευτυχώς ακόμα δεν εξαρτάται από τις 18.000 δρχ. που προτείνετε, κύριοι συνάδελφοι. Βεβαίως θα μπορούσε να υιοθετηθεί από την Κυβέρνηση, αλλά θα πρέπει να δοθεί στα πλαίσια της γενικότερης δημοσιονομικής πολιτικής και όχι αποσπασματικά όπως εσείς προτείνετε, γιατί αν αθροίσουμε όλα αυτά που προτείνετε στο σύνολο των εργαζομένων τότε θα χρειαστεί ένας επιπλέον προϋπολογισμός.

ΠΡΟΕΔΡΕΥΩΝ (Παναγιώτης Σγουρίδης): 'Ολοι είμαστε υπερήφανοι για τις 'Ενοπλες Δυνάμεις.

Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κύριοι συνάδελφοι, ο Γεώργιος Παπανδρέου όταν διπλασίασε τους μισθούς των δικαστών το 1963-1964 είπε τα εξής: Οι δικαστές εκτελούν έργα θεών και θα πρέπει να τους απονείμουμε αγαθά θεών. Με την απόφασή μας αυτή δεν απονέμουμε αγαθά θεών σ'αυτούς, αλλά τα ελάχιστα ποσά που πρέπει να λάβουν διά να ασκούν ευπρεπώς τα καθήκοντά τους. Αυτό αποτελεί είπε, μία απάντηση στους επικριτάς μας διά την αύξηση που δώσαμε στους δικαστάς. 

Θέλω να είπω ότι όσα είπε ο Γεώργιος Παπανδρέου διά τους δικαστάς πρέπει να ισχύσουν αναλόγως και για τους ανήκοντας εις τας Ενόπλους Δυνάμεις και τα Σώματα Ασφαλείας, οι οποίοι θα πρέπει να λάβουν τα στοιχειωδώς απαραίτητα δια να ασκούν ευπρεπώς τα καθήκοντά των. 

Το συζητούμενο νομοσχέδιο δε διέπεται από τις συγκεκριμένες αρχές που έπρεπε να διέπεται και δεν εφαρμόζεται η αρχή της ισότητας και του δικαίου ως προς τους ανώτερους και κατώτερους των Σωμάτων Ασφαλείας και του Στρατού.

Επίσης το άνω νομοσχέδιο δεν ανταποκρίνεται στις ανάγκες διαβίωσης των στελεχών των Ενόπλων Δυνάμεων και των Σωμάτων Ασφαλείας. 'Οσα έχασαν από το εισόδημά τους οι στρατιωτικοί και οι αστυνομικοί με την πολιτική της λιτότητας επί τόσα χρόνια, ήσαν ανάλογα με όσα έχασαν οι εργαζόμενοι και οι συνταξιούχοι της Χώρας.

Οι συνέπειες της λιτότητας ήσαν οδυνηρές για όλους τους ανωτέρω, αλλά πιο πολύ για τους χαμηλόμισθους και τους μη βαθμοφόρους υπαξιωματικούς και αστυφύλακες.

Γι'αυτόν το λόγο οι μη βαθμοφόροι των Ενόπλων Δυνάμεων και των Σωμάτων Ασφαλείας έχουν θέση στον αγώνα με τους λοιπούς χαμηλομίσθους εργαζομένους για την κατάκτηση των δικαιωμάτων τους.

Το νέο μισθολόγιο που προβλέπει το νομοσχέδιο είναι μισθολόγιο λιτότητας για ορισμένους αποστράτους αξιωματικούς και ως επί το πλείστον για υπαξιωματικούς και αστυφύλακες. Και είναι κάτω από το όριο της φτώχειας, όπως έχει καθορισθεί από τους φορείς των εργαζομένων.

Γι'αυτό οι υπαξιωματικοί και οι αστυφύλακες εργάζονται εις αναξιοπρεπή δια τη θέση τους επαγγέλματα και σε άλλα επαγγέλματα και γίνεται καθημερινώς θόρυβος, τεράστιος δι'αυτούς.

Πρέπει να αντισταθούμε στο κοινό μισθολόγιο στρατιωτικών και αστυνομικών για τους λόγους που αναπτύχθηκαν.

Στο νομοσχέδιο υπάρχει καταφανώς το άνοιγμα της ψαλίδος στις αποδοχές των ανωτέρων με τους κατώτερους αξιωματικούς. Δεν είναι όμως ορθό το άνοιγμα της ψαλίδος να μη λαμβάνει υπ'όψιν του το όριο της φτώχειας. Επομένως, για να κάνουμε αυτό σωστά θα πρέπει να δεχθούμε ένα μισθό όχι κάτω από το όριο της φτώχειας.

Οι χαμηλόμισθοι αδικούνται πολύ, διότι ο μισθός βάσης που προτείνετε είναι πολύ κάτω από το όριο της φτώχειας. Αλλά η μεγαλύτερη αδικία γίνεται με τους συνταξιούχους του Στρατού και των Σωμάτων Ασφαλείας.

Οι φορείς των ανωτέρω έχουν προτείνει το 80% των ενεργεία αποδοχών ενώ η Κυβέρνηση απαντά με το 50-55%. 

Επίσης το μισθολόγιο πρέπει να περιέχει τις απώλειες που έχει υποστεί το εισόδημά τους τα τελευταία πέντε χρόνια. Αυτά που έχουν χάσει δεν εξοφλούνται με εφ'άπαξ διορθωτικά ποσά.

Εδώ δε γίνεται πρόβλεψη για τιμαριθμοποίηση.

Με το νέο μισθολόγιο οι αυξήσεις που δίδονται τα 1996, 1997 και 1998 είναι 112% κατά μέσο όρο για τους εν ενεργεία και περίπου 8-9% για τους συνταξιούχους.

Οι αυξήσεις, όμως, για το ίδιο χρονικό διάστημα για τους ανωτάτους είναι 28% στα τρία χρόνια και για τους κατώτερους 12%, ενώ οι φαντάροι παίρνουν 1.000 δρχ. το μήνα. Την ίδια ώρα όμως η Κυβέρνηση έχει πάρει αποφάσεις να αγοράσει νέα οπλικά συστήματα από τις μεγάλες παγκόσμιες εταιρείες του πολέμου αξίας πολλών τρισεκατομμυρίων για προστασία των συνόρων μας, τα οποία όμως ανέξοδα, δήθεν, έχει εγγυηθεί η Ευρώπη για λογαριασμό μας, ενώ εμείς αγοράζουμε όπλα από τους ειρηνοποιούς φίλους των Αμερικανών.

Η αναλογία μεταξύ των κατωτέρων και ανωτέρων αξιωματικών είναι ένα προς δέκα, επομένως πρέπει να διαφοροποιηθούν οι συντελεστές του άρθρου 1.

Η κατάργηση της επιδοματικής πολιτικής όχι μόνο δεν υλοποιείται, αντίθετα διευρύνεται. Τα χορηγούμενα σήμερα επιδόματα, δεκαπέντε τον αριθμό, συνολικά καταργούνται και τη θέση τους καταλαμβάνουν τέσσερα και επί πλέον τέσσερα για τους ανωτάτους.

Το παράδοξο, όμως, στην προκειμένη περίπτωση είναι ότι τα επιδόματα αυτά παρέχουν αποδοχές ασυγκρίτως μεγαλύτερες από αυτές των δεκαπέντε. Η αύξηση των επιδομάτων για τον Αρχηγό του Γ.Ε.ΕΘ.Α. είναι της τάξεως του 63% σε σχέση με τα προηγούμενα και για τους άλλους ανώτατους.

'Ετσι, λοιπόν, παρέχεται μία ουσιαστική αύξηση στις παροχές των ανωτάτων αξιωματικών, 300 περίπου και τίποτα άλλο.

'Οσον αφορά το άρθρο 7, θέλω να πω στον κ. Τσοχατζόπουλο ότι η εισηγητική έκθεση λέει "διεκδικήσεις και απαιτήσεις". Διεκδικήσεις και απαιτήσεις πάει να πει στην αναπροσαρμογή, στο ύψος των αναπροσαρμογών.

Και επομένως, αφού θα γίνει νομοσχέδιο συνταξιοδοτικό το οποίο θα κατατεθει, εκεί να γίνει και η διευκρίνιση του άρθρου 7 και να μην επιμείνετε προς τούτο. Με την προτεινόμενη ψαλίδα θραύετε το εθνικό φρόνημα των κατωτέρων αξιωματικών και υπαξιωματικών, αστυφυλάκων και οπλιτών που θα βλέπουν να παίρνουν οι ανώτατοι εννιά έως δέκα φορές υψηλότερες αποδοχές, ενώ οι κατώτεροι, στα χέρια των οποίων βρίσκεται η ελευθερία και η προστασία των πολιτών, θα βλέπουν να αδικούνται. 'Ετσι διδάσκεται η αρχή ότι η αξία των στελεχών του στρατευματος και των αστυνομικών, μετράται με βάση τις οικονομικές τους αποδοχές. Κοροϊδα και έξυπνοι.

Τρίτον, πολλοί απ' αυτούς θα πουν, προ πάσης άλλης τροφής αναγκαιοτέρα η παρούσα με καταπίεση, μοιρολατρεία και βλασφημούντες την ώρα. Αλλά αυτή η βλασφημία είναι βλασφημία απευθυνομένη στο Εθνος. Να δοθούν οι αυξήσεις για να μην υποστεί ηθική διάβρωση το σύνολο των κατωτέρων στελεχών των Σωμάτων Ασφαλείας και του Στρατού.

'Ετσι θα βαδίσουμε. Να ακούτε και μας. Εμείς, η Αντιπολίτευση, είμαστε και ο Λαός της Ελλάδος. Μαζί και εσείς σαν Κυβέρνηση να συνεργασθείτε για να προχωρήσουμε μπροστά. 'Οχι μόνοι σας. Αυτή τη φορά πρέπει να ακούσετε και τη φωνή της Αντιπολίτευσης. Μέχρι να συζητηθεί κατ' άρθρο το νομοσχέδιο, να υπάρξει μια διαφοροποιημένη, συμπαρατεταγμένη διάταξη εκείνων των διαφωνιών, ώστε στο μείζον να περιέχεται και το έλασσον, για να ανταποκριθούμε στας ηθικάς επιταγάς της αξίας της εννοίας του Ελληνικού Κοινοβουλίου και μιάς ορθής Κυβέρνησης.

Και βεβαια το παράπονό μου είναι ότι ο Κανονισμός λειτουργεί υπέρ των αξιωματούχων του Κοινοβουλίου και όχι διά τους απλούς ημάς Βουλευτάς. Τούτο πρέπει να λάβετε παντάπασιν όλοι υπόψιν σας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σωτηρόπουλος έχει το λόγο. Απών, διαγράφεται.

Ο κ. Πεπονής έχει το λόγο. Απών, διαγράφεται.

Ο κ. Ορφανός εχει το λόγο.

ΓΕΩΡΓΙΟΣ ΟΡΦΑΝΟΣ: Κύριε Υπουργε, κύριοι συνάδελφοι, θα ήταν χρήσιμο να διερευνήσουμε τις πραγματικές συνθήκες οι οποίες επικρατούν κατά το χρόνο συζητήσεως του νομοσχεδίου, όσον αφορά το επίπεδο διαβιώσεως των στελεχών των Ενόπλων Δυνάμεων και των Σωμάτων Ασφαλείας ως και των αντιστοίχων συνταξιούχων, να μελετήσουμε την ειδική και γενική προσφορά των παραπάνω αναφερομένων στελεχών στην κοινωνία και στην Πατρίδα μας, να εκτιμήσουμε τις ανάγκες της Χώρας μας για εσωτερική και εξωτερική ασφάλεια και γαλήνη και τέλος να κρίνουμε αν το υπό ψήφιση νομοσχέδιο καλύπτει τις ελάχιστες απαιτήσεις ανεκτής διαβίωσης στα εν ενεργεία και στα εν αποστρατεία στελέχη των Ενόπλων Δυνάμεων και των Σωμάτων Ασφαλείας.

Είναι γνωστό σε όλους μας ότι τα τελευταία χρόνια η οικονομική πολιτική της Κυβερνήσεως του ΠΑ.ΣΟ.Κ. έχει οδηγήσει σε πολύ άσχημη οικονομική κατάσταση την πλειοψηφία του Ελληνικού Λαού, με αποτέλεσμα την θεαματική πτώση του βιοτικού επιπέδου του μέσου 'Ελληνα πολίτη. Ιδιαίτερα οι εργαζόμενοι στις 'Ενοπλες Δυνάμεις και στα Σώματα Ασφαλείας εχουν δεχθεί επιπροσθέτως και τα αποτελέσματα τα οποία προκάλεσε η ανυπαρξία μιας σύγχρονης μισθολογικής πολιτικής που τους αφορά και κατ' αυτόν τον τρόπο, η μείωση του εισοδήματός των λειτουργεί ανασταλτικα και στην αποτελεσματικότητα των ενεργειών των, αφού πλέον η αμοιβή της εργασίας των δεν ανταμείβει ικανοποιητικά τα στελέχη, ούτε εμπεριέχει κίνητρα μέσω των οποίων θα εξασφαλισθούν καλύτεροι όροι διαβίωσης.

'Ετσι παρουσιάζονται φαινόμενα που δεν είχαμε συνηθίσει να βλέπουμε. Οι απόστρατοι των Ενόπλων Δυνάμεων και οι συνταξιούχοι των Σωμάτων Ασφαλείας να κατεβαίνουν στους δρόμους ζητώντας από την Πολιτεία να τους συμπεριφερθεί ανάλογα με τον τρόπο που οι ίδιοι συμπεριεφέροντο προς την μητέρα Πατρίδα. Από την άλλη μεριά οι αδήριτες οικονομικές ανάγκες οδηγούν πολλά στελέχη σε αναζήτηση δεύτερης εργασίας για να καλύψουν αυτά τα οποία δεν καλύπτει μία ψυχρή και άπονη κυβέρνηση.

Θα έπρεπε, λοιπόν, να θυμηθούμε ότι τα στελέχη των Ενόπλων Δυνάμεων και των Σωμάτων Ασφαλείας υπηρετούν πιστά την Πατρίδα, υφίστανται συνεχείς μετακινήσεις με επιπτώσεις στην οικογενειακή και οικονομική τους κατάσταση, εργάζονται κάτω απο σκληρά και απάνθρωπα ωράρια, κυνηγούν λαθρομετανάστες σε ξηρά και θάλασσα, προφυλάσσουν τη Χώρα μας από εξωτερικούς και εσωτερικούς κινδύνους, ασχολούνται με τις κατασβέσεις πυρκαγιών, έχουν το μεγαλύτερο ποσοστό θυμάτων από όλους τους εργαζομένους, πάντα πρώτοι στο καθήκον, όταν τους καλεί.

Την ίδια ώρα η Κυβέρνηση θεωρεί ότι η προστασία των εθνικών μας συνόρων αποτελεί υψίστη προτεραιότητα και αποφασίζει τη διάθεση κονδυλίων ύψους αρκετών τρισεκατομμυρίων, 2 έως 5 -οι απόψεις ποικίλουν-για τα επόμενα χρόνια με στόχο το αξιόμαχο των Ενόπλων Δυνάμεων. 

Και ως απάντηση στις προκλήσεις των γειτόνων μας. Επιζητεί συγχρόνως καλύτερο έλεγχο των συνόρων από λαθρομετανάστες που πλημμυρίζουν την Ελλάδα. Στο σημείο αυτό τίθεται ένα ουσιώδες ερώτημα, καλύπτονται οι παραπάνω στόχοι με το κατατεθέν νομμοσχέδιο; 

Πάντως είναι φανερό ότι η Κυβέρνηση απέτυχε του στόχου της γιατί τα όπλα και τα μηχανήματα για να χρησιμοποιηθούν σωστά θέλουν ανθρώπους, θέλουν στελέχη με υψηλό φρόνημα και οπωσδήποτε να αμείβονται ικανοποιητικά. Μερικά δεκάδες δισ. δραχμές θα κάλυπταν το κενό. Ακόμα το νομοσχέδιο αυτό λειτουργεί αποτρεπτικά για τους νέους οι οποίοι θα ήθελαν να σταδιοδρομήσουν ως στελέχη στις 'Ενοπλες Δυνάμεις και στα Σώματα Ασφαλείας.

Τα αρνητικά στοιχεία του νομοσχεδίου είναι ότι διαιωνίζει την πολιτική της λιτότητας σε βάρος των εν ενεργεία και των συνταξιούχων. Οι νέοι βασικοί μισθοί υπολείπονται των παλαιών βασικών μισθών συν την Α.Τ.Α. Οι χαμηλοί βασικοί μισθοί έχουν σαν αποτέλεσμα χαμηλές συντάξεις και ποσοστό γύρω στο 50% των εν ενεργεία, αντί του προσδοκουμένου 80%. Ανοίγει υπέρμετρα η ψαλίδα μεταξύ ανωτέρων και ανωτάτων αξιωματικών. Καλό είναι να υπάρχει κίνητρο για την προώθηση στους υψηλούς βαθμούς με την απαραίτητη προϋπόθεση, ότι μέχρι τότε τα στελέχη των Ενόπλων Δυνάμεων και Σωμάτων Ασφαλείας δε θα λειτουργούν σαν ζητιάνοι.

Στη συνέχεια έχω προτάσεις και τα αδύνατα σημεία του νομοσχεδίου τα οποία έχουν αναφέρει όλοι οι συνάδελφοι που προσυπογράφω και καταλήγω.

Είναι φανερό, ότι απ' όσα ελέχθησαν το υπό ψήφιση νομοσχέδιο αγγίζει το θέμα του μισθολογίου των Ενόπλων Δυνάμεων και Σωμάτων Ασφαλείας εντελώς επιδερμικά. Λειτουργεί ανασταλτικά ως προς τη δημιουργία υψηλού φρονήματος. Δεν επιλύει προβλήματα ετών και θα ήταν μία έξυπνη κίνηση από μεριάς της Κυβέρνησης να το αποσύρει, να το ανασυντάξει αφού συζητήσει με τους φορείς που εκπροσωπούν τα στελέχη των Ενόπλων Δυνάμεων και Σωμάτων Ασφαλείας και να το επαναφέρει κάτω από καλύτερες προϋποθέσεις. Τα λέω γιατί με μισθούς πείνας και επιδόματα φτώχειας τα προβλήματα δε λύνονται. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης):Ο κ. Χαραλαμπόπουλος έχει το λόγο.

Απών, διαγράφεται.

Ο κ. Βερυβάκης.

Απών, διαγράφεται.

Ο κ. Σαρρής.

Απών, διαγράφεται.

Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ:Κύριε Πρόεδρε και κύριοι συνάδελφοι, η θέση μου για το νομοσχέδιο είναι γνωστή στην ηγεσία του Υπουργείου και ξεκάθαρη. Το νομοσχέδιο το καταψηφίζω γιατί είμαι δεσμευμένος απέναντι στη συνείδησή μου από καιρό. Είναι το γνωστό νομοσχέδιο που από τετραμήνου κυκλοφορήσαν. Οφείλω, λοιπόν, να πω, ότι το καταψηφίζω εκ προοιμίου, εκτός αν κάνετε τώρα το μισθό του Ανθυπολοχαγού 200.000 και αν δεχτείτε ορισμένες τροποποιήσεις, που θα υποβάλω κατά τη διάρκεια της συζήτησης των άρθρων. Αν δεχτείτε αντί των 200.000 ότι η εισοδηματική πολιτική δεν αποκλείεται με το παρόν νομοσχέδιο. Θα αρχίσει από 1.1.1997 το ισχύον νομοσχέδιο με τις τρεις φάσεις που προβλέπονται χρονικά. Αλλά δεν αποκλείεται απ'αυτό η εισοδηματική πολιτική όπως για τους λοιπούς υπαλλήλους.

Επίσης υποστηρίζω, κύριε Υπουργέ, ότι το αμυντικό σύστημα χρειάζεται επαναστατικές αλλαγές. Χρειαζόμαστε στράτευση γυναικών, άμεση υιοθέτηση της παλλαϊκής άμυνας, χρειάζεται άρδην ανατροπή του παλαιού εκπαιδευτικού μας συστήματος, χρειάζεται άρδην αλλαγή σε σχέση με τους εσωτερικούς κανονισμούς, χρειάζεται εμπέδωση ενός άλλου πνεύματος μάχης χρειάζεται ακόμα υλική και ηθική στήριξη των στελεχών. Και ως γνωστό αμυντικό σύστημα ίσον στελέχη.

Θα αναφέρω από την ιστορία ένα παράδειγμα. Με τη Συνθήκη των Βερσαλιών αποκλείστηκαν οι Γερμανοί από το να έχουν στρατό πέρα από εκατό χιλιάδες. Ευφυώς ποιούντες αυτοί έκαναν και τους εκατό χιλιάδες στρατιώτες που τους υπαγόρευε η Συνθήκη, στελέχη. Και βρέθηκαν να κάνουν αυτά που έκαναν στο Β' Παγκόσμιο Πόλεμο. Γιατί, πέρα από τα εγκλήματά τους, η μαχητική αξία του στρατού τους είναι ιστορική, είναι δεδομένη.

Ο Ελληνικός, λοιπόν Στρατός έχει ανάγκη από ποιότητα. 'Οσο υψηλότερη ποιότητα έχει, τόσο αποτελεσματικότερος γίνεται και με τόσο ανταποκρινόμενη στις συνθήκες, αξιόμαχη κατάσταση μπορεί να ανταποκριθεί στην αποστολή του.

Πρέπει, λοιπόν, να εγκύψουμε με μεγίστη ευαισθησία σ' ένα Σώμα εργαζομένων, που επιπλέον στερείται του ελάχιστου συνδικαλιστικού δικαιώματος. Στερείται υγιών εργασιακών σχέσεων. Εχει πιεστική πειθαρχία. Ο ανώτερος είναι ιερός νόμος. Δεν υπάρχουν για τον ανώτερο ούτε περιορισμοί ούτε τίποτα. Υπάρχει η θέση "έλα το Σάββατο, έλα την Κυριακή, έλα το βράδυ να μου εξηγήσεις στην αναφορά σου ένα σημείο". Δεν υπάρχει "όχι", δεν υπάρχει φωνή. Υπάρχει καθεστώς σιωπής.

Συνδικαλισμός, λοιπόν, πρέπει να υπάρχει. Ναι είναι εδώ και εμείς να είμαστε συνδικαλιστές των Ενόπλων Δυνάμεων. Μ' αυτήν την έννοια έπρεπε να αντιμετωπίσουμε, να αντικρύσουμε το νέο μισθολόγιο.

Μη δίνετε μία δραχμή. Πείτε όμως ότι θεωρείτε ότι οι στρατιωτικοί πρέπει να έχουν το πρώτο μισθολόγιο στην Πατρίδα μας. Αν δεν ξεκινήσετε μ' αυτήν τη φιλοσοφία, ποτέ δε θα λύσετε το πρόβλημα κύριοι και της Νέας Δημοκρατίας και του Κ.Κ.Ε. και του ΠΑ.ΣΟ.Κ. εμείς όλοι εδώ δε θα λύσουμε το πρόβλημα των αμοιβών στις 'Ενοπλες Δυνάμεις. Λείπει, λοιπόν, αυτή η βαθύτερη φιλοσοφία. Η φιλοδοφία του ειδικού στην ουσία μισθολογίου.

Εγώ πιστεύω, κύριε Υπουργέ, ότι με τα άλλα μέτρα που θα πάρετε, θα βελτιωθεί το επίπεδο και οι αξιωματικοί μας, οι υπαξιωματικοί μας και στρατιώτες μας, ανακουφιζόμενοι καθημερινά, θα εντείνουν τις προσπάθειές τους που είναι βάρβαρες. Που είναι ολονύκτιες. Που είναι χειμώνα και καλοκαίρι, κάτω από τον ήλιο, την βροχή και το χιόνι. Είναι δύσκολες οι συνθήκες ζωής τους. Είναι τραγικά, σε σχέση με τις λοιπές τάξεις, δύσκολες.

Ρίξτε μια ματιά και στους 'Εφεδρους Αξιωματικούς γιατί επιτελούν άριστο έργο. Βάλτε μία παράγραφο ή που να ρυθμίζει θέματα σχετικά με τους εφέδρους. 

Δεν μπορούμε να τους έχουμε ρακένδυτους, να αναγκάζονται να τρώνε από το καζάνι του στρατοπέδου και μετά να έχουμε απαίτηση να επιβάλουν την πειθαρχία στον στρατιώτη, στον οπλίτη.

Βάλτε και μία παράγραφο για τους μαθητές των στρατιωτικών σχολών.

(Στο σημείο αυτό ακούγεται ομ προειδοποιητικός ήχος λήξης του χρόνου ομιλίας του κυρίου Βουλευτή).

ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Σπυριούνη.

ΚΥΡΙΑΚΟΣ ΣΠΥΡΙΟΥΝΗΣ: Εντάξει κύριε Πρόεδρε. Τελειώνουμε, τελευταίος είμαι.

ΠΡΟΕΔΡΕΥΩΝ (Παναγιώτης Σγουρίδης): Δεν είσθε τελευταίος. Ζητούν το λόγο και οι Κοινοβουλευτικοί Εκπρόσωποι και ο Υπουργός.

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.

Βάλτε μία παράγραφο για τους μαθητές των στρατιωτικών σχολών, όπως βάζετε και για τους δόκιμους αστυνομικούς. Καταψηφίζω, λοιπόν, το νομοσχέδιο.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχει ζητήσει το λόγο ο κ. Παπαδόγγονας, ο κ. Κόρακας και θα κλείσει και ο κύριος Υπουργός.

Θα παρακαλούσα να μιλήσει από δύο λεπτά ο καθένας.

Ο κ. Παπαδόγγονας έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, δεν υπάρχει αμφιβολία ότι όλοι συνειδητοποιούμε ότι το Σώμα έχει μία κόπωση αυτήν τη στιγμή και φυσικά δεν προτίθεμαι να εξαντλήσω το χρόνο, τον οποίο δικαιούμαι.

Κατεδείχθη όμως από τις ομιλίες όλων των συναδέλφων ένα γεγονός. Ποιο είναι αυτό; Είναι ότι οι ποσοστιαίες αυξήσεις οι οποίες δίδονται είτε στους μισθούς των εν ενεργεία είτε στους συνταξιούχους, τα δύο αυτά χρόνια, δεν καλύπτουν, ή αν θέλετε καλύπτουν δια της βίας τον πληθωρισμό τον οποίο όλοι αποδεχόμεθα, στο ύψος το οποίο ομολογήθηκε και από πλευράς Κυβερνήσεως.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Αναφέρθηκα στα δύο προηγούμενα έτη.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ:'Αρα, αυτό το οποίο θα πρέπει να φροντίσει αύριο ο παρών Υπουργός Εθνικής Αμύνης είναι να συνεργασθεί με τους κυβερνητικούς παράγοντες, από τους οποίους και εξαρτάται η τελική ρύθμιση του βασικού μισθού, να δοθούν οι 200.000 ως βάση στον ανθυπολοχαγό και υπό τας συνθήκας αυτάς, βεβαίως και η Νέα Δημοκρατία θα συναινέσει στην ψήσιση του νομοσχεδίου αυτού.

Επίσης, δεν εγένετο αντιληπτό, νομίζω από κανένα από τους συναδέλφους, τι εννοούσε ο κύριος Υφυπουργός Οικονομικών, όταν είπε ότι θα εξασφαλισθεί το 80% του συνταξίμου μισθού για τους συνταξιούχους.

Δηλαδή με λίγα λόγια να παρασχεθεί, έστω δια μίας δηλώσεως αυτή τη στιγμή του Υπουργού Εθνικής Αμύνης, η διαβεβαίωση δια ποίου τρόπου και με ποια θετικά μέτρα θα προσδοκούν οι συνταξιούχοι των Ενόπλων Δυνάμεων και των Σωμάτων Ασφαλείας και σε ποιο χρονικό διάστημα, ότι θα παίρνουν το 80% των πραγματικών αποδοχών των εν ενεργεία, πράγμα το οποίο δικαιούνται και είναι κατοχυρωμένο και νομιθετικά, αλλά και με αποφάσεις του Σ.τ.Ε. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, σε ό,τι αφορά το μισθολόγιο τη θέση μας την είπαμε. Εμείς επιμένουμε ότι με τις ρυθμίσεις που γίνονται, η συντριπτική πλειοψηφία των στελεχών των Ενόπλων Δυνάμεων και των Σωμάτων Ασφαλείας, θα έχει τέλη του 1998 μείωση σε σύγκριση με το σημερινό καθεστώς. Διότι το 90% προβλέπεται, ότι θα έχει μια αύξηση 11% - 13% κι εμείς επιμένουμε η βάση να είναι τουλάχιστον στο όριο της φτώχειας, ή έστω, σύμφωνα με τα προβλεπόμενα για το δημόσιο τομέα, συν το επίδομα της ειδικής απασχόλησης ή την εργατική νομοθεσία για τα Σώματα Ασφαλείας.

'Εθεσα μία ερώτηση -όχι μόνον εγώ, κι άλλοι συνάδελφοι- και ακούστηκαν στη συνέχεια ορισμένοι συνάδελφοι να λένε ότι για το 2010 το πρόγραμμα το εξοπλιστικό συνολικά θα φτάσει τα 16 τρισ. δραχμές. Θέλουμε μια απάντηση.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Ποιος το είπε αυτό; Ανύπαρκτο.

ΣΤΡΑΤΗΣ ΚΟΡΑΚΑΣ: Σας θέσαμε το ερώτημα, μας απαντήσατε με έναν τρόπο σιβυλλικό, πόση θα είναι η επιβάρυνση μετά από επτά χρόνια κ.λπ. Εμείς θέλουμε να μάθουμε τι θα πληρώσει ο Ελληνικός Λαός.

Επίσης, επειδή είναι γνωστό ότι εδώ και δεκαετίες η Ελλάδα είναι πρώτη στο ΝΑΤΟ σε στρατιωτικές δαπάνες -και πέρσι το ίδιο κ.λπ.- πείτε μας πού πήγαν όλα αυτά τα λεφτά.

Και το τελευταίο, αν δέχεσθε την πρότασή μας, επιτέλους να υπάρξει διαφάνεια στις στρατιωτικές προμήθειες και έλεγχο της Βουλής συγκεκριμένο.

ΠΡΟΕΔΡΕΥΩΝ (Παναγιώτης Σγουρίδης): Το εξοπλιστικό πρόγραμμα της Τουρκίας είναι 30 τρισ. μέσα στα επόμενα είκοσι χρόνια.

ΣΤΡΑΤΗΣ ΚΟΡΑΚΑΣ: Και λοιπόν, τι σημαίνει αυτό, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Τίποτα, απλώς έκανα μία επισήμανση.

ΣΤΡΑΤΗΣ ΚΟΡΑΚΑΣ: Οικονομάνε οι Αμερικάνοι στην υγεία των κορόϊδων και των δύο χωρών. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Με μεγάλη συντομία, κύριε Πρόεδρε, θα αναφερθώ σε ορισμένα βασικά ζητήματα.

Πρώτον, όσον αφορά το θέμα των συντάξεων, και πώς αυτές δια μαγείας θα φτάσουν το 80% των συνταξίμων αποδοχών. Είναι πάρα πολύ απλό. Αυξάνεται ο βασικός μισθός, ενσωματώνοντας όλα τα επιδόματα σχεδόν, τα οποία σήμερα δεν υπολογίζονται, προστίθεται το χρονοεπίδομα -αυτές είναι οι αποκαλούμενες συντάξιμες αποδοχές- και η σύνταξη υπολογίζεται, πολλαπλασιάζοντας τη βάση αυτή με το 80%. Παράδειγμα, στο βαθμό του ταξιάρχου: Σήμερα ο βασικός μισθός είναι 80.000, το χρονοεπίδομα 48.000, το επίδομα ευδόκιμης 8.000. Σύνολο 136.000. Αυτό επί 80% ισούται με 109.000 δρχ. και μετά προστίθεται η Α.Τ.Α. και φτάνει η σύνταξη 313.000 δραχμές. Με το νέο μισθολόγιο ο βασικός μισθός είναι 287.000, το χρονοεπίδομα 172.000, σύνολο 460.000 δραχμές. Οι συντάξιμες αποδοχές έχουν ενσωματώσει την ΑΤΑ και όλα τα υπόλοιπα, που επί 80% μας κάνουν 368.000. δραχμές. Αυτό σημαίνει αύξηση 17,4% σε σχέση με τα σημερινά επίπεδα. Είναι απλή, απλούστατη φόρμουλα και διαδικασία, η οποία θα ακολουθήσει και θα ολοκληρωθεί με μία δυναμική παράλληλη με την ολοκλήρωση του νέου μισθολογίου και επιτρέψτε μου να επαναλάβω για πολλοστή φορά -έχω χάσει το λογαριασμό, είναι η έβδομη ή η όγδοη- ότι θα επακολουθήσει ευθύς αμέσως συνταξιοδοτικό νομοσχέδιο, το οποίο θα ρυθμίζει το πώς θα προσαρμόζεται η δυναμική και προβλέψεις του μισθολογίου στις συντάξεις, διότι δεν μπορεί αυτά τα δύο μισθολόγια να είναι μαζί.

Δεύτερον, όσον αφορά τον πληθωρισμό ήταν προφανέστατο ότι αναφέρθηκα στον πληθωρισμό της περασμένης διετίας, αυτός ήταν το 15%, προκειμένου να συγκρίνω τι θα εσήμαινε σήμερα το μισθολόγιο της Νέας Δημοκρατίας, αν ποτέ εφαρμοζόταν, σε σχέση μ' αυτό το μισθολόγιο. Και επειδή είπα ότι εχει διαφορά 31% σε ονομαστικές αποδοχές ....

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Τα 184 δισ. είναι ίδια με τα 100 δισεκατομμύρια;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Θα σας λύσω και αυτήν την απορία. Αναφέρθηκα ότι οι αυξήσεις αυτές αφορούν τους μισθούς και αφαίρεσα τον πληθωρισμό, έτσι ώστε να αποδείξω ότι το μισθολόγιο που κατατίθεται έχει 15% υπεροχή σε πραγματικούς όρους για τους μισθούς. Πώς εξηγείται, λοιπόν, η διαφορά; 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Με λιγότερα χρήματα;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Εμείς μπορούμε να κάνουμε πράγματα πιο αποτελεσματικά με λιγότερα χρήματα. Η διαφορά -γιατί υπάρχει μια διαφορά εάν επληθωρίζετο- οφείλεται στο ότι το δικό σας νομοσχέδιο ήταν -θα μου επιτρέψετε το νεολογισμό- πιο συνταξιοβαρές. 'Εδινε μεγαλύτερη επίδραση και έμφαση στις συντάξεις και όχι στους μισθούς. Το δικό μας μισθολόγιο είναι εξισορροπημένο, όσον αφορά τους δύο τομείς στους οποίους θα επιδράσεις και στους μισθούς και στις συντάξεις.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κάνετε αντιπολίτευση στην Αντιπολίτευση αυτήν τη στιγμή.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Τέλος επειδή αναφέρθηκε ότι θα πρέπει να ενισχυθεί παράλληλα όχι μόνο το μισθολόγιο, αλλά και ο προϋπολογισμός του Υπουργείου Εθνικής Αμύνης, θα έχουμε την ευκαιρία να το κουβεντιάσουμε και τις επόμενες μέρες αυτό το θέμα. Ενισχύεται με ρυθμό διπλάσιο του πληθωρισμού και είναι μαζί με το Υπουργείο Παιδείας, τα Υπουργεία εκείνα τα οποία έχουν ιδιαιτέρως αυξημένους προϋπολογισμούς, ακριβώς γιατί πιστεύουμε ότι στη σημερινή συγκυρία η Παιδεία είναι η καλύτερη επένδυση για το μέλλον του 'Εθνους και η 'Αμυνα είναι το καλύτερο μέσον για την προάσπιση της ύπαρξής του και της προοπτικής τους. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Κύριε Πρόεδρε, δυο λέξεις μόνο.

Η τελευταία αναφορά του κ. Χριστοδουλάκη ήταν πρώτον ότι ο προϋπολογισμός των Υπουργείων Εθνικής 'Αμυνας και Εθνικής Παιδείας θα είναι αυτοί που θα έχουν τις μεγαλύτερες αυξήσεις στο φετινό Προϋπολογισμό, σε συνδυασμό με το γεγονός ότι καταφέραμε πράγματι, στο πλαίσιο των γενικοτέρων προκλήσεων, να διαμορφώσουμε ένα ικανοποιητικό μισθολόγιο.

Δεύτερον, να έχει τέτοια δυναμική ως σύστημα θα βελτιώνει συνεχώς συντάξεις και μισθούς, και εκτιμώ ότι αυτό το στόχο τον πετύχαμε.

Κύριοι συνάδελφοι, μια παρατήρηση στον κ. Κόρακα. Δεν είναι η ώρα κύριε Πρόεδρε, να μιλήσουμε για το εξοπλιστικό πρόγραμμα. 'Οπως σας είπα στη Διαρκή Επιτροπή 'Αμυνας και Εξωτερικών Σχέσεων θα καταθέσω πλήρη τα στοιχεία, για να πληροφορηθούμε οι πάντες και για το πραγματικό ύψος και για το είδος των προϊόντων τα οποία θα προμηθευθούμε, για να διασφαλίσουμε την αμυντική επάρκεια. Να είσθε βεβαιος και είμαι σίγουρος γι' αυτό, ότι όταν θα συζητήσουμε για τα συγκεκριμένα οπλικά συστήματα, θα συμφωνήσετε σε πολλές από τις επιλογές που προωθούνται, διότι θα εγγυηθούν την ποιότητα των οπλικών συστημάτων που διαθέτουμε σήμερα έναντι της απειλής την οποία έχουμε υποχρέωση να αντιμετωπίσουμε. Ευχαριστώ κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρήλθε κατά πολύ ο διατεθείς χρόνος για τη συζήτηση επί της αρχής του νομοσχεδίου και ερωτάται το Σώμα, αν γίνεται δεκτό επί της αρχής.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο, αρμοδιότητας του Υπουργείου Οικονομικών, "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος" έγινε δεκτό επί της αρχής κατά πλειοψηφία.

Κύριοι συνάδελφοι, έχουν διανεμηθεί τα Πρακτικά της 11ης Νοεμβρίου 1996 και παρακαλώ για την επικύρωσή τους.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της 11ης Νοεμβρίου 1996 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 01.10', λύεται η συνεδρίαση για σήμερα Τετάρτη, 27 Νοεμβρίου 1996 και ώρα 18.00',με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία:

ΑΠΟΦΑΣΕΙΣ ΒΟΥΛΗΣ

ΟΙΚΟΝΟΜΙΚΗ ΔΙΑΧΕΙΡΙΣΗ ΒΟΥΛΗΣ

α. Μόνη συζήτηση και έγκριση του Απολογισμού δαπανών της Βουλής για το οικονομικό έτος 1995.

β. Μόνη συζήτηση και ψήφιση του σχεδίου Προϋπολογισμού δαπανών της Βουλής για το οικονομικό έτος 1997, 

σύμφωνα με τη συμπληρωματική ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
