ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΟΓ’

Τρίτη 31 Μαΐου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ι. Τραγάκη, σελ.
3. Ανακοινώνεται ότι τη συνεδρίαση παρακολουθούν μαθητές από το Λύκειο της Γερμανικής Σχολής Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σ ελ.
3. Συζήτηση αναφορών και ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τον προγραμματισμό και την υλοποίηση των έργων στο Νομό Ηρακλείου, σελ.
β) Προς τον Υπουργό Τουριστικής Ανάπτυξης σχετικά με τη λήψη μέτρων για την τόνωση του εσωτερικού τουρισμού κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
i) Οι Υπουργοί Περιβάλλοντος, Χωροταξίας και Δημοσίων ‘Εργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης και Τροφίμων, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Περιβάλλοντος, Χωροταξίας και Δημοσίων ‘Εργων της Ελληνικής Δημοκρατίας και του Υπουργείου Περιβάλλοντος και ‘Υδατος της Δημοκρατίας της Βουλγαρίας περί συνεργασίας στον τομέα προστασίας του περιβάλλοντος», σελ.
ii) Οι Υπουργοί  Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση Μνημονίου Κατανόησης μεταξύ της Διπλωματικής Ακαδημίας της Ελλάδας και του Εθνικού Ιδρύματος Εξωτερικής Υπηρεσίας της Δημοκρατίας της Αργεντινής», σελ.
2. Ψήφιση επί της αρχής, των άρθρων και των συνόλων των σχεδίων νόμων του Υπουργείου Υγείας και Κοινωνικής Αλληλεγγύης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας για συνεργασία στον τομέα της υγείας», σελ.
3. Ψήφιση επί της αρχής, των άρθρων και του συνόλου του σχεδίων νόμων του Υπουργείου Οικονομίας και Οικονομικών: 
i) «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και του κεφαλαίου», σελ.
ii) «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας για την αποφυγή της διπλής φορολογίας αναφορικά με τους φόρους εισοδήματος και περιουσίας», σελ.
iii) «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και του Βασιλείου των Κάτω Χωρών για τις Ολλανδικές Αντίλλες και για την Αρούμπα για τη φορολόγηση των εισοδημάτων από αποταμιεύσεις και για την προσωρινή εφαρμογή τους», σελ.
iv) «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Γκέρνζυ, Μαν και Τζέρσεϊ για τη φορολόγηση των εισοδημάτων από αποταμιεύσεις και για την προσωρινή εφαρμογή τους», σελ.
v) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις», σελ.
vi) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τούρκ και Κάικος για τη φορολόγηση των εισοδημάτων από αποταμιεύσεις», σελ.
vii) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις», σελ.
4. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Σύμβασης Unidroit για τα κλαπέτα ή παρανόμως εξαχθέντα πολιτιστικά αγαθά», σελ.
5. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα», σελ.
6. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση του Πρόσθετου Πρωτοκόλλου στη Σύμβαση για τη μεταφορά καταδίκων», σελ.
7. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής ‘Αμυνας: «Κύρωση της Γενικής Συμφωνίας Ασφάλειας μεταξύ του Υπουργείου Εθνικής ‘Αμυνας της Ελληνικής Δημοκρατίας και του Υπουργείου Εθνικής ‘Αμυνας της Ρουμανίας σχετικά με την προστασία διαβαθμισμένων πληροφοριών, οι οποίες ανταλλάσσονται μεταξύ των δύο χωρών», σελ.
8. Συζήτηση επί των άρθρων και των τροπολογιών του σχεδίου νόμου του Υπουργείου Δικαιοσύνης: «Επιτάχυνση της διαδικασίας ενώπιον των πολιτικών και ποινικών δικαστηρίων και άλλες διατάξεις», σελ.
9. Ονομαστική ψηφοφορία επί του άρθρου 3 του σχεδίου νόμου του Υπουργείου Δικαιοσύνης, σελ.
10. Συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», σελ.
11. Κατάθεση Εκθέσεων Διαρκών Επιτροπών:
Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων του Υπουργείου Οικονομίας και Οικονομικών:
α) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Λιχτενστάιν που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τη συνοδεύει μεταξύ της Ευρωπαϊκής Κοινότητας και των κρατών-μελών της αφ’ ενός και του Πριγκιπάτου του Λιχτενστάϊν αφ’ ετέρου», σελ.
β) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου της Ανδόρας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Κοινής Δήλωσης Προθέσεων που τη συνοδεύει μεταξύ της Ευρωπαϊκής Κοινότητας και των κρατών-μελών της αφ’ ενός και του Πριγκιπάτου της Ανδόρας αφ’ ετέρου», σελ.
γ) «Κύρωση της Συμφωνίας μεταξύ της Ευρωπαϊκής Κοινότητας και της Ελβετικής Συνομοσπονδίας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, του Μνημονίου Συμφωνίας που τη συνοδεύει μεταξύ της Ευρωπαϊκής Κοινότητας και των κρατών-μελών της αφ’ ενός και της Ελβετικής Συνομοσπονδίας αφ’ ετέρου, καθώς και της Συμφωνίας υπό μορφή ανταλλαγής επιστολών μεταξύ της Ευρωπαϊκής Κοινότητας και της Ελβετικής Συνομοσπονδίας, σχετικά με την ημερομηνία εφαρμογής της ως άνω Συμφωνίας», σελ.
δ) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Μονακό, η οποία προβλέπει μέτρα ισοδύναμα με εκείνα που θεσπίζονται στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Δήλωσης Προθέσεων που τη συνοδεύει, μεταξύ της Ευρωπαϊκής Κοινότητας και του Πριγκιπάτου του Μονακό», σελ.
ε) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και της Ανγκουίλα, σχετικά με την αυτόματη ανταλλαγή  πληροφοριών όσον αφορά τα έσοδα από αποταμιεύσεις υπό μορφή τόκων», σελ.
στ) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Βρετανικών Παρθένων Νήσων για τη φορολόγηση των εισοδημάτων από αποταμιεύσεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΛΙΑΣΚΟΣ Α., σελ.
ΞΑΝΘΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΧΑΤΖΗΓΑΚΗΣ Σ., σελ.

Γ. Επί του σχεδίου νόμου του Υπουργείου Πολιτισμού:
ΚΟΛΟΖΩΦ Ο., σελ.
ΚΟΥΒΕΛΗΣ Φ., σελ
ΤΑΤΟΥΛΗΣ Π., σελ.
ΤΣΙΟΓΚΑΣ Δ., σελ.

Δ. Επί του σχεδίου νόμου του Υπουργείου Δικαιοσύνης:
ΚΟΥΒΕΛΗΣ Φ., σελ.
ΠΑΠΑΛΗΓΟΥΡΑΣ Α., σελ.
ΠΑΝΤΕΛΑΚΗ Ε., σελ.

Ε. Επί του σχεδίου νόμου του Εσωτερικών, Δημόσιας Διοίκησης και Αποκέντρωσης:
ΑΓΟΡΑΣΤΟΣ Κ., σελ.
ΑΝΔΡΕΟΥΛΑΚΟΣ Α., σελ.
ΒΑΣΙΛΕΙΟΥ Γ., σελ.
ΒΑΣΙΛΕΙΟΥ Θ., σελ.
ΒΕΡΓΙΝΗΣ Ξ., σελ.
ΒΛΑΤΗΣ Γ., σελ.
ΓΚΙΟΥΛΕΚΑΣ Κ., σελ.
ΚΑΛΛΙΩΡΑΣ Η., σελ.
ΚΑΣΤΑΝΙΔΗΣ Χ., σελ.
ΚΟΛΟΖΩΦ Ο., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΑΡΑΣ Δ., σελ.
ΛΕΒΕΝΤΗΣ Α., σελ.
ΜΠΕΚΙΡΗΣ Μ., σελ.
ΜΠΟΥΡΑΣ Α., σελ.
ΝΤΟΛΙΟΣ Γ., σελ.
ΠΑΝΤΕΛΑΚΗ Ε., σελ.
ΠΑΥΛΟΠΟΥΛΟΣ Π., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΗΓΑΣ Π., σελ.
ΣΑΛΑΓΙΑΝΝΗΣ Ν., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΤΖAMTZΗΣ Ι., σελ.
ΦΟΥΣΑΣ Α., σελ.
ΧΡΥΣΗΣ Β., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΟΓ΄
      Τρίτη 31 Μαΐου 2005
      
      Αθήνα, σήμερα στις 31 Μαΐου 2005, ημέρα Τρίτη και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Βούλας Αττικής καταγγέλλει παράνομες κατασκευές από την εταιρεία «ΑΠΟΛΛΩΝΙΕΣ ΑΚΤΕΣ» στο δημοτικό χώρο Αλιπέδου Βούλας.
      2) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Καλυβίων Θορικού Αττικής ζητεί να του αποδοθεί οριστικά η παραλία Καλυβίων.
      3) Οι Βουλευτές Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ και Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ αντίστοιχα, κατέθεσαν αναφορά με την οποία ο Πανελλήνιος Σύνδεσμος Τυφλών ζητεί την άμεση αναγνώριση της μεθόδου ανάγνωσης και γραφής Braille.
      4) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά, με την οποία πολιτιστικοί σύλλογοι του Νομού Ηρακλείου ζητούν να μην εγκριθεί η επαναλειτουργία του πυρηνελαιουργείου – ραφηναρίας Γιαννούλη στην περιοχή Ξηροκαμάρα Ηρακλείου.
      5) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμος Θεστιέων Αιτωλ/νίας ζητεί να γίνει οριοθέτηση της όχθης και της παρόχθιας ζώνης της λίμνης Τριχωνίδας και να συσταθεί φορέας διαχείρισής της.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Γεώργιος Μινάρδος, κάτοικος Αθηνών, ζητεί την επίλυση οικονομικού του προβλήματος με τη ΔΟΥ Αγίου Δημητρίου Αττικής.
      7) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία ο Σύλλογος «Φίλοι Ιστορίας» Νομού Καρδίτσας ζητεί την ίδρυση Αγροτικού Μουσείου στην Καρδίτσα.
      8) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά, με την οποία η Δ/νση Γεωργίας Σάμου ζητεί την επανεξέταση  των ενστάσεων του Ελαιοκομικού και Αμπελουργικού Τομέα του Νομού Σάμου.
      9) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά, με την οποία ο Δήμος Βαθέος Σάμου ζητεί την προσέγγιση του ταχύπλοου σκάφους «Super Jet» στο λιμάνι της Σάμου.
      10) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά, με την οποία ο Νομάρχης Σάμου ζητεί να ληφθούν μέτρα, που θα εξασφαλίσουν την ενεργειακή επάρκεια του Νομού Σάμου.
      11) Ο Βουλευτής Β΄ Αθηνών κ. ΠΕΤΡΟΣ ΕΥΘΥΜΙΟΥ κατέθεσε αναφορά, με την οποία η κ. Σοφία,  χήρα Σάββα Μακρίδη, κάτοικος Αθηνών, ζητεί να απαγορευθεί η έξοδος από την Ελλάδα σε άτομα εναντίον των οποίων εκκρεμεί  μήνυσή της για οικονομική απάτη.
      12) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Κορίνθου ζητεί την πλήρωση των κενών θέσεων του Νοσοκομείου Κορίνθου κλπ..
      13) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Σωματείο Εργαζομένων στην Ειδική Αγωγή του Κέντρου Επικοινωνίας ζητεί να καταβληθούν στα μέλη του τα δεδουλευμένα και οι νόμιμες αποζημιώσεις μετά την απόλυσή τους από το Κέντρο Επικοινωνίας.
      14) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία η Συντονιστική Επιτροπή Θεσσαλονίκης κατά της ηλεκτρομαγνητικής ακτινοβολίας ζητεί σχετικά με τις κεραίες κινητής τηλεφωνίας να εφαρμοστούν άμεσα όλες οι δικαστικές αποφάσεις μέσω του μηχανισμού των τεχνικών υπηρεσιών της Αυτοδιοίκησης.
      15) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Παναττική Επιτροπή κατά των κεραιών κινητής τηλεφωνίας ζητεί να εφαρμοστούν τα άρθρα 21 και 24 του Συντάγματος, που προστατεύουν την υγεία και το περιβάλλον.
      16) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία οι Δήμοι Ελληνικού – Αργυρούπολης – Γλυφάδας και Αλίμου Αττικής ζητούν ο χώρος του πρώην αεροδρομίου Ελληνικού να γίνει Μητροπολιτικό Πάρκο για αθλητικές και πολιτιστικές χρήσεις.
      17) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία η Περιβαλλοντική Πρωτοβουλία Μαγνησίας ζητεί να μην κατασκευαστεί ξενοδοχειακή μονάδα χιλίων κλινών στο νησί Αλατάς του Παγασητικού, το οποίο είναι περιοχή ιδιαίτερου φυσικού κάλους.
      18) Ο Βουλευτής Α΄ Αθηνών κ. ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ κατέθεσε αναφορά, με την οποία η ΕΛΜΕ Βόρειας Ρηνανίας Βεστφαλίας ζητεί τις έγκαιρες εσωτερικές μετακινήσεις των εκπαιδευτικών.
      19) Οι Βουλευτές Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ αντίστοιχα, κατέθεσαν αναφορά, με την οποία ο Πανελλήνιος Σύλλογος Υπαλλήλων Κέντρων Υποστήριξης Ατόμων με Αναπηρίες (ΚΕΚΥΚΑΜΕΑ) ζητεί τη συγκρότηση οργανισμού, που να καθορίζει το πλαίσιο λειτουργίας των κέντρων καθώς και τη διοικητική τους υποστήριξη.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9291/31-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Δ15/Γ/ΟΙΚ/7537/22-4-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω σχετικής ερώτησης που κατέθεσε στη Βουλή των Ελλήνων ο Βουλευτής κ. Στ. Ματζαπετάκης, σας πληροφορούμε τα εξής:
     Στον Τομέα Βιομηχανίας η αρμόδια Δ/νση του ΥΠΑΝ, όσον αφορά την ενίσχυση των ΜΜΕ επιχειρήσεων, μεταξύ άλλων, υλοποιεί προγράμματα του Γ΄ ΚΠΣ και συγκεκριμένα τη Δράση 2.7.1 "Ενίσχυση ολοκληρωμένων επιχειρηματικών σχεδίων πολύ μικρών και μικρών επιχειρήσεων", για χρηματοδότηση μεταποιητικών επιχειρήσεων με διάρκεια λειτουργίας τουλάχιστον 3 έτη.
     Ειδικότερα:
     Δράση 2.7.1: "Ενίσχυση Ολοκληρωμένων Επιχειρηματικών Σχεδίων Πολύ Μικρών και Μικρών Επιχειρήσεων"
     Η Δράση αυτή αποσκοπεί στην ενίσχυση των Μικρών και Πολύ Μικρών μεταποιητικών επιχειρήσεων μέσω της χρηματοδότησης ολοκληρωμένων επιχειρηματικών σχεδίων (Business Plans).
     Η διάρκεια υλοποίησης των επιχειρηματικών σχεδίων είναι 24μηνη ενώ η δημόσια χρηματοδότηση ανέρχεται στο 40%.
     Στον Α΄ κύκλο εγκρίθηκαν 591 προτάσεις συνολικού προϋπολογισμού 132.422.600 Ευρώ, σε όλη την ελληνική επικράτεια. Στο Ν. Ηρακλείου εγκρίθηκαν 18 προτάσεις συνoλικού π/υ3.937.128 ευρώ, ενώ συνολικά στην Περιφέρεια Κρήτης, εγκρίθηκαν 25 προτάσεις συνολικού π/υ 6.243.648 ευρώ.
     Στον Β΄ κύκλο εγκρίθηκαν 511 προτάσεις συνολικού προϋπολογισμού 114.950.052 Ευρώ, σε όλη την ελληνική επικράτεια. Στο Ν. Ηρακλείου εγκρίθηκαν 10 προτάσεις συνολικού π/υ 2.894.443 ευρώ, ενώ συνολικά στην Περιφέρεια Κρήτης, εγκρίθηκαν 15 προτάσεις συνολικού π/υ 4.181.635 ευρώ
     Για τον Γ΄ κύκλο της δράσης που εγκρίθηκε με την υπ' αριθ. 15130/957/4.08.2004 Απόφαση του Υπουργού Ανάπτυξης, σας γνωρίζουμε ότι εγκρίθηκαν 771 προτάσεις συνολικού προϋπολογισμού 163.105.137,96 ευρώ, σε όλη την ελληνική επικράτεια. Στο Ν. Ηρακλείου εγκρίθηκαν 20 προτάσεις συνολικού π/υ 3.969.846,58 ευρώ, ενώ συνολικά στην Περιφέρεια Κρήτης, εγκρίθηκαν 40 προτάσεις συνολικού π/υ 9.123.469 ευρώ.
     Για το παραπάνω πρόγραμμα δεν υπάρχει πρόβλημα πιστώσεων, οι δε εκταμιεύσεις γίνονται κανονικά αφού γίνει το σχετικό αίτημα από τους ενδιαφερόμενους εφόσον πληρούν τις προϋποθέσεις που τίθενται από τις σχετικές διατάξεις.
     Επίσης σας ενημερώνουμε ότι εντός των - επόμενων ημερών, προβλέπεται να προκηρυχθεί ο Δ' κύκλος της δράσης 2.7.1
     Τέλος, από το Επιχειρησιακό Πρόγραμμα «Ανταγωνιστικότητα» για την Κρήτη και ειδικώς για τα έργα του Δ' και Ε' κύκλου των δράσεων που αφορούν τουριστικές επιχειρήσεις, έχουν γίνει οι πληρωμές όλων των επενδυτών στους οποίους οι έλεγχοι έχουν ολοκληρωθεί ενώ συνεχίζονται οι έλεγχοι σε έργα για τα οποία έχουν υποβληθεί αιτήσεις διεξαγωγής ελέγχων πιστοποίησης δαπανών.
     Από τις αρχές Απριλίου έχουν εντατικοποιηθεί οι διαδικασίες που σχετίζονται με την άμεση ανταπόκριση σε αιτήματα για διεξαγωγή ελέγχων σε έργα επενδυτών της Περιφέρειας Κρήτης και την πληρωμή των πιστοποιημένων δαπανών μετά την υποβολή των απαραίτητων δικαιολογητικών από πλευράς των επιχειρηματιών.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
      2. Στην με αριθμό 8806/15-3-05 ερώτηση των Βουλευτών κυρίων Χρύσας Αράπογλου, Βασιλείου Κεγκέρογλου, Παναγιώτου Αντωνακόπουλου, Χρήστου Αηδόνη, Δημητρίου Βαρβαρήγου, Ιωάννου Δριβελέγκα, Κωνσταντίνου Καΐσερλη, Άγγελου Μανωλάκη, Μιχάλη Καρχιμάκη, Δημητρίου Κουσελά, Μάρκου Μπόλαρη, Γεωργίου Ντόλιου, Μιχάλη Παντούλα, Παναγιώτου Ρήγα και Αναστασίου Σωτηρόπουλου δόθηκε με το υπ’ αριθμ. Β-624/7-3-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 8806 /15-03-05, που κατέθεσαν στη Βουλή οι Βουλευτές κα Χρ. Αράπογλου και οι Βασ. Κεγκέρογλου, Παναγ. Αντωνακόπουλος Χρ. Αηδόνης, Δημ. Βαρβαρήγος, Γιαν. Δριβελέγκας, Κ. Καΐσερλης, Αγ. Μανωλάκης, Μιχ. Καρχιμάκης, Δημ. Κουσελάς, Μάρκ. Μπόλαρης, Γεωρ. Ντόλιος, Μιχ.Παντούλας, Παν. Ρήγας και Τάσ. Σωτηρόπουλος, σύμφωνα και με το με αριθμ. πρωτ. ΠΔΣ & ΔΣ/131/28-03-05 έγγραφο της Ολυμπιακής Αεροπορίας, σας πληροφορούμε ότι δεν υπήρξε καμία αντικατάσταση Προϊσταμένων Διευθύνσεων των Υπηρεσιών της Εταιρείας στα αεροδρόμια.
     Στις περιπτώσεις κατά τις οποίες η εταιρεία προβαίνει σε αντικατάσταση προσωπικού, ακολουθεί πάντα τον Εσωτερικό Κανονισμό και τις ισχύουσες Εταιρικές Διαδικασίες.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      3. Στην με αριθμό 9013/22-3-05 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. Β-593/8-4-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της αναφοράς και της ερώτησης με αριθμό ΠΑΒ 4940/17-3-2005 και 9013/22-3-2005 που κατέθεσαν στη Βουλή οι Βουλευτές κ. Ασημίνα Ξηρoτύρη-Aικατερινάρη και κ.κ. Άγγελος Τζέκης και Γεώργιος Χουρμουζιάδης, σχετικά με εγκαταστάσεις κεραιών κινητής τηλεφωνίας στην περιοχή της Θεσσαλονίκης, θέτουμε υπόψη σας:
     1. Σύμφωνα με το Ν. 2867/2001 αρ. 3, παρ. 14, εδαφ. κ, αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000.
     Η άδεια που εκδίδει, η Ε. Ε. Τ.Τ., είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Eνέργειας η oπoία με την Κοινή Υπουργική Απόφαση για τα "Μέτρα προφύλαξης του, κοινού από τη λειτουργία κεραιών εγκατεστημένων στην ξηρά" (υπ' Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από - μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
     Με την εν λόγω ΚΥΑ θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα - γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού.
     Επισημαίνεται ότι με την υπόψη ΚΥΑ καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε
     Επίσης, πρέπει να αναφερθεί πως στην εν λόγω ΚΥΑ οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
     Η εσωτερική μας, όμως, νομοθεσία δεν αρκείται ούτε σ' αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, παροχή αδείας και από άλλες αρχές - Πολεοδομία - Δασαρχείο - ΥΠΑ κλπ), και επιβάλλει συγχρόνως και υποχρέωση διαρκών ελέγχων.
     Έτσι, σύμφωνα με την ΥΑ 535/2000, αρθ. 5 §3, οι συναρμόδιες υπηρεσίες των Υπουργείων ΠΕΧΩΔΕ, Υγείας Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
     Κατόπιν, λοιπόν, όλων αυτών των αναμφισβήτητων δεδομένων, πρόδηλον καθίσταται ότι υπάρχει και λειτουργεί στη χώρα μας αυστηρό νομοθετικό .πλαίσιο που ρυθμίζει το θέμα, το πλαίσιο δε τούτο. παρακολουθεί από κοντά τα -όσα κρατούν,- σχετικώς σης-χώρες Ε.Ε. και εναρμονίζεται προς την εκάστοτε κοινοτική νομοθεσία.
     2. Σας πληροφορούμε, επίσης, ότι όταν πληρούνται οι εκ του Νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης.
     Η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ' Αριθμ. 236/79/2001 (ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ. εάν και όταν «η αίτηση για έγκριση τοποθέτησης των εγκαταστάσεων της κατασκευής Κεραίας σύμφωνα με τα προβλεπόμενα στο ν. 2801/2000 και στο άρθρο 24α του ν. 2075/1992 απορριφθεί ή ανακληθεί η ήδη χορηγηθείσα έγκριση ..»
     3. Τέλος, σημειώνεται ότι υπάρχει, πραγματικά, έλλειμμα ενημέρωσης της κοινής γνώμης και έντονη παραπληροφόρηση. Η πολιτεία με ανακοινώσεις, επιστημονικές ημερίδες και κάθε άλλο πρόσφορο μέτρο, προσπαθεί να παράσχει στους πολίτες σωστή ενημέρωση. Τελευταία, άλλωστε, έχουν πυκνώσει οι δειγματοληπτικές μετρήσεις που πραγματοποιεί η Ε.Ε.Α.Ε. (Ελληνική Επιτροπή Ατομικής Ενέργειας), στο πλαίσιο των αρμοδιοτήτων της, είτε από μόνη της είτε κατόπιν αιτήσεως ενδιαφερομένων, καθώς και από δημοσιεύματα του Τύπου και εκπομπών Ρ/Τ.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
      4. Στην με αριθμό 9341/31-3-05 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. ΥΠΠΟ/ΓΡ./ΥΦΥΠ/ΚΕ/787/5-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 9341/31-3-05 ερώτησης της Βουλευτού κ. Χρ. Αράπογλου, σχετικά με επιχορήγηση του Μουσείου Φωτογραφίας Θεσσαλονίκης, σας πληροφορούμε τα ακόλουθα:
     Το Μουσείο Φωτογραφίας Θεσσαλονίκης λειτουργεί ως ιδιαίτερο τμήμα του Κρατικού Μουσείου Σύγχρονης Τέχνης το οποίο ιδρύθηκε με το νομό 2557 του 1997.
     Μέχρι το 2001 η επιχορήγησή του, από τον τακτικό Προϋπολογισμό, γινόταν μέσω του Κρατικού Μουσείου Σύγχρονης Τέχνης. Από το 2002 κα μετά το Μ.Φ.Θ. επιχορηγείται κατ' ευθείαν από τον Τακτικό Προϋπολογισμό.
     Το Μουσείο εκτός από τον Τακτικό Προϋπολογισμό επιχορηγείται κάθε χρόνο και από τον Ειδικό Λογαριασμό στα πλαίσια του προγράμματος Δράσης της Διεύθυνσης Εικαστικών Τεχνών.
     Έχει προωθηθεί το αίτημα, με συνημμένα τα απαραίτητα δικαιολογητικά, στο αρμόδιο τμήμα της Διεύθυνσης Οικονομικών Υποθέσεων για την επιχορήγηση του Μουσείου με το ποσό των 40.000,00 ευρώ από τον Τακτικό Προϋπολογισμό και αναμένεται η έκδοση της σχετικής απόφασης.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      5. Στην με αριθμό 9345/31-3-05 ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦΥΠ/ΚΕ/786/6-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 9345/31-3-05 ερώτησης του Βουλευτή κ. Αλέξανδρου Αλαβάνου, σας πληροφορούμε τα εξής:
     Το Υπουργείο Πολιτισμού στηρίζει το Θεατρικό Μουσείο και το ενισχύει οικονομικά, στα πλαίσια και τα όρια του Τακτικού Προϋπολογισμού και του Ειδικού Λογαριασμού.
     Οι επιχορηγήσεις δίδονται σταδιακά, ανάλογα με την πορεία εκτέλεσης του προϋπολογισμού του Υπουργείου.
     Για το προηγούμενο έτος 2004, δόθηκαν στο Θεατρικό Μουσείο από τις ως άνω πηγές ποσά συνολικού ύψους 332.600 ευρώ.
     Η ίδια τακτική ακολουθείται και για το 2005 με την ιδιαίτερη επισήμανση ότι το Θεατρικό Μουσείο έχει ενταχθεί επωνύμως στο Επιχειρησιακό Πρόγραμμα του Υπουργείου Πολιτισμού για το 2005 γεγονός που υποδηλώνει το θεσμικό μας ενδιαφέρον για τον σημαντικό αυτό φορέα του Σύγχρονου Πολιτισμού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      6. Στην με αριθμό 8901/17-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 900-22/7570/146/7-4-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με ΑΠ 8901/17.3.05 ερώτηση, που κατέθεσε στη Βουλή ο Βουλευτής κ. Βασ. Κεγκέρογλου, σχετικά με το χρόνο πληρωμής των ασφαλιστικών εισφορών του Κλάδου Κύριας Ασφάλισης Αγροτών, σας γνωρίζουμε τα ακόλουθα:
     Με τις διατάξεις των παραγράφων 1,2 και 3 του άρθρου 14 του Καταστατικού Ασφάλισης και Συνταξιοδότησης Αγροτών, ορίζονται τα ακόλουθα: .
     «1. Οι μηνιαίες ασφαλιστικές εισφορές είναι απαιτητές στο τέλος κάθε εξαμήνου και εισπράττονται μέσα στο επόμενο εξάμηνο.
     2. Σε περίπτωση που η εισφορά δεν καταβληθεί εμπρόθεσμα γίνεται επανυπολογισμός αυτής με βάση το νέο ποσό της ασφαλιστικής κατηγορίας, όπως αυτό αναπροσαρμόστηκε σύμφωνα με τις διατάξεις της παρ. 3 του άρθρου 4 του ν.2458/1997.
     Οι εισφορές καταβάλλονται αποκλειστικά και μόνο μέχρι την ημερομηνία που αναγράφεται στην ειδοποίηση -απόδειξη, που προβλέπεται από την παράγραφο 3 του άρθρου 12 του παρόντος Καταστατικού.
     Αν ο ασφαλισμένος δεν καταβάλλει την εισφορά μέχρι την ημερομηνία που αναγράφεται στην ειδοποίηση - απόδειξη, τότε αυτή θεωρείται άκυρη. Δεν επιτρέπεται η μερική εξόφληση του ποσού που αναγράφεται σε κάθε ειδοποίηση- απόδειξη.
     Ασφαλιστική εισφορά που για οποιοδήποτε δεν καταβλήθηκε εμπρόθεσμα, αφού γίνει ο επανυπολογισμός της, σύμφωνα με τις διατάξεις της προηγούμενης παραγράφου, περιλαμβάνεται στην επόμενη ειδοποίηση απόδειξη ασφαλιστικής εισφοράς και καταβάλλεται με τη νέα εισφορά.»
     2. Ο ΟΓΑ αναγνωρίζει και κατανοεί τα προβλήματα των ασφαλισμένων του όσον αφορά στις προθεσμίες πληρωμής.
     Ωστόσο για την εξόφληση των ασφαλιστικών εισφορών κατ' εφαρμογή των παραπάνω διατάξεων, χρησιμοποιεί ειδικά μηχανογραφικά συστήματα και αναγκάζεται να τηρεί αυστηρά χρονοδιαγράμματα, με στόχο πάντα τη καλύτερη εξυπηρέτηση του συνόλου των ασφαλισμένων του.
     Οι καταληκτικές ημερομηνίες πληρωμής των εισφορών οι οποίες είναι ίδιες κάθε χρόνο δεν έχουν οριστεί τυχαία, αλλά επιβλήθηκαν από συγκεκριμένους λειτουργικούς και άλλους λόγους, με εξάντληση όλων των χρονικών περιθωρίων.
     Συγκεκριμένα, οι ειδοποιήσεις κάθε εξαμήνου αποστέλλονται αμέσως μετά την εκκαθάριση των εισφορών του προηγούμενου εξαμήνου, Οι εισφορές του Α' εξαμήνου κάθε έτους αποστέλλονται το μήνα Αύγουστο του ιδίου έτους και έχουν καταληκτική ημερομηνία πληρωμής την 31 η Οκτωβρίου, ενώ οι ειδοποιήσεις για τις εισφορές του Β' εξαμήνου αποστέλλονται το μήνα Φεβρουάριο του επομένου έτους και έχουν καταληκτική ημερομηνία πληρωμής την 30η Απριλίου.
     Το γεγονός ότι οι ειδοποιήσεις καταβολής εισφοράς αποστέλλονται κάθε χρόνο την ίδια εποχή και οι προθεσμίες πληρωμής είναι τακτές και γνωστές εκ των προτέρων, θεωρούμε ότι βοηθά τους ασφαλισμένους να προγραμματίζουν εγκαίρως την τακτοποίηση των υποχρεώσεων τους αυτών.
     3. Χαρακτηριστικά αναφέρουμε τους σπουδαιότερους σκοπούς που εξυπηρετεί η επιλογή των συγκεκριμένων ημερομηνιών και κυρίως της 31ης Οκτωβρίου.
     ι. Η λογιστική παρακολούθηση των εισπράξεων.
     Τα ΕΛ.ΤΑ, σύμφωνα με την ισχύουσα σύμβαση, αποδίδουν τις εισπράξεις των εισφορών σε τέσσερις ημέρες. Λαμβανομένου υπόψη ότι ο μεγαλύτερος όγκος των πληρωμών γίνεται τις τελευταίες ημέρες της προθεσμίας πληρωμής και δεδομένου ότι απαιτείται ικανό χρονικό διάστημα για την εκκαθάριση κάθε εξαμήνου, με αυτή την καταληκτική ημερομηνία (31η Οκτωβρίου) επιτυγχάνεται η πραγματική απεικόνιση των εσόδων της χρήσης κάθε έτους και δεν μεταφέρονται έσοδα στην επόμενη χρήση.
     ιι. Έγκαιρη απόδοση της κρατικής εισφοράς.
     Η έγκαιρη εκκαθάριση των εισπράξεων εντός του έτους επιτρέπει την απόδοση της κρατικής εισφοράς εντός τριμήνου από τη λήξη του ημερολογιακού έτους, όπως προβλέπεται από τις διατάξεις του άρθρου 3 του ν.2458/97.
     ιιι. Θεώρηση βιβλιαρίων Υγείας ΟΓΑ.
     Αποστέλλονται έγκαιρα (στις αρχές κάθε έτους) στους Ανταποκριτές ΟΓΑ τα Μητρώα Ασφαλισμένων του ΟΓΑ, με πληροφορίες για τους ασφαλιστικά ενήμερους ασφαλισμένους, ώστε να μπορούν να θεωρήσουν οι Ανταποκριτές χωρίς καθυστερήσεις και προβλήματα τα βιβλιάρια υγείας των δικαιούχων σύμφωνα με τις διατάξεις του άρθρου 14 του ν.2458/97.
     ιν. Αποστολή βεβαιώσεων ασφαλιστικής ενημερότητας 	και βεβαιώσεων για φορολογική χρήση .
     Υπάρχει. η δυνατότητα να αποστέλλονται έγκαιρα (στις αρχές κάθε έτους) στους ασφαλιστικά ενήμερους ασφαλισμένους βεβαιώσεις ασφαλιστικής ενημερότητας, οι ασφαλισμένοι και να μην κατακλύζονται οι υπηρεσίες του ΟΓΑ από αιτήσεις για χορήγηση τέτοιων βεβαιώσεων που είναι απαραίτητες για θεώρηση στοιχείων στις ΔΥΟ κλπ.
     Το ίδιο ισχύει και για τις βεβαιώσεις για φορολογική χρήση με το ποσό που καταβλήθηκε για εισφορές το προηγούμενο οικονομικό έτος που επισυνάπτονται στη φορολογική δήλωση, η έγκαιρη παραλαβή των οποίων εξυπηρετεί τόσο τους ενδιαφερόμενους όσο και τις ΔΟΥ.
     ν. Συντόμευση της απονομής των συντάξεων γήρατος.
     Η εξόφληση των εισφορών συνδέεται και με τις παροχές του Οργανισμού. Συνεπώς επιβάλλεται να αποστέλλονται εγκαίρως οι ειδοποιήσεις και να γίνεται εκκαθάριση των εισφορών, όσο γίνεται νωρίτερα. Η χορήγηση των συντάξεων γήρατος κάθε χρόνο στους νέους συνταξιούχους, προϋποθέτει την εξόφληση των τελευταίων εισφορών. Αν καθυστερήσει η εξόφληση θα καθυστερήσει και η απονομή της σύνταξης.
     Πάντως, όπως μας πληροφόρησε ο ΟΓΑ, στα πλαίσια της συνεργασίας που έχει ξεκινήσει με την Αγροτική Τράπεζα της Ελλάδος προχώρησε ήδη στην επέκταση της δυνατότητας είσπραξης εκπρόθεσμων ασφαλιστικών εισφορών και μέσω ΑΤΕ.
     Κατόπιν αυτού, οι ασφαλισμένοι που για οποιοδήποτε λόγο δεν θα εξοφλούν εμπρόθεσμα τις εισφορές τους μέσω ΕΛΤΑ με το σύστημα της Ταχυπληρωμής και επείγονται να θεωρήσουν βιβλιάριο υγείας ή να λάβουν ασφαλιστική Ενημερότητα θα μπορούν από 1-5-2005 και εφεξής να καταβάλλουν τις εκπρόθεσμες οφειλόμενες εισφορές τους μέσω ΑΤΕ και δεν θα χρειάζεται να περιμένουν την επόμενη εξαμηνιαία ειδοποίηση.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
      7. Στην με αριθμό 9303/31-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β-818/18-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 9303/ 31-03-05 που κατέθεσε στη Βουλή ο Βουλευτής κ. Θαν. Λεβέντης, σύμφωνα και με το αριθμ. πρωτ. ΥΠΑ / Δ 13/ Α /14154/668/18-4-05 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Το Υπουργείο Μεταφορών - Επικοινωνιών και η ΥΠΑ, αξιοποιώντας τις διατάξεις του Κοινοτικού Κανονισμού 2408/92, προχώρησε, έπειτα από έγκριση της Ευρωπαϊκής Επιτροπής, στην εφαρμογή δύο Προγραμμάτων «επιβολής υποχρεώσεων παροχής δημόσιας υπηρεσίας» σε συγκεκριμένες γραμμές στο εσωτερικό της Ελλάδας, στις οποίες συμπεριλαμβανόταν και η γραμμή Αθήνα - Κύθηρα.
      2. Με τα Προγράμματα αυτά αποδεικνύεται πλήρως και εμπράκτως το ενδιαφέρον της Ελληνικής Πολιτείας να αρθεί ουσιαστικά η απομόνωση απομακρυσμένων περιοχών της χώρας και να ενισχυθεί αποφασιστικά η περαιτέρω ανάπτυξή τους.
      3. Η διάρκεια των υπ’ όψιν Προγραμμάτων είναι τριετής. Το δεύτερο, Πρόγραμμα, στο οποίο εντάσσεται και η γραμμή Αθήνα - Κύθηρα, λήγει πράγματι τον Μάρτιο του 2006.
      4. Κατόπιν τούτου, πρόθεσή μας ε(ναι να εισηγηθούμε στην Ευρωπαϊκή Επιτροπή την ανανέωση του. Προγράμματος για μίαν ακόμη τριετία, αξιολογώντας τα αποτελέσματα της μέχρι τότε λειτουργίας του.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     8. Στην με αριθμό 9301/31-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ900α/4558/7918/18-4-2005 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 9301/31-3-2005 ερώτησης, που κατέθεσε ο Βουλευτής κ. Φώτης Κουβέλης, με θέμα τα Στρατολογικά Θέματα των Ελλήνων Εξωτερικού, σας γνωρίζουμε τα ακόλουθα:
      Σύμφωνα με τη στρατολογική νομοθεσία, επιτρέπεται η τμηματική, τουλάχιστον κατά δίμηνο, εκπλήρωση της στρατιωτικής υποχρεώσεως των μονίμων κατοίκων εξωτερικού, οποτεδήποτε μετά την αρχική πρόσκληση της κλάσης τους. Η διάταξη αυτή θεσπίστηκε, προκειμένου να διευκολύνει τους συμπατριώτες μας απόδημους Έλληνες, οι οποίοι έχουν τακτοποιηθεί στρατολογικά ως μόνιμοι κάτοικοι εξωτερικού, να εκπληρώσουν τις στρατιωτικές τους υποχρεώσεις τμηματικά, ώστε να μην τους δημιουργηθούν προβλήματα στη μόνιμη διαμονή τους στο εξωτερικό.
      Διαφορετική είναι η περίπτωση αυτών οι οποίοι διαμένουν στο εξωτερικό είτε με αναβολή σπουδών είτε ως ανυπότακτοι, χωρίς να έχουν χαρακτηρισθεί μόνιμοι κάτοικοι. Στους σπουδαστές αυτούς έχει χορηγηθεί συγκεκριμένη χρονικά αναβολή, προκειμένου στη διάρκειά της να ολοκληρώσουν τις σπουδές τους, όπως ισχύει και για όσους σπουδάζουν στην Ελλάδα και να εκπληρώσουν στη συνέχεια τις στρατιωτικές τους υποχρεώσεις, για δε τους ανυπότακτους, ισχύουν ειδικές γι’ αυτούς διατάξεις της στρατολογικής νομοθεσίας που καθορίζουν με σαφήνεια τις υποχρεώσεις τους.
      Ο θεσμός της τμηματικής θητείας εψαρμόσθηκε κατά το παρελθόν για τoυς σπουδαστές του εσωτερικού και του εξωτερικού χωρίς απήχηση, με μηδαμινά αποτελέσματα και δημιούργησε πολλά γραφειοκρατικά και υπηρεσιακά προβλήματα (στην εκπαίδευση, στη λειτουργία των Κέντρων Νεοσυλλέκτων, στις μεταθέσεις κλπ.), με αποτέλεσμα να αποσυρθεί σε σύντομο χρονικό διάστημα.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     9. Στην με αριθμό 9327/31-3-05 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 200/19-4-05 έγγραφο από τον Υπουργό Εμπορικής Ναυτιλίας, η ακόλουθη απάντηση:
      «Σε απάντηση του με αριθ. πρωτ. 9327/31-3-05 εγγράφου σας, με το οποίο μας διαβιβάσθηκε ερώτηση της Βουλευτού κας Ε. Σχοιναράκη - Ηλιάκη, που κατατέθηκε στη Βουλή των Ελλήνων, σας γνωρίζουμε τ’ ακόλουθα:
      1. Πάγια πολιτική του ΥΕΝ είναι ο συνεχής εκσυγχρονισμός και αναβάθμιση των λιμενικών υποδομών της χώρας και η βελτίωση των παρεχόμενων λιμενικών υπηρεσιών.
      2. Όσον αφορά, στα έργα κατασκευής του λιμένα Τσούτσουρα στο Δήμο Αρκαλοχωρίου, σας γνωρίζουμε όn ο συγκεκριμένος λιμένας είναι τουριστικό καταφύγιο, αρμοδιότητας του Υπουργείου Τουριστικής Ανάπτυξης, προς το οποίο και διαβιβάζουμε αντίγραφο της ερώτησης.
      3. Ο Οργανισμός Λιμένα Ηρακλείου Α.Ε. θα διαθέσει πίστωση 45.000 ευρώ για τις εργασίες εκβάθυνσης του λιμένα, που δημιουργήθηκαν λόγω των ελλιπών μελετών και των κακοτεχνιών των αντίστοιχων εργολαβιών κατά το παρελθόν.
      4. Το ΥΕΝ προτίθεται να αναθέσει πλήρη μελέτη για την οριστική αποκατάσταση του ζητήματος προσάμμωσης των λιμένων στα νότια παράλια του Νομού Ηρακλείου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     10. Στην με αριθμό 9193/29-3-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 32370/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9193/29-3-05 την οποία κατέθεσε η Βουλευτής κ. Μαρία Δαμανάκη και η οποία αναφέρεται στην ενημέρωση για την αντισύλληψη στα Γυμνάσια και Λύκεια της χώρας, σας γνωρίζουμε τα ακόλουθα:
      Το ΥΠ.Ε.Π.Θ. σε θέματα πρόληψης και προαγωγής της υγείας των μαθητών/τριών, εφαρμόζει προγράμματα Αγωγής Υγείας στις σχολικές μονάδες της χώρας και συνεργάζεται για την υλοποίησή τους με όλους τους αρμόδιους φορείς. Επίσης θέματα σχετικά με τον οικογενειακό προγραμματισμό και την αντισύλληψη, αναφέρονται στο πλαίσιο του μαθήματος της Οικιακής Οικονομίας το οποίο διδάσκεται στο Γυμνάσιο.
      Η Αγωγή Υγείας είναι δραστηριότητα που διενεργείται σύμφωνα με το ψυχοκοινωνικό εκπαιδευτικό μοντέλο που στηρίζεται στην αλληλεπίδραση μαθητών - εκπαιδευτικών –και μέσω της ενεργητικής και βιωματικής μάθησης, αποσκοπεί στην αλλαγή στάσεων και στην υιοθέτηση ορθών προτύπων συμπεριφοράς. Η συμμετοχή των μαθητών/τριών είναι προαιρετική, ενώ τα προγράμματα υλοποιούνται εκτός ωρών διδασκαλίας.
      Κάθε σχολικό έτος υλοποιούνται στην Πρωτοβάθμια και Δευτεροβάθμια Εκπαίδευση 6000 προγράμματα Αγωγής Υγείας, εκ των οποίων το 20% αφορά στη θεματική ενότητα: Σεξουαλική Αγωγή - Διαφυλικές Σχέσεις», της οποίας σημαντικό μέρος αναφέρεται στην αντισύλληψη. Για την αντισύλληψη γίνεται. λόγος και στα προγράμματα Αγωγής Υγείας που αφορούν στα Σεξουαλικώς Μεταδιδόμενα Νοσήματα.
      Ειδικότερα, στο πλαίσιο του 2ου Κοινοτικού Πλαισίου Στήριξης (Κ.Π.Σ.) έχουν υλοποιηθεί 2100 προγράμματα Αγωγής Υγείας, τα οποία χρηματοδοτήθηκαν με 200.000 δρχ. το καθένα. Από αυτά, 450 περίπου, αφορούσαν θέματα σχετικά με τη «Σεξουαλική Αγωγή Διαφυλικές Σχέσεις». Με χρηματοδότηση του 2ου Κ.Π.Σ. παρήχθη εκπαιδευτικό υλικό με τη συνεργασία της Β΄ Μαιευτικής και Γυναικολογικής Κλινικής του Πανεπιστημίου Αθηνών, της Eθνικής Σχολής Δημόσιας Υγείας και του Eλληνικού Σεξολογικού Ινστιτούτου, με τίτλο «Σεξoυαλική Αγωγή-Διαφυλικές σχέσεις» (Βιβλίο μαθητή και Βιβλίο καθηγητή), για δύο ηλικιακές ομάδες, 11-14 και 15-18 ετών, που ήδη βρίσκεται στις σχολικές μονάδες και αξιοποιείται στην υλοποίηση των προγραμμάτων.
      Στο πλαίσιο- του 3ου Κοινοτικού Πλαισίου Στήριξης, κατά τα σχολικά έτη 2002-2003, 2003-04 και 2004-2005 υλοποιούνται στα σχολεία Πρωτοβάθμιας και Δευτεροβάθμιας Εκπαίδευσης 600 προγράμματα Αγωγής Υγείας, χρηματοδοτούμενα με 8804 € το καθένα.
      Σε κάθε πρόγραμμα, συμμετέχουν 5-10 σχολικές μονάδες. Το 20% των προγραμμάτων αυτών αφορά στη θεματική ενότητα «Σεξουαλική Αγωγή - Διαφυλικές Σχέσεις».
      Το YΠ.E.Π.Θ. για την υλοποίηση των προγραμμάτων της οικείας θεματικές ενότητας συνεργάζεται με ειδικούς επιστημονικούς φορείς, όπως η Εθνική Σχολή Δημόσιας Υγείας, η Β΄ Μαιευτική και Γυναικολογική Κλινική του Πανεπιστημίου Αθηνών, το Υπουργείο Υγείας και Πρόνοιας, την Εθνική Σχολή Δημόσιας Υγείας, το Ελληνικό Σεξολογικό lνστιτούτο, το Κέντρο Ελέγχου Ειδικών Λοιμώξεων, το Κέντρο Σεξουαλικών Δυσλειτουργιών του Πανεπιστημίου Θεσσαλονίκης κλπ.
      Ο Υφυπουργός
      ΓΕΩΡΓΙΟΣ ΚΑΛΟΣ»
     11. Στην με αριθμό 9163/29-3-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 32357/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9163/29-3-2005 την οποία κατέθεσε ο Βουλευτής κ. Νίκος Νικολόπουλος και αφορά στην Εκπαίδευση των ατόμων με ειδικές εκπαιδευτικές ανάγκες και στα θέματα της αρμοδιότητάς μας, σας γνωρίζουμε τα ακόλουθα:
      Η Διεύθυνση Ειδικής Αγωγής του ΥΠΕΠΘ λαμβάνοντας υπ’ όψιν συνολικά τα προβλήματα του χώρου της Ειδικής Αγωγής καθώς και τις νομοθετικές ρυθμίσεις που πρέπει να γίνουν προκειμένου να επιλυθούν αυτά, μελετά μια σειρά Υπουργικών Αποφάσεων που προβλέπεται να εκδοθούν, σύμφωνα με τις διατάξεις των Ν. 2817/00 και 3194/03. Μεταξύ αυτών είναι και η Κοινή Υπουργική Απόφαση που θα καθορίζει τους όρους και τις προϋποθέσεις καταλληλότητας για την επιλογή ΑΜΕΑ ως Εκπαιδευτικό και Ειδικό Εκπαιδευτικό Προσωπικό στα ειδικά σχολεία.
      Η αρμόδια Υπηρεσία του ΥΠΕΠΘ επεξεργάζεται με τη δέουσα προσοχή την ανωτέρω Υ.Α., λόγω της φύσεως και της ιδιαιτερότητας του θέματος. Για την έκδοσή της απαιτείται και συνεργασία με το σύλλογο των ΑΜΕΑ.
      Ο Υφυπουργός
      ΓΕΩΡΓΙΟΣ ΚΑΛΟΣ»
     12. Στην με αριθμό 9329/31-3-05 ερώτηση των Βουλευτών κ.κ. Ιωάννου Διαμαντίδη, Ροδούλας Ζήση, Χρήστου Πρωτόπαπα, Παναγιώτου Ρήγα, Εύης Χριστοφιλοπούλου και Ευαγγελίας Σχοιναράκη – Ηλιάκη δόθηκε με το υπ’ αριθμ. 201/19-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 9329/31-03-2005 εγγράφου σας, με το οποίο μας διαβιβάσθηκε ερώτηση των Βουλευτών κ. Γ. Διαμαντίδη, κας Ρ. Ζήση κ. Χ. Πρωτόπαπα, κ. Π. Ρήγα, κας Ε. Χριστοφιλοπούλου και κας Ε. Σχοιναράκη – Ηλιάκη, που κατατέθηκε στη Βουλή των Eλλήνων, σας γνωρίζουμε τα ακόλουθα:
      1. Οι πρώτες εξετάσεις για την απόκτηση του κρατικού πιστοποιητικού γλωσσομάθειας της Αγγλικής γλώσσας, της παραγράφου 2 του άρθρου 1 του ν. 2740/1999 (Α΄ 186), όπως αυτή αντικαταστάθηκε με την παράγραφο 19α του άρθρου 13 του ν. 3149/2003 (Α 141), στο επίπεδο Β2 «Καλή γνώση της ξένης γλώσσας» διεξήχθησαν το Νοέμβριο του 2003, ενώ οι αντίστοιχες εξετάσεις στο επίπεδο Γ2 «Άριστη γνώση της ξένης γλώσσας» δεν έχουν ακόμη διεξαχθεί.
      2. Στην νέα προκήρυξη για την εισαγωγή σπουδαστών στις ΛΕΝ το ακαδημαϊκό έτος 2005-2006, υπάρχει πρόβλεψη ώστε να συμπεριληφθούν και τα κρατικά πιστοποιητικά γλωσσομάθειας επιπέδων Β2 και Γ2 ως ισότιμα των «FIRST CERFIFICATE» ή «PROFICIENCY» αντίστοιχα των πανεπιστημίων «CAMBRIDGE» ή «MICHIGAN».
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     13. Στην με αριθμό 8608/8-3-05 ερώτηση του Βουλευτή κ. Λεωνίδα Γρηγοράκο δόθηκε με το υπ’ αριθμ. 90022/10258/193/20-4-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με ΑΠ 8608/8.3.05 ερώτηση, που κατέθεσε στη Βουλή ο Βουλευτής κ. Λεωνίδας Γρηγάκoς, και μας διαβιβάστηκε από το Υπουργείο Αγροτικής Ανάπτυξης και Τροφίμων με το ΑΠ 1401/4.4.05 έγγραφο, σχετικά με το αίτημα που διατυπώνεται για τη συνταξιοδότηση των αγροτών με μειωμένα όρια ηλικίας, σας γνωρίζουμε τα ακόλουθα:
      Με το ν. 2084/92 καθιερώθηκε σαν ενιαία αρχή, ως προϋπόθεση συνταξιοδότησης για όλους τους ασφαλισμένους (άνδρες και γυναίκες) το 65ο έτος της ηλικίας, όριο που ακολουθείται από όλα τα κράτη μέλη της Ευρωπαϊκής Ένωσης λόγω των δημογραφικών και γενικά των οικονομικών προβλημάτων.
      Στον ΟΓΑ τόσο στον ιδρυτικό νόμο 4169/61, όσο και στο ν. 2458/97, με τον οποίο συστήθηκε ο Κλάδος Κύριας Ασφάλισης Αγροτών, προβλέπεται ως όριο ηλικίας το 65ο έτος για άνδρες και γυναίκες και δεν είναι δυνατόν για λόγους αρχής σύμφωνα και με την 102 Δ.Σ.Ε. που έχει υπογράψει η χώρα μας να μειωθεί το όριο ηλικίας συνταξιοδότησης των αγροτών.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
     14. Στην με αριθμό 9395/1-4-05 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 90022/9025/655/20-4-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ΑΠ 9395/1.4.05 ερώτηση που κατέθεσε ο Βουλευτής κ. Γιώργος Γαρουφαλιάς, σχετικά με τη λειτουργία της Aνώτατης Υγειoνoμικής Επιτροπής του ΟΓΑ στη Θεσσαλία, σας γνωρίζουμε τα ακόλουθα, σύμφωνα και με όσα μας πληροφόρησε ο ΟΓΑ:
      Με την αρ. 259/7.4.05 απόφαση του ΟΓΑ, συγκροτήθηκε Κλιμάκιο της Ανώτατης Υγειονομικής Επιτροπής του ΟΓΑ στη Λάρισα, τόσο για την ποιοτική, αναβάθμιση των Υπηρεσιών, την επιτάχυνση των υποβαλλόμενων αιτημάτων και την αποκέντρωση των Υπηρεσιών του ΟΓΑ προς όφελος των ασφαλισμένων του, όσο και για την αναμόρφωση του συστήματος ελέγχου και χορήγησης των αναπηρικών συντάξεων.
      Μετά την ολοκλήρωση των διαδικασιών που προαπαιτούνται, η Επιτροπή θα λειτουργήσει άμεσα.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      15. στην με αριθμό 9319/31.3.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1535/13.4.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Πιπεργιάς, για τα θέματα της αρμοδιότητάς μας, σας πληροφορούμε τα εξής:
      Με τα αριθ. 341,342,345/23-2-05 έγγραφα της Υπηρεσίας Αλιείας της Ν.Α. Ευβοίας, διαβιβάστηκαν στο Υπουργείο Αγροτικής Ανάπτυξης και Τροφίμων (Δ/νση Θαλάσσιας Αλιείας) αιτήματα τριών αλιέων, οι οποίοι απώλεσαν τα σκάφη τους, λόγω καταστροφής από θεομηνία.
      Για τις εν λόγω καταστροφές στα σκάφη και στον αναλώσιμο εξοπλισμό τους (δίχτυα) δεν υπάρχει δυνατότητα αποζημίωσης καθόσον η Δ/νση Θαλάσσιας Αλιείας του Υπουργείου Αγροτικής Ανάπτυξης και Τροφίμων δεν διαχειρίζεται τέτοιου είδους κονδύλια.
      Πιο συγκεκριμένα, αντίστοιχα προγράμματα αποζημίωσης από τον ΕΛΓΑ, που ισχύουν για τους γεωργούς, δεν ισχύουν για τους αλιείς, καθόσον δεν έχουν συμπεριληφθεί στους επιλέξιμους παραγωγικούς κλάδους, σύμφωνα με την αριθ. 217828/20-2-04 εφαρμοστική Κ.Υ.Α. του ν. 2945/2001 (ΦΕΚ 223 Α') περί ΕΛΓΑ, που αποζημιώνονται για ζημιές από φυσικές καταστροφές ή έκτακτα γεγονότα, ούτε πληρώνουν εισφορές υπέρ του ανωτέρω Οργανισμού.
      Επίσης, δεν είναι δυνατή η ένταξη των αλιέων στο Επιχειρησιακό Πρόγραμμα Αλιείας, Μέτρο 2.1, καθόσον το συγκεκριμένο μέτρο της κατασκευής νέων σκαφών σε αντικατάσταση παλαιών έχει λήξει από τις 31-12-2004.
      Σε ό,τι αφορά τη δυνατότητα αποζημίωσης από το Μέτρο 4.5 του Ε.Π.ΑΛ. «οικονομικές αντισταθμίσεις», επισημαίνεται ότι οι οικονομικές αντισταθμίσεις που χορηγούνται ως απώλεια εισοδήματος και μόνο (χωρίς να υπάρχει δυνατότητα αποζημίωσης υλικών καταστροφών), λόγω προσωρινής παύσης δραστηριοτήτων, αφορούν πληγέντες αλιείς, οι οποίοι δεν μπορούν να εργασθούν για συγκεκριμένο χρονικό διάστημα λόγω ζημιών (στο σκάφος ή και στον εξοπλισμό) και χορηγούνται κατόπιν εγκρίσεως της Ε.Ε. στο αντίστοιχο αίτημα του Κράτους Μέλους, ανεξάρτητα της οικονομικής ενίσχυσης που μπορεί να χορηγηθεί για τον εκσυγχρονισμό των σκαφών στα πλαίσια των ισχυουσών εφαρμοστικών Κ.Υ.Α.
      Προκειμένου οι υπηρεσίες της Ε.Ε. να εγκρίνουν το αίτημα παροχής αντισταθμιστικών κονδυλίων, θα πρέπει να υπάρχει επαρκέστατη τεκμηρίωση για το απρόβλεπτο, ακραίο, μη επαναλαμβανόμενο καιρικό φαινόμενο, με αδιάσειστα επιστημονικά στοιχεία και σε βάθος χρόνου. Επιπλέον, η τεκμηρίωση της ζημιάς του σκάφους, καθώς και των ημερών απώλειας εισοδήματος, απαιτεί τη συνεργασία πλήθους διοικητικών φορέων (βεβαιώσεις λιμενικών αρχών, συγκρότηση και έλεγχο Νομικών Επιτροπών, εκθέσεις Υπηρεσίας Αλιείας, διοικητικές ενέργειες Νομαρχών ή λοιπών αρμόδιων κεντρικών φορέων κλπ).
      Το αίτημα δε, αποκτά ισχυρότερη τεκμηρίωση όταν αφορά μεγάλο αριθμό επαγγελματιών, σε όλο και ευρύτερη γεωγραφική περιοχή.
      Αιτήματα που αφορούν μεμονωμένους αλιείς, σε μία συγκεκριμένη πολύ στενή γεωγραφική περιοχή και χωρίς επαρκή τεκμηρίωση (όπως τα συγκεκριμένα αιτήματα), είτε για την απώλεια, είτε για το καιρικό φαινόμενο, δεν πληρούν τις προϋποθέσεις για περαιτέρω διοικητικές ενέργειες ( άλλωστε στη συγκεκριμένη περίπτωση δεν υπάρχει αίτηση για αντιστάθμιση χαμένων εισοδημάτων, παρά μόνο για αποζημίωση προκειμένου να ξαναφτιάξουν τα σκάφη τους). Επίσης, όταν αποστέλλονται παρόμοια αιτήματα, χωρίς να σταθμιστούν, διερευνηθούν και αποδειχθούν οι απαραίτητες προϋποθέσεις, αυτομάτως καθιστούν ασθενέστερες προηγούμενες αιτήσεις του Υπουργείου για χρηματοδότηση, εφόσον αναιρείται συνεχώς το ακραίο και μη επαναλαμβανόμενο του συμβάντος.
      Επισημαίνεται ότι σε περίπτωση που τα πληγέντα σκάφη, χρήζουν επιδιορθώσεων που τα καθιστούν αξιόπλοα και ασφαλή, μπορούν να ενταχθούν σε πρόγραμμα εκσυγχρονισμού, στα πλαίσια του Μέτρου 2.2, του υφιστάμενου Επιχειρησιακού Προγράμματος Αλιείας. Μέσω του εν λόγω Μέτρου είναι δυνατό να επιτευχθεί η επιδιόρθωση των πληγέντων σκαφών με τον όρο να πληρούνται οι απαραίτητες και αναγκαίες συνθήκες για την ένταξη των συγκεκριμένων αιτήσεων στο Ε.Π.ΑΛ., προκειμένου να χρηματοδοτηθούν.
      Ο Υπουργός
      Ε. ΜΠΑΣΙΑΚΟΣ»
      16. Στην με αριθμό 9173/29.3.05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Β13-163/19.4.05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στις υπ αριθμ. 9173/29-3-05, ερώτηση που κατέθεσε στη Βουλή των Ελλήνων ο Βουλευτής κ. Ν. Νικολόπουλος με θέμα «Παραεμπόριο», και κατά το μέρος που τα διαλαμβανόμενα σε αυτή εμπίπτουν στις αρμοδιότητες μας, σας γνωστοποιούμε τα ακόλουθα:
      1. Ο Ν. 3190/03, με τον οποίο ρυθμίζονται θέμα υπαίθριου εμπορίου (πλανόδιου και στάσιμου) και λαϊκών αγορών, βρίσκεται σε ισχύ και εφαρμόζεται, δεδομένου ότι σε εκτέλεση των διατάξεων αυτού, στα πλαίσια των αρμοδιοτήτων της Διεύθυνσης Τιμών Τροφίμων και Ποτών της Γ.Γ. Εμπορίου, εκδόθηκαν τα παρακάτω:
      α) Απόφαση του Υπουργού Ανάπτυξης αρ. Α2-1147/25-5-2004:
      Καθιερώνεται τριπλότυπο Δελτίο Αποστολής ή τριπλότυπο Δελτίο Αποστολής - Τιμολόγιο κατά τη διακίνηση οπωρολαχανικών και αλιευτικών προϊόντων προς και από τις Λαϊκές Αγορές (άρθρο 7 του Ν. 3190/03). Έτσι επιδιώκεται να ελέγχονται αποτελεσματικότερα οι ποσότητες που διακινούνται στις Λαϊκές Αγορές και να περιοριστούν τα φαινόμενα των ψευτοπαραγωγών και της φοροδιαφυγής.
      β) Απόφαση του Υπουργού Ανάπτυξης αρ. Α2-1148/25-5-2004:
      Ρυθμίζονται θέματα σχετικά με τον τρόπο επιβολής των διοικητικών προστίμων του άρθρου 57ε του Ν.Δ. 136/46 περί Αγορανομικού Κώδικος (άρθρο 24 του Ν. 3190/03 Αγορανομικές Παραβάσεις). Με τις ρυθμίσεις αυτές επιβάλλονται άμεσα διοικητικές ποινές (καταβολή χρηματικού προστίμου), 350 ευρώ σήμερα, ή όποιου ύψους ήθελε καθορισθεί με νεότερη απόφαση. Με τον τρόπο αυτό, δεν ισχύει πλέον η χρονοβόρα διαδικασία της επιβολής προστίμου μετά από γνωμοδότηση των Νομαρχιακών Επιτροπών Εμπορίου. Στο καθεστώς αυτό παραμένει μόνο το αδίκημα της είσπραξης υπερβολικού κέρδους.
      Καθορίζονται επίσης οι διαδικασίες επιβολής της ως άνω διοικητικής ποινής, τα ένδικα μέσα του ελεγχόμενου, καθώς και το έντυπο της πράξης βεβαίωσης της παράβασης (εκτύπωση δελτίων από Εθνικό Τυπογραφείο).
      γ) Απόφαση του Υπουργού Ανάπτυξης αρ. Α2-1149/25-5-2004:
      Ρυθμίζονται θέματα σχετικά με τον τρόπο επιβολής διοικητικών προστίμων (άρθρα 4 και 6 του Ν. 3190/03). Αναλυτικότερα, ρυθμίζονται θέματα:
      ί. αρμοδιότητας ελέγχου στους χώρους λειτουργίας του υπαίθριου εμπορίου (πλανόδιου και στάσιμου) καθώς και των λαϊκών αγορών,
      ίί. βεβαίωσης της παράβασης - έντυπο πράξης βεβαίωσης παράβασης, και 
      ίίί. διαδικασίας άσκησης ενδίκων μέσων από τον ελεγχόμενο.
      δ) Απόφαση του Υπουργού Ανάπτυξης αρ. Α2-1150/25-5-2004:
      Με την απόφαση αυτή, αναπροσαρμόζονται τα πρόστιμα που προβλέπονται στα άρθρα 4 και 6 του Ν. 3190/03.
      ε) Απόφαση του Υπουργού Ανάπτυξης αρ. Α2-1151/25-5-2004:
      Με την απόφαση αυτή, ρυθμίζονται θέματα οργάνωσης και λειτουργίας των κλιμακίων ελέγχου Λαϊκών Αγορών και Υπαίθριου Εμπορίου, η σύσταση των οποίων προβλέπεται από το άρθρο 7 του Ν. 3190/03. Τα κλιμάκια ελέγχου απαρτίζονται από υπαλλήλους του Δημοσίου, των Νομαρχιακών Αυτοδιοικήσεων και Ν.Π.Δ.Δ. Καταρτίζονται μητρώα μελών στον Υπουργείο Ανάπτυξης για την Ν.Α. Αθήνας-Πειραιά και στις περιφέρειες για την υπόλοιπη χώρα. Καθορίζονται:
      ί. οι αρμοδιότητες των κλιμακίων ελέγχου,
      ίί. ο αριθμός των υπαλλήλων που συμμετέχουν στο κλιμάκιο,
      ίίί. ο χώρος δικαιοδοσίας τους και
      ίν. ο χρόνος εργασίας τους.
      Συστήνονται Γραμματείες υποστήριξής τους στο Υπουργείο Ανάπτυξης και στις Γενικές Γραμματείες Περιφέρειας.
      στ) Αγορανομική Διάταξη 3/25-5-2004:
      Με τη διάταξη αυτή, ρυθμίζονται οι λεπτομέρειες της υποχρέωσης αναγραφής στοιχείων που θεσπίζονται με το άρθρο 7 του Ν. 3190/03 (πέραν αυτών που προβλέπονται από τις διατάξεις του Κ.Β.Σ.) τόσο στα δελτία αποστολής οπωροκηπευτικών και αλιευτικών προϊόντων εγχώριας παραγωγής, όσο και στα τιμολόγια αγοραπωλησίας αυτών.
      Με τον τρόπο αυτό επιδιώκεται η επίτευξη μεγαλύτερης διαφάνειας και αποτελεσματικότερου ελέγχου κατά την εμπορία και διακίνηση των ειδών αυτών από τον παραγωγό μέχρι τον καταναλωτή.
      2. Το Προεδρικό Διάταγμα «Όροι και προϋποθέσεις λειτουργίας των Λαϊκών Αγορών» που θα ρυθμίζει θέματα λειτουργίας λαϊκών αγορών για όλη την επικράτεια, σύμφωνα με το άρθρο 6 του Ν. 3190/03, βρίσκεται στο στάδιο υπογραφής του από τον Πρόεδρο της Δημοκρατίας και πρόκειται να εκδοθεί άμεσα (εντός των επόμενων ημερών).
      3. Το Προεδρικό Διάταγμα πάνω σε θέματα Υπαίθριου εμπορίου - στάσιμου και πλανόδιου- έχει εκδοθεί από τις 18/01/2005 (ΦΕΚ 10 Α΄) και έχει αποσταλεί στους αρμόδιους φορείς συνοδευόμενο από το υπ’ αριθμ. Κ162/31-01-2005 σχετικό έγγραφο - εγκύκλιο της Δ/νσης Εμπορικών Οργανώσεων της Γ.Γ. Εμπορίου του Υπ. Ανάπτυξης.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      17. Στην με αριθμό 9347/31.3.05 ερώτηση του Βουλευτή Ανδρέα Λοβέρδου δόθηκε με το υπ’ αριθμ. Α.Π.Φ. 21/149/ΙΑΣ/693 δις/15.4.05 έγγραφο από τον Υπουργό Εξωτερικών η ακόλουθη απάντηση:
      «Aπαvτώντας στην με αριθμό 9347/31-3-05 ερώτηση του Βουλευτή κ. Ανδρέα Λοβέρδου και ειδικότερα ως προς το υπ' αριθμ. 1 σκέλος αυτής, σας γνωρίζουμε τα ακόλουθα:
      Η χώρα μας, με γνώμονα το εθνικό συμφέρον, συνήνεσε στο Ευρωπαϊκό Συμβούλιο του παρελθόντος Δεκεμβρίου, στον προσδιορισμό ημερομηνίας για την έναρξη των ενταξιακών διαπραγματεύσεων με την Τουρκία. Καθ’ όλη τη διάρκεια των διαπραγματεύσεων, οι οποίες αναμένεται ότι θα διαρκέσουν 10 -15 χρόνια, η πρόοδος των μεταρρυθμίσεων στην Τουρκία θα ελέγχεται ανελλιπώς, οι δε διαπραγματεύσεις θα προωθούνται μόνον εφόσον η σημειωθείσα πρόοδος σε κάθε τομέα θα κρίνεται επαρκής.
      Η Ελληνική Κυβέρνηση, σε κάθε ευκαιρία, ενημερώνει τόσο την Προεδρία όσο και την Ευρωπαϊκή Επιτροπή για την υφιστάμενη κατάσταση στις διμερείς σχέσεις μας με την γείτονα. Στα πλαίσια των θεσμοθετημένων συναντήσεων Ε.Ε. Τουρκίας (πρόσφατη Υπουργική Τρόϊκα ΕΕ- Τουρκίας, 7.3.05), η Ε.Ε. δεν παραλείπει να υπενθυμίζει στην τελευταία, την ανάγκη ειρηνικής επίλυσης τυχόν διαφορών με τις γειτονικές της χώρες. Η συμπερίληψη, εξάλλου, σχετικής ενισχυμένης αναφοράς, θα επιδιωχθεί από τη χώρα μας και κατά την συζήτηση για την Κοινή Θέση ενόψει του Συμβουλίου Σύνδεσης με την Τουρκία, η πραγματοποίηση της οποίας θα γίνει στις 26.4.2005.
      Το προσεχές Φθινόπωρο - πιθανότατα το Νοέμβριο- και όχι όπως είχε αρχικά προβλεφθεί για την άνοιξη του 2005, αναμένεται να κατατεθεί στο Συμβούλιο από την Ευρωπαϊκή Επιτροπή το σχέδιο της Αναθεωρημένης Εταιρικής Σχέσης, το οποίο θα βασίζεται στα ευρήματα της έκθεσης προόδου για το έτος 2005. Η Εταιρική Σχέση αποτελεί τον «Οδικό Χάρτη» για τις αναγκαίες μεταρρυθμίσεις στην Τουρκία, η υλοποίηση των οποίων αποτελεί απαραίτητη προϋπόθεση για την ένταξή της στην Ευρωπαϊκή Ένωση. Στο ισχύον κείμενο Εταιρικής Σχέσης περιλαμβάνεται, άλλωστε, ειδική αναφορά στην ανάγκη ειρηνικής επίλυσης των διαφορών, σύμφωνα με την οποία η Τουρκία, καλείται να καταβάλλει κάθε προσπάθεια προς αυτή την κατεύθυνση. Όπως είναι ευνόητο, κατά τη συζήτηση του σχεδίου αναθεωρημένης Εταιρικής Σχέσης, θα επιδιωχθεί εκ μέρους της χώρας μας, επί τη βάσει και του συναφούς τμήματος των Συμπερασμάτων του Ευρωπαϊκού Συμβουλίου του Δεκεμβρίου 2004, η συμπερίληψη σαφών ειδικών διατάξεων, οι οποίες θα αφορούν στην εκπλήρωση των υποχρεώσεων της γείτονος ως υποψήφιας χώρας, ειδικότερα δε στον τομέα των σχέσεων καλής γειτονίας. 
      Ως προς το υπ' αριθμ. 2 σκέλος της Ερώτησης:
      Τα προβλήματα τα οποία αντιμετωπίζουν οι ελληνικές επιxειρήσεις κατά τις σχέσεις τους με τις τoυρκικές Αρχές, συνίστανται, σύμφωνα με τους εμπλεκόμενους φορείς (επιμελητήρια και επιxειρηματική κοινότητα) αλλά και με στοιχεία της Ευρωπαϊκής Εmτροπής, σε υπέρμετρες γραφειοκρατικές διαδικασίες, αυξημένους φορολογικούς συντελεστές και αδιαφάνεια στους διαγωνισμούς για τις προμήθειες και τα έργα του Τουρκικού Δημοσίου, προσκόμματα τα οποία, εν ολίγοις, δυσχεραίνουν την ανάπτυξη εξαγωγικής και επενδυτικής δραστηριότητας στην Toυρκία.
      Ειδικότερα, ελληνικά επιμελητήρια και άλλοι θεσμικοί φορείς της αγοράς, καταγράφουν τεχνικά εμπόδια τα οποία αντιμετωπίζουν οι έλληνες εξαγωγείς στην Τουρκία, όπως: α) η ανάγκη πιστοποίησης των προϊόντων, ακόμη κι αν αυτά διαθέτουν κοινοτική πιστοποίηση (τα προβλήματα τίθενται από το Τουρκικό Ινστιτούτο Προδιαγραφών και το Τουρκικό Υπουργείο Γεωργίας) β) οι επιπρόσθετoι υγειονομικοί έλεγχοι, παρά την κοινοτική προέλευση του προϊόντος γ) η επιβoλή εισαγωγικών δασμών στα μεταποιημένα αγροτικά προϊόντα, κατά παράβαση των όσων προβλέπονται στη Συμφωνία Τελωνειακής Ένωσης με την Ευρωπαϊκή Ένωση δ) οι διαδικασίες έκδοσης εισαγωγικών αδειών και οι επιπρόσθετες δυσκολίες που διαπιστώνονται κατά τις τελωνειακές διατυπώσεις, τις πρόσθετες επιβαρύνσεις υπέρ τρίτων και τις επιλεκτικές απαγορεύσεις εισαγωγής.
      Το Υπουργείο Εξωτερικών, χάρη στη στενή και εποικοδομητική συνεργασία που έχει αναπτύξει με τους ενδιαφερόμενους αρμόδιους φορείς των παραγωγικών τάξεων, διαθέτει πλήρη γνώση των εμποδίων που αντιμετωπίζουν οι ελληνικές εξαγωγές προς την Τουρκία και ως εκ τούτου, μεριμνά για την ενημέρωση της Ευρωπαϊκής Επιτροπής, η οποία, με τη σειρά της, εγείρει αυτά στις ενταξιακές συνομιλίες της με την τουρκική Κυβέρνηση.
      Επιπλέον, προετοιμαζόμενο για την 3η Μεικτή Διυπουργική Επιτροπή Ελλάδος - Τουρκίας, η οποία προβλέπεται να λάβει χώρα τον ερχόμενο Ιούνιο στην Αθήνα, θεωρεί σκόπιμο τα θέματα αυτά να τεθούν προς συζήτηση και στο εν λόγω πλαίσιο.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      18. Στην με αριθμό 9294/31-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. ΤΚΕ/Φ2/8204/25-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 9294/31.3.2005 ερώτησης που κατέθεσε στη Βουλή ο βουλευτής κ. Γιάννης Μαγκριώτης αναφορικά με τα αιτήματα και τις προτάσεις του Συλλόγου Ιδιοκτητών Κέντρων Ξένων Γλωσσών βορείου Ελλάδας-ΡaΙsο και της Πανελλήνιας Ομοσπονδίας Ιδιοκτητών Κέντρων Ξένων Γλωσσών και σχετικά με το θεσμικό πλαίσιο κριτηρίων αξιολόγησης και αναγνώρισης των συστημάτων πιστοποίησης της γλωσσομάθειας, σας γνωρίζουμε τα εξής:
      	Για τα ερωτήματα με αριθ. (1) και (2) αρμόδιο να απαντήσει είναι το συνερωτώμενο Υπουργείο Εθνικής Παιδείας & Θρησκευμάτων.
      	Όσον αφορά στο ερώτημα (3) περί αποδοχής των πιστοποιητικών τα οποία χορηγούνται με εξετάσεις, που διενεργούνται μέσα στα Κέντρα Ξένων Γλωσσών, σας γνωρίζουμε τα εξής:
      Σύμφωνα με τις διατάξεις του άρθρου 28 του Π.Δ. 50/2001 (ΦΕΚ 39 Α΄), όπως αντικαταστάθηκε με την παράγραφο 19 του άρθρου μόνου του Π.Δ. 347/2003 (ΦΕΚ 315 Α΄), ως αρμόδιος φορέας πιστοποίησης της γνώσης ξένης γλώσσας, σε άριστο ή κατώτερο του αρίστου επίπεδο (πολύ καλό, καλό, μέτριο) ορίζεται η υπηρεσία πιστοποίησης γλωσσομάθειας του Υπουργείου Εθνικής Παιδείας και Θρησκευμάτων.
      Μεταβατικά και μέχρι τον καθορισμό των συγκεκριμένων τίτλων ή πιστοποιητικών από τον αρμόδιο φορέα του Υπουργείου Παιδείας, για τη γνώση ξένης γλώσσας σε επίπεδο κατώτερο του αρίστου (πολύ καλό, καλό ή μέτριο) ο τρόπος απόδειξης καθορίζεται με την προκήρυξη πλήρωσης κενών θέσεων, ενώ για την άριστη γνώση το «Προσοντολόγιο» καθορίζει τους τίτλους σπουδών που την αποδεικνύουν, κατά περίπτωση γλώσσας, ορίζοντας επακριβώς τους φορείς που εκδίδουν τους τίτλους αυτούς, π.χ. για την αγγλική γλώσσα Πιστοποιητικό PROFICIENCY πανεπιστημίων Cambridge ή Michigan, ενώ παράλληλα ορίζεται ότι γίνονται δεκτά και πιστοποιητικά γλωσσομάθειας άλλων πανεπιστημίων δημόσιου χαρακτήρα.
      Αξίζει να σημειωθεί ότι οι παραπάνω τίτλοι γλωσσομάθειας αποτελούν, επί μακρό χρονικό διάστημα, αποδεικτικά της γνώσης ξένων γλωσσών.
      Εντούτοις, στο πλαίσιο του εξορθολογισμού των συστημάτων πιστοποίησης της γλωσσομάθειας, και αυτοί οι τίτλοι πρόκειται να επανεξεταστούν και να επανεκτιμηθούν από την αρμόδια υπηρεσία πιστοποίησης γλωσσομάθειας του Υπουργείου Εθνικής Παιδείας και Θρησκευμάτων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      19. Στην με αριθμό 9233/30-3-05 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 9322/20-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 9233/2005 ερώτηση, που κατατέθηκε στη Βουλή από τους Βουλευτές κ. κ. Δ. Τσιόγκα και Ν. Γκατζή , σχετικά με τα προβλήματα των εργαζομένων στην επιχείρηση «Κεραμεική ΙΩΝΙΑ» στη Ν. Αρτάκη Εύβοιας, το Τμήμα Κοινωνικής Επιθεώρησης Νομού Εύβοιας, μας γνωστοποίησε ότι, το εργοστάσιο της επιχείρησης «ΚΕΡΑΜΕΙΚΗ ΙΩΝΙΑ» στην Ν. Αρτάκη Εύβοιας βρίσκεται σε δυσχερή οικονομική κατάσταση και έχει προχωρήσει σε μειώσεις του προσωπικού της. Κατά το έτος 1997 έγινα 54 οικειοθελείς αποχωρήσεις εργαζομένων και το 2003 έγιναν 74.
      Φέτος, η επιχείρηση προχώρησε σε περαιτέρω αναδιοργάνωση της παραγωγικής της διαδικασίας και έκανε πρόταση στο προσωπικό της, για οικειοθελή αποχώρηση 50 εργαζομένων. Συνολικά δέχτηκαν να αποχωρήσουν 45 άτομα, καθώς υπήρχαν κίνητρα, που συμπεριλάμβαναν την πληρωμή 3 - 7 μισθών, ανάλογα με την προϋπηρεσία και ένας επιπλέον μισθός για κάθε ανήλικο τέκνο εργαζομένου.
      Από τους εργαζόμενους αυτούς, οι 24 αποχώρησαν στις 30-3-2005 και οι υπόλοιποι 21 θα αποχωρήσουν μέχρι 31-8-2005. Επίσης, απολύθηκαν δύο εργαζόμενοι στις 4-4-2005 με έγγραφη καταγγελία της σύμβασης και χορήγηση της νόμιμης αποζημίωσης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      20. Στην με αριθμό 9277/31-3-05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 2296/21-4-05 έγγραφο από τον Υπουργό Μακεδονίας –Θράκης η ακόλουθη απάντηση:
      «Απαντώντας στην με αριθμό 9277/31-3-2005 ερώτηση, που κατέθεσε στη Βουλή ο Βουλευτής κ. Ντίνος Ρόβλιας, σχετικά με τους μισθούς διοικήσεων όλων των φορέων, Ν.Π.Δ.Δ., Ν.Π.Ι.Δ., ΔΕΚΟ κλπ., που εποπτεύονται από το Υπουργείο Μακεδονίας Θράκης, σας γνωρίζουμε τα εξής:
      - Στο Νομικό Πρόσωπο Δημοσίου Δικαίου, Ε.Υ.Α.Θ Παγίων, η μηνιαία αμοιβή για την πλήρη απασχόληση του Προέδρου του Διοικητικού Συμβουλίου, όπως καθορίστηκε με την 2/66018/0022/13-12-2004 ΚΥΑ των Υπουργών Οικονομίας και Οικονομικών και Μακεδονίας - Θράκης, παραμένει στο ίδιο ύψος με αυτό που καθοριζόταν στην αντίστοιχη ΚΥΑ που είχε εκδοθεί πριν την 7-3-2004. Για την συμμετοχή σε συνεδριάσεις του Δ.Σ. η μηνιαία αποζημίωση του Προέδρου, του Αντιπροέδρου, των μελών και Γραμματέα, όπως ορίζεται με την 2/67028/0022/28-12-2004 ΚΥΑ των αρμόδιων Υπουργών, η δαπάνη που προκαλείται δε διαφοροποιείται, σε σχέση με το χρονικό διάστημα πριν από τις 7-3-2004 και για το λόγο αυτό, στο σχετικό κωδικό του προϋπολογισμού της Ε.Υ.Α.Θ Παγίων, έχει προβλεφθεί για το έτος 2005 ΤΟ ίδιο ποσό με αυτό του 2004.
      - Στο Νομικό Πρόσωπο Δημοσίου Δικαίου, ΚΕ.Δ.Α.Κ, η αποζημίωση του Προέδρου, των μελών του Διοικητικού Συμβουλίου, του εισηγητού, του γραμματέα και των δύο νομικών συμβούλων, καθορίσθηκε με την 3925/7-7-2005 απόφαση του Υπουργού Μακεδονίας- Θράκης, που εκδόθηκε σύμφωνα με το Ν. 3205/2003, στο ποσό των σαράντα ένα ευρώ και τριάντα λεπτών (41,30) , ανά συνεδρίαση, με μέγιστο αριθμό συνεδριάσεων μέχρι 18 ετησίως. Με την προηγούμενη απόφαση 2/45698/0022/4-9-2002 των Υπουργών Οικονομίας και Οικονομικών και Μακεδονίας - Θράκης, η αμοιβή ανά συνεδρίαση ανέρχονταν στο ποσό των είκοσι οκτώ (28) ευρώ.
      - Στην Ε.Υ.Α.Θ Α.Ε., η θέση του Προέδρου του Διοικητικού Συμβουλίου είναι μη αμειβόμενη. Τα έξοδα παράστασης που λαμβάνει ο Πρόεδρος, καθώς και η αμοιβή του Διευθύνοντος Συμβούλου, ανέρχονται συνολικά στο ποσό των εκατόν εννέα χιλιάδων πενήντα (109.050) ευρώ ετησίως και υπολείπονται της αμοιβής του Προέδρου και Διευθύνοντος Συμβούλου που, πριν από τις 19-5-2004, κατείχε ένα και το αυτό πρόσωπο και ανέρχονταν στο ποσό των εκατόν είκοσι οκτώ χιλιάδων εξακοσίων είκοσι οκτώ (128.628) ευρώ ετησίως. Η αμοιβή των μελών του Δ.Σ., για κάθε συνεδρίαση, δεν διαφοροποιήθηκε σε σχέση με την αντίστοιχη αμοιβή, κατά το χρονικό διάστημα πριν τις 205-2004, οπότε και ορίστηκε το νέο Δ.Σ. της Ε.Υ.Α.Θ Α.Ε,. Καθορίσθηκε με απόφαση της Γενικής Συνέλευσης των μετόχων της Εταιρίας, στο ποσό των διακοσίων τριάντα πέντε (235) ευρώ για κάθε συνεδρίαση και μέχρι τέσσερις αμειβόμενες μηνιαίως. .
      - Στη ΔΕΘ Α.Ε., σύμφωνα με την αριθμ. 24/7/29-6-2004 απόφαση του Διοικητικού Συμβουλίου, ο Πρόεδρος παραιτείται από κάθε αμοιβή του, ενώ για τον Εντεταλμένο Σύμβουλο και τα μέλη του Δ. Σ., μετά από απόφαση της Δ΄ τακτικής Γενικής Συνέλευσης του Μετόχου της ΔΕΘ Α.Ε. της 26 lουλίου 2004, οι αποδοχές και οι αποζημιώσεις, μειώθηκαν κατά 10% από 1-7-2004.
      - Στην ΗΕLΕΧΡΟ Α.Ε., οι πάσης φύσεως αποδοχές των μελών της Διοίκησης της Εταιρείας, που καταβάλλονται από 7-3-2004 και εξής, δεν έχουν μεταβληθεί σε σχέση με τις αντίστοιχες κατά το προηγούμενο χρονικό διάστημα, με εξαίρεση την αμοιβή του Εντεταλμένου Συμβούλου, μέλους του Διοικητικού Συμβουλίου κ. Η Σερδάρη, που ανέρχεται στο ποσό των χιλίων (1.000) ευρώ μηνιαίως, μετά την απόφαση (Αρ. Πρακτικού 80/22-12-2004) του Δ.Σ. για την ανάληψη των καθηκόντων του.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»
      21. Στην με αριθμό 9281/31-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1035451/2466/20/0016/21-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 9281/31.03.2005 ερώτηση που κατέθεσε στη Βουλή των Ελλήνων ο Βουλευτής κ. Βασ. Κεγκέρογλου με αίτημα το αναφερόμενο στο θέμα σχετικό, σας γνωρίζουμε τα εξής:
      Με την 1069482/5274-20/0016/01.09.2004 (ΦΕΚ 1370 τ.Β΄) απόφασή μας, που εκδόθηκε κατ' εξουσιοδότηση των διατάξεων του άρθρου 29 ν.3259/2004 (ΦΕΚ 149 τ.Α΄), παρατάθηκε μέχρι 24 Σεπτεμβρίου 2004 η προθεσμία υπαγωγής οφειλετών στην ευεργετική ρύθμιση των διατάξεων του άρθρου 15, η οποία έληγε στις 31 Αυγούστου 2004, παρέχοντας το δικαίωμα και στους οφειλέτες που δεν είχαν υπαχθεί στην παραπάνω ρύθμιση (λόγω του ότι μεσολάβησε η περίοδος των θερινών διακοπών και των Ολυμπιακών αγώνων) να ρυθμίσουν τα ληξιπρόθεσμα χρέη τους στο Δημόσιο.
      Στη συνέχεια, για το λόγο ότι υπήρξαν πολλά αιτήματα οφειλετών, που για λόγους οικονομικής αδυναμίας και μη έγκαιρης ενημέρωσης, ζητούσαν νέα παράταση, εκδόθηκε η 1083023/6502-20/0016/19.10.2004 απόφαση (ΦΕΚ 1594/τ.Β) με την οποία παρατάθηκε εκ νέου η προθεσμία υπαγωγής στην ευεργετική ρύθμιση των διατάξεων του άρθρου 15 ν.3259/2004, μέχρι και 26 Νοεμβρίου 2004.
      Επομένως, το Υπουργείο Οικονομίας και Οικονομικών με τις συναρμόδιες Υπηρεσίες του, έδωσε στους οφειλέτες δύο επιπλέον δυνατότητες υπαγωγής στην ευεργετική ρύθμιση, ενώ παράλληλα από την ψήφιση του νόμου με κάθε τρόπο (ειδοποιήσεις των Δ.Ο.Υ., Ημερήσιος Τύπος, Τηλεοπτικά μέσα κ.λπ.) ενημέρωνε τους πολίτες για τα ευεργετήματα της ρύθμισης.
      Ωστόσο οι οφειλέτες που απώλεσαν τη νομοθετική ρύθμιση έχουν τη δυνατότητα να ζητήσουν διευκόλυνση τμηματικής καταβολής των ληξιπρόθεσμων οφειλών τους, κατά τις διατάξεις των άρθρων 13-21 ν.2648/98 (ΦΕΚ 238 τ.Α΄), όπως ισχύουν και παράλληλα επανεξέταση άπαξ του αιτήματος από την αρμόδια Επιτροπή Παροχής Διευκολύνσεων, κατά τη διάρκεια της πρώτης ή της δεύτερης διευκόλυνσης, για καταβολή σε περισσότερες δόσεις.
      Η συνέπεια στη διευκόλυνση έχει ως αποτέλεσμα, εκτός των άλλων ευεργετημάτων, τον περιορισμό της προσαύξησης εκπρόθεσμης καταβολής που επιβαρύνει τις οφειλές από την ημέρα χορήγησης της διευκόλυνσης και μετά κατά ποσοστό 30% και την απαλλαγή της τελευταίας δόσης της διευκόλυνσης από το σύνολο των προσαυξήσεων εκπρόθεσμης καταβολής.
      Ο Υφυπουργός
      ΑΔΑΜ ΡΕΓΚΟΥΖΑΣ»
      22. Στην με αριθμό 9297/31-3-05 ερώτηση του Βουλευτή κ. Αθανασίου Μωραίτη  δόθηκε με το υπ’ αριθμ. 9332/25-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 9297/2005 ερώτηση, που κατατέθηκε στη Βουλή από το Βουλευτή κ. Θ. Μωραΐτη, σχετικά με τα προβλήματα λειτουργίας της Μαθητικής Εστίας του Αγρινίου, σας πληροφορούμε τα εξής:
      Όσον αφορά το Τ.Ε.Ε. Μαθητείας Αγρινίου λειτουργεί κανονικά και ουδέποτε σταμάτησε η λειτουργία.
      Είναι γεγονός, ότι μέχρι την 19-7-2002 λειτουργούσε στο Αγρίνιο, μέσα στο χώρο του Τ.Ε.Ε. Μαθητείας Αγρινίου, Μαθητική Εστία, της οποίας ανεστάλη η λειτουργία, με την αριθμ. 2181/16-7-2002 Απόφαση του Δ.Σ του Οργανισμού Απασχόλησης Εργατικού Δυναμικού (Ο.Α.Ε.Δ), για τους παρακάτω λόγους:
      1. Υπήρχε πρόβλημα έλλειψης προσωπικού όλων των ειδικοτήτων, όπως Κοινωνικοί Λειτουργοί, νοσοκόμες, επιτηρητές, φύλακες, νυχτοφύλακες, κ.λ.π., που είχε ως αποτέλεσμα, να είναι αδύνατη η ατομική αντιμετώπιση κάθε οικότροφου μαθητή και φυσικά να προκύπτουν προβλήματα προστασίας αυτών.
      2. Ο αριθμός των οικοτρόφων μαθητών είχε μειωθεί αισθητά με το πέρασμα των χρόνων.
      Η αρμόδια Διεύθυνση του ΟΑΕΔ, με γνώμονα την κοινωνική προστασία των μαθητών, χορηγεί επίδομα στέγασης (120 €) το μήνα, καθώς και επίδομα σίτισης (120 €), για τις ίδιες κοινωνικές κατηγορίες μαθητών (οικότροφοι από απομακρυσμένες περιοχές, φτωχές, πολύτεκνες, διαζευγμένες και ορφανές οικογένειες), που πληρούν τις προϋποθέσεις, και που αποτελούσαν τον κορμό της Μαθητικής Εστίας όταν αυτή λειτουργούσε.
      Η τωρινή Διοίκηση του Οργανισμού, αξιοποιώντας τους χώρους της Μαθητικής Εστίας έχει στεγάσει:
      1. Δυο πλήρη εξοπλισμένα εργαστήρια Πληροφορικής.
      2. Ένα πλήρως εξοπλισμένο εργαστήριο Αισθητικής.
      3. Τη βιβλιοθήκη του Τ.Ε.Ε. Μαθητείας Αγρινίου.
      4. Καθώς επίσης αίθουσα και γραφεία, για την λειτουργία Κέντρου Επαγγελματικής Κατάρτισης (Κ.Ε.Κ1.) Ο.Α.Ε.Δ., το οποίο δημιουργήθηκε πρόσφατα με απόφαση της τωρινής Διεύθυνσης.
      Αυτό έχει σαν αποτέλεσμα, την εξοικονόμηση του ποσού των 3000 Ε το μήνα, από τα Κ.Ε.Κ που λειτουργούσαν στο παρελθόν σε ιδιωτικό χώρο.
      Με τη νέα σχολική χρονιά 2005-2006, υπάρχει προγραμματισμός στο σχολείο, να λειτουργήσει μια επιπλέον νέα ειδικότητα, η ειδικότητα « Σχεδιαστής μέσω Η/Υ » και κατά συνέπεια οι καινούργιες αίθουσες διδασκαλίας και τα εργαστήρια θα στεγαστούν στους χώρους της Μαθητικής Εστίας.
      Η Διοίκηση του Ο.Α.Ε.Δ., εφαρμόζοντας τις νέες τεχνολογίες και τις μεθόδους σύγχρονης διδασκαλίας, έχει σχεδιάσει και προγραμματίσει, την αγορά εξοπλισμού υπολογιστών, που θα χρησιμοποιηθούν ως εξομοιωτές (simulator) για πέντε (5) διαφορετικά εργαστήρια, επομένως δημιουργείται η ανάγκη για πέντε (5) τουλάχιστον χώρους εργαστηρίων που θα στεγαστούν και αυτοί στο κτίριο της Μαθητικής Εστίας.
      Συνεπώς βάσει των παραπάνω, εκτιμούμε ότι το κτιριακό συγκρότημα της Μαθητικής Εστίας έχει αξιοποιηθεί με τον καλύτερο δυνατό τρόπο.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      23. Στην με αριθμό 9124/28-3-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Β-775/22-4-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση των υπ' αριθμ. 9124/28-3-2005 ερωτήσεως και υπ' αριθμ. 5237/4-4-2005 αναφοράς, που κατέθεσαν στη Βουλή οι Βουλευτές κ.κ. Ανδρέας Μακρυπίδης και Χρίστος Βερελής, αντιστοίχως, αναφέρουμε τα εξής:
      1. Με το ν. 2167/1993, αναμορφώθηκε το καταστατικό του Ο.Τ.Ε. και αυτός υπήχθη στις διατάξεις του ν. 2190/1920, χωρίς να μεταβληθεί η νομική του προσωπικότητα και χωρίς να αλλοιώνεται ο χαρακτήρας του ως ανώνυμης εταιρίας, που ασκεί επιχείρηση δημόσιας ωφέλειας.
      Σύμφωνα με το άρθρο δεύτερο παρ. 3γ αυτού, από τη δημοσίευση του νόμου ο Ο.Τ.Ε. εξέρχεται ολικώς από τις διατάξεις, που αφορούν στο δημόσιο τομέα (με διατήρηση των δικαιωμάτων του Δημοσίου ως μετόχου και άσκησή τους από τον Υπουργό Οικονομικών).ομοίως, με το ν.2257/1994 αναμορφώνεται το καταστατικό του Ο.Τ.Ε. χωρίς όμως να μεταβάλλεται η νομική του προσωπικότητα και να αλλοιώνεται ο χαρακτήρας του.
      Επίσης, η αποκρατικοποίηση, κατά το ν. 2000/1991 και άρθρο 22 ν. 2733/1999, δεν αποκόπτει το δεσμό των δημοσίων επιχειρήσεων κοινής ωφέλειας από την εποπτεία του κράτους, λόγω της αρχής της συνέχειας της λειτουργίας τους (βλ. και Α. Τάχου, Διοικ. Δίκ., 2000, παρ. 68, αριθμ. 10, όπου και νομολογία - Πρακτικά Επεξεργασίας Συμβουλίου Επικρατείας).
      Περαιτέρω, με τους νόμους 2246/1994 και 2867/2000, ρυθμίζεται η οργάνωση και λειτουργία στον τομέα των τηλεπικοινωνιών. Στους νόμους αυτούς υπάγεται, ως οργανισμός τηλεπικοινωνιών, και ο Ο.Τ.Ε., στον οποίο ανήκει η λειτουργία του δημόσιου τηλεπικοινωνιακού δικτύου.
      Οι τηλεπικοινωνιακές δραστηριότητες υπάγονται στην εποπτεία του Κράτους, η οποία ασκείτο αρχικά από τον Υπουργό Μεταφορών και Επικοινωνιών (ΥΜΕ) (άρθρο πρώτο, παρ. 4., άρθρο δεύτερο παρ. 1., ν. 2246/1994) και στη συνέχεια από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) Η αυτοτέλεια της αρχής αυτής δεν αποκλείει την εποπτεία του Υπουργού (πρβλ. άρθρο δωδέκατο παρ. 2 ν. 2932/2001 για την Ρ.Α.Θ.Ε. και άρθρο 4 παρ. 2 ν. 2773/1999 για την Ρ.Α.Ε.).
      Επίσης, με το άρθρο 1 του ν. 2867/2000 ορίζεται, ότι το Υ.Μ.Ε. χαράζει τις κατευθυντήριες γραμμές της πολιτικής των τηλεπικοινωνιών και λαμβάνει τις απαιτούμενες νομοθετικές πρωτοβουλίες στον τομέα των τηλεπικοινωνιών (παρ. 5), ασκώντας εποπτεία και διοικητικό έλεγχο στους κρατικούς τηλεπικοινωνιακούς οργανισμούς, όπως ο ΟΤΕ, και ότι το Κράτος δια των νομίμων οργάνων του και η Ε.Ε.Τ.Τ. φροντίζουν ώστε η άσκηση των τηλεπικοινωνιακών δραστηριοτήτων να γίνεται με βάση τις αρχές της αντικειμενικότητας, της διαφάνειας, της ίσης μεταχείρισης και της αποφυγής διακρίσεων μεταξύ τηλεπικοινωνιακών επιχειρήσεων.
      Εκ των παραπάνω, καθίσταται προφανής η αρμοδιότητα του Υ.Μ.Ε., ως εποπτεύοντος Υπουργού, να παρέχει οδηγίες και κατευθύνσεις και να παρακολουθεί τη λειτουργία του Ο.Τ.Ε., είτε ως επιχειρήσεως δημόσιας ωφέλειας με το αποκλειστικό προνόμιο της εγκατάστασης, λειτουργίας και εκμετάλλευσης του δημόσιου τηλεπικοινωνιακού δικτύου (βλ. και Πρακτικό επεξεργασίας Σ.Ε. 385/1995, «το Σύνταγμα» 1996, σελ. 285), είπε ως τηλεπικοινωνιακού οργανισμού, στο πλαίσιο του ν. 2867/2000 με μέτοχο και το Κράτος.
      Η εποπτεία αυτή που αφορά τον Ο.Τ.Ε. είναι ανεξάρτητη από την εσωτερική του λειτουργία ως ανώνυμης εταιρείας με βάση τις διατάξεις του ν. 2190/1920 και τη συμμετοχή του Δημοσίου ως μετόχου δια του Υπουργού Οικονομικών στη λειτουργία αυτή (βλ. και άρθρο 22 παρ. 2 ν. 2733/1999).
      2. Περαιτέρω, σχετικά με το θέμα, που θίγουν οι άνω ερώτηση και αναφορά, θέτουμε υπόψη σας τα εξής:
      Ο Ο.Τ.Ε., στα πλαίσια των Αποφάσεων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.)
      - ΑΠ: 255/83/14-6-2002 «Καθορισμός του Περιεχομένου της Καθολικής Υπηρεσίας» (ΦΕΚ 874/Β/12.07.2002),
      - ΑΠ: 292/57/11-9-2003 «Ορισμός Υπόχρεων Παροχής Καθολικής Υπηρεσίας» (ΦΕΚ 1535/Β/17-10-2003),
      οφείλει, κατά την παροχή των τηλεπικοινωνιακών υπηρεσιών, να λαμβάνει υπόψη τις ανάγκες των εμποδιζομένων ατόμων, λαμβάνοντας τα μέτρα που ορίζονται στην ως άνω Απόφαση της ΕΕΤΤ ΑΠ 255/83/14-6-2002 «Καθορισμός του Περιεχομένου της Καθολικής Υπηρεσίας (ΦΕΚ 874/Β/12.07.2002).
      Συγκεκριμένα, ο ΟΤΕ έχει υποχρέωση ως πάροχος Καθολικής Υπηρεσίας να χορηγεί ειδικά χαμηλά «κοινωνικά» τιμολόγια , με την προϋπόθεση ότι αυτά προβλέπονται ως άνω νομοθετικά, όπως ισχύει σήμερα στις παρεχόμενες τηλεφωνικές εκπτώσεις σε τυφλούς, κινητικά ανάπηρους συνδρομητές καθώς και νεφροπαθείς τελικού σταδίου - άτομα με αναπηρία άνω του 67%, κατ' εφαρμογή των νόμων 2257/1994, 2963/2001 και της Αποφάσεως 255/83/874/12-07-2002, αντίστοιχα.
      Η ευθύνη για την εξειδίκευση των ως άνω ρυθμίσεων -που εντάσσονται στα πλαίσια της εφαρμογής της Καθολικής Υπηρεσίας στην Ελλάδα -έχει, ως προαναφέρεται ανατεθεί στην Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), όπως αυτό προκύπτει από το Άρθρο 5 Κεφάλαιο Δ΄, του ν. 2867/2000 (ΦΕΚ 273/Α/19-02-2002).
      3. Για να υλοποιηθεί το υπόψη αίτημα, θα πρέπει η άνω Ανεξάρτητη Αρχή (Ε.Ε.Τ.Τ.) να προβλέψει σχετική ρύθμιση, αναλαμβάνοντας την κάλυψη του κόστους της συγκεκριμένης παροχής , όπως αυτό προβλέπεται από τον νόμο 2257/1994 (Άρθρο δεύτερο, Λοιπές Ρυθμίσεις, παραγρ. 12).
      4. Η αρμοδιότητα λοιπόν αυτή και η σχετική πρωτοβουλία δεν ανήκουν στο Υπ.Μ.Ε. Το αίτημα θα μπορούσε ενδεχομένως να προωθήσει και το Υπουργείο Απασχόλησης και Κοινωνικής Προστασίας, προς το οποίο διαβιβάζουμε τις ανωτέρω ερώτηση και αναφορά.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
                                 ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Είναι η με αριθμό 8416/672/2.3.2005 ερώτηση και αίτηση κατάθεσης εγγράφων της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τον προγραμματισμό και την υλοποίηση των έργων στο Νομό Ηρακλείου.
     Η ερώτηση της κ. Σχοιναράκη έχει ως εξής: 
     «Κύριε Υπουργέ, προεκλογικά η Νέα Δημοκρατία ζητούσε από τον ελληνικό λαό να της δώσει την ευκαιρία να αναλάβει τη διακυβέρνηση της χώρας και να εφαρμόσει ένα πρόγραμμα για μια νέα, καλύτερη Ελλάδα. Θα αντιμετώπιζε δε με τόλμη και υπευθυνότητα τα αληθινά προβλήματα των πολιτών: την ανεργία, την ακρίβεια, την κοινωνική αδικία, την ανασφάλεια, τη διαφθορά, την κατάσταση στην υγεία και την παιδεία.
     Επειδή ένα χρόνο μετά την εμπιστοσύνη που σας έδειξε ο ελληνικός λαός,  οι πολίτες του νομού Ηρακλείου διαπιστώνουν καθημερινά ότι οι προεκλογικές σας δεσμεύσεις είναι χωρίς αντίκρισμα και τα έργα που οι προηγούμενες κυβερνήσεις του ΠΑΣΟΚ προγραμμάτισαν και υλοποιούσαν, τα παραπέμπετε στις καλένδες.
     Ερωτάσθε, κύριε Υπουργέ.
     Ποια έργα υλοποιούνται σήμερα στο Νομό Ηρακλείου; Η ημερομηνία έγκρισής τους, η έναρξη υλοποίησής τους και χρονοδιάγραμμα ολοκλήρωσής τους.
     Ποιος είναι συνολικά ο σχεδιασμός του Υπουργείου σας για το Νομό Ηρακλείου; Συγκεκριμένα έργα και χρονοδιάγραμμα υλοποίησης.
     Ποια νέα έργα έχετε  προγραμματίσει για το 2005 στο Νομό Ηρακλείου και ποιος ο εγκεκριμένος προϋπολογισμός για το καθένα;
     Προκειμένου να ενημερωθεί η Βουλή και ο Ηρακλειώτικος λαός, να γίνει παρακαλώ, κατάθεση του προϋπολογισμού και του χρονοδιαγράμματος υλοποίησης, καθώς και όλων των εγγράφων των σχετικών με τα έργα που εκτελούνται από το Υπουργείο σας στο Νομό Ηρακλείου.»
     Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όσον αφορά το ΥΠΕΧΩΔΕ και την Περιφέρεια Κρήτης, νομίζω ότι η ερώτηση, που ασφαλώς έγινε καλοπροαίρετα, δεν έχει αντίκρισμα, γιατί έχω διαπιστώσει ότι όλα τα προγραμματισθέντα έργα –από το ΠΑΣΟΚ πράγματι- υλοποιούνται χωρίς καμία καθυστέρηση και συγχρόνως προγραμματίζονται πάρα πολλά άλλα.
     Ενδεικτικώς αναφέρω, ξεκινώντας από τις μελέτες: Πάμε κατ’ αρχήν στον περίφημο ΒΟΑΚ, όπου ήδη αυτήν τη στιγμή προωθείται και ολοκληρώνεται σε λίγο η μελέτη στο τμήμα Πάνορμος-Λινοπεράματα, στα όρια του Νομού Ηρακλείου και του Νομού Λασιθίου μέχρι τον Άγιο Νικόλαο. Υπάρχει και η μελέτη του οδικού κομματιού Γούρνες – όριο Νομού Λασιθίου. Πρόσφατα περαιώθηκε και η μελέτη των οδικών τμημάτων των Νομών Ηρακλείου και Λασιθίου, που είναι παράλληλα έργα, για τη συμπλήρωση αυτού του κομματιού.
     Η Περιφέρεια Κρήτης μας ενημέρωσε ότι χωρίς καθυστέρηση προχωρούν οι μελέτες των κάθετων αξόνων Ηράκλειο-Βιάνος και Ηράκλειο Μεσσαρά, ως επίσης και οι μελέτες του νοτιοδυτικού άξονα της Κρήτης σε όλους τους νομούς. Ειδικότερα στο Ηράκλειο, έχουμε το κομμάτι Τυμπάκι-Πλατύς-Ποταμός-παράκαμψη Μοιρών-παράκαμψη Τυμπακίου κλπ..
      Τα εκτελούμενα έργα είναι επτά, τα οποία ολοκληρώνονται και τα αναφέρω εν συντομία. Στο ΒΟΑΚ έχουμε το δεύτερο κλάδο παράκαμψης του Ηρακλείου από το ΚΤΕΟ μέχρι τον ανισόπεδο κόμβο Γουβών, που ολοκληρώνεται μέχρι το τέλος του χρόνου χωρίς καθυστερήσεις, η αποκατάσταση κατολίσθησης στα Αγριανά Χερσονήσου η οποία ολοκληρώνεται τον προσεχή Αύγουστο και η παραλιακή λεωφόρος από Εφόδου προς Παγκρήτιο Στάδιο, που ολοκληρώνεται επίσης τον Ιούλιο, δηλαδή σε δύο μήνες. 
      Παράλληλα στους κάθετους άξονες Ηράκλειο – Βιάνος και Ηράκλειο – Μεσσαρά έχουμε τα τμήματα: Άγιος Σώζων – Αλάγνη που επίσης ολοκληρώνεται και το επόμενο κομμάτι Αλάγνη – Αρκαλοχώρι. Έχουμε βελτίωση στο κομμάτι Μάρθα – Βιάνος, Αυγενική – Αγία Βαρβάρα κλπ.. 
      Παράλληλα έχουμε δημοπρατήσει νέα έργα, οι μελέτες των οποίων είχαν ξεκινήσει από την προηγούμενη κυβέρνηση, τις ολοκληρώσαμε και εξελίσσονται. Ξεκινάω πάλι από τα κομμάτια του ΒΟΑΚ, που είναι τα σημαντικότερα. Και αναφέρομαι συγκεκριμένα στις εργασίες διαμόρφωσης των κόμβων Μεσσαράς και Κνωσού μ΄ ένα σχετικό προϋπολογισμό γύρω στα 12.000.000 ευρώ, που δημοπρατήθηκαν στις 7.2.2005 και όπου ολοκληρώνεται σε λίγο ο έλεγχος νομιμότητας, για να μπορέσει να υπογραφεί η σύμβαση. Στο κομμάτι Σταλίδα – Μάλια και στην ολοκλήρωση της παράκαμψης Ηρακλείου του ΒΟΑΚ, είναι άλλα 15.000.000 ευρώ, που δημοπρατήθηκαν στις 3.2.2005 και είναι στο Ελεγκτικό Συνέδριο. Επίσης για το κομμάτι εγκατάστασης πρασίνου, νησίδων και άλλων εργασιών συμπλήρωσης σε μερικές νησίδες του ΒΟΑΚ στο Νομό Ηρακλείου είναι άλλα 2.000.000 ευρώ, που επίσης βρίσκονται στο Ελεγκτικό Συνέδριο. Έχουν δημοπρατηθεί εδώ και τρεις μήνες. Βέβαια υπάρχουν και μεγαλύτερης κλίμακας έργα, αν θέλετε, που προχωρούν ταχύτατα. Είναι τα έργα των καθέτων αξόνων Αρκαλοχώρι – Λίμνη, στο κομμάτι Ηράκλειο – Βιάνος, η παράκαμψη της Αυγενικής κλπ.. Και βέβαια είναι και η ύδρευση του Ηρακλείου και του Αγίου Νικολάου από το φράγμα Αποσελέμη, όπου συνεχίζουμε την πολιτική της προηγούμενης κυβέρνησης, παρά τις αντιδράσεις τις τοπικές που οφείλονται ή σε παρεξηγήσεις ή σε άλλους λόγους, όχι απόλυτα διαφανείς. Έχουμε υπογράψει πρακτικώς τη σύμβαση και έχει γίνει η ανάθεση του έργου. Μερικές απ’ αυτές τις δυσκολίες ξεπερνιώνται και ελπίζουμε ότι με τη βοήθεια των κατοίκων της περιοχής θα αρχίσει το έργο αυτό, που είναι ύψους 125.000.000 ευρώ, μέσα στους προσεχείς μήνες. 
      Έχω και άλλα να πω, τα οποία θα αναφέρω στη δευτερολογία μου.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, όπως δήλωσε και ο ίδιος ο κύριος Υπουργός, τελικά είναι έργα που είχαν προγραμματιστεί επί ΠΑΣΟΚ, είχαν ολοκληρωθεί οι μελέτες και είχαν μπει στη διαδικασία δημοπράτησης, με χρήματα που είχαν εξασφαλιστεί. 
      Η ερώτηση έχει αντίκρισμα και θα σας πω γιατί. Γιατί σ’ αυτά που μας αναφέρατε, δεν είπατε τίποτα για το χρονοδιάγραμμα ολοκλήρωσής για δύο συγκεκριμένα έργα, όπως, παραδείγματος χάρη, ο πολύ σημαντικός άξονας που ενώνει το Ηράκλειο με τη Βιάνο, όπου χρειάζονται ακόμα 1.800.000 ευρώ και ο δρόμος Άγιος Σώζων – Αλάγνη. Και δεν μας λέτε αν θα τα εξασφαλίσετε ή αν τα έχετε εξασφαλίσει, προκειμένου να μη βαλτώσει το έργο. 
      Το δεύτερο που δεν μας αναφέρατε, είναι ότι το κομμάτι Αυγενική – Αγία Βαρβάρα, που κανονικά θα έπρεπε να έχει παραδοθεί από το Σεπτέμβρη του 2004, δεν έχει παραδοθεί ακόμα. Δεν μας είπατε τι θα κάνετε με το 1.800.000 ευρώ, που είναι απαραίτητα, προκειμένου να ολοκληρωθεί ο δρόμος. Βεβαίως δεν μας είπατε ακόμη για τα έργα που έχουν προγραμματιστεί, κύριε Υπουργέ, από εξασφαλισμένα κονδύλια των κυβερνήσεων του ΠΑΣΟΚ. Εξαιτίας δε του υψηλού ποσοστού απορροφητικότητας που είχε το ΠΕΠ Κρήτης, είχαμε πάρει ένα μπόνους, που με βάση αυτό έγιναν και οι επόμενες δημοπρατήσεις. 
      Ακόμα δεν μας είπατε τι θα γίνει για πολύ σημαντικά θέματα για την περιοχή, όπως είναι τα χρήματα, για να ολοκληρωθούν οι άξονες προς Μεσσαρά και Βιάνο, αλλά και ο βόρειος οδικός άξονας, αφού οι μελέτες είναι ολοκληρωμένες. Ούτε χρονοδιαγράμματα βάλατε γι’ αυτά τα πολύ σημαντικά έργα για το Νομό Ηρακλείου, τα οποία έχουν ξεκινήσει από πάρα πολλά χρόνια και οι πολίτες τα βλέπουν να μην ολοκληρώνονται. Και όχι μόνο αυτό, αλλά τα βλέπουν τώρα και να βαλτώνουν. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
      Ορίστε, κύριε Υπουργέ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ΄Εργων): Κύριε Πρόεδρε, γιατί θέλουν να με στενοχωρούν και να λέω πράγματα στενόχωρα; 
      Πράγματι, αρκετά έργα είχαν ξεκινήσει, έχοντας δύο εγγενείς αδυναμίες. Η πρώτη είναι ότι είχαν ελλιπείς μελέτες, με αποτέλεσμα στο δρόμο να μην ολοκληρώνονται, γιατί είχαμε απρόβλεπτες δυσκολίες. Η δεύτερη είναι ότι έγιναν μεγάλες υπερβάσεις στην κατασκευή τους, με αποτέλεσμα να μην υπάρχουν χρήματα και επί της τελευταίας φάσεως της κυβέρνησης του ΠΑΣΟΚ και να σταματήσουν από έλλειψη χρημάτων. 
      Ε, λοιπόν, βρήκαμε στην περιφέρεια και στο Υπουργείο τα κονδύλια, στα οποία αναφέρεσθε. Για να μην κουράζω το ακροατήριο, θα καταθέσω ένα λεπτομερές κείμενο, με προϋπολογισμούς, ημερομηνίες και ακριβή χρόνο περάτωσης, ώστε να μην υπάρχει καμιά περαιτέρω –αν θέλετε- αμφιβολία και παρεξήγηση. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά το προαναφερθέν κείμενο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επισημαίνω, επίσης, γιατί δεν πρόλαβα προηγουμένως να το πω, ότι αυτήν τη στιγμή έχουμε σε διαδικασία δημοπράτησης μερικά άλλα σημαντικά έργα, όπως, παραδείγματος χάρη, είναι στο ΒΟΑΚ η κατασκευή του ανισόπεδου κόμβου Παπαναστασίου, ο οποίος ελπίζουμε να μπορέσει να δημοπρατηθεί στο δεύτερο εξάμηνο του τρέχοντος έτους, το κομμάτι Μάλια – όρια Λασιθίου κλπ.. 
      Στο Νομό Ηρακλείου έγιναν κάποιες επεκτάσεις, που είναι, επίσης, απαραίτητες, αλλά έγινε και κάτι άλλο, που είναι εξαιρετικά σημαντικό, κύριε Πρόεδρε. Η Κρήτη πράγματι πάσχει από το γεγονός ότι ο ΒΟΑΚ παραμένει σε κατάσταση δρόμου της δεκαετίας του ΄60 και του ’70. Έπρεπε κανονικά να έχει προγραμματιστεί, για να γίνει ένας πραγματικός αυτοκινητόδρομος με μεσαίο στηθαίο ασφαλείας και ουσιαστικά ταχείας κυκλοφορίας. Ε, λοιπόν, στα έργα του Δ΄ Κοινοτικού Πλαισίου Στήριξης προγραμματίζουμε την ένταξη ενός μεγάλου κομματιού του ΒΟΑΚ για την οριστική διευθέτηση του προβλήματος της κυκλοφορίας της Κρήτης και ενός, επίσης, σημαντικού κομματιού του νότιου άξονα Κρήτης, προϋπολογισμού πλέον άλλης κλίμακας, που ξεπερνά τα 250.000.000 ευρώ –και είναι ιδιαίτερα σημαντικό- για τα οποία ήδη αρχίζουν σε λίγο οι μελέτες. 
      Αυτές είναι πραγματικές παρεμβάσεις, για να ξεφύγουμε από τα μικρά έργα, τα οποία είναι μεν απαραίτητα, αλλά δεν λύνουν το πρόβλημα συνολικά, ώστε και να περάσουμε στα μεγάλα έργα, τα οποία πράγματι έχει ανάγκη η Κρήτη. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες από το Λύκειο της Γερμανικής Σχολής Θεσσαλονίκης, συνοδευόμενοι από δύο καθηγητές. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Επίσης θα ήθελα να ανακοινώσω στο Σώμα πως πρώτον, οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Αγροτικής Ανάπτυξης και Τροφίμων, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Περιβάλλοντος, Χωροταξίας και Δημοσίων Έργων της Ελληνικής Δημοκρατίας και του Υπουργείου Περιβάλλοντος και Ύδατος της Δημοκρατίας της Βουλγαρίας περί συνεργασίας στον τομέα προστασίας του περιβάλλοντος».
      Δεύτερον, θα ήθελα να ανακοινώσω στο Σώμα πως οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου «Κύρωση Μνημονίου Κατανόησης μεταξύ της Διπλωματικής Ακαδημίας της Ελλάδας και του Εθνικού Ιδρύματος Εξωτερικής Υπηρεσίας της Δημοκρατίας της Αργεντινής». 
      Παραπέμπονται στις αρμόδιες Διαρκείς Επιτροπές. 
      Αναφορές και ερωτήσεις δεύτερου κύκλου:
      Θα συζητήσουμε τη με αριθμό 10206/21-4-2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με τη λήψη μέτρων για την τόνωση του εσωτερικού τουρισμού κλπ.
      Το περιεχόμενο της ερώτησης του κ. Σγουρίδη έχει ως εξής: 
      «Η πολιτική ηγεσία του Υπουργείου Τουριστικής Ανάπτυξης εμφανίζεται τις τελευταίες ημέρες αισιόδοξη, προβλέποντας ανάκαμψη του τουρισμού στη χώρα μας, δίνοντας την εντύπωση ότι ζει σε άλλη χώρα. 
      Φέτος ο τουρισμός τους μήνες Μάρτιο και Απρίλιο εμφανίζεται αισθητά μειωμένος και η πλειοψηφία των τουριστικών καταλυμάτων παραμένει κλειστή. Το γεγονός αυτό οφείλεται αφ’ ενός στη μεγάλη απόσταση που υπάρχει ανάμεσα στο Πάσχα των Καθολικών και των Ορθοδόξων Χριστιανών, αλλά και στο γεγονός ότι η Κυβέρνηση όχι μόνο δεν έλαβε μέτρα για την ενίσχυση του εσωτερικού τουρισμού, με προγράμματα κοινωνικού τουρισμού για την περίοδο αυτή, αλλά διέκοψε και το πρόγραμμα των μαθητικών εβδομάδων, που αποτελούσε πηγή ανάσας για τις τουριστικές επιχειρήσεις της υπαίθρου. 
      Ερωτάται ο Υπουργός:
      1. Τι μέτρα προτίθεται να λάβει, ώστε έστω και καθυστερημένα να υπάρξει τόνωση του εσωτερικού τουρισμού μέχρι την έναρξη της τουριστικής περιόδου;
      2. Ποια ήταν η τουριστική κίνηση το μήνα Μάρτιο και ποια προβλέπεται να είναι τους μήνες Απρίλιο και Μάιο;
      3. Να καταθέσει στοιχεία από τα οποία να προκύπτει ο αριθμός των τουριστικών καταλυμάτων (ξενοδοχεία και ενοικιαζόμενα δωμάτια), που παραμένουν σήμερα κλειστά λόγω έλλειψης κρατήσεων.»
      Στην ερώτηση θα απαντήσει ο Υφυπουργός Τουριστικής Ανάπτυξης κ. Αναστάσιος Λιάσκος.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, φαίνεται ότι οι συνάδελφοι που κατέθεσαν την ερώτηση αυτή, ζούσαν σε άλλη χώρα και αντί να εγκαλούν τους εαυτούς τους σε απολογία για το ότι με την πλήρη απραξία και το τέλμα των κυβερνήσεών τους οδηγήθηκε το ελληνικό τουριστικό προϊόν σε πλήρη και ευθεία πτώση, έρχονται να εγκαλέσουν εμάς.
      Η δική μας Κυβέρνηση, όμως, από την πρώτη στιγμή ίδρυσε Υπουργείο Τουρισμού, συγκρότησε το Υπουργείο και διαμόρφωσε μια τουριστική πολιτική σε βάθος χρόνου, που σήμερα μπορούμε να πούμε πως σταθεροποίησε την τουριστική ροή στη χώρα μας και βέβαια προσδοκούμε για πρώτη χρονιά φέτος, μετά από πολλά χρόνια, να έχουμε σχετική αύξηση.
      Εν πάση περιπτώσει, μια και δεν κατάλαβαν τι έκαναν τόσα χρόνια, να εξηγήσουμε ότι εμείς πολύ νωρίς και έγκαιρα εξαγγείλαμε το πρόγραμμα του κοινωνικού τουρισμού, το οποίο για πρώτη χρονιά φέτος υπερδιπλασιάστηκε, από 3.000.000 ευρώ πήγε στα 6,5 εκατομμύρια ευρώ και έχει τρία υποπρογράμματα.
      Το ένα υποπρόγραμμα είναι των οκταήμερων διακοπών, που δίνει τη δυνατότητα σε επιχειρήσεις καταλυμάτων που λειτουργούν, να λειτουργήσουν και εκτός τουριστικής περιόδου και ήδη έχουν υποβάλει αίτηση δυόμισι χιλιάδες περίπου τουριστικά καταλύματα απ’ όλη την Ελλάδα.
      Το δεύτερο υποπρόγραμμα ξεκινάει από τις 15 Ιουνίου, διαρκεί έως τις 31 Δεκεμβρίου και δίνει τη δυνατότητα για οργανωμένες διακοπές πέντε ημερών και για τριήμερες αποδράσεις, στις οποίες νέοι, οικογένειες και άλλες ομάδες μπορούν να συμμετάσχουν. Οι επιδοτήσεις για τα τουριστικά γραφεία σ΄ αυτό το υποπρόγραμμα ανέρχονται στα ποσά των 60 ευρώ ανά άτομο και για τριήμερες διακοπές στα 80 ευρώ ανά άτομο.
      Πρέπει μάλιστα εδώ να επισημάνω ότι τα τουριστικά γραφεία για πρώτη φορά επιδοτούνται από το πρόγραμμα κοινωνικού τουρισμού του ΕΟΤ, με στόχο τη διοργάνωση τουριστικών πακέτων εσωτερικού τουρισμού.
      Τέλος, το τρίτο υποπρόγραμμα αφορά συνταξιούχους ανεξαρτήτως εισοδήματος, με μηδενική συμμετοχή των ατόμων που συμμετέχουν και με πολύ γενναία επιδότηση.
      Επιπρόσθετα, σε ό,τι αφορά τις μέχρι σήμερα απαντήσεις από τα γραφεία του ΕΟΤ εξωτερικού, βλέπουμε ότι η φετινή τουριστική κίνηση θα είναι αυξημένη 7% περίπου κατά μέσο όρο και είναι πραγματικά παρήγορο. Για πρώτη φορά συμβαίνει αυτό.
      Το φετινό Πάσχα –δεν το γνωρίζουν οι κύριοι συνάδελφοι, αλλά τους ενημερώνουμε- σημειώθηκε αύξηση της επιβατικής κίνησης κατά 13%, σε σχέση με το Πάσχα του 2004 και σε συνολικούς αριθμούς, από εξακόσιες εξήντα χιλιάδες πέρσι, ήταν επτακόσιες τριάντα μία χιλιάδες φέτος.
      Επιπρόσθετα θα ήθελα να πω ότι για τα κλειστά ξενοδοχεία, που επικαλούνται οι συνάδελφοι, δεν έχουν καταλάβει ότι πρέπει μετά το Πάσχα και μέχρι τον Ιούνιο να σταθεροποιηθεί η κατάσταση, για να μπορέσουμε να έχουμε τον αριθμό των καταλυμάτων, που αναφέρουν και μας ζητούν να καταθέσουμε.
      Και βέβαια, σε ό,τι αφορά την ενίσχυση του εσωτερικού τουρισμού, να τους πούμε ότι εμείς κάναμε μια σειρά διαφημιστικών προγραμμάτων -όπως το «Μένουμε Ελλάδα»- και μάλιστα σε συνεργασία και σε σύμπραξη με την Ελληνική Τηλεόραση, έχουμε καθημερινή εκπομπή, όπου προβάλλουμε τον εσωτερικό τουρισμό. Κάναμε προγράμματα τέτοια, πριν από κάθε μεγάλη περίοδο διακοπών. Και βέβαια μ΄ αυτό το πρόγραμμα τονώνουμε και αναδεικνύουμε όλες τις περιοχές της χώρας μας, καθώς και τις εναλλακτικές μορφές τουρισμού.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Ο κύριος Υφυπουργός Τουρισμού, ακολουθώντας την τακτική «η καλύτερη άμυνα είναι η επίθεση», απάντησε με «άλλα λόγια ν’ αγαπιόμαστε». Άλλα τον ρωτάμε, άλλα απαντάει.
      Θα ήθελα να συμμεριστώ πραγματικά την αισιοδοξία σας, κύριε Υφυπουργέ ως προς το θέμα του τουρισμού, αλλά δυστυχώς οι αριθμοί άλλα λένε. Και σας αναφέρω: Στο πρώτο τετράμηνο του 2005 έχουμε αύξηση κατά 32% των πληρωμών σε τουρισμό εξωτερικού. Δηλαδή οι ΄Ελληνες, παρά την πολυδιαφημισμένη καμπάνια «Μένουμε στην Ελλάδα», έφυγαν και πήγαν να κάνουν διακοπές στο εξωτερικό. Παράλληλα έχουμε μία μείωση κυριολεκτικά κατά 27,13% των αφίξεων στα αεροδρόμια, που δέχονται τουρίστες στην Ελλάδα. Αυτό τι σημαίνει; Αντί να έλθουν τουρίστες, φεύγουν οι ΄Ελληνες και πάνε στο εξωτερικό. Και δυστυχώς το Υπουργείο, με μια καμπάνια η οποία φαίνεται ότι δεν έχει ανταπόκριση και είναι μάλιστα πολύ ακριβοπληρωμένη, δεν κατόρθωσε να γεμίσει το Μάρτιο και τον Απρίλιο τα τουριστικά καταλύματα και τα ξενοδοχεία, ενισχύοντας τον εσωτερικό τουρισμό. 
      Κάνετε ένα λάθος, κύριε Υφυπουργέ, που είναι το εξής: Η πρόληψη είναι καλύτερη της θεραπείας. Το «προλαμβάνειν θάττερον του θεραπεύειν», όπως έλεγαν οι αρχαίοι. Και ενώ ξέρατε ότι υπήρχε μια χρονική απόσταση ανάμεσα στο Πάσχα των Καθολικών και στο Ορθόδοξο Πάσχα -και γι’ αυτό δεν θα είχαν πληρότητα τα καταλύματα αυτά- δεν φροντίσατε να ενισχύσετε τον εσωτερικό τουρισμό, δεν φροντίσατε να βοηθήσετε, ώστε να υπάρχει εγχώρια τουριστική ζήτηση. Και δεν το κάνατε αυτό, γιατί τα προγράμματα που μας εξαγγέλλετε τώρα, τα εξαγγέλλετε για Ιούνιο, Ιούλιο και Αύγουστο, που είναι η τουριστική σεζόν και δεν τα εξαγγέλλετε τον καιρό, που είναι νεκρή η τουριστική περίοδος. Θα έλεγα ότι κόψατε και τις μαθητικές εβδομάδες, οι οποίες ενίσχυαν τον τουρισμό στην ύπαιθρο και βοηθούσαν τα παιδιά να έχουν μία επαφή με την ύπαιθρο και με τις εναλλακτικές μορφές τουρισμού. 
      Δυστυχώς, επαναλαμβάνω, δεν μας απαντήσατε στα ερωτήματα που σας θέσαμε, ούτε τι μέτρα προτίθεστε να πάρετε ούτε ποια ήταν η τουριστική κίνηση το μήνα Μάρτιο και ποια προβλέπεται να είναι τους επόμενους μήνες και δεν μας καταθέσατε, επίσης, τα στοιχεία για την πληρότητα των καταλυμάτων. 
      ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός κ. Λιάσκος έχει το λόγο. 
       ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε  συνάδελφε, δεν φταίμε εμείς για την αντίληψή σας. Εγώ απάντησα σε όλες τις ερωτήσεις. Και μάλιστα θα πω εδώ ότι απάντησα με συγκεκριμένα στοιχεία, ενώ εσείς ρωτάτε ρίχνοντας τουφεκιές στον αέρα. Εν πάση περιπτώσει, θα σας πω για άλλη μια φορά ότι εμείς και καμπάνια κάναμε έγκαιρα και αναβαθμίσαμε, από το επίπεδο της παράγκας, τη χώρα αισθητικά σε όλες τις εκθέσεις του εξωτερικού και, επιπρόσθετα, εξαγγείλαμε προγράμματα, για τα οποία σας είπα ότι υπερδιπλασιασμό κονδυλίων είχαν πολύ καιρό να δουν οι καταλυματίες.
       Από εκεί και ύστερα, δεν καταλάβατε τι σας είπα για την τουριστική κίνηση. Μια λοιπόν και δεν το καταλάβατε, σας λέω ότι και φέτος το Πάσχα ήταν αυξημένη η τουριστική κίνηση και από το εξωτερικό, κύριε συνάδελφε, αλλά και από το εσωτερικό. 
      Συγκεκριμένα σας λέω ότι είχαμε αύξηση της επιβατικής κίνησης των προγραμματισμένων πτήσεων κατά 11%, αύξηση της επιβατικής κίνησης τσάρτερ κατά 79% σε σχέση με το περσινό Πάσχα, αύξηση της λοιπής επιβατικής κίνησης κατά 14% σε σχέση με το περσινό Πάσχα, αύξηση των επιβατών εσωτερικού κατά 6% και βέβαια αύξηση του αριθμού των επιβατών εξωτερικού κατά 17%. Θα καταθέσω και τα στοιχεία του Αερολιμένα Αθηνών. Όμως για να σας δώσω να καταλάβετε και πού στηρίζουμε τα στοιχεία μας για τη φετινή αύξηση, έχω εδώ έκθεση όλων των γραφείων εξωτερικού του ΕΟΤ, όπου προβλέπουν, εκτιμούν από τις προκρατήσεις, τα συγκεκριμένα ποσοστά αυξήσεων που σας ανέφερα. 
      Κύριε συνάδελφε, πρέπει να καταλάβετε το εξής. Εσείς ούτε Υπουργείο είχατε ούτε πολιτική ούτε σας ενδιέφερε ο ελληνικός τουρισμός. Είστε εκείνοι που δεν  πρέπει σε καμιά περίπτωση να μιλάτε και να εγκαλείτε κανένα σε απολογία, γιατί εγκαταλείψατε το τουριστικό προϊόν να καταρρέει. Κατά συνέπεια, δεν μπορεί να μας καλείτε σε απολογία και μάλιστα χωρίς να έχετε κανένα στοιχείο στη διάθεσή σας και χωρίς να κάνετε και καμία πρόταση. 
      Σας απήντησα. Καταθέτω και τα στοιχεία και από εκεί και πέρα, για την ανυπαρξία της πολιτικής των κυβερνήσέων σας είστε υπόλογοι και υπεύθυνοι απέναντι και στην οικονομία της Ελλάδος, αλλά και στους τουριστικούς φορείς. 
      Ευχαριστώ πολύ. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Δικαιοσύνης 
      Συνέχιση της συζήτησης επί των άρθρων και του συνόλου του σχεδίου νόμου: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Εσωτερικών, Δημόσιας Διοίκησης και Αποκέντρωσης
      Μόνη συζήτηση επί της αρχής, των άρθρων και του συνόλου του σχεδίου νόμου: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Εθνικής Άμυνας 
      Μόνη συζήτηση επί της αρχής, των άρθρων και του συνόλου του σχεδίου νόμου: «Έφεδροι υψηλής ετοιμότητας «ΕΦ.Υ.ΕΣ.».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Υγείας και Κοινωνικής Αλληλεγγύης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας για συνεργασία στον τομέα της υγείας».
      Η Συμφωνία αυτή ψηφίστηκε στη Διαρκή Επιτροπή ομοφώνως. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.  
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας για συνεργασία στον τομέα της υγείας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Σωτήρης Χατζηγάκης): Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και του κεφαλαίου».
      Και η Σύμβαση αυτή ψηφίστηκε στη Διαρκή Επιτροπή ομοφώνως. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.  
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και του κεφαλαίου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)


      ΠΡΟΕΔΡΕΥΩΝ (Σωτήρης Χατζηγάκης): Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας για την αποφυγή της διπλής φορολογίας αναφορικά με τους φόρους εισοδήματος  και περιουσίας».
      Η Σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας για την αποφυγή της διπλής φορολογίας αναφορικά με τους φόρους εισοδήματος  και περιουσίας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      
      
      
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, οι επόμενες Συμφωνίες του Υπουργείου Οικονομίας και Οικονομικών: «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και του Βασιλείου των Κάτω Χωρών για τις Ολλανδικές Αντίλλες και για την Αρούμπα για τη φορολόγηση των εισοδημάτων από αποταμιεύσεις και για την προσωρινή εφαρμογή τους», «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Γκέρνζυ, Μαν και Τζέρσεϋ για τη φορολόγηση των εισοδημάτων από αποταμιεύσεις και για την προσωρινή εφαρμογή τους», «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις» και «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τουρκ και Κάικος για τη φορολόγηση των εισοδημάτων από αποταμιεύσεις» και «Κύρωση της  Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις» ψηφίστηκαν στη Διαρκή Επιτροπή κατά πλειοψηφία και εισάγονται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή, μπορούν να λάβουν το λόγο όσοι έχουν αντίρρηση επί των κυρώσεων αυτών των Συμφωνιών. Προτείνουμε να συζητηθούν από κοινού.
      Συμφωνεί η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή συμφώνησε ομόφωνα. 
      Θέλει κάποιος συνάδελφος να λάβει το λόγο επί των συμβάσεων αυτών; Κανείς.
      Ερωτάται το Σώμα: Γίνεται δεκτό το σχέδιο νόμου: «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και του Βασιλείου των Κάτω Χωρών για τις Ολλανδικές Αντίλλες και για την Αρούμπα για τη φορολόγηση των εισοδημάτων από αποταμιεύσεις και για την προσωρινή εφαρμογή τους»;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό. 
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και του Βασιλείου των Κάτω Χωρών για τις Ολλανδικές Αντίλλες και για την Αρούμπα για τη φορολόγηση των εισοδημάτων από αποταμιεύσεις και για την προσωρινή εφαρμογή τους» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)


	ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτό το νομοσχέδιο: «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Γκέρνζυ, Μαν και Τζέρσεϊ για τη φορολόγηση των εισοδημάτων από αποταμιεύσεις και για την προσωρινή εφαρμογή τους»;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Γκέρνζυ, Μαν και Τζέρσεϋ για τη φορολόγηση των εισοδημάτων από αποταμιεύσεις και για την προσωρινή εφαρμογή τους» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)


      
       
	
	ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτό το νομοσχέδιο: «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις»;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)

	ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτό το νομοσχέδιο: «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τούρκ και Κάικος για τη φορολόγηση των εισοδημάτων από αποταμιεύσεις»;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τουρκ και Κάικος για τη φορολόγηση των εισοδημάτων από αποταμιεύσεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      


	ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτό το νομοσχέδιο: «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις»; 
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Σωτήρης Χατζηγάκης): Υπουργείου Πολιτισμού
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης Unidroit για τα κλαπέτα ή παρανόμως εξαχθέντα πολιτιστικά αγαθά». 
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Σύμβασης. 
      Υπάρχει κάποιος συνάδελφος που θέλει να λάβει το λόγο; 
      ΔΗΜΗΤΡΙΟΣ ΤΣΙΟΓΚΑΣ: Εγώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τσιόγκα, έχετε το λόγο. 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, και για τις προηγούμενες πέντε Συμφωνίες θέλουμε να πούμε το εξής: Είναι συμβάσεις, οι οποίες γίνονται κατ’ εντολή της οδηγίας της Ευρωπαϊκής Ένωσης, την οποία εμείς καταψηφίσαμε, επειδή εξυπηρετεί την ελεύθερη κίνηση κεφαλαίων. Φαίνεται ότι πρόκειται –και όπως αναγνώσθηκαν- για χώρες φορολογικούς παραδείσους (χώρες-φορολογικούς παραδείσους). 
      ΠΡΟΕΔΡΕΥΩΝ (Σωτήρης Χατζηγάκης): Αυτά τα ψηφίσαμε, κύριε Τσιόγκα. 
      ΔΗΜΗΤΡΙΟΣ ΤΣΙΟΓΚΑΣ: Δηλαδή δεν υπάρχει εκεί φορολόγηση, γι’ αυτό πάνε εκεί τα κεφάλαιά τους. Αυτές οι Συμφωνίες εξυπηρετούν ακριβώς το ντόπιο και ξένο κεφάλαιο. Αυτό ψηφίζει το Ελληνικό Κοινοβούλιο, δηλαδή να υπηρετούνται τα συμφέροντα του κεφαλαίου σε χώρες, που είναι φορολογικοί παράδεισοι. 
      ΠΡΟΕΡΕΥΩΝ (Σωτήρης Χατζηγάκης): Μιλήστε, σας παρακαλώ, για το νομοσχέδιο. 
      ΔΗΜΗΤΡΙΟΣ ΤΣΙΟΓΚΑΣ: Σε ό,τι αφορά τη Σύμβαση του Υπουργείου Πολιτισμού, θεωρούμε ότι όχι μόνο δεν είναι ικανοποιητική, αλλά είναι και διστακτική και δειλή απέναντι σε όλα όσα έκλεψαν ξένοι αρχαιοκάπηλοι και τα οποία βρίσκονται, όπως τα Μάρμαρα του Παρθενώνα, σε διάφορα μουσεία της Ευρώπης και της Αμερικής. 
      Εμείς, λοιπόν, δεν μπορούμε να συμφωνήσουμε με μία τέτοια σύμβαση υποτέλειας απέναντι στις μεγάλες δυνάμεις, οι οποίες μας έχουν κατακλέψει τον πολιτισμό μας, τους θησαυρούς μας και δεν τολμάμε να τα ζητήσουμε. Αυτό λένε οι συμβάσεις και το καταψηφίζουμε. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Καταψηφίζουμε το σχέδιο νόμου του Υπουργείου Πολιτισμού, διότι έχει ανεπάρκεια ρυθμίσεων, ενώ θα μπορούσε να αντιμετωπίζει τα ζητήματα με μεγαλύτερη αποφασιστικότητα. 
      ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός Πολιτισμού κ. Τατούλης έχει το λόγο. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, νομίζω ότι οι συνάδελφοι δεν αντιλήφθηκαν περί τίνος πρόκειται. 
      Αυτή είναι μία διεθνής σύμβαση, η οποία έρχεται να καλύψει αδυναμίες και ελαττώματα μίας προηγούμενης σύμβασης. Η χώρα μας οφείλει –και καλά κάνει- να κινείται μέσα στο διεθνές περιβάλλον, ιδιαίτερα δε οφείλει να κινείται στο διεθνές περιβάλλον, όταν είναι να προστατέψει την εθνική της κληρονομιά. 
      Όλοι γνωρίζουμε την περιπέτεια της πολιτιστικής μας κληρονομιάς, αλλά όλοι θα πρέπει να είμαστε υπεύθυνοι απέναντι στο ζητούμενο. Το ζητούμενο για τη χώρα μας δεν είναι η απομόνωσή της. Είναι η συνεχής κινητικότητά της μέσα σε όλα τα διεθνή φόρα, μέσα σε όλους τους διεθνείς οργανισμούς, προκειμένου να αξιοποιεί θετικά και επ’ ωφελεία της όλα τα επιχειρήματα, που δίνουν αυτές οι διεθνείς νομοθετικές παρεμβάσεις. Αυτό νομίζω ότι κανείς δεν πρέπει να το αγνοεί.
      Σαφέστατα, κύριοι συνάδελφοι, δεν είπαμε ότι είναι η καλύτερη σύμβαση. Όταν υπάρχει μια διεθνής σύμβαση, αυτό δεν σημαίνει ότι εμείς τη φτιάχνουμε από μόνοι μας, αλλά η διεθνής κοινότητα, σ΄ ένα επίπεδο διαρκούς και συνεχούς διαλόγου, προσπαθεί ουσιαστικά να βρει έναν τρόπο και ένα επίπεδο διαπραγμάτευσης. 
      Γι’ αυτό νομίζω ότι σας δίνεται η ευκαιρία να διορθώσετε τη θέση σας. Θεωρώ ότι η συγκεκριμένη Σύμβαση, που έρχεται να καλύψει τα προβλήματα της Συμβάσεως της UNESCO του 1970, είναι σε ακόμα θετικότερο επίπεδο. Αυτή η Σύμβαση ουσιαστικά δεν εξασφαλίζει απολύτως το ζητούμενο και την προσδοκία μας, αλλά κάνει ένα ακόμα μεγαλύτερο βήμα. Και προς αυτήν την κατεύθυνση, κυρίες και κύριοι συνάδελφοι, θα πρέπει να προχωρήσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Τσιόγκα, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Θέλουμε να ρωτήσουμε το εξής: Ανοίγει έστω και μία χαραμάδα για να γυρίσουν τα Μάρμαρα του Παρθενώνα με τέτοιες συμβάσεις; Γίνεται προσπάθεια μέσα από τέτοιες συμβάσεις να επιστραφούν όλα τα κλεμμένα, που τα φόρτωσαν οι αρχαιοκάπηλοι και τα πήραν από τη χώρα μας, για να ψηφίσουμε και να αλλάξουμε στάση; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, ο κύριος Υφυπουργός θα συμφωνήσει ότι δεν υπάρχει καμία αντίρρηση να κινούμεθα στο διεθνές περιβάλλον και κανένας δεν εισηγείται την απομόνωση της χώρας. 
      Κάνετε λάθος όμως, κύριε Υπουργέ, κατά τούτο. Ανεξαρτήτως του γεγονότος ότι πρόκειται για μία διεθνή σύμβαση, αυτό δεν μου απαγορεύει να χαρακτηρίζω τις ρυθμίσεις ανεπαρκείς και να την καταψηφίζω. 
      Θα σας έλεγα περαιτέρω ότι στο πλαίσιο των διεθνών ρυθμίσεων θα μπορούσε η χώρα μας να διαπραγματευθεί πιο δυναμικά αναδεικνύοντας τις ιδιαιτερότητες που υπάρχουν αναφορικά με το θησαυρό του πολιτισμού που έχει κλαπεί απ΄ αυτήν τη χώρα. Ακριβώς οι αντιρρήσεις μας αναφέρονται και σ΄ αυτό και δεν ήθελα προηγουμένως να αναφερθώ. Σας άκουσα να λέτε αυτό το οποίο λίγο πριν είπατε, αλλά δεν σας άκουσα να λέτε τι διαπραγματεύσεις έκανε η χώρα μας και αν όντως ανέδειξε την ιδιαιτερότητα αυτής της χώρας, της Ελλάδας, σε σχέση με θησαυρούς πολιτισμού που έχουν φύγει κλεμμένοι από εδώ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είπα προηγούμενα ότι το ζητούμενο είναι το εξής και είναι απλό το ερώτημα: Η χώρα μας θα κυρώσει αυτήν τη σύμβαση ή δεν θα την κυρώσει; Και σαφώς επανέρχομαι σ΄ αυτό που διατύπωσα, ότι δηλαδή οφείλουμε να επωφελούμεθα των δυνατοτήτων που δίνουν οι διεθνείς συμβάσεις και η συμμετοχή μας στους διεθνείς οργανισμούς.
      Όπως πολύ καλά γνωρίζετε, κύριε Κουβέλη, η σύμβαση αυτή ήταν μία σύμβαση μιας μακροχρόνιας διαπραγμάτευσης όπου και η χώρα μας συμμετείχε, όπως συμμετείχαν και οι άλλες χώρες.
      Θα ήθελα να σας πω ότι αυτή η σύμβαση ουσιαστικά εξασφαλίζει ένα καλύτερο περιβάλλον για την προστασία, για την απόδοση και την επιστροφή πολλών στοιχείων της πολιτιστικής κληρονομιάς, γιατί για πρώτη φορά δίνεται η δυνατότητα να είναι αποδεκτή η νομοθεσία των χωρών προέλευσης των στοιχείων της πολιτιστικής κληρονομιάς σε χώρες, οι οποίες αποτελούν σημείο διακίνησης.
      Ασφαλώς και δε λύνει όλα τα προβλήματα, αλλά εδώ το ερώτημα είναι ξεκάθαρο: Συμμετέχουμε στους διεθνείς οργανισμούς? Κυρώνουμε τις διεθνείς συμβάσεις? Εκεί, λοιπόν, η Κυβέρνηση είναι ξεκάθαρη. Αναγνωρίζοντας τα προβλήματα, αναγνωρίζοντας τα ελαττώματα, θεωρεί ότι το περιβάλλον που της εξασφαλίζει αυτή η Διεθνής Σύμβαση είναι επ’ ωφελεία της εθνικής μας πολιτικής.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΟΡΕΣΤΗΣ ΚΟΛΟΖΩΦ:  Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κολοζώφ, τελείως κατ’ εξαίρεση θα σας δώσω το λόγο. Είπαμε να υποκύπτουμε στη γοητεία της Αριστεράς, αλλά όχι και τόσο. 
      Ορίστε, έχετε το λόγο.
      ΟΡΕΣΤΗΣ ΚΟΛΟΖΩΦ: Είχα σηκώσει, κύριε Πρόεδρε, το χέρι μου αλλά δεν με είδατε.
      ΠΡΟΕΔΡΕΥΩΝ (Σωτήρης Χατζηγάκης): Δεν είχατε σηκώσει το χέρι. 
      Ορίστε, κατ’ εξαίρεση έχετε το λόγο.
      ΟΡΕΣΤΗΣ ΚΟΛΟΖΩΦ: Είχα σηκώσει προηγουμένως, πριν δώσετε το λόγο στον κύριο Υπουργό. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Κολοζώφ. 
      ΟΡΕΣΤΗΣ ΚΟΛΟΖΩΦ: Μάλιστα, κύριε Πρόεδρε, αλλά δεν με είδατε …
      ΠΡΟΕΔΡΕΥΩΝ (Σωτήρης Χατζηγάκης): Αν το βάζετε έτσι, δεν θα σας δώσω το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Επικυρώνω και εγώ, κύριε Πρόεδρε, ότι είχε σηκώσει το χέρι του. 
      ΠΡΟΕΔΡΕΥΩΝ (Σωτήρης Χατζηγάκης): Και εσύ είσαι θύμα της γοητείας της Αριστεράς. 
      Ορίστε, έχετε το λόγο.
      ΟΡΕΣΤΗΣ ΚΟΛΟΖΩΦ:  Εν πάση περιπτώσει, εγώ σας ευχαριστώ που μου δίνετε τη δυνατότητα να πάρω το λόγο. 
      Άλλωστε ένα λεπτό θα χρειαστώ μόνο για να πω στον κύριο Υπουργό κάτι σχετικά μ΄ αυτήν τη νοοτροπία που έχει ότι τις διεθνείς συμβάσεις πρέπει ντε και καλά να τις υπογράφουμε. Δεν είναι η πρώτη φορά που μία χώρα επιφυλάσσεται.
      Επιφυλαχθείτε και στην πορεία, βλέπετε. Γιατί πρέπει να είμαστε από τους πρώτους που πάμε να εγκρίνουμε αυτήν τη Σύμβαση, η οποία έχει αυτά τα ελαττώματα που εμείς πιστεύουμε ότι έχει? Δηλαδή, είναι μία Σύμβαση κομμένη και ραμμένη για τις μεγάλες χώρες, ενώ στη διαπραγμάτευση η χώρα μας είχε ένα ειδικό βάρος, γιατί πρόκειται για κλεμμένα. Και δεν υπάρχει χώρα στον κόσμο που να έχει περισσότερα κλεμμένα απ’ ό,τι η χώρα μας. Και να μην μπαίνει η σφραγίδα μας εκεί πέρα?
      Γι’ αυτό εμείς έχουμε αυτήν την επιφύλαξη. Δεν ψηφίζουμε αυτήν τη σύμβαση και αν έχουμε τη δυνατότητα –όποτε θα έχουμε αυτήν τη δυνατότητα- θα παρέμβουμε για να συμπληρωθεί και να εξυπηρετήσει τα συμφέροντά μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κολοζώφ.
      Ο κύριος Υπουργός έχει το λόγο.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, ο κ. Κολοζώφ δεν καταλαβαίνει το αυτονόητο. 
      ΟΡΕΣΤΗΣ ΚΟΛΟΖΩΦ: Σας ζητώ συγγνώμη για το επίπεδο της σκέψης μας! 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Αν δεν κυρώσουμε τη σύμβαση, σημαίνει ότι δεν επωφελούμεθα των ευεργετημάτων που μας δίνει η σύμβαση και εκεί είναι το μεγάλο μας πρόβλημα. 
      Εμείς προσπαθούμε αυτή η σύμβαση να κυρωθεί απ’ όλες τις χώρες, ιδιαίτερα δε από τις μεγάλες χώρες που είναι αποδέκτες τέτοιων προϊόντων και τέτοιων αγαθών της πολιτιστικής μας κληρονομιάς. 
      Η σύμβαση, κύριε Κολοζώφ, έχει αρχίζει από το 1995 να ισχύει. Η χώρα μας οφείλει σαφέστατα να κυρώνει αυτές τις συμβάσεις. Άλλωστε αυτό πιστεύει η Κυβέρνησή μας. Η Κυβέρνησή μας πιστεύει ότι θα πρέπει με κάθε τρόπο να εκμεταλλευόμεθα ...
      ΟΡΕΣΤΗΣ ΚΟΛΟΖΩΦ: Δεν είναι τυχαία αυτά που είπα. Γιατί από το 1995 δεν το υπογράφαμε? Κάποιος λόγος θα υπήρχε. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): …όλες τις δυνατότητες που μας δίνουν οι κυρώσεις και η ισχύς αυτών των διεθνών συμβάσεων. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Σύμβασης Unidroit  για τα κλαπέντα ή παρανόμως εξαχθέντα πολιτιστικά αγαθά».
      Ερωτάται το Σώμα: Γίνεται δεκτό το νομοσχέδιο?
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΟΡΕΣΤΗΣ ΚΟΛΟΖΩΦ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Πολιτισμού: «Κύρωση της Σύμβασης Unidroit για τα κλαπέντα ή παρανόμως εξαχθέντα πολιτιστικά αγαθά» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, οι δύο επόμενες συμβάσεις του Υπουργείου Δικαιοσύνης: πρώτον, η υπ’ αριθμόν 13 μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα» και, δεύτερον, η υπ’ αριθμόν 14 μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρόσθετου Πρωτοκόλλου στη Σύμβαση για τη μεταφορά καταδίκων» που είναι εγγεγραμμένες στην ημερήσια διάταξη με τα νούμερα που σας είπα ψηφίστηκαν στη Διαρκή Επιτροπή κατά πλειοψηφία. 
      Εισάγονται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή, μπορούν να λάβουν το λόγο όσοι έχουν αντίρρηση επί των κυρώσεων αυτών των συμφωνιών. 
      Πρόταση του Προεδρείου είναι να συζητηθούν από κοινού, όπως κάναμε και με τις παραπάνω συμβάσεις. 
      Συμφωνεί το Σώμα?
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα συμφώνησε με την πρόταση του Προεδρείου ομόφωνα.
      Θέλει κάποιος συνάδελφος να λάβει το λόγο? 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Παντελάκη, έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Την κύρωση της συμφωνίας μεταξύ της Ελλάδας και του Μεξικού για δικαστική συνδρομή σε ποινικές υποθέσεις, ενώ έχει στα περισσότερα σημεία ασφαλιστικές δικλείδες για την προστασία του προσώπου στο οποίο αφορά η αίτηση για δικαστική συνδρομή, δεν θα την ψηφίσουμε γιατί υπάρχουν τρία ζητήματα, τα οποία τα θεωρούμε σοβαρά και θα έπρεπε να το σκεφτεί η Κυβέρνηση και οι κυρίες και οι κύριοι Βουλευτές που το ψηφίζουν. 
      Ποια είναι αυτά τα ζητήματα; Ακυρώνει στην ουσία αυτό που λέμε παραπάνω. Για παράδειγμα, στο άρθρο 11, παράγραφος 1, που αφορά στις πληροφορίες που πρέπει να περιέχουν οι αιτήσεις συνδρομής –για έρευνες ή κατασχέσεις, για παράδειγμα- θα πρέπει να υπάρχουν περισσότερα στοιχεία, όπως ακριβής περιγραφή του αδικήματος και των περιστάσεων τέλεσης, γιατί υπάρχει πλήρης αστάθεια σ’ αυτό.
      Στο άρθρο 12, σύμφωνα με το οποίο οι πληροφορίες ή τα αποδεικτικά στοιχεία παραμένουν κατ’ αρχάς αυστηρά εμπιστευτικά, όμως η εμπιστευτικότητα ανατρέπεται, αν συμφωνήσουν διαφορετικό τρόπο τα μέρη. Οπότε τι συζητάμε;
      Τέλος, στο άρθρο 13, υπάρχει και εδώ ιδιαίτερο πρόβλημα. Στην παράγραφο β΄ λέει ότι η επεξεργασία των αποδεικτικών στοιχείων είναι επιτρεπτή μόνο για τους σκοπούς για τους οποίους παρέχονται. Τυχόν περαιτέρω διαβίβασή τους πρέπει να έχει την προηγούμενη ρητή συναίνεση του μέρους που τα έχει διαβιβάσει. 
      Αν πάει κάπου αλλού, δηλαδή, στις Ηνωμένες Πολιτείες της Αμερικής; 
      Γι’ αυτό, λοιπόν, διαφωνούμε και νομίζω ότι θα μπορούσε να υπάρχει επιφύλαξη από την Κυβέρνηση και να το κρατήσει αυτό, γιατί αναλαμβάνει σοβαρή πολιτική ευθύνη με τη συμφωνία αυτή.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Σε ό,τι αφορά την κύρωση του προσθέτου πρωτοκόλλου στη σύμβαση για τη μεταφορά καταδίκων, θα ψηφίσω το σχέδιο νόμου, παρά το γεγονός ότι διατηρώ κάποιες επιφυλάξεις στο άρθρο 3 του πρωτοκόλλου.
      Σε ό,τι αφορά το άλλο σχέδιο νόμου για την κύρωση της συμφωνίας μεταξύ Ελλάδας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα, θα το καταψηφίσω. Και θα το καταψηφίσω διότι διαπιστώνω ότι δεν υπάρχει επάρκεια δικονομικών εγγυήσεων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Κύριε Υπουργέ, έχετε το λόγο, αν θέλετε να πείτε κάτι.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δύο λέξεις θα πω μόνο, κύριε Πρόεδρε.
      Θα ήθελα να απαντήσω στο Κομμουνιστικό Κόμμα ότι τα στοιχεία του άρθρου 11, αλλά 12 και 13, είναι τυπικά στοιχεία τα οποία υπάρχουν σ’ όλες τις σχετικές συμβάσεις. Είναι περίπου πανομοιότυπη, περίπου φωτογραφική η σχετική διατύπωση όλων των ομοειδών συμβάσεων.
      Τέλος, σε σχέση με την παρατήρηση του κ. Κουβέλη, έχω το αίσθημα ότι υπάρχουν οι αναγκαίες εγγυήσεις, έτσι ώστε να μην υπάρχει η ανησυχία που εξέφρασε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί του σχεδίου νόμου του Υπουργείου Δικαιοσύνης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα»
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΟΡΕΣΤΗΣ ΚΟΛΟΖΩΦ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Δικαιοσύνης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, κηρύσσεται περαιωμένη η συζήτηση επί του σχεδίου νόμου του Υπουργείου Δικαιοσύνης: «Κύρωση του Πρόσθετου Πρωτοκόλλου στη Σύμβαση για τη μεταφορά καταδίκων».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Δικαιοσύνης: «Κύρωση του Πρόσθετου Πρωτοκόλλου στη Σύμβαση για τη μεταφορά καταδίκων» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, θα ήθελα να σας πω…
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, έχω ζητήσει το λόγο για το σχέδιο νόμου υπ’ αριθμόν 14, για να πω δύο κουβέντες.
      ΠΡΟΕΔΡΕΥΩΝ (Σωτήρης Χατζηγάκης): Κυρία Παντελάκη, βάλαμε από κοινού τη συζήτηση. Τα συζητήσαμε μαζί το υπ’ αριθμόν 13 και το υπ’ αριθμόν 14. Υπήρξε απόφαση της Βουλής με την οποία αποφασίσαμε να τα συζητήσουμε από κοινού.
      ΕΛΠΙΔΑ ΠΑΝΤΕΛΑΚΗ: Ήθελα να πω κάτι, όμως, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ούτως ή άλλως, η παρέμβασή σας ισχύει και για το άλλο, είναι παρόμοια τα νομοσχέδια.
      ΕΛΠΙΔΑ ΠΑΝΤΕΛΑΚΗ: Απλώς, θα ήθελα να μου επιτρέψετε, κύριε Πρόεδρε, να πω σε σχέση με τη μεταφορά καταδίκων ότι το άρθρο 3 ανοίγει τη δυνατότητα για κυνήγι των μεταναστών.
      ΠΡΟΕΔΡΕΥΩΝ (Σωτήρης Χατζηγάκης): Έτσι κι αλλιώς, έχει ψηφιστεί το νομοσχέδιο, κυρία συνάδελφε. Είναι ανέφικτο αυτό που λέτε. Η παρέμβασή σας θα ισχύσει και για το άλλο.
      Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Γενικής Συμφωνίας Ασφάλειας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή, μπορούν να λάβουν το λόγο όσοι έχουν αντίρρηση επί της κυρώσεως της συμφωνίας αυτής.
      Θέλει κάποιος συνάδελφος να λάβει το λόγο; 
      ΔΗΜΗΤΡΙΟΣ ΤΣΙΟΓΚΑΣ: Εγώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Είναι προφανές ότι αυτή η συμφωνία εντάσσεται στα γενικότερα σχέδια του ΝΑΤΟ και την καταψηφίζουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Γενικής Συμφωνίας Ασφάλειας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών». 
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εθνικής Άμυνας: «Κύρωση της Γενικής Συμφωνίας Ασφάλειας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
      Επίσης, κυρίες και κύριοι συνάδελφοι, έχω την τιμή να ανακοινώσω προς το Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών: 
      α) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Λιχτενστάιν που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τη συνοδεύει μεταξύ της Ευρωπαϊκής Κοινότητας και των κρατών-μελών της αφ’ ενός και του Πριγκιπάτου του Λιχτενστάιν αφ’ ετέρου».
      β) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου της Ανδόρας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Κοινής Δήλωσης Προθέσεων που τη συνοδεύει μεταξύ της Ευρωπαϊκής Κοινότητας και των κρατών-μελών της αφ’ ενός και του Πριγκιπάτου της Ανδόρας αφ’ ετέρου».
      γ) «Κύρωση της Συμφωνίας μεταξύ της Ευρωπαϊκής Κοινότητας και της Ελβετικής Συνομοσπονδίας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, του Μνημονίου Συμφωνίας που τη συνοδεύει μεταξύ της Ευρωπαϊκής Κοινότητας και των κρατών-μελών της αφ’ ενός και της Ελβετικής Συνομοσπονδίας αφ’ ετέρου, καθώς και της Συμφωνίας υπό μορφή ανταλλαγής επιστολών μεταξύ της Ευρωπαϊκής Κοινότητας και της Ελβετικής Συνομοσπονδίας, σχετικά με την ημερομηνία εφαρμογής της ως άνω Συμφωνίας». 
      Κυρίες και κύριοι συνάδελφοι, στο σημείο αυτό θα διακόψουμε για λίγο και θα επανέλθουμε για τη διεξαγωγή ονομαστικής ψηφοφορίας σε πρόταση η οποία έγινε από το ΠΑΣΟΚ την προηγούμενη εβδομάδα.
      
      
      (ΔΙΑΚΟΠΗ)
       
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Εισερχόμαστε στο νομοσχέδιο του Υπουργείου Δικαιοσύνης: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις». Έχει κηρυχθεί περαιωμένη η συζήτηση επί των άρθρων του νομοσχεδίου και της τροπολογίας με γενικό αριθμό 323 και ειδικό αριθμό 4 και εκκρεμεί ονομαστική ψηφοφορία επί του άρθρου 3. 
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό ως έχει κατά πλειοψηφία. 
      Κύριοι συνάδελφοι, θα διεξαχθεί τώρα ονομαστική ψηφοφορία στο άρθρο 3 του νομοσχεδίου.
      Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Κωνσταντίνος Ρόβλιας από το ΠΑΣΟΚ.
      Οι αποδεχόμενοι το άρθρο 3 του νομοσχεδίου λέγουν «ΝΑΙ».
      Οι μη αποδεχόμενοι το άρθρο 3 του νομοσχεδίου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ». 
      Επίσης, κύριοι συνάδελφοι, σας ενημερώνω ότι έχουν έρθει στο Προεδρείο τηλεομοιοτυπίες-φαξ συναδέλφων, σύμφωνα με το άρθρο 70Α του Κανονισμού της Βουλής, με τις οποίες γνωστοποιούν την ψήφο τους για το άρθρο 3 του νομοσχεδίου. Αυτές οι ψήφοι θα συνυπολογιστούν στην καταμέτρηση που θα ακολουθήσει. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)


    (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
    ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος, ο οποίος δεν άκουσε το όνομά του; Κανείς. 
    Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
    (ΚΑΤΑΜΕΤΡΗΣΗ)


     ΜΕΤΑ ΤΗΝ ΚΑΤΑΜΕΤΡΗΣΗ
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας. 
     Εψήφισαν συνολικά 267 Βουλευτές. 
     Υπέρ του άρθρου 3, δηλαδή «ΝΑΙ», εψήφισαν 156 Βουλευτές. 
     Κατά του άρθρου 3, δηλαδή «ΟΧΙ», ψήφισαν 111 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
«Ονομαστική ψηφοφορία στο άρθρο 3
							        NAI                OXI
ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας+Κοσμίδης Σωκράτης-Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)-Κωνσταντόπουλος Νικόλαος-Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος-Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)-Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)-Παπαθανασίου Γιάννης+Κασίμης Θεόδωρος-Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης+Τζουμάκας Στέφανος+Παπαρήγα Αλεξάνδρα-Κολοζώφ Ορέστης+Σκυλλάκος Αντώνιος-Αλαβάνος Αλέξανδρος-Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρήστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος-Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος-Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης+Καραμάριος Αναστάσιος+Χρύσης Βασίλειος+Καϊσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος-ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης-Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος-Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤιΑΣΜπέζας Αντώνιος+Α΄ ΘΕΣΣΑΛΟΝΙΚΗΣ Καραμανλής Κωνσταντίνος-Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος-Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος-Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ  Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος+Τσιόκας Θεοχάρης+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος-ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος-Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος-ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος+Ζήση Ροδούλα -Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος-Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα+Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος -Λιντζέρης Δημήτριος+Διαμαντίδης Ιωάννης+Πατσιλινάκος Ιωάννης-ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Φουντουκίδου –Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ-ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος+Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καραμανλής Αχιλλέας+Μουσιώνης Αριστείδης-Μπόλαρης Μάρκος-ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ-ΝΟΜΟΣ ΧΙΟΥΠίττας Ιωάννης+Τσουρή Ελπίδα-
     ΓΕΝΙΚΟ ΣΥΝΟΛΟ: «ΝΑΙ»     156
       «ΟΧΙ»      111
     ΣΥΝΟΛΟ ΨΗΦΙΣΑΝΤΩΝ	267
     
     Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό κατά πλειοψηφία ως έχει. 
     Προχωρούμε τώρα στην ψήφιση των υπολοίπων άρθρων.
     Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 6 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό ομοφώνως ως έχει.
     Ερωτάται το Σώμα: Γίνεται δεκτό το άρθρο 7 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 8 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 9 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 10 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΓΓΕΛΟΣ ΤΖΕΚΗΣ: Κατά πλειοψηφία.  
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό; 
     ΠΟΛΛΟΙ  ΒΟΥΛΕΥΤΕΣ: Δεκτό, δεκτό. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Κατά πλειοψηφία.  
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
     Ερωτάται το Σώμα: Γίνεται δεκτό το άρθρο 12 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 13 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό ομοφώνως. 
     Ερωτάται το Σώμα: Γίνεται δεκτό το άρθρο 15 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό, ομοφώνως.
     Ερωτάται το Σώμα: Γίνεται δεκτό το άρθρο 17 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 17 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 18 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 18 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 19 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 20 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 21 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 21 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 22 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 22 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό; 
     ΠΟΛΛΟΙ  ΒΟΥΛΕΥΤΕΣ: Δεκτό, δεκτό. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
     Ερωτάται το Σώμα: Γίνεται δεκτό το άρθρο 24 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 24 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 25 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 25 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 26 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 26 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 27 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Κατά πλειοψηφία.  
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 27 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 28 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 28 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 29 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 29 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 30 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 30 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 31 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 31 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο  32 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 32 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 33 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 33 έγινε δεκτό ως έχει κατά πλειοψηφία. 
      Γίνεται δεκτή η τροπολογία με γενικό αριθμό 323 και ειδικό αριθμό 4;
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 323 και ειδικό αριθμό 4 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
	Υπάρχουν επίσης και οι τροπολογίες με γενικό αριθμό 324 και ειδικό αριθμό 5 και γενικό αριθμό 326 και ειδικό αριθμό 6 που έχουν υποβληθεί από Βουλευτές του Κομμουνιστικού Κόμματος Ελλάδας. Ο Υπουργός δεν έκανε δεκτές αυτές τις τροποποιήσεις σε συνεδρίαση της Τετάρτης 25 Μαΐου και τις θέτω τώρα σε ψηφοφορία.
	 Γίνεται δεκτή η τροπολογία με γενικό αριθμό 324 και ειδικό αριθμό 5;
	ΠΟΛΛΟΙ ΒΟΥΛΕΥΤΕΣ: Όχι, όχι.
      ΑΓΓΕΛΟΣ ΤΖΕΚΗΣ: Δεκτή, δεκτή.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 324 και ειδικό αριθμό 5 απορρίπτεται.
	Γίνεται δεκτή η τροπολογία με γενικό αριθμό 326 και ειδικό αριθμό 6;
	ΠΟΛΛΟΙ ΒΟΥΛΕΥΤΕΣ: Όχι, όχι.
      ΑΓΓΕΛΟΣ ΤΖΕΚΗΣ: Δεκτή, δεκτή
	ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 326 και ειδικό αριθμό 6 απορρίπτεται.
	Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
	ΑΓΓΕΛΟΣ ΤΖΕΚΗΣ: Κατά πλειοψηφία.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το ακροτελεύτιο άρθρο του νομοσχεδίου έγινε δεκτό κατά πλειοψηφία.
	Συνεπώς το νομοσχέδιο του Υπουργείου Δικαιοσύνης: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
	Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης.
	Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων».
	Θέλω να σας γνωρίσω ότι στη Διάσκεψη των Προέδρων αποφασίστηκε σε συνεδρίασή της στις 21 Απριλίου 2005 η συζήτηση του νομοσχεδίου αυτού να γίνει σε τρεις συνεδριάσεις. 
	ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο;
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη.
	ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, πράγματι, όπως είπατε, η Διάσκεψη των Προέδρων αποφάσισε τη συζήτηση του νομοσχεδίου σε τρεις συνεδριάσεις. Ήδη, όμως, κατετέθησαν αρκετές τροπολογίες. Ορισμένες εξ’ αυτών θα απαιτήσουν αρκετό χρόνο συζήτησης. Ως εκ τούτου, λοιπόν, από την πλευρά μας υποβάλλουμε πρόταση να επεκταθεί η συζήτησή μας κατά μία ημέρα, δηλαδή πέραν των τριών συνεδριάσεων να γίνει άλλη μία συνεδρίαση για να έχουμε άνεση χρόνου για τις τροπολογίες. 
	Σας ευχαριστώ.
	ΟΡΕΣΤΗΣ ΚΟΛΟΖΩΦ: Κύριε Πρόεδρε, μπορώ κι εγώ να πάρω το λόγο;
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κολοζώφ.
	ΟΡΕΣΤΗΣ ΚΟΛΟΖΩΦ: Θα ήθελα να πω ότι συμφωνούμε μ’ αυτήν την πρόταση γιατί κι εμείς όταν συζητήσαμε στη Διάσκεψη των Προέδρων δεν είχαμε υπ’ όψιν μας τι είδους τροπολογίες κατατέθηκαν. Εδώ κατατέθηκαν ουσιαστικές τροπολογίες που θα χρειαστούν χρόνο.
	ΦΩΤΗΣ ΚΟΥΒΕΛΗΣ: Κύριε Πρόεδρε, μπορώ κι εγώ να έχω το λόγο;
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κουβέλη.
	ΦΩΤΗΣ ΚΟΥΒΕΛΗΣ: Κύριε Πρόεδρε, συμφωνώ να υπάρξει μία ημέρα συνεδρίασης επιπλέον, πολύ δε περισσότερο που ήδη η ώρα είναι οκτώ και τέταρτο το απόγευμα, διότι είχε προηγηθεί ονομαστική ψηφοφορία. Η μία ημέρα επιπλέον μας χρειάζεται για να μπορέσουμε με άνεση να συζητήσουμε τις τροπολογίες.
	ΠΡΟΕΔΡΕΥΩΝ (Σωτήρης Χατζηγάκης): Το αίτημά σας έχει κάποια λογική. Η δική μας πρόταση είναι να δούμε πώς εξελίσσεται η συζήτηση, γιατί είναι πιθανό να ολοκληρωθεί σε τρεις συνεδριάσεις. 
      Θα πρέπει, όμως, να γνωρίσω στο Σώμα ότι το πρόγραμμα του Ιουνίου είναι πολύ «σφιχτό» στη Βουλή και ευχή μας είναι να μην εξαντληθεί και η τελευταία εβδομάδα του Ιουνίου, διότι υπάρχει και αυτός ο κίνδυνος. Σε περίπτωση που απαιτηθεί μία επιπλέον μέρα συνεδριάσεως, πιθανόν να κάνουμε μία εμβόλιμη συνεδρίαση. Εν πάση περιπτώσει, θα ξεκινήσουμε με τις τρεις συνεδριάσεις, θα δούμε την πορεία της συζήτησης και ξαναβλέπουμε το θέμα.
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, για λόγους που αφορούν το νομοθετικό έργο της Κυβέρνησης και επειδή είναι γνωστό ότι όλο αυτό το χρονικό διάστημα υπήρχε η ψήφιση της Συνθήκης για το Ευρωπαϊκό Σύνταγμα και η συζήτηση που αφορούσε την πρόταση για το δημοψήφισμα, επειδή επίσης ο Ιούνιος αρχίζει αύριο και θα έχουμε μέχρι το τέλος της Συνόδου πολύ λίγες συνεδριάσεις, όπως είναι γνωστό, πρόθεση της Κυβέρνησης είναι να ολοκληρωθεί σύντομα η συζήτηση του νομοσχεδίου. Εάν χρειαστεί περαιτέρω συνεδρίαση, εγώ θα παρακαλέσω πολύ η συνεδρίαση αυτή να είναι εμβόλιμη. Πάντως, την Πέμπτη θα έχουμε τελειώσει.
      ΠΡΟΕΔΡΕΥΩΝ (Σωτήρης Χατζηγάκης): Ναι, κύριε Υπουργέ, κάτι τέτοιο είπε και το Προεδρείο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα αναμείνουμε την πρόοδο της συζήτησης.
      ΠΡΟΕΔΡΕΥΩΝ (Σωτήρης Χατζηγάκης):  Ακριβώς.  Θα αναμείνουμε την πρόοδο και αν χρειασθεί συνεδρίαση, θα τη βάλουμε εμβόλιμη, ώστε και η Κυβέρνηση να εξυπηρετηθεί στο έργο της αλλά και για να μπορέσει η Βουλή να μη βάλει παρατάσεις σε όλο τον Ιούνιο. 
      Κυρίες και κύριοι συνάδελφοι, έχω την τιμή να σας ανακοινώσω ότι κατά τη συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης, ο Κοινοβουλευτικός Εκπρόσωπος του ΚΚΕ κ. Κολοζώφ ορίζει ως ειδικό αγορητή τη Βουλευτή κ. Ελπίδα Παντελάκη.
      Θα δώσω το λόγο τώρα στον εισηγητή της Πλειοψηφίας κ. Ιορδάνη Τζαμτζή.
      ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, βασικοί στόχοι και άξονες της νέας διακυβέρνησης της χώρας από τη Νέα Δημοκρατία είναι η ενδυνάμωση των θεσμών της αποκέντρωσης και της αυτοδιοίκησης, η εξυπηρέτηση του πολίτη στον πληρέστερο βαθμό και στο πλησιέστερο, σε αυτόν, επίπεδο, η διασφάλιση της ισόρροπης ανάπτυξης και η ορθολογική οργάνωση των περιφερειακών υπηρεσιών του κράτους. 
      Η Νομαρχιακή Αυτοδιοίκηση διαδραματίζει έναν πολύ σημαντικό ρόλο, τόσο στην πολιτική εκπροσώπηση των τοπικών κοινωνιών, όσο και στη διακυβέρνηση της χώρας. 
      Τα προηγούμενα χρόνια η κυβέρνηση του ΠΑΣΟΚ λειτούργησε  στο χώρο της Νομαρχιακής Αυτοδιοίκησης με προχειρότητα, έλλειψη ολοκληρωμένου στρατηγικού σχεδίου, αλλά ταυτόχρονα και με οβιδιακές μεταμορφώσεις. Δημιουργούσε θεσμούς αλλά δεν τους στήριζε. Αδιαφόρησε για την οικονομική αυτοδυναμία των νομαρχιών. Μεταβίβασε αρμοδιότητες και δράσεις στις νομαρχίες, χωρίς τη μεταφορά των αντίστοιχων πόρων. Με την τακτική της η κυβέρνηση του ΠΑΣΟΚ επέφερε σύγχυση στην κατανομή αρμοδιοτήτων μεταξύ των διαφόρων βαθμών αυτοδιοίκησης και κρατικής εξουσίας, αντί του σαφούς προσδιορισμού των επιτελικών αρμοδιοτήτων κάθε επιπέδου διοίκησης του κράτους.
      Κυρίες και κύριοι συνάδελφοι, η Νέα Δημοκρατία πιστεύει στο θεσμό της Νομαρχιακής Αυτοδιοίκησης. Εμείς πιστεύουμε ότι η Νομαρχιακή Αυτοδιοίκηση, ως φορέας δημοκρατικού προγραμματισμού σε τοπικό επίπεδο, μπορεί και πρέπει να αναλάβει πρωταγωνιστικό ρόλο στην οικοδόμηση της Ελλάδας του 21ου αιώνα. 
      Η θέση της Νέας Δημοκρατίας είναι ξεκάθαρη. Η Νέα Δημοκρατία πιστεύει στην ανεξάρτητη, αδέσμευτη, ακηδεμόνευτη και πάνω απ’ όλα οικονομικά αυτοδύναμη Νομαρχιακή Αυτοδιοίκηση. Η Νέα Δημοκρατία πιστεύει ότι η Νομαρχιακή Αυτοδιοίκηση αποτελεί βασικό συστατικό της διαμορφούμενης κοινωνίας των πολιτών, αλλά και βασικό μοχλό άσκησης της πολιτικής αποκέντρωσης και της περιφερειακής ανάπτυξης. Η οικονομική ανεξαρτησία των φορέων είναι πρωτεύουσας σημασίας, καθώς εξασφαλίζει την αυτονομία λειτουργίας των φορέων αυτών.
      Το σημερινό σχέδιο νόμου αποτελεί σταθμό στην ιστορία της Νομαρχιακής Αυτοδιοίκησης. Η Νομαρχιακή Αυτοδιοίκηση μέχρι σήμερα, ενώ είχε αρμοδιότητες, ενώ είχε επιφορτισθεί με βάρη, ενώ αγωνιζόταν να λειτουργήσει για το καλό των τοπικών κοινωνιών, δυστυχώς δεν είχε τους πόρους. Ήταν κυριολεκτικά ο φτωχός συγγενής. Με τα ελάχιστα χρήματα που διέθετε προσπαθούσε να αντεπεξέλθει, να κάνει έργα και να προσφέρει υπηρεσίες στους πολίτες. Η Νομαρχιακή Αυτοδιοίκηση όλα αυτά τα χρόνια έπρεπε να αποδίδει τα υγειονομικά βοηθήματα και τα προνοιακά επιδόματα στους πολίτες από τα έσοδά της. 
    Το ύψος των προνοιακών επιδομάτων από το 1999 που έφθανε στο 51% των κεντρικών αυτοτελών πόρων, το 2004 έφθασε στο 79%. Ουσιαστικά τα χρήματα που εισέπραττε η αυτοδιοίκηση μετατρέπονταν σε προνοιακά επιδόματα. Αυτό είχε ως αποτέλεσμα η Νομαρχιακή Αυτοδιοίκηση να μην μπορεί να λειτουργήσει σωστά και να εκπληρώσει τη δύσκολη αλλά πολύ σημαντική αποστολή της. Δεν μπορούσε να κάνει τα αυτονόητα. Να κλείσει τις τρύπες που υπήρχαν στο οδικό δίκτυο. Να φτιάξει νομαρχιακούς δρόμους, σχολεία και να αντεπεξέλθει σε όλες τις αρμοδιότητες με τις οποίες είχε επιφορτιστεί.
    Κυρίες και κύριοι συνάδελφοι, η οικονομική αυτοτέλεια των Νομαρχιακών Αυτοδιοικήσεων είναι αναγκαία για τη σωστή άσκηση των καθηκόντων τους και φυσικά αυτό επιτάσσει το Σύνταγμα στο άρθρο 102. 
    Κατά το παρελθόν από τις ηγεσίες του Υπουργείου Εσωτερικών είχαμε ακούσει διάφορα σχετικά με τα οικονομικά της αυτοδιοίκησης. Μεταξύ αυτών ήταν και ο πολυδιαφημισμένος αναπτυξιακός πόρος, ο οποίος ουδέποτε θεσμοθετήθηκε από την κυβέρνηση του ΠΑΣΟΚ. Δόθηκε αποσπασματικά, υπό μορφή βοηθήματος τα έτη 2002 και 2003. Η τότε κυβέρνηση υποσχέθηκε ότι ο πόρος αυτός θα ανερχόταν περίπου στο ποσό των 60.000.000 ευρώ κάθε χρόνο. Το 2003 όμως καταβλήθηκαν μόνο τα μισά χρήματα ενώ για το 2004 δεν υπήρχε καμία απολύτως πρόβλεψη στον προϋπολογισμό. 
    Η κυβέρνηση του ΠΑΣΟΚ άφησε την αυτοδιοίκηση στην τύχη της δίχως τους απαιτούμενους πόρους. Εμείς λέμε αρμοδιότητες στην αυτοδιοίκηση με τους αντίστοιχους πόρους για να μπορεί να επιτελέσει το δύσκολο έργο της. Και με το σημερινό νομοσχέδιο, αυτό γίνεται πράξη. Εμείς σήμερα με το νομοσχέδιο αυτό στηρίζουμε τους νομάρχες και τους λέμε: «Νομάρχες η Κυβέρνηση είναι δίπλα σας. Σας στηρίζει στο δύσκολο έργο σας, στην αναπτυξιακή σας πολιτική. Σας στηρίζει στον αγώνα σας για ένα καλύτερο αύριο του τόπου μας. Προχωρήστε, λοιπόν, μπροστά με αρμοδιότητες, με πόρους για το καλό των πολιτών, για το καλό του τόπου».
    Κυρίες και κύριοι συνάδελφοι, αν υπολογίσουμε ότι το 2004 είχαμε 500.000.000 ευρώ που δόθηκαν στις Νομαρχιακές Αυτοδιοικήσεις, από το ποσό αυτό τα 389.983.000 ευρώ δόθηκαν για τα υγειονομικά βοηθήματα και τα προνοιακά επιδόματα. Απέμεινε το ποσό των 110.000.000 ευρώ για τα λειτουργικά έξοδα των νομαρχιών και φυσικά για την υποτιθέμενη αναπτυξιακή δράση σε κάθε τοπική κοινωνία και σε κάθε νομό. 
    Τα προνοιακά επιδόματα πλέον θα δίνονται μέσα από τον κρατικό προϋπολογισμό. Εμείς τριπλασιάζουμε τα χρήματα που θα δίνονται στην Νομαρχιακή Αυτοδιοίκηση. Επιτέλους η Νομαρχιακή Αυτοδιοίκηση, με Κυβέρνηση τη Νέα Δημοκρατία, αποκτά θεσμοθετημένους και συγκεκριμένους πόρους οι οποίοι είναι υπερτριπλάσιοι απ’ όσους έπαιρναν μέχρι σήμερα οι Νομαρχιακές Αυτοδιοικήσεις στη χώρα μας. Έτσι οι νομάρχες θα μπορούν πλέον να παράξουν έργο και να προσφέρουν υπηρεσίες στους πολίτες. 
    Κυρίες και κύριοι συνάδελφοι, οι αλλαγές που επέρχονται με το νομοσχέδιο σηματοδοτούν μια νέα εποχή για τη Νομαρχιακή Αυτοδιοίκηση. Με τα χρήματα αυτά δίνεται η δυνατότητα να λειτουργήσει η Νομαρχιακή Αυτοδιοίκηση αναπτυξιακά σε κάθε τόπο, να δώσει μια καλύτερη ποιότητα ζωής, να παρέμβει, ουσιαστικά και να λύσει προβλήματα σε κάθε νομό. Το νομοσχέδιο αυτό αποτελεί άλλο ένα σημαντικό βήμα υλοποίησης του στόχου της περιφερειακής ανάπτυξης που αποτελεί κυβερνητική δέσμευση. Οι πόροι αυτοί θα προέρχονται από το 2% του Φ.Π.Α., από το 10% των τελών κυκλοφορίας και από τους άλλους πόρους της Νομαρχιακής Αυτοδιοίκησης δίχως πλέον το βάρος των προνοιακών επιδομάτων. 
    Μπορεί να ρωτήσετε «αν τα χρήματα αυτά δεν είναι στο ύψος που τα υπολογίζετε, τι θα γίνει;».
    Ρυθμίζεται και αυτό μέσα στο νομοσχέδιο, ούτως ώστε να αποτραπεί αυτή η μείωση και να αναπληρωθεί από άλλες πηγές του κρατικού προϋπολογισμού.
    Ως κριτήρια για την κατανομή των εσόδων από το ΦΠΑ συνεχίζουν να λαμβάνονται το πληθυσμιακό μέγεθος, οι πληθυσμιακές διακυμάνσεις ανά εποχές και η δημογραφική τάση, το μήκος και η βατότητα του οδικού δικτύου του κάθε νομού, το επίπεδο των κοινωνικών εξυπηρετήσεων, η δυνατότητα άντλησης τοπικών πόρων, οι περιβαλλοντικές συνθήκες και τέλος η οικονομική μειονεκτικότητα και οι δείκτες απασχόλησης σε κάθε περιοχή. 
    Επιπλέον, με το νομοσχέδιο αυτό προωθούνται μια σειρά από ρυθμίσεις με τις οποίες συμπληρώνονται και εκσυγχρονίζονται τα οικονομικά των Νομαρχιακών Αυτοδιοικήσεων. 
    Κατ’ αρχήν, αποκτά σταθερά έσοδα η ΕΝΑΕ. Παρέχεται η δυνατότητα να αξιοποιούν τα έσοδά τους οι Νομαρχιακές Αυτοδιοικήσεις, ώστε να μπορούν να πετύχουν υψηλότερες αποδόσεις και ουσιαστικά υψηλότερα έσοδα.
    Τα χρήματα των Νομαρχιακών Αυτοδιοικήσεων μπορούν να κατατίθενται στις τράπεζες ή στο Ταμείο Παρακαταθηκών και Δανείων και ένα ποσοστό, το οποίο δεν μπορεί να υπερβαίνει το 30%, μπορεί να επενδύεται μέσω του Κοινού Κεφαλαίου Νομικών Προσώπων Δημοσίου Δικαίου και Ασφαλιστικών Φορέων, το οποίο διαχειρίζεται η Τράπεζα της Ελλάδος.
    Από τις Νομαρχιακές Αυτοδιοικήσεις μπορούν να επιχορηγούνται αστικές εταιρείες μη κερδοσκοπικού χαρακτήρα, οι οποίες δραστηριοποιούνται στον αγώνα για την καταπολέμηση των ναρκωτικών.
    Δίνεται η δυνατότητα επιτάχυνσης και εξορθολογισμού της διαδικασίας πλήρωσης θέσεων ή κενούμενων οργανικά θέσεων στις Νομαρχιακές Αυτοδιοικήσεις πάντοτε υπό την αιγίδα του ΑΣΕΠ και με διασφάλιση των αναγκαίων εγγυήσεων αντικειμενικότητας και αμεροληψίας.
    Με διάταξη του σχεδίου νόμου δίνεται η δυνατότητα και καθορίζονται τα πλαίσια της διασυνοριακής συνεργασίας των Νομαρχιακών Αυτοδιοικήσεων ιδίως στους τομείς της ανάπτυξης, της αξιοποίησης προγραμμάτων, της δημόσιας υγείας, έκτακτων φυσικών φαινομένων, καθώς και της προστασίας του περιβάλλοντος.
    Ρυθμίζεται το θέμα της συμμετοχής των Νομαρχιακών Αυτοδιοικήσεων στη νομοπαρασκευαστική διαδικασία της Ευρωπαϊκής Ένωσης.
    Το σχέδιο νόμου ρυθμίζει επίσης τα οικονομικά και λειτουργικά θέματα των Οργανισμών Τοπικής Αυτοδιοίκησης Α΄ βαθμού. 
    Ρυθμίζει το θέμα της απαλλαγής από τα δημοτικά τέλη καθαριότητας στις περιπτώσεις όπου υπάρχουν κενά και μη ηλεκτροδοτούμενα ακίνητα.
    Συστηματοποιούνται διατάξεις του παλαιού κώδικα δήμων και κοινοτήτων σχετικά με όσα ισχύουν για τον απολογισμό και ισολογισμό τους, ώστε οι διατάξεις αυτές να είναι σαφέστερες και να διευκολυνθούν οι εμπλεκόμενοι φορείς στην εφαρμογή τους.
    Δίνεται η δυνατότητα αναδιαπραγμάτευσης και κεφαλαιοποίησης παλαιών δανείων των ΟΤΑ Α΄ βαθμού.
    Προβλέπεται η συμμετοχή ιδιωτών μέσω χρηματοδοτικής μίσθωσης σε δημοπρασίες εκποίησης ακινήτων των Οργανισμών Τοπικής Αυτοδιοίκησης.
    Παρέχεται η δυνατότητα αγοράς έτοιμης προς χρήση οικοδομής ή και μέλλουσας να κατασκευαστεί, εξοπλισμένης ή  μη. 
    Προκειμένου να βρεθούν κεφάλαια για την αξιοποίηση ορισμένων ακινήτων δίνεται η δυνατότητα στους ΟΤΑ να μισθώσουν το ακίνητο για συγκεκριμένο χρόνο με την υποχρέωση του μισθωτή ή να ανακατασκευάσει ή να ανακαινίσει το κτήριο.
    Ρυθμίζονται οι φορολογικές διαφορές μεταξύ δήμων και κοινοτήτων και φορολογουμένων ανεξάρτητα από τη χρονική περίοδο που αναφέρονται και οι οποίες εκκρεμούν ενώπιον των διοικητικών δικαστηρίων.
    Ρυθμίζονται τα χρέη των συνδέσμων δήμων και κοινοτήτων με σχετική αίτησή τους στο Ταμείο Παρακαταθηκών και Δανείων. 
    Το νομοσχέδιο ρυθμίζει ακόμη λειτουργικά θέματα της Δημόσιας Διοίκησης.
    Με τις διατάξεις του συγκεκριμένου νομοσχεδίου ενισχύεται ακόμα περισσότερο ο ρόλος του Γενικού Επιθεωρητή Δημόσιας Διοίκησης. 
    Παρέχεται η δυνατότητα άρσης του τραπεζικού, χρηματιστηριακού και φορολογικού απορρήτου στα πλαίσια των επιθεωρήσεων και των ερευνών  που διενεργούνται από το Γενικό Επιθεωρητή Δημόσιας Διοίκησης ή από το Σώμα Επιθεωρητών Ελεγκτών Δημόσιας Διοίκησης προκειμένου να ενισχυθεί η διαφάνεια και ο έλεγχος.
    Επίσης, κυρώνεται η προγραμματική σύμβαση που συνήφθη για πρώτη φορά μεταξύ του ελληνικού δημοσίου και της ΑΔΕΔΥ από τις 22.11.2004 για την επιμόρφωση των δημοσίων υπαλλήλων με διάρκεια έως τις 31.12.2014. 
    Διευρύνονται οι αρμοδιότητες των ΚΕΠ για την ταχύτερη εξυπηρέτηση του πολίτη, ρυθμίζεται η βεβαίωση ταυτοπροσωπίας, η οποία χορηγείται από τα ΚΕΠ και φυσικά καταργείται η περιττή διαδικασία βεβαίωσης του γνήσιου της υπογραφής όταν υπάρχει αυτοπρόσωπη προσέλευση του δημότη στις υπηρεσίες ή στα ΚΕΠ. Εξορθολογίζεται και αναδιοργανώνεται το πρόγραμμα «ΠΟΛΙΤΕΙΑ», ώστε να μπορεί να ανταποκριθεί στα νέα δεδομένα που επικρατούν στην Ευρωπαϊκή Ένωση. Στόχος είναι η αποτελεσματικότητα, η ταύτιση του στρατηγικού και επιχειρησιακού σχεδιασμού, αλλά και η ουσιαστική εξοικονόμηση διαχειριστικών δαπανών.
    Κυρίες και κύριοι συνάδελφοι, από την πρώτη στιγμή τόνισα ότι το συγκεκριμένο νομοσχέδιο αποτελεί σταθμό στην ιστορία της Νομαρχιακής Αυτοδιοίκησης και σηματοδοτεί μια νέα εποχή στην περιφερειακή ανάπτυξη και την αποκέντρωση της χώρας μας. Η Νομαρχιακή Αυτοδιοίκηση αποκτά τριπλάσιους πόρους κι έχει τη δυνατότητα να προσφέρει στο νομό και στους πολίτες. Η Κυβέρνησή μας θέλει μια ανεξάρτητη, ακηδεμόνευτη και οικονομικά αυτοδύναμη αυτοδιοίκηση. Θέλει τη Νομαρχιακή Αυτοδιοίκηση μοχλό ανάπτυξης του τόπου και της περιφέρειας και αυτό πράττει με το συγκεκριμένο νομοσχέδιο. Πάνω απ’ όλα όμως αποδεικνύεται ότι αυτά, τα οποία υπόσχεται και για τα οποία δεσμεύεται η Κυβέρνηση της Νέας Δημοκρατίας, τα κάνει πράξη. Γι’ αυτό το λόγο θέλω να συγχαρώ θερμά και την Κυβέρνηση, αλλά και την ηγεσία του Υπουργείου Εσωτερικών.
    Κυρίες και κύριοι συνάδελφοι, η κυβέρνηση του ΠΑΣΟΚ έλεγε πολλά, υπόσχονταν πολλά κι έπραττε λίγα. Εμείς πιστεύουμε στην ισχυρή και ανεξάρτητη Νομαρχιακή Αυτοδιοίκηση και τη στηρίζουμε με όλες μας τις δυνάμεις. Με το σημερινό νομοσχέδιο για τα οικονομικά των Νομαρχιακών Αυτοδιοικήσεων, αυτό που δεν έπραξε το ΠΑΣΟΚ εδώ και δέκα χρόνια, δηλαδή την ουσιαστική οικονομική στήριξη της Νομαρχιακής Αυτοδιοίκησης, το κάνει πράξη μέσα στους δεκατέσσερις μήνες η Κυβέρνηση της Νέας Δημοκρατίας, για να μπορέσει αυτός ο τόπος να πάει μπροστά, για να μπορέσουμε να προχωρήσουμε μπροστά, για το καλό της κοινωνίας των πολιτών, για το καλό της Ελλάδας. Γι’ αυτό σας καλώ να ψηφίσετε το συγκεκριμένο νομοσχέδιο. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ το συνάδελφο, τον κ. Τζαμτζή.
    Το λόγο έχει ο κ. Γεώργιος Ντόλιος, εισηγητής του ΠΑΣΟΚ.
    ΓΕΩΡΓΙΟΣ ΝΤΟΛΙΟΣ: Κύριε Πρόεδρε, ακούγοντας το συνάδελφο, τον κ. Τζαμτζή, αισθάνομαι, πραγματικά, άτυχος που δεν μπόρεσα να συνεχίσω το δρόμο μου στη Νομαρχιακή Αυτοδιοίκηση. Ένιωσα ότι λύθηκαν όλα πραγματικά τα προβλήματα. Υπερθετικός βαθμός, πελώριες εκφράσεις για ήσσονος σημασίας ζητήματα. Αυτό γίνεται σήμερα: ένα πολύ σημαντικό νομοθέτημα, γιατί αφορά τον Α΄ και Β΄ βαθμό Τοπικής Αυτοδιοίκησης, τους θεσμούς δηλαδή εκείνους μέσω των οποίων επιχειρούμε να υλοποιήσουμε την αποκέντρωση, τους θεσμούς εκείνους μέσω των οποίων κυρίως προσπαθούμε να εξυπηρετήσουμε τους πολίτες. 
    Αυτό βεβαίως γίνεται για πολλοστή φορά. Το κάνει η Νέα Δημοκρατία. Και όχι μόνο κατά τη διάρκεια αυτής της κυβερνητικής της θητείας, αλλά και κατά την προηγούμενη κυβερνητική της θητεία και κατά τη μακρά θητεία της στην αντιπολίτευση. Εκφράζεται –στη συγκεκριμένη περίπτωση νομοθετεί- για ήσσονος σημασίας ζητήματα που αφορούν τους θεσμούς της Τοπικής Αυτοδιοίκησης και στην προκειμένη περίπτωση κυρίως τη Νομαρχιακή Αυτοδιοίκηση. Το ουσιαστικό πολιτικό ζήτημα που τίθεται από τα πολιτικά επιχειρήματα, από τον πολιτικό λόγο και του συναδέλφου εισηγητή και των συναδέλφων της Νέας Δημοκρατίας, είναι η αποκάλυψη που ξεκάθαρα γίνεται. Από μόνη της, εξαντλώντας τη φρασεολογία σε υπέρτατο βαθμό, θέτει τα όρια της δυνατότητας πολιτικής παρέμβασης που μπορεί να κάνει, που μπορεί να διανοηθεί, γι’ αυτούς τους θεσμούς. Και δεν θα μπορούσε να ήταν διαφορετικά.
    (Χειροκροτήματα από την πτέρυγα του ΠΑΣΟΚ)
      Δεν τόλμησε και δεν θα κάνει ποτέ, κύριοι συνάδελφοι, η Νέα Δημοκρατία μια ριζοσπαστική προσέγγιση στα ζητήματα αυτών των θεσμών, που να έχει πραγματικό στόχο την ουσιαστική αναβάθμιση του ρόλου τους και την πραγματική αποκέντρωση. 
      Τη στιγμή αυτήν που συζητάμε αυτό το νομοσχέδιο και κατά το συνάδελφο εισηγητή της Πλειοψηφίας διατρανανώνεται ο προγραμματικός ρόλος της Νομαρχιακής και Τοπικής Αυτοδιοίκησης, αποκλείεται η Νομαρχιακή και Τοπική Αυτοδιοίκηση από τις διαδικασίες κατάρτισης του Δ΄ Κοινοτικού Πλαισίου Στήριξης. Αυτό αποτελεί επίκαιρο ζήτημα και θα πρέπει σύντομα να απασχολήσει τη Βουλή των Ελλήνων.
      ΑΠΟΣΤΟΛΟΣ ΚΑΚΛΑΜΑΝΗΣ: Μετά το δεύτερο γαλλικό δημοψήφισμα.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε, όχι διακοπές.
      ΓΕΩΡΓΙΟΣ ΝΤΟΛΙΟΣ: Στο συγκεκριμένο σχέδιο, όπως και από τον τίτλο του προκύπτει, η ουσιαστικότερη ρύθμιση αφορά στα οικονομικά της Νομαρχιακής Αυτοδιοίκησης. Αυτό το οποίο διατείνεται ότι κάνει η σημερινή Κυβέρνηση, είναι ότι ανταποκρίνεται σε ένα παλαιό αίτημα της ΕΝΑΕ και υλοποιεί μία ξεκάθαρη και συγκεκριμένη δέσμευση της Κυβέρνησης και του συγκεκριμένου Υπουργού, που αφορά στην αποδέσμευση και την ελάφρυνση των ΚΑΠ από το βάρος των προνοιακών επιδομάτων. Και το κάνει.
      Για να δούμε τώρα πώς χρηματοδοτούνται οι ΚΑΠ. Τα προνοιακά επιδόματα, που είναι μια καθαρά κρατική αρμοδιότητα, δεν χρηματοδοτούνται από τον κρατικό προϋπολογισμό, αλλά κατά ένα μεγάλο μέρος –ίσως το μεγαλύτερο και θα επιχειρηματολογήσω επ’ αυτού- από θεσμοθετημένους πόρους της Νομαρχιακής Αυτοδιοίκησης, οι οποίοι αφαιρούνται από τους ΚΑΠ.
      Το ότι βεβαίως δεν υπάρχει καμία εγγραφή στον κρατικό προϋπολογισμό για τα προνοιακά επιδόματα, είναι κάτι που το αντιπαρέρχομαι, διότι σε όλους μας είναι γνωστό ότι ο κρατικός προϋπολογισμός δεν εφαρμόζεται -δεν υπάρχει μάλλον- και στην πραγματικότητα όλα τα ζητήματα αντιμετωπίζονται εκ των ενόντων.
      Γίνομαι, λοιπόν, συγκεκριμένος. Τρεις θεσμοθετημένοι πόροι και ενταγμένοι στους ΚΑΠ καταργούνται ως έσοδα της Νομαρχιακής Αυτοδιοίκησης και χρηματοδοτούν τα προνοιακά επιδόματα. 
      Ποιοι είναι; Το 4.5% του τέλους ταξινόμησης επιβατηγών αυτοκινήτων και φορτηγών και λεωφορείων ιδιωτικής και δημόσιας χρήσης, που κυκλοφορούν για πρώτη φορά στην Ελλάδα. Το 10% των φόρων μεταβίβασης οικοδομών, οικοπέδων, αγροκτημάτων. Το 100% του τέλους διενέργειας τεχνικού ελέγχου οχημάτων. Είναι πόροι των ΚΑΠ, οι οποίοι καταργούνται.
      Εδώ θέτω, κύριε Υπουργέ, και ένα άλλο ζήτημα. Θεωρώ ότι υπάρχει νομικό πρόβλημα ως προς την υποχρέωση των Νομαρχιακών Αυτοδιοικήσεων να παρέχουν αυτού του είδους τις υπηρεσίες για λογαριασμό της πολιτείας χωρίς να αμείβονται.
      Βεβαίως, μειώνονται κατά 5%, κατά το 1/3 δηλαδή, τα έσοδα της Νομαρχιακής Αυτοδιοίκησης από τα τέλη κυκλοφορίας αυτοκινήτων, μείωση που επίσης χρηματοδοτεί τα προνοιακά επιδόματα.
      Πέραν αυτών των περιλαμβανομένων στους ΚΑΠ της Νομαρχιακής Αυτοδιοίκησης πόρους, που θυσιάστηκαν για να εξυπηρετήσουν μια καθαρά κρατική αρμοδιότητα, γίνεται και κάτι πολύ σοβαρό με αυτό το σχέδιο νόμου και αναδεικνύεται ένα μεγάλο πολιτικό ζήτημα. Ματαιώνεται οριστικά, μια σοβαρότατη προσδοκία της Νομαρχιακής Αυτοδιοίκησης, που αφορά στη θεσμοθέτηση του αναπτυξιακού πόρου, ενός πόρου που δόθηκε το 2002, δόθηκε κατά το ήμισυ πράγματι το 2003, δεν δόθηκε το 2004 και με το σημερινό σχέδιο νόμου καταργείται οριστικά. Ουσιαστικά ήταν ένα μέρος των δημόσιων επενδύσεων. 
      Αναδεικνύεται η δυσπιστία, η έλλειψη εμπιστοσύνης, που έχει αυτή η Κυβέρνηση στην Νομαρχιακή Αυτοδιοίκηση. Τι πιο φυσιολογικό, τι πιο λογικό θα υπήρχε, ένα μέρος των δημοσίων επενδύσεων να υλοποιείται στην ελληνική περιφέρεια από τις Νομαρχιακές Αυτοδιοικήσεις, κατά τη γνώμη μου τους μόνους φορείς που διαθέτουν κρατικές υπηρεσίες. 
      Ποιες υπηρεσίες άλλες υπάρχουν στο επίπεδο του νομού; Γιατί δεν μπορούν οι Νομαρχιακές Αυτοδιοικήσεις, με τις Διευθύνεις Τεχνικών Υπηρεσιών, με τις ΥΕΒ, ή και με άλλες δυνατότητες που έχουν, να υλοποιήσουν δια του αναπτυξιακού πόρου ένα μέρος των δημοσίων επενδύσεων; Και ταχύτητα μεγαλύτερη θα είχαμε ως χώρα και καλύτερη ποιότητα και καλύτερες επιλογές, γιατί βεβαίως αυτοί οι θεσμοί της Τοπικής Αυτοδιοίκησης, και ο Α΄ και ο Β΄ Βαθμός, είναι αυτοί που γνωρίζουν καλύτερα τα προβλήματα, αυτοί που μέσω της καθημερινής επαφής και σχέσης τους με τους πολίτες, μπορούν να παρεμβαίνουν με πιο άμεσο τρόπο.
     Καταργείται, λοιπόν και ο αναπτυξιακός πόρος. Διαπιστώστε ποιοι και πώς χρηματοδοτούνται. Χρηματοδοτείται μια καθαρά κρατική αρμοδιότητα που είναι τα προνοιακά επιδόματα. Θεωρώ ότι η κατάργηση του αναπτυξιακού πόρου είναι ένα μείζον ζήτημα και αφορά όλους μας. 
     Μείζον ζήτημα, βεβαίως, δημιουργήθηκε ήδη και κατά τη συζήτηση στην επιτροπή για μια κατάσταση βαβέλ πραγματικά που τείνει να εξελιχθεί σε κανόνα στην Κυβέρνηση. Θα αναφερθώ παρακάτω και σε άλλο παράδειγμα. Είναι η κατάσταση που δημιουργήθηκε με τη διάταξη του άρθρου 26 του ν. 3296/2004 με την οποία αφαιρέθηκε νύκτα από τη Νομαρχιακή Αυτοδιοίκηση το 48% των τελών μεταβίβασης αυτοκινήτων. Μπροστά στην αντίδραση της ΕΝΑΕ, η οποία συνειδητοποίησε ότι δεν πρόκειται απλώς για την απώλεια ενός πόρου αλλά για μια συστηματική υπονόμευση του αγώνα που κάνει για την οικονομική αυτοτέλεια της Νομαρχιακής Αυτοδιοίκησης, η Κυβέρνηση έκανε πίσω, μετά όμως από, επιτρέψτε μου την έκφραση, παζάρεμα. Για να ανταποκριθεί στο αίτημα της ΕΝΑΕ εξαναγκάστηκε να θυσιάσει το 5% των τελών κυκλοφορίας των οχημάτων. 
     Θα κάνω μια αναφορά στα κριτήρια κατανομής. Δεν είναι δίκαια, δεν είναι σαφή και σε πολλές περιπτώσεις δημιουργούν και υποψίες. Δεν λαμβάνεται υπ’ όψιν π.χ. η επιβάρυνση, το μέγεθος των προνοιακών επιδομάτων κατά Νομαρχιακή Αυτοδιοίκηση. Αλλού έχουμε πολύ υψηλά ποσοστά, αλλού χαμηλότερα. Με την προκρούστρια λογική η οποία επικρατεί, ευνοούμε τους νομούς εκείνους που κατά ρουσφετολογικό τρόπο αύξησαν τους αναπήρους, αύξησαν τους τυφλούς, αύξησαν τα προνοιακά επιδόματα. Όχι απλώς τους δίνουμε άφεση αμαρτιών, αλλά τους επιβραβεύουμε, όπως πολλές φορές κάνουμε σε αυτήν την Αίθουσα για αυτήν τους την τακτική. Δεν αναφέρονται στα κριτήρια ως ιδίως κριτήρια. 
     Η μη ύπαρξη διοικητηρίου σε αρκετές  Νομαρχιακές Αυτοδιοικήσεις μεσαίου μάλιστα μεγέθους, η επιβάρυνση την οποία έχουν τα λειτουργικά έξοδα από τη μη ύπαρξη διοικητηρίου, όταν μάλιστα υπάρχει και επαρχείο ή επαρχία, είναι όχι ένα σημαντικό μέρος των λειτουργικών τους εξόδων αλλά σε πολλές περιπτώσεις φθάνει στο 50%  των λειτουργικών τους εξόδων.  
     Οφείλουμε, λοιπόν, να τα αναφέρουμε με συγκεκριμένο τρόπο τα κριτήρια αυτά ως ιδίως κριτήρια, όπως αναφέρονται κάποια άλλα κριτήρια στην επόμενη παράγραφο. 
     Έχουμε την επιβάρυνση των ΚΑΠ από μισθώσεις σχολικών αιθουσών και από την ανάπτυξη νέων θεσμών του Υπουργείου Παιδείας όπως είναι το ΓΔΑΙ, το ΚΕΣΥΠ, το ΣΕΠ κλπ.. Αναφέρεται στο σχέδιο νόμου ότι όποια επιβάρυνση προκύψει για τα λειτουργικά έξοδα των Νομαρχιακών Αυτοδιοικήσεων με αποφάσεις κεντρικών οργάνων, καλύπτονται από τον κρατικό προϋπολογισμό. Δεν καταργείται όμως το π.δ. 161/2000  βάσει του οποίου για όλες αυτές τις δραστηριότητες  του Υπουργείου Παιδείας τα λειτουργικά έξοδα και τα ενοίκια επιβαρύνουν τις Νομαρχιακές Αυτοδιοικήσεις. Ή το ένα ισχύει ή το άλλο. Έχω τη γνώμη ότι μεγαλύτερης βαρύτητας είναι το προεδρικό διάταγμα. Δεν το καταργεί. 
     Επειδή μίλησα και για κάποιες ρυθμίσεις, για κάποιες διατυπώσεις οι οποίες δημιουργούν υποψίες, θέλω να θέσω το ερώτημα: Τι εννοείτε, κύριοι Υπουργοί, ως κριτήριο εκεί που λέτε «λαμβάνονται υπ’ όψιν για το επαρχιακό δίκτυο περιβαλλοντικές συνθήκες». Έχω τη βάσιμη υποψία ότι επιχειρούμε να φορτώσουμε στις Νομαρχιακές Αυτοδιοικήσεις τους αποχιονισμούς οι οποίοι σε κάποιες περιπτώσεις, σε αρκετούς νομούς της χώρας έχουν κόστος μεγαλύτερο από το κόστος συντήρησης του επαρχιακού δικτύου. 
     Υπάρχουν και άλλα πράγματα σοβαρά που γίνονται με αυτό το σχέδιο νόμου. 
     Ρυθμίζεται το θέμα των προσλήψεων στις Νομαρχιακές Αυτοδιοικήσεις και δίνεται η δυνατότητα να γίνονται εκτός ΑΣΕΠ οι προσλήψεις από τους νομάρχες, κατά το παράδειγμα της τοπικής αυτοδιοίκησης. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μου επιτρέπετε; 
     ΠΡΟΕΔΡΕΥΩΝ (Σωτήρης Χατζηγάκης): Δέχεστε, κύριε συνάδελφε, διακοπές; 


     ΓΕΩΡΓΙΟΣ ΝΤΟΛΙΟΣ: Βεβαίως.
     ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Υπουργέ.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι εκτός ΑΣΕΠ. Εάν υπάρχει ευχέρεια από τον προϋπολογισμό....
     ΓΕΩΡΓΙΟΣ ΝΤΟΛΙΟΣ: Εκτός ΑΣΕΠ είναι και έχουμε παράδειγμα την Τοπική Αυτοδιοίκηση. Ήταν χρήσιμη η διευκρίνιση, γιατί, πραγματικά, το θέμα αυτών των εντυπώσεων είναι μείζον και θέτει ένα πολιτικό ζήτημα. Αυτό το οποίο γίνεται συστηματικά είναι ότι ανατρέπεται ο ν. 2190. Εξόχως φαίνεται ότι ενθουσιάστηκε η Κυβέρνηση από τη λειτουργία της Τοπικής Αυτοδιοίκησης μέχρι τώρα και μεταφέρει τον ίδιο τρόπο και στις νομαρχίες. Εάν δεν υπάρξει έγκριση εντός εικοσαημέρου της προκήρυξης, η προκήρυξη θεωρείται νόμιμη και το ΑΣΕΠ είναι υποχρεωμένο να ελέγξει τον πίνακα των επιτυχόντων μόνο εάν και εφόσον γίνουν ενστάσεις. Αλλιώς έχει τη δυνατότητα να το κάνει. Σας πληροφορώ ότι θα υπάρχει μονίμως ένας μεγάλος αριθμός ενστάσεων. 
     Εκείνο το οποίο κάνουμε είναι ότι θέτουμε εν αμφιβόλω στη συνείδηση του ελληνικού λαού το ν. 2190 και αυτό αποτελεί μείζον πολιτικό ζήτημα. Είναι τεράστια η ευθύνη της παράταξής σας. Δεν αφορά μόνο αυτό το σχέδιο νόμου. Προηγήθηκε το θέμα της προφορικής συνέντευξης. Υπάρχει το περίφημο θέμα που θα το αντιμετωπίζουμε σε ολόκληρη την Ελλάδα και ιδιαίτερα στο δικό μου το νομό, των προφορικών συνεντεύξεων για τους στρατιώτες μακράς θητείας. Θα δημιουργηθεί μείζον ζήτημα και θυμηθείτε το. Και εκείνο βεβαίως που συστηματικά κάνετε και προσπαθείτε να πείσετε πρωτίστως τους ψηφοφόρους σας είναι ότι εντάξει, το ΑΣΕΠ είναι περασμένο στο Σύνταγμα, αλλά εμείς είμαστε ικανοί και πάντα βρίσκουμε τρόπους. Θα μακρύνετε τις ουρές, θα τις κάνετε ατελείωτες έξω από τα πολιτικά σας γραφεία. 
     Υπάρχουν πολλά θέματα. Τι θα κάνετε με τα ΚΕΠ, κύριε Υπουργέ, στα οποία προσθέτετε αρμοδιότητες και τα οποία εκθειάζετε κάθε τόσο και καλά κάνετε; Πώς θα εξασφαλίσετε την παρουσία των ίδιων υπαλλήλων που αποκτούν μεγάλη εμπειρία στα ΚΕΠ; Τι θα κάνετε με τις παρεμφερείς θέσεις; Τι θα κάνετε με την εμπειρία και με τη δυνατότητα αίτησης συμβασιούχων του δημοσίου από το 1990 μέχρι το 2004; Τι θα κάνετε με το ότι θα προκηρύσσονται κάποιες θέσεις στις πρωτεύουσες των νομών και θα σπεύδουν οι εργαζόμενοι στα ΚΕΠ όλου του νομού; Πώς θα αντιμετωπίσετε αυτά τα ζητήματα; Είναι πολύ χρήσιμο να πάρω μια απάντηση.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας δώσω απαντήσεις.
     ΓΕΩΡΓΙΟΣ ΝΤΟΛΙΟΣ: Θα αλλάξουμε το 80% των υπαλλήλων των ΚΕΠ, που θα έχουν αποκτήσει μια τεράστια εμπειρία.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα αλλάξει τίποτα. 
     ΠΡΟΕΔΡΕΥΩΝ ( Σωτήρης Χατζηγάκης): Παρακαλώ, κύριε Υπουργέ. 
     Συνεχίστε, κύριε συνάδελφε. 
     ΓΕΩΡΓΙΟΣ ΝΤΟΛΙΟΣ: Θα αναφέρω κύριοι συνάδελφοι, ένα παράδειγμα για τον τρόπο που νομοθετείτε, γενικώς, κύριε Υπουργέ. Με την παράγραφο 8 του άρθρου 16 κάνουμε ΤΕ τους εργοδηγούς που έχουν τελειώσει εξατάξιο γυμνάσιο ή λύκειο. 
     Αυτό που έζησα ως Βουλευτής αυτές τις μέρες δεν λέγεται. Δέχτηκα δεκάδες τηλεφωνημάτων από τους εργοδηγούς με απολυτήριο εξατάξιου γυμνασίου και οι οποίοι μου ζητούν να σβήσουμε τη λέξη «Σχεδιαστές». Δεν το πολυκατάλαβα και ελπίζω να μας το διευκρινίσει ο κύριος Υπουργός. Είχα τηλεφωνήματα και επαφές από τους εργοδηγούς οι οποίοι δεν τέλειωσαν το εξατάξιο γυμνάσιο, αλλά πήγαν τρία χρόνια στη σχολή εργοδηγών. Έχουν τις ίδιες δυνατότητες –και μάλλον έχουν δίκιο- και λένε «γιατί μας εξαιρείτε;». 
     Υπήρξαν φοβερές πιέσεις δίκαιες πιθανόν, από τους πτυχιούχους των ΤΕΙ, οι οποίοι λένε ότι δεν μπορείτε να τους εξισώνετε με τους εργοδηγούς και πρέπει να τους βάλετε στην κατηγορία ΠΕ. Υπήρχε και μία πολύ όμορφα στηριγμένη με επιχειρήματα επιστολή από την ΕΜΥΔΑΣ, από τους πτυχιούχους μηχανικούς του δημοσίου, η οποία λέει: «Τι κάνετε; Μας εξισώνετε με τους ΤΕ; Σε λίγο θα μας εξισώσετε και με τους εργοδηγούς.». 
     Το θέμα αυτό αποτελεί μεγάλο ζήτημα. Το Υπουργείο νομίζω ότι επιχειρεί να νομιμοποιήσει μια συλλογική σύμβαση εργασίας, την οποία υπέγραψε με τους εργοδηγούς το Δεκέμβρη του 2004. Κυρίως όμως αναδεικνύεται με το άρθρο αυτό ο τρόπος, η επιπολαιότητα με την οποία πολλές φορές νομοθετούμε σ’ αυτήν την Αίθουσα. 
      Βεβαίως υπάρχουν πολλά ζητήματα. Θα κάνω μια αναφορά η οποία πιστεύω ότι έχει ιδιαίτερο ενδιαφέρον. Μία θετική παρέμβαση που έκανε ο Υπουργός ήταν ότι αφήρεσε την πρόσληψη ενός ειδικού συμβούλου ο οποίος επρόκειτο να βοηθήσει τους ειδικούς γραμματείς των Υπουργείων. Θέλω να κάνω μια αναφορά στα θέματα των συμβούλων και να αναφερθώ σε ένα παράδειγμα που συνέβη στην περιφέρειά μου για να σας πω με τι ασχολούνται οι δεκαέξι σύμβουλοι του περιφερειάρχη. Υπάρχουν 7.000.000 ευρώ για τις πλημμύρες σε σχέση με τις χωματουργικές εργασίες. Μαζεύτηκαν είκοσι εργολάβοι με τους συμβούλους του περιφερειάρχη. Και δεν μοίραζαν έργα γιατί  δεν υπήρχαν μελέτες, αλλά μοίραζαν χρήματα. Επειδή διεφώνησαν διέρρευσε το παζάρι. Είναι μια ιστορία ντροπής.
      Επιτέλους αυτό το φαινόμενο των συμβούλων πρέπει να το πολεμήσουμε  όλοι. Έχω καταθέσει σχετική ερώτηση προς το ΥΠΕΧΩΔΕ. Θα σας την κοινοποιήσω για να δείτε τι γίνεται. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θέλω να σας ανακοινώσω ότι οι μέχρι τώρα εγγεγραμμένοι, τώρα που κλείνει ο κατάλογος είναι σαράντα πέντε. Επειδή  η πίεση για να μιλήσουν όλοι οι συνάδελφοι είναι μεγάλη θα παρακαλέσω όλους τους συναδέλφους να είναι μέσα στα χρονικά πλαίσια για να μπορέσουν να ακουστούν όλοι οι συνάδελφοι. 
      Η ειδική αγορήτρια του Κομμουνιστικού Κόμματος Ελλάδας κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Κυρίες και κύριοι Βουλευτές, σε δεκάδες νομοσχέδια που είδαμε στην Ολομέλεια πολλές φορές αντί να συζητάμε για το ίδιο το νομοσχέδιο συζητούσαμε για το «Βασικό Μέτοχο». Η αντιπαράθεση εστιαζόταν μόνο στο αν ήταν συμβατό το νομοσχέδιο με το Κοινοτικό Δίκαιο. Δεν υπήρχε αντιπαράθεση για το ποιος ελέγχει την ενημέρωση και για το πώς λεηλατείται ο δημόσιος πλούτος και ποίοι νέμονται τα δημόσια έργα και τις προμήθειες του δημοσίου. 
      Σήμερα οι εισηγητές τυχαία ή με δική τους πολιτική επιλογή τηρώντας τον Κανονισμό δεν αναφέρθηκαν. Βέβαια θα έχει ενδιαφέρον η συζήτηση των τροπολογιών, γιατί η Κυβέρνηση φέρνει την τροπολογία για την αναστολή της εφαρμογής του ν. 3310/2005 για το «Βασικό Μέτοχο», όπως ζητούν οι Βρυξέλλες. Συγχρόνως έχουμε και τη συμμόρφωση για μη επαναφορά σε ισχύ του ν.3021/2002. Πραγματικά θα έχει ενδιαφέρον η αντιπαράθεση πάνω σε αυτό το ζήτημα. Πάντως το πιο σημαντικό θα είναι ο κόσμος από όλη αυτήν την ιστορία να βγάλει συμπεράσματα. Έστω και μια χαραμάδα δεν επιτρέπει η Ευρωπαϊκή Ένωση. Δεν είναι άμοιροι ευθυνών, ούτε το ΠΑΣΟΚ, ούτε η Νέα Δημοκρατία που μαζί ψήφισαν και την Ευρωσυνθήκη που απαντά στο αν υπερισχύει το εθνικό δίκαιο από το άρθρο 6 της Ευρωσυνθήκης. 
      Στο σχέδιο νόμου που συζητάμε σήμερα το κέντρο βάρους βρίσκεται στα οικονομικά της Νομαρχιακής Αυτοδιοίκησης. Εδώ ιδιαίτερη σημασία έχουν τα ζητήματα που αφορούν την πρωτοβάθμια αυτοδιοίκηση, αλλά και θέματα που αφορούν τη Δημόσια Διοίκηση, τους εργαζόμενους, τα ζητήματα επιμόρφωσης του προγράμματος «ΠΟΛΙΤΕΙΑ». 
      Εδώ μπαίνει το ερώτημα, ανεξάρτητη ακηδεμόνευτη, αδέσμευτη Τοπική Αυτοδιοίκηση; Έχει αξία να κουβεντιάσουμε πάνω σε αυτό το ζήτημα. Ανεξάρτητη και ακηδεμόνευτη από ποιόν; Από την πολιτική; Υπάρχει θεσμός που να πέφτει από τον ουρανό; Όχι βέβαια. Σε κανένα σύστημα, ούτε στον καπιταλισμό, ούτε στον σοσιαλισμό. Η Τοπική Αυτοδιοίκηση είναι ένας θεσμός που καθορίζεται από το πολιτικό και οικονομικό πλαίσιο που υπάρχει επακριβώς. Άλλες ήταν οι συνθήκες τη δεκαετία του 1970 και του 1980 και άλλες συνθήκες διαμορφώθηκαν και αλλαγές έχουν δρομολογηθεί στο χαρακτήρα της Τοπικής Αυτοδιοίκησης από το 1994 και μετά με την Αναθεώρηση του Συντάγματος. 
      Είχε θεωρηθεί ότι η Νομαρχιακή Αυτοδιοίκηση από το ΠΑΣΟΚ ήταν επανάσταση, ήταν τομή στο θεσμό. Τώρα ακούμε από τη Νέα Δημοκρατία ότι είναι σταθμός σε μία νέα εποχή. Το θέμα είναι να δούμε ποιο είναι το περιεχόμενο και ποιον εξυπηρετεί τελικά. Αυτό είναι το ζήτημα. Και από επιχείρηση που είναι η πρωτοβάθμια αυτοδιοίκηση προσπαθεί να περάσει και να προσαρμοστεί και η Νομαρχιακή Αυτοδιοίκηση. Περνά μάλιστα σε ένα νέο πιλοτικό στάδιο που θα γίνει συνολικά η αυτοδιοίκηση πρωτοβάθμια και δευτεροβάθμια, βασικό εργαλείο για την ενίσχυση της ανταγωνιστικότητας των επιχειρηματιών και θα χρησιμοποιείται και θα έχει άλλοθι την αιρετότητα. 
      Η σχέση της Τοπικής Αυτοδιοίκησης και των επιχειρηματιών παίρνει οργανικό χαρακτήρα στο θεσμό και θα παραθέσω ορισμένα παραδείγματα μετά. Η πολιτική απέναντι στους εργαζόμενους είναι σαφέστατη: ανατροπή των εργασιακών σχέσεων παραπέρα και η αντικατάσταση της σταθερής εργασίας με την προσωρινή, είναι μόνιμη. Δηλαδή οι συμβασιούχοι όλων των ετών και σ’ αυτόν τον τομέα, σ’ αυτό το επίπεδο, σ’ αυτήν τη στρατηγική, επιλογή του συστήματος θέλετε. Και παίζει αυτό το ρόλο, γίνεται μοχλός αυτής ακριβώς της πολιτικής η αυτοδιοίκηση.
      Είναι χαρακτηριστικό ότι στο άρθρο 4  μπαίνει δυναμικά στο παιχνίδι η Νομαρχιακή Αυτοδιοίκηση με τις προσλήψεις. Και αυτό είναι αίτημα των ίδιων των νομαρχών. Συμφώνησε η ΕΝΑΕ ομόφωνα σ’ αυτό. Η δυνατότητα, δηλαδή, να κάνει προκήρυξη θέσεων, προσλήψεις προσωπικού και το ΑΣΕΠ να έρχεται να τις εγκρίνει εκ των υστέρων. Εξάλλου μία απλή ανάγνωση το αποδεικνύει. Αν κάποιοι απ’ αυτούς δεν έχουν εγκριθεί από το ΑΣΕΠ θα απολύονται. Είναι συγκεκριμένα και σαφέστατα αυτά που λέγονται.
      Βεβαίως, έχει μία σημασία το πώς αποδέχθηκε η ΕΝΑΕ αυτό το νομοσχέδιο. Πραγματικά εδώ φαίνεται η ικανότητα της Κυβέρνησης πώς χειρίστηκε αυτά τα ζητήματα. Πραγματικά με συνδιαλλαγή, με συναίνεση η οποία βεβαίως ήρθε από τους αιρετούς. Και αυτό είναι για να βγουν συμπεράσματα. Πάντως υπάρχει μία πρακτική. Δεν ξεκινάμε από δω και πέρα, ο θεσμός έχει μία συνέχεια. 
      Δείτε τι γίνεται τα τελευταία χρόνια: Σε όλους τους δήμους και τις νομαρχίες οι πλειοψηφίες που στηρίζονται είτε από τη Νέα Δημοκρατία, είτε από το ΠΑΣΟΚ, είτε από ΠΑΣΟΚ και Συνασπισμό σε ορισμένους δήμους που έχουν τη διοίκηση υλοποιούν αυτήν την πολιτική. Οι αντιστάσεις είναι στα δευτερεύοντα, κριτική γίνεται στον τρόπο διαχείρισης και στην ικανότητα των προσώπων. Κριτική στην Κυβέρνηση, ανάλογα ποιος είναι στην Κυβέρνηση, όχι όμως στην πολιτική της. Η φορολεηλασία είναι η γραμμή. Μάλιστα αυτό που ζητάνε οι νομάρχες και η ΕΝΑΕ αυτό που ζήτησε είναι η ανάθεση της φορολογικής εξουσίας. Αυτό ζητάει. 
      Είναι καταπληκτικό, δεν έχουμε άλλο προηγούμενο στην ιστορία του θεσμού, να βγαίνει ομόφωνα η ΕΝΑΕ με τον συσχετισμό που έχει σήμερα –γιατί το Κομμουνιστικό Κόμμα δεν έχει δυνάμεις στο συμβούλιο- και να λέει, με γραπτό κείμενο που έδωσε στη δημοσιότητα «έχουμε σημαντική νίκη στην πορεία του θεσμού μετά την επίτευξη της συμφωνίας με την Κυβέρνηση». Τι άλλο θέλει η Κυβέρνηση, αν βγαίνουν όλοι και λένε στην Κυβέρνηση ότι είναι σημαντική η νίκη του θεσμού; 
      Και μην κάνουμε ότι είμαστε άμοιροι ευθυνών για τη δράση όλων αυτών των ατόμων, των προσώπων. Δεν είναι ούτε αυτοτελείς ούτε ανεξάρτητοι. Είναι εξαρτημένοι σε αυτήν την πολιτική και στη λογική της ανταγωνιστικότητας μέσα στην αυτοδιοίκηση. Συμφωνούν. 
      Μάλιστα είπαν ότι είναι σημαντική τομή γιατί; Γιατί έκανε 100% τα τέλη μεταβίβασης οχημάτων, γιατί οι Νομαρχιακές Αυτοδιοικήσεις θα εισπράττουν το 50% από τα πρόστιμα που επιβάλλουν και έτσι έρχεται η Νέα Δημοκρατία και κάνει πράξη το νόμο που έκανε προηγούμενα το ΠΑΣΟΚ. 
      Είναι φανερό το τι προκύπτει συνολικά και ποια είναι η εικόνα στην αυτοδιοίκηση: το μεγαλύτερο κομμάτι των εσόδων της αυτοδιοίκησης προέρχεται από τους φόρους και τα ανταποδοτικά από τους δημότες. Και η σχέση είναι 75% από τους δημότες και 25% από κρατικούς φόρους πάνω κάτω. Για παράδειγμα ο Δήμος της Αθήνας από τους δημότες παίρνει το 85% των εσόδων και 13% το κράτος. Στον Πειραιά και στην Πάτρα το 60% από τους δημότες. Στη Θεσσαλονίκη το 70%. Φέρνω αυτά τα παραδείγματα για να δείξω ποια είναι η τάση, ποιος πληρώνει τη νύφη από το έργο που παράγουν οι καλοί δήμαρχοι, στην πορεία οι καλοί νομάρχες που μπαίνουν δυνατά σ’ αυτό το παιχνίδι. Την πληρώνει ο κόσμος και από ένα σημείο και μετά γίνεται φορολεηλασία στην τσέπη τους. Και αυτό γίνεται γιατί ακριβώς αποδέχεται τη συμφωνία στη λογική της ανταγωνιστικότητας στην ΟΝΕ και δεν μπορεί να γίνει διαφορετικά. Αφού το αποδέχεσαι αυτό θα λειτουργείς σ’ αυτό το θεσμικό πλαίσιο. Θα μου πείτε, αν έχεις άλλη αντίληψη και έχεις την πλειοψηφία σε μία διοίκηση θα κάνεις κάτι άλλο; Δεν μπορείς να κάνεις κάτι άλλο με αυτούς τους νόμους και αυτό το θεσμικό πλαίσιο. Αλλά τουλάχιστον θα μπορούσες να μην κάνεις χρήση του θεσμικού πλαισίου, να μην ξεπουλάς την περιουσία του δήμου κλπ. 
      Βεβαίως, μπαίνει ένα ζήτημα, ότι σωστά λέει η Κυβέρνηση ότι και με βάση το Σύνταγμα οι αρμοδιότητες πάνε μαζί με τους πόρους. Όμως για πείτε μου τι θα γίνει με τις αρμοδιότητες που είχαν δοθεί χωρίς πόρους πριν από την Αναθεώρηση του Συντάγματος. Βέβαια τα παραδείγματα είναι πολλά. 
      Άρα τώρα και με τη Νομαρχιακή Αυτοδιοίκηση, επειδή μπαίνει, παίρνει περισσότερα ή λιγότερα; Εγώ σας λέω ότι παίρνει περισσότερα. Θα πάω στη δική σας λογική, γιατί στην επιτροπή είχαμε κάνει ολόκληρη αριθμητική. Παίρνει περισσότερα. Όμως, να απαντηθεί εδώ αν το κομμάτι της πίτας από τον κρατικό προϋπολογισμό έχει μεγαλώσει αυτοτελώς -αν έχει μεγαλώσει- ή αν έγινε αναμόρφωση του κρατικού προϋπολογισμού και δεν το γνωρίζουμε. Αυτό που έχει μεγαλώσει είναι το κομμάτι των φόρων που θα παίρνει η Τοπική και η Νομαρχιακή Αυτοδιοίκηση από τη συγκεκριμένη περίπτωση. Αυτό έχει μεγαλώσει. Το χαράτσωμα που δίνει τη δυνατότητα να έχει η Νομαρχιακή Αυτοδιοίκηση από τον κόσμο δεν θα έχει τέλος, προκειμένου να έχει χρήματα, για να παράγει έργο. 
      Γιατί είναι γνωστό ότι το περιεχόμενο της Νομαρχιακής Αυτοδιοίκησης δεν αλλάζει από άποψη ουσίας. Οι κρατικοί προϋπολογισμοί θα είναι σφικτά δεμένοι με τη δημοσιονομική πειθαρχία, αν δεν είναι όπως πρέπει, θα γυρίζονται πίσω. Τα αναπτυξιακά προγράμματα προχωρούν τώρα σε όλη την Ελλάδα και έγινε και το ξεκίνημα στον Πειραιά. Πήγε μάλιστα εκεί η Κυβέρνηση και έβγαλε και λόγο. Καλά έκανε και ο Υπουργός. 
      Για το 2007-2013 ποιο αναπτυξιακό πρόγραμμα υπάρχει, με βάση το εθνικό αναπτυξιακό πρόγραμμα, με βάση τις προτάσεις που γίνονται για το Δ΄ Κοινοτικό Πλαίσιο Στήριξης, που είναι και ερήμην του κόσμου, αλλά και ουσιαστικά ακολουθεί την πεπατημένη των προηγούμενων χρόνων; 
      Όμως, ποιος μιλάει για παρακρατηθέντες πόρους, στους οποίους θα αναφερθούμε στη συζήτηση επί των άρθρων; Αυτοί έχουν να κάνουν και με τη Νομαρχιακή Αυτοδιοίκηση που στη συγκεκριμένη περίπτωση, από το 1999 έως το 2005, είναι 255.000.000 ευρώ. Λέτε τώρα ότι δίνετε παραπάνω. Αυτά που χρωστάτε τα δώσατε; Και απ’ αυτούς τους τρεις που πήρατε είστε υποχρεωμένοι να αποδώσετε αυτά που ήδη δεν έχει πάρει η αυτοδιοίκηση και έχουν παρακρατηθεί. 
      Κυρίες και κύριοι Βουλευτές, θεωρούμε αρνητική εξέλιξη την εμπλοκή της Νομαρχιακής Αυτοδιοίκησης στις αστικές εταιρείες μη κερδοσκοπικού χαρακτήρα που έχουν σχέση με την αντιμετώπιση προβλημάτων που απορρέουν από τη χρήση εξαρτησιογόνων ουσιών: άρθρο 3 παράγραφος 1. 
      Εγώ είμαι σαφής τώρα σε αυτό. Να μιλάμε καθαρά. Μετακινείται η υποχρέωση του κράτους στην αυτοδιοίκηση, για να προωθήσει ξεκάθαρα, κυρίες και κύριοι Βουλευτές, το μοντέλο των υποκατάστατων. Αυτή είναι η πολιτική της Ευρωπαϊκής Ένωσης. Είναι η μείωση της βλάβης από τη χρήση ναρκωτικών ουσιών κλπ. Αυτή είναι η πολιτική που εκφράστηκε στο Ευρωσύνταγμα που ψηφίστηκε και εδώ: άρθρο 278 της Ευρωσυνθήκης. 
      Ας μην κρυβόμαστε πίσω από το δάκτυλό μας. Είναι σοβαρή αυτή η εξέλιξη. Βεβαίως, να συμμετέχει σ’ αυτήν τη διαδικασία η Νομαρχιακή και η Τοπική Αυτοδιοίκηση, με κέντρα πρόληψης κλπ., αλλά να είμαστε καθαροί. Να διατεθούν χρήματα από τον κρατικό προϋπολογισμό, γενναία χρηματοδότηση για καθαρά προγράμματα και στεγνά του ΚΕΘΕΑ. Νομίζω ότι έχετε μάθει αυτά που έδωσα στη δημοσιότητα, ότι δηλαδή το 75% των ατόμων παρακολουθούν στεγνά προγράμματα και μετά από δύο χρόνια παρακολούθησης δεν έχουν παραβατικότητα. Άρα αξίζει να γίνει αυτή η προσπάθεια και είναι συνειδητή πολιτική επιλογή που ακολουθείται αυτή η διαδικασία. 
      Στο δεύτερο κεφάλαιο, που αφορά τα ζητήματα που έχουν να κάνουν με την αυτοδιοίκηση, δύο ζητήματα θα ήθελα να θέσω. Το πρώτο αφορά τη ρύθμιση με τα χρέη. Εμείς λέμε ότι η θέση αυτή της Κυβέρνησης αναγκαστικά έπρεπε να γίνει, γιατί όντως υπάρχουν προβλήματα με ορισμένους δήμους που είναι χαντακωμένοι και καταχρεωμένοι. Δείχνουμε κατανόηση σε αυτό. Μπορεί να μην το υπερψηφίσουμε, αλλά δεν καταδικάζουμε αυτήν τη λογική. Δεν μπορεί να γίνει αλλιώς. Όμως, γιατί δυσκολευόμαστε να το υπερψηφίσουμε; Ποιος είναι ο λόγος; Γιατί εμείς ζητάμε να γίνει διευθέτηση συνολικά, επιτέλους, αυτής της ιστορίας που λέγεται δανεισμός.
      Κοιτάξτε τι γίνεται. Η αναστολή σαφέστατα δίνει μια ανάσα μέχρι το 2006. Βέβαια, αυτή θα μπορούσε να είναι και για το σύνολο των δήμων με κάποια προτεραιότητα και προνομιακή μεταχείριση σε αυτούς. Όμως, εδώ υπάρχουν ζητήματα που όλα αυτά τα προβλήματα τα πηγαίνουν στο απώτερο μέλλον. Δεν θα σταματήσει ο δανεισμός, αν δεν αντιμετωπιστεί συνολικά. 
      Ας δούμε γιατί δανείζονται οι δήμοι. Εγώ και στην επιτροπή ήμουν συγκεκριμένη και σαφής για τα προβλήματα κακοδιαχείρισης και κατασπατάλησης που υπάρχουν. Όμως το κύριο δεν είναι αυτό; Το κύριο είναι ότι είναι χρεωκοπημένοι οι δήμοι και τα οικονομικά τους και το ταμείο τους και ότι είναι καταχρεωκοπημένη η πολιτική, επειδή ακριβώς δεν έχει λεφτά να τους δίνει. Η γραμμή είναι να απαλλάσσονται σταδιακά και να λιγοστεύει το χρήμα που έρχεται κατευθείαν από τον κρατικό προϋπολογισμό. 
      Ακούγεται οικονομικά αυτοτελής αυτοδιοίκηση πρωτοβάθμια ή δευτεροβάθμια, ενώ ήταν αδύνατον να είναι αυτοτελής από τους κρατικούς πόρους, δηλαδή δεσμευμένη από τις τσέπες του κοσμάκη. Αυτό είναι το θέμα. Να πληρώνει για κάθε έργο και για κάθε υπηρεσία. 
      Το δεύτερο ζήτημα που θα ήθελα να θέσω επιγραμματικά –θα το πούμε και στην επί των άρθρων συζήτηση- έχει σχέση με το άρθρο 9, παράγραφος 2 και 3. Εδώ η αξιοποίηση της ακίνητης περιουσίας στους δήμους, για να φέρει έσοδα, σημαίνει εκποίηση ακινήτων, χρηματοδοτικές μισθώσεις. Δηλαδή, ουσιαστικά, φωτογραφίζει τους εργολάβους και τις κατασκευαστικές εταιρείες. 
      Στα θέματα οργάνωσης της Δημόσιας Διοίκησης είναι σαφέστατο –δεν χρειάζεται να βγάλουμε μια ανάλυση- ότι είναι υπέρ του κεφαλαίου, ότι είναι προσαρμογή στις πολιτικές της Ευρωπαϊκής Ένωσης. Ακριβώς αυτήν την ορολογία χρησιμοποιεί και το ίδιο το νομοσχέδιο. Τι άλλο να πούμε δηλαδή; Προσαρμογή στις πολιτικές της Ευρωπαϊκής Ένωσης, αυτό είναι. Για πιο σφιχτό, συγκεντρωτικό δημόσιο, με ανταγωνιστικότητα, αποτελεσματικότητα, διευθέτηση του χρόνου εργασίας, κινητικότητα των εργαζομένων στις υπηρεσίες κλπ.
      Αυτό εξυπηρετεί και η επιμόρφωση των υπαλλήλων. Συμφωνεί μάλιστα και η ΑΔΕΔΥ και οι παρατάξεις που στηρίζονται από το ΠΑΣΟΚ, από τη Νέα Δημοκρατία και από το Συνασπισμό, όπως συμφωνούν και στο ζήτημα του Προγράμματος «ΠΟΛΙΤΕΙΑ».
      Και είναι ένα πρόβλημα ότι τα ζητήματα της ΑΔΕΔΥ έχουν μπει υπό την αιγίδα του κράτους. Εκεί φτάσαμε. Το συνδικαλιστικό κίνημα –αυτό το συνδικαλιστικό κίνημα, αυτός ο συσχετισμός που έχει ως πλειοψηφία- όχι μόνο να συναινεί και να βάζει πλάτες στην πολιτική των κυβερνήσεών σας, αλλά να το παίρνουν και οι κυβερνήσεις υπό την αιγίδα τους και αυτό που έχει φτιάξει η ΑΔΕΔΥ ως κοινωνικές υπηρεσίες να τα παίρνουν υπό την αιγίδα τους και να τα χρηματοδοτούν, για να κάνουν μελέτες και έρευνες. Και ο καθένας ας βγάλει τα συμπεράσματά του.
      Κυρίες και κύριοι Βουλευτές, θεωρούμε πολύ κρίσιμο, πολύ σοβαρό το θέμα του άρθρου 16, παράγραφος 8 και θα ήθελα να ζητήσω από τον Υπουργό να το προσέξει. Ορισμένα πράγματα, για τα οποία κάνουμε προτάσεις, ας μην περνάνε έτσι, λέγοντας απλώς ότι δεν γίνονται. Αυτό πρέπει να αποσυρθεί. Έχει σχέση με τη μετακίνηση από ΔΕ σε ΤΕ κλπ.
      Στα Πρακτικά διάβασα –γιατί δεν ήμουν σε εκείνη τη συζήτηση- ότι ο κ. Παυλόπουλος, ο Υπουργός, είπε ότι υπάρχει το προηγούμενο από το ΠΑΣΟΚ. Βεβαίως υπάρχει το προηγούμενο από το ΠΑΣΟΚ, με το νόμο 2557/1997. Και λοιπόν, τι έγινε; Επειδή υπάρχει αυτό το προηγούμενο, συνεχίζεται εδώ; Μα, αν γίνει και αυτό, πού θα καταλήξουμε;
      Και αυτό λέει η Κυβέρνηση ότι το κάνει –θα μας πει τώρα και ο Υπουργός- γιατί ακριβώς υπήρχε εξίσωση οικονομική. Το ουσιαστικό είναι αυτό. Και έρχεται και λέει ο Υπουργός ότι κάνει το τυπικό μέρος. Εγώ λέω «ζήτω που καήκαμε», ειλικρινά. Είναι φανερό ότι εδώ πρόκειται για «γραμμή». Άρα, μετά από αυτό, θα γενικεύετε. Εγώ κάνω ακριβώς ανάγνωση αυτών που είπε ο Υπουργός. Είπε ότι είναι θέμα υπαγωγής στην αρχή της ισότητας και δεν γίνεται διαφορετικά.
      Και εγώ αναρωτιέμαι ειλικρινά αν είναι ζήτημα ισότητας σε αυτό το θέμα. Να ακυρωθούν τα προηγούμενα, λοιπόν. Αυτό είναι. Να ακυρωθεί η συλλογική σύμβαση της 31/12/2004 του ΥΠΕΣΔΑ, που υπέγραψε ο κ. Ανδρεουλάκος. Γιατί να μην πάμε εκεί; Να πάμε και πιο πίσω. Και να δείξει κατανόηση και ο κόσμος αυτός, που μπορεί να πει προσωπικά ότι θίγεται, γιατί προσπαθεί να φέρει σε αντίθεση τους μηχανικούς μεταξύ τους, ανάλογα με την κλάση και τις κατηγορίες. Αυτό είναι ένα ζήτημα που ανοίγει το δρόμο στη υποβάθμιση των πτυχίων και όχι μόνο.
      Αλλά δεν έχω χρόνο τώρα να το αναλύσω, γιατί θέλω να θέσω δύο άλλα ζητήματα εν τάχει, κύριε Πρόεδρε.
      Το Πρόγραμμα «Πολιτεία» δεν είναι τίποτα καινούργιο. Βεβαίως έχει ψηφιστεί ο ν. 2880/2001. Τι προχωράμε όμως τώρα; Θεσμοθετούμε όχι μόνο τη συνεργασία, τη σύμπραξη με τους επιχειρηματίες, αλλά και τη συμμετοχή τους στη λήψη των αποφάσεων για τα επιχειρηματικά σχέδια των περιφερειών, νομαρχιών και δήμων.
      Γι’ αυτό ακριβώς αυτό που προστίθεται είναι η «γραμμούλα» «επιχειρηματίες και η γνώμη των επιχειρηματιών». Γι’ αυτό και στα αναπτυξιακά συνέδρια που κάνουν οι νομάρχες τούς καλούν, όπως για παράδειγμα στον Πειραιά κάλεσαν τις εφοπλιστικές ενώσεις. Όλοι μαζί, δηλαδή, για την κοινή μας υπόθεση, την ανταγωνιστικότητα, για να τα φτιάχνουμε όλα αυτά. Έχουν γνώμη, έχουν οργανική σχέση πλέον με το θεσμό.
      Τέλος, το Ταμείο Αλληλοβοήθειας των υπαλλήλων του Υπουργείου Εσωτερικών, Δημόσιας Διοίκησης και Αποκέντρωσης που προτείνετε –συμφώνησε η ΑΔΕΔΥ- αν επιμείνει η Κυβέρνηση να το ψηφίσει, πρέπει να βρει την κατακραυγή των δημοσίων υπαλλήλων. Πρέπει να ξεσηκωθούν. Αυτό τι δείχνει εδώ; Ότι θα χρηματοδοτείται από τους ίδιους, από τους φιλάνθρωπους επιχειρηματίες, για νοσηλευτικά ζητήματα, για ζητήματα πρόνοιας, για παροχή εκτάκτων βοηθημάτων κλπ. Για ποιο λόγο; δεν έχει ο κόσμος τα ταμεία του; Δεν είχε την ασφάλειά του;
      Σκεφτείτε, λοιπόν, τι δρόμος ανοίγεται γενικότερα για τους εργαζόμενους και ειδικά γι’ αυτούς που δουλεύουν στο Δημόσιο, ώστε να δημιουργηθεί αυτό το Ταμείο, που θα ανήκουν και όσοι είναι εργαζόμενοι και για 10-15 χρόνια μετά τη σύνταξή τους.
      Επομένως, είναι σαφέστατο, κυρίες και κύριοι Βουλευτές, για ποιους λόγους καταψηφίζουμε το παρόν σχέδιο νόμου. Γιατί ακριβώς γίνεται ακόμη ένα βήμα πιο επιθετικό και πιο επιζήμιο συνολικότερα για τη λαϊκή οικογένεια και για τους εργαζόμενους που είναι μέσα στο Δημόσιο. Βέβαια, είναι γνωστά και τα ζητήματα του ΟΤΕ κλπ. Σκεφτείτε, λοιπόν, τι δρόμος έχει ανοιχτεί, όπως και το προνομιακό πεδίο κερδοφορίας του μεγάλου κεφαλαίου που ανοίγεται.
      Γι’ αυτό ακριβώς καταψηφίζουμε το νομοσχέδιο επί της αρχής.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
      Το λόγο έχει ο κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, βεβαίως θα υπάρξει η αναφορά και η συζήτηση στη διαδικασία συζήτησης των τροπολογιών, αλλά, κύριε Υπουργέ, είμαι υποχρεωμένος να κάνω συστηματική αναφορά στην τροπολογία με την οποία εισηγείστε την αναστολή ισχύος του ν.3310 για το «βασικό μέτοχο». Δηλαδή, με άλλα λόγια, κύριε Υπουργέ, σας επιβάλλεται η αναστολή ισχύος ενός νόμου, που ουσιαστικά είναι το άρθρο 14 παράγραφος 9 του Συντάγματος. Με άλλα λόγια, κυρίες και κύριοι συνάδελφοι, οι πιέσεις που ασκούνται από την Ευρωπαϊκή Ένωση είναι ένα πολιτικό ζήτημα και ανεξάρτητα από συμφωνίες ή διαφωνίες με τη συγκεκριμένη νομοθετική ρύθμιση που πρέπει όλους να μας προβληματίσει. 
      Βεβαίως, οι Γάλλοι είπαν ένα δυνατό «όχι» σε αυτήν την Ευρωπαϊκή Συνταγματική Συνθήκη, ένα δυνατό «όχι» που αμφισβητεί ρυθμίσεις κορυφής, αλλά ταυτόχρονα αμφισβητεί και ρυθμίσεις οι οποίες αντιστρατεύονται ουσιαστικά βασικές εθνικές επιλογές, όπως εν προκειμένω η επιλογή για την ύπαρξη ενός εκτελεστικού νόμου στο πλαίσιο του ελληνικού Συντάγματος.
      Μου κάνει εντύπωση, κυρίες και κύριοι συνάδελφοι, ότι σήμερα για παράδειγμα η Μπουϊκ στη Γαλλία, αυτή δηλαδή που ελέγχει ένα μεγάλο μέρος της οικονομικής ζωής και ταυτόχρονα ένα μέγιστο μέρος της λειτουργίας μέσων μαζικής ενημέρωσης, ενεφανίσθη για να πει λίγο-πολύ ότι οι Γάλλοι πολίτες που ψήφισαν «όχι» είναι τουλάχιστον πολιτικά ημιπαράφρονες. Και το λέω αυτό, διότι αυτά είναι τα κρίσιμα ζητήματα που προσδιορίζουν τη συμμετοχή και όχι μόνο της Ελλάδας, αλλά όλων των κρατών-μελών στην υπόθεση της Ευρωπαϊκής Ένωσης. Θέλω να επισημάνω ότι η Ευρωπαϊκή Ένωση θα ασθμαίνει και θα αγκομαχά στην πορεία της προς την πολιτική ενοποίηση, αν δεν σέβεται με απόλυτο τρόπο ζητήματα που αφορούν στη δημοκρατική λειτουργία των πολιτευμάτων των κρατών-μελών της.
      Κυρίες και κύριοι συνάδελφοι, το σχέδιο νόμου για τη νομαρχιακή αυτοδιοίκηση ανακαθορίζει τους πόρους και βεβαίως η Κυβέρνηση θα μου πει «ξέρετε, παίρνει περισσότερα χρήματα σήμερα η νομαρχιακή αυτοδιοίκηση με την ανακατανομή των πόρων, με την αφαίρεση ή την προσθήκη των πόρων που γίνεται». Όμως, θα συμφωνήσετε, κυρίες και κύριοι συνάδελφοι, ότι το μεγάλο ζήτημα είναι να αποκτήσει η Νομαρχιακή Αυτοδιοίκηση πόρους ικανούς για να της επιτρέψουν να διαδραματίσει το σημαντικό ρόλο που καλείται να διαδραματίσει για την αποκέντρωση της χώρας και την ουσιαστική περιφερειακή συγκρότηση αυτού του κράτους. 
      Το γνωρίζω, κύριε Υπουργέ, τα είχαμε πει και στη Διαρκή Επιτροπή, ότι πράγματι η Νομαρχιακή Αυτοδιοίκηση με αυτήν τη ρύθμιση παίρνει περισσότερα χρήματα από ότι ελάμβανε στο παρελθόν. Δεν είναι όμως το ζητούμενο αυτό. Το ζητούμενο είναι σε αυτήν εδώ την εποχή, όπου η Νομαρχιακή Αυτοδιοίκηση καλείται, επαναλαμβάνω, να υπηρετήσει την αποκέντρωση, να εξασφαλίσει εκείνους τους πόρους που θα της επιτρέπουν αποτελεσματικά να πορεύεται στο δρόμο που όλοι θέλουμε για την ανάπτυξη αυτής της χώρας και για την επίλυση των προβλημάτων των Ελλήνων πολιτών. 
      Αλλά και για τις κατανομές που γίνονται αυτών των πόρων, υπάρχουν, κυρίες και κύριοι συνάδελφοι, ρευστές έννοιες και ασάφειες που εγείρουν δικαιολογημένα την υποψία ότι θα μπορεί η εκάστοτε κυβέρνηση, αξιοποιώντας αυτήν την αόριστη θέση κάποιων εννοιών, να δίδει τους πόρους προς συγκεκριμένες κατευθύνσεις και μάλιστα με κομματική ιδιοτέλεια.
      «Ως κριτήρια κατανομής, λέει το σχέδιο νόμου, λαμβάνονται υπόψη ιδίως», που σημαίνει ότι λαμβάνονται και άλλα. Και τα ιδίως προσδιοριζόμενα κριτήρια είναι το πληθυσμιακό μέγεθος, οι πληθυσμιακές διακυμάνσεις -οι οποίες δεν είναι μετρήσιμες, κυρίες και κύριοι συνάδελφοι- το επίπεδο των κοινωνικών εξυπηρετήσεων και κυρίως –να η ασάφεια και η αοριστία, αγαπητέ κύριε Τζαμτζή-οι περιβαλλοντικές συνθήκες. Πώς οριοθετούνται οι περιβαλλοντικές συνθήκες; Και ποια μετρήσιμα κριτήρια μπορεί να υπάρξουν, προκειμένου να καθοδηγούν την επιλογή του αρμόδιου Υπουργού για την κατανομή αυτών των πόρων; 
      Περαιτέρω, θέλω και εγώ, κυρίες και κύριοι συνάδελφοι, να δηλώσω την αντίθεσή μου για την ύπαρξη αυτών των αστικών εταιρειών που ιδρύει η Τοπική Αυτοδιοίκηση και να δηλώσω την αντίθεσή μου, όχι για το χαρακτήρα, το περιεχόμενο και τη μορφή της δράσης αναφορικά με την αντιμετώπιση της μάστιγας των ναρκωτικών, αλλά αναφορικά με το γεγονός ότι αυτές οι λεγόμενες «αστικές εταιρείες» έχουν αποτελέσει, όπως και οι δημοτικές επιχειρήσεις, το μεγάλο πρόβλημα της Τοπικής Αυτοδιοίκησης. 
      Θέλει η Τοπική Αυτοδιοίκηση να συμβάλλει στην αντιμετώπιση της μάστιγας των ναρκωτικών ουσιών; Δεν χρειάζεται να ιδρύσει αστική εταιρεία. Μπορεί περίφημα, κύριοι Υπουργοί, να οργανώσει τη δραστηριότητά της, να την εντάξει σε συγκεκριμένη διεύθυνση και προφανώς με σαφή και καθημερινό έλεγχο της δραστηριότητας που θα έχει αυτή η διεύθυνση. Διότι θα συμφωνήσετε ότι διαχέεται ο έλεγχος, με αποτέλεσμα εν τέλει να χάνεται. 
      Στο θέμα των λειτουργικών θεμάτων της Νομαρχιακής Αυτοδιοίκησης και στο περίφημο πρόβλημα των προσλήψεων, είναι ακριβές ότι η υπόθεση των προσλήψεων ανατίθεται στο ΑΣΕΠ. Ακούστε, όμως, τις διαφυγές και την υπονόμευση του ν. 2190. 
      Αν η προκήρυξη δεν ελεγχθεί από το ΑΣΕΠ εντός εικοσαημέρου, ισχύει. Και ερωτώ: Δεν παροικούμε όλοι την ελληνική Ιερουσαλήμ; Δεν γνωρίζουμε ότι το ΑΣΕΠ με τις συγκεκριμένες δομές, αλλά και με το τεράστιο φορτίο που έχει, δεν μπορεί να ανταποκριθεί από άποψη χρόνου και να επιτελέσει το καθήκον του, όπως θα έπρεπε να το επιτελεί; Δεν αναφέρομαι σε μεροληψίες και ιδιοτέλειες του ΑΣΕΠ, αναφέρομαι στις χρονικές καθυστερήσεις, οι οποίες δικαιολογούνται. Πρέπει, βέβαια, να αντιμετωπιστούν με την κατάλληλη στελέχωση και την περαιτέρω ενίσχυσή του. 
      Ακούστε και το άλλο: Η κατάταξη δεν θα γίνεται από το ΑΣΕΠ. Η κατάταξη των επιτυχόντων, των υπό πρόσληψη, θα γίνεται από την ίδια τη Νομαρχιακή Αυτοδιοίκηση. Και βεβαίως, θα ελέγχεται –είτε αυτεπαγγέλτως είτε κατόπιν ενστάσεως για την όποια πρόσληψη- αυτός ο πίνακας από το ΑΣΕΠ. 
      Ακούστε, όμως, τι λέει το συγκεκριμένο άρθρο στη συγκεκριμένη παράγραφο ε΄: «Η πρόσληψη, όμως, προσωπικού μπορεί να γίνεται αμέσως μετά την κατάρτιση των πινάκων κατάταξης των υποψηφίων και πριν από τον αυτεπάγγελτο ή κατ’ ένσταση έλεγχο». Με άλλα λόγια θα προσλαμβάνεται κάποιος και εν συνεχεία θα υπάρχουν οι ενστάσεις ή ο αυτεπάγγελτος έλεγχος. 
      Σας ερωτώ πάρα πολύ καλοπροαίρετα: Πώς θα πεις σε κάποιον άνθρωπο, ο οποίος έχει προσληφθεί, μετά από τρεις, πέντε, έξι, δέκα μήνες –διότι τότε πιθανολογώ ότι θα γίνεται ο έλεγχος- ότι εδικαιώθη ο υποβολών ένσταση και εσύ πρέπει να φύγεις και να έρθει αυτός που δικαιώθηκε από τον έλεγχο, είτε τον αυτεπάγγελτο είτε τον έλεγχο μετά από την ένσταση, πέραν του γεγονότος ότι μπορεί να διαμορφώνονται τετελεσμένα γεγονότα; 
      Και πάλι στην Ελλάδα παροικούμε, γνωρίζουμε τι γίνεται. Αυτά τα τετελεσμένα γεγονότα μας διαμορφώνουν δυναμικές επηρεασμού και δεν λέω τίποτα πέραν αυτού, διότι νομίζω ότι είναι εξαιρετικά σαφή τα όσα ανέφερα. 
      Διαφωνώ με τη ρύθμιση του άρθρου 5, αναφορικά με την απαλλαγή από δημοτικά τέλη καθαριότητας εκείνων των ακινήτων που δεν χρησιμοποιούνται, -και τεκμήριο αμάχητο της μη χρησιμοποίησής τους είναι ότι δεν ηλεκτροδοτούνται- όταν αποτελεί κοινό τόπο ότι και ένα ακίνητο -και μάλιστα μεγάλο ακίνητο- το οποίο δεν χρησιμοποιείται, ρυπαίνει, και μάλιστα πολύ περισσότερο, αρκετές φορές, από ένα άλλο ακίνητο που δεν ρυπαίνει. Δικαιολογημένα και πάλι έχω την υποψία –δεν έχω στοιχεία να το αποδείξω, αλλά την πολιτική υποψία την έχω-: Ποια μεγάλα ακίνητα πρέπει να διευκολυνθούν με τη ρύθμιση αυτή; Και γιατί να αφαιρεθεί ένας πόρος από την Τοπική Αυτοδιοίκηση, από τη στιγμή –επαναλαμβάνω- που αυτά τα ακίνητα, τα μεγάλα ακίνητα ιδίως, ρυπαίνουν, έστω και αν δεν χρησιμοποιούνται;
      Κυρίες και κύριοι συνάδελφοι, υπάρχει ένα ζήτημα το οποίο ετέθη και από τον εισηγητή της Αξιωματικής Αντιπολίτευσης. Είναι αυτό που αφορά στο άρθρο 16 και που έχει σχέση με την αντιμετώπιση των μονίμων υπαλλήλων του Δημοσίου, των Νομικών Προσώπων Δημοσίου Δικαίου και των ΟΤΑ πρώτου και δευτέρου βαθμού και σχετίζεται με τους υπηρετούντες σε τεχνικούς κλάδους της κατηγορίας ΔΕ Τεχνικών/ Εργοδηγών και κατηγορίας ΤΕ, χωρίς πτυχίο ή δίπλωμα ΤΕΙ. Και εδώ, κύριε Υπουργέ, πρέπει να συνεννοηθούμε επίσης με σαφήνεια.  Εγώ δεν δέχομαι, κυρίες και κύριοι συνάδελφοι, να υπάρχει κατάργηση της εκπαιδευτικής διαβάθμισης μέσα από μισθολογικές ρυθμίσεις. Είναι υπεύθυνη πράξη να θέλει κάποιος μία ρύθμιση, αλλά αυτή τη ρύθμιση να τη φέρει εδώ στη Βουλή και ο πολιτικός λόγος να είναι ολοκληρωμένος. Δεν είναι δυνατόν –επαναλαμβάνω- μέσα από τη μισθολογική ρύθμιση να επιχειρείται η διαφοροποίηση της εκπαιδευτικής διαβάθμισης, η οποία είναι σε όλους μας γνωστή. Αν διαφωνείτε με την υπάρχουσα εκπαιδευτική διαβάθμιση, να την αλλάξετε. Αλλά εν πάση περιπτώσει, δεν μπορεί με έναν έμμεσο πλην σαφή τρόπο να ανατρέπεται αυτή η εκπαιδευτική διαβάθμιση.
      Κυρίες και κύριοι συνάδελφοι, υπάρχουν και άλλα ζητήματα για τα οποία στη συζήτηση επί των άρθρων θα έχουμε διεξοδική την αναφορά και την τοποθέτησή μας. Θα έλεγα όμως ολοκληρώνοντας ότι το μεγάλο ζήτημα για τη Νομαρχιακή Αυτοδιοίκηση είναι η θεσμική δυναμική που πρέπει να αποκτήσει. Είναι ορθή η παρατήρηση: Πρέπει να μετέχει στο σχεδιασμό του Δ΄ Κοινοτικού Πλαισίου Στήριξης. Θα έλεγα ότι υπάρχει σε εκκρεμότητα το μεγάλο θέμα, ποιες συνολικότερα αρμοδιότητες έχει η Νομαρχιακή Αυτοδιοίκηση και ποια είναι η θεσμική της παρουσία στο γενικότερο χώρο της Τοπικής Αυτοδιοίκησης, όταν εξακολουθεί   υφιστάμενο το «μακρύ χέρι» του διορισμένου περιφερειάρχη. Όσοι θητεύουν στην Τοπική Αυτοδιοίκηση θα γνωρίζουν πάρα πολύ καλά ότι υπάρχει πρόβλημα και επικαλύψεων και συναλληλιών και θεσμικών συγχύσεων και, εντέλει, υπάρχει το μεγάλο πρόβλημα της τροχοπέδης, που ονομάζεται «διορισμένος περιφερειάρχης».
      Καταψηφίζουμε επί της αρχής το σχέδιο νόμου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Κουβέλη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
      1. «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Μονακό, η οποία προβλέπει μέτρα ισοδύναμα με εκείνα που θεσπίζονται στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Δήλωσης Προθέσεων που τη συνοδεύει, μεταξύ της Ευρωπαϊκής Κοινότητας και του Πριγκιπάτου του Μονακό».
      2. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και της Κυβέρνησης της Ανγκουίλα, σχετικά με την αυτόματη ανταλλαγή πληροφοριών όσον αφορά τα έσοδα από αποταμιεύσεις υπό μορφή τόκων».
      3. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Βρετανικών Παρθένων Νήσων για τη φορολόγηση των εισοδημάτων από αποταμιεύσεις».
      Εισερχόμαστε τώρα στον κατάλογο των ομιλητών.
      Πρώτος εγγεγραμμένος, στον οποίο και θα δώσω το λόγο, είναι ο κ. Μιχάλης Μπεκίρης.
      Ορίστε, κύριε συνάδελφε. Έχετε το λόγο για οκτώ λεπτά.  
      ΜΙΧΑΗΛ ΜΠΕΚΙΡΗΣ: Κυρία και κύριοι συνάδελφοι, το νομοσχέδιο που συζητούμε σήμερα στην Ολομέλεια της Βουλής με τίτλο «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων» είναι ιδιαίτερα σημαντικό για το μέλλον του θεσμού του δεύτερου βαθμού της Τοπικής Αυτοδιοίκησης. 
      Είναι κοινή αντίληψη όλων των εμπλεκομένων φορέων ότι η νομαρχιακή αυτοδιοίκηση για δέκα ολόκληρα χρόνια εγκαταλείφθηκε στην τύχη της. Το ΠΑΣΟΚ δημιούργησε ένα θεσμό το 1994, τον οποίο ουδέποτε ουσιαστικά στήριξε, ένα θεσμό ο οποίος –σύμφωνα με στοιχεία του εκπροσώπου της ΕΝΑΕ- διαχειρίζεται το 65% των θεμάτων των πολιτών που προσφεύγουν στη Δημόσια Διοίκηση.
      Η νέα διακυβέρνηση, όμως, από την πρώτη στιγμή της ανάληψης των καθηκόντων της απέδειξε το έμπρακτο ενδιαφέρον της. Μέσα σε ένα χρόνο έγιναν πολλά. Με την προσθήκη δε αυτού του νομοσχεδίου η Κυβέρνηση δικαιούται να υποστηρίζει ότι έκανε όλα όσα δεν έκαναν οι κυβερνήσεις του ΠΑΣΟΚ από το 1994.
      Ας δούμε όμως ποια είναι η θέση του ΠΑΣΟΚ για το παρόν νομοσχέδιο. Κατά τη συζήτηση στην αρμόδια Επιτροπή ακούστηκαν εκφράσεις όπως: «Κάνετε μικροδιευθετήσεις, δεν έχετε όραμα, δεν λύνετε προβλήματα.». 
      Μήπως έχετε όραμα εσείς, κύριοι συνάδελφοι του ΠΑΣΟΚ, που οδηγήσατε τη Νομαρχιακή Αυτοδιοίκηση στη σημερινή της κατάσταση; Μήπως έχετε όραμα εσείς που φθάσατε στο σημείο να προτείνετε εμμέσως την κατάργηση ενός θεσμού που οι ίδιοι εσείς ψηφίσατε; Δεν αντιλαμβάνεστε ότι με το να αποκαλείτε «μικροδιευθέτηση» το συζητούμενο νομοσχέδιο που επιλύει ένα πάγιο αίτημα της ΕΝΑΕ, όπως αυτό των πόρων, υποβαθμίζετε το θεσμό;
      Εγώ όμως, επειδή είμαι καλόπιστος, αποδέχομαι ότι το νομοσχέδιο είναι μια απλή διευθέτηση. Γιατί δεν την κάνατε εσείς αυτήν τη διευθέτηση εδώ και δέκα ολόκληρα χρόνια; Γιατί δεν εξασφαλίσατε εσείς τους πόρους για τη Νομαρχιακή Αυτοδιοίκηση; Μάλλον ξεχάσατε πολύ εύκολα, όπως ξεχνάτε συνήθως, τις εποχές όπου η ΕΝΑΕ εκλιπαρούσε το καλοκαίρι του 2003 τον τότε Πρωθυπουργό, τον κ. Σημίτη, να δοθεί έστω και κάτι ελάχιστο στη Νομαρχιακή Αυτοδιοίκηση.
      Καλά λοιπόν σας είπε ο Υπουργός, ο κ. Παυλόπουλος, ότι διακατέχεστε από το σύνδρομο του κούκου, που όπως ο κούκος γεννά τα αυγά του σε ξένες φωλιές και αφήνει να τα κλωσούν άλλοι, έτσι κάνατε κι εσείς. Πρώτα θεσμοθετήσατε και μετά ψάχνατε να βρείτε τους πόρους και αφού για μια δεκαετία δεν κατορθώσατε να λύσετε αυτό το ζήτημα, έρχεστε σήμερα να μας κατηγορήσετε για τα προβλήματα για τα οποία εσείς οι ίδιοι είστε υπεύθυνοι.
      Εάν είναι έτσι όμως, όπως τα λέτε και τα υποστηρίζετε, να ρωτήσετε καλύτερα τον εκπρόσωπο της ΕΝΑΕ, ο οποίος μάλιστα δεν πρόσκειται στη Νέα Δημοκρατία. Γιατί άραγε είπε ότι το νομοσχέδιο βρίσκεται σε σωστή κατεύθυνση; 
      Ίσως γιατί από εδώ και στο εξής η ΕΝΑΕ δεν θα ζητιανεύει τον αναπτυξιακό πόρο κάθε χρόνο, έναν πόρο που ουδέποτε θεσμοθετήσατε! Προβλέφθηκε μόνο για το 2002, το 2003 καταβλήθηκαν μόνο τα μισά, ενώ για το 2004 δεν υπήρχε καμία απολύτως πρόβλεψη. Ίσως πάλι γιατί το ποσό για τις επενδύσεις για όλες τις νομαρχίες της Ελλάδας δεν θα είναι μόλις 5.869.000 ευρώ, αλλά ένα πολλαπλάσιο νούμερο. Ίσως ακόμη γιατί η ΕΝΑΕ για πρώτη φορά βλέπει κάτι να κινείται, κάποια κυβέρνηση να ενδιαφέρεται με σοβαρότητα και αξιοπιστία για τα προβλήματα της Νομαρχιακής Αυτοδιοίκησης.
      Η Κυβέρνηση της Νέας Δημοκρατίας αποδεικνύει το ενδιαφέρον της εμπράκτως. Δεν αρκείται σε υποσχέσεις και σε ευχολόγια. Μέχρι σήμερα έχουν γίνει παρεμβάσεις και σε θεσμικό αλλά και οικονομικό επίπεδο, οι οποίες προσέφεραν σημαντική βοήθεια στο θεσμό. 
      Αναφέρω ενδεικτικά μόνο μερικές από αυτές: Συστάθηκε θέση μετακλητού Γενικού Γραμματέα στις νομαρχιακές αυτοδιοικήσεις. Ανασυστάθηκαν οι νομαρχιακές επιτροπές. Θεσμοθετήθηκαν οι αντινομάρχες, ενώ μόνο στα οικονομικά εκτελέστηκε ο Προϋπολογισμός του 2004, αλλά δόθηκαν και επιπλέον σαράντα εκατομμύρια. 
      Παράλληλα οι νομαρχίες απαλλάχτηκαν από προσαυξήσεις και από άλλες οφειλές προς το Δημόσιο και το ΙΚΑ, ενώ διαγράφτηκαν τα χρέη που προέρχονταν από τις οφειλές των πρώην νομαρχιακών ταμείων.
      Όλα αυτά τα μέτρα ήταν αναμφίβολα πολύ θετικά και έδωσαν μεγάλη βοήθεια στη Νομαρχιακή Αυτοδιοίκηση. Με το συζητούμενο όμως νομοσχέδιο επιχειρείται πραγματική τομή στα οικονομικά του Β΄ βαθμού της Τοπικής Αυτοδιοίκησης. Μέχρι σήμερα οι νομαρχίες είχαν την υποχρέωση να καταβάλλουν τα λεγόμενα προνοιακά επιδόματα. Αξίζει να σημειωθεί ότι το ύψος αυτών των επιδομάτων αποτελούσε το 79% των κεντρικών αυτοτελών πόρων. Με άλλα λόγια έμενε το 21% για να το διαθέσουν για την κάλυψη των λειτουργικών δαπανών, για τις επενδύσεις αλλά και τη συντήρηση του οδικού δικτύου. Αν το πάρουμε σε απόλυτα νούμερα από τα 500.000.000, τα 390.000.000 διατέθηκαν για την καταβολή των προνοιακών επιδομάτων και τα 110.000.000 για τις υπόλοιπες ανάγκες. Με την προωθούμενη ρύθμιση αποδεσμεύονται οι κεντρικοί αυτοτελείς πόροι των νομαρχιακών αυτοδιοικήσεων από τα προνοιακά επιδόματα. Ταυτόχρονα οι νομαρχίες αποκτούν σταθερούς και θεσμοθετημένους πόρους. Οι πόροι αυτοί είναι το 2% του ΦΠΑ και το 10% των τελών κυκλοφορίας των αυτοκινήτων. Από αυτά το 1% του ΦΠΑ διατίθεται για την κάλυψη των λειτουργικών δαπανών και το άλλο 1% αφορά τις επενδύσεις. Τέλος, τα έσοδα που προκύπτουν από τα τέλη κυκλοφορίας θα διατίθενται για τη συντήρηση, τη βελτίωση και την αποκατάσταση του οδικού δικτύου, το οποίο όλοι γνωρίζουμε σε ποια απαράδεκτη κατάσταση βρίσκεται.
      Γίνεται λοιπόν άμεσα αντιληπτό ότι τα έσοδα των νομαρχιών θα αυξηθούν σημαντικά και έτσι θα έχουν τη δυνατότητα να προχωρήσουν με θεσμοθετημένους πλέον πόρους στο αναπτυξιακό τους έργο. 
      Είναι βέβαιο ότι το παρόν νομοθέτημα θα συνδεθεί σε μεγάλο βαθμό με τη ρύθμιση που προανέφερα. Αυτό είναι και δίκαιο, αλλά και άδικο μαζί. Είναι δίκαιο γιατί μ’ αυτή τη ρύθμιση επιλύεται ένα πάγιο αίτημα της ΕΝΑΕ. Είναι όμως και άδικο διότι στην παρούσα νομοθετική ρύθμιση υπάρχουν διατάξεις επίσης σημαντικές για τη δράση, αλλά και για το μέλλον της Νομαρχιακής Αυτοδιοίκησης που δεν τυγχάνουν της ανάλογης προβολής. Επιγραμματικά αναφέρω την κατάργηση της αναχρονιστικής διάταξης των δύο τετραετιών για τους νομάρχες, την επιτάχυνση και τον εξορθολογισμό της διαδικασίας πλήρωσης των κενών θέσεων υπό την αιγίδα του ΑΣΕΠ, τη θεσμοθέτηση διασυνοριακής συνεργασίας των νομαρχιακών αυτοδιοικήσεων με αντίστοιχες διοικητικές μονάδες άλλων χωρών, τη δυνατότητα που παρέχεται στους ΟΤΑ του Β΄ βαθμού για αξιοποίηση των εσόδων τους, ώστε να μπορούν να επιτύχουν υψηλότερες αποδόσεις και άλλα. 
      Κυρίες και κύριοι συνάδελφοι, είναι βέβαιο ότι μέσα σε δεκατέσσερις μήνες έγιναν πολλά, όπως είναι επίσης βέβαιο ότι μένουν ακόμη πολύ περισσότερα να γίνουν για να ενισχυθεί ακόμα περισσότερο η Νομαρχιακή Αυτοδιοίκηση. Έχει ήδη ξεκινήσει η διαδικασία για την κωδικοποίηση της νομοθεσίας που διέπει το Β΄ βαθμό Τοπικής Αυτοδιοίκησης και τους επόμενους μήνες το έργο θα έχει ολοκληρωθεί. Η Κυβέρνηση δεν πρόκειται να σταματήσει εδώ. Στηρίζει το θεσμό εμπράκτως. Φιλοδοξία της νέας διακυβέρνησης είναι να δημιουργήσει μια Νομαρχιακή Αυτοδιοίκηση τέτοια που να μπορεί να ανταποκριθεί με επιτυχία στο δύσκολο έργο της, να ανταποκριθεί και να σταθεί επάξια στις ανάγκες και τις απαιτήσεις των πολιτών! 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ευχαριστώ. Θα μου επιτρέψετε να υπενθυμίσω στον προλαλήσαντα εκλεκτό νέο συνάδελφο της Νέας Δημοκρατίας ότι το έργο του ΠΑΣΟΚ για την αυτοδιοίκηση και για την αποκέντρωση είναι ιστορικό και καλό θα είναι να μην ξεχνάμε την ιστορία. Και όταν αποτολμάτε να συγκρίνετε το έργο αυτό με την πολιτική τη δική σας, να φοβάσθε μήπως πέσει φωτιά να μας κάψει. Σε όλες τις πρωτοβουλίες, τις μεγάλες παρεμβάσεις του ΠΑΣΟΚ για την αποκέντρωση και την Τοπική και Νομαρχιακή Αυτοδιοίκηση η παράταξή σας όχι απλά δεν συνέτρεξε, αλλά στάθηκε απέναντι. 
      Κύριε Πρόεδρε, κυρίες και κύριοι συνάδελφοι, πραγματικά δεν υπάρχει αρχή σ’ αυτό το νομοσχέδιο και είναι δύσκολο κανένας να τοποθετηθεί επί της αρχής. Παρά τα βαρύγδουπα λόγια που ακούσαμε και από τον εισηγητή της κυβερνητικής πτέρυγας, για σημαντικό θεσμό, όπως είναι οι ΟΤΑ, όλες οι νομοθετικές πρωτοβουλίες ήταν ασήμαντες. Όπως τώρα και αυτή. Και το σημερινό νομοσχέδιο επιβεβαιώνει ότι η Κυβέρνηση όλους αυτούς τους μήνες κινείται χωρίς όραμα και χωρίς σχέδιο για την αυτοδιοίκηση, τους ΟΤΑ και για τη Δημόσια Διοίκηση. Τα δε περί επανίδρυσης του κράτους, διαφάνειας και αξιοκρατίας, ήταν μία σημαία ευκαιρίας αποδείχθηκαν η μεγάλη «φούσκα» της Κυβέρνησης. 
      Το μόνο σχέδιό σας για το κράτος –και ξετυλίγεται σιγά-σιγά- είναι ο κομματικός έλεγχος του κράτους, η χειραγώγηση και της Δημόσιας Διοίκησης και της αυτοδιοίκησης. Επιχειρείται, κύριοι συνάδελφοι, η παλινόρθωση του κράτους της δεξιάς και η επαναφορά του κράτους του ρουσφετιού. Και με τις νομοθετικές πρωτοβουλίες –και θα το συνδέσω με το νομοσχέδιο- και με την πρακτική σας. Ουσιαστικά στήσατε μία νέα ιεραρχία σε όλη τη Δημόσια Διοίκηση δική σας, για να ελέγξετε το κράτος καταργώντας κάθε έννοια και δεοντολογίας και αξιοκρατίας. 
      Με τη συνέντευξη –εκείνον το φαύλο νόμο - ανοίξατε κερκόπορτα στο αδιάβλητο σύστημα προσλήψεων του ΑΣΕΠ. Έρχεστε και σήμερα και περιορίζετε πραγματικά το ρόλο του ΑΣΕΠ στις προσλήψεις στη Νομαρχιακή Αυτοδιοίκηση. Αναφέρθηκαν σχετικά οι συνάδελφοι. Αυτή είναι η αλήθεια. Αν συνδυάσω δε αυτά τα «παράθυρα» που αφήνετε και μ’ αυτή τη ρύθμιση με την κερκόπορτα των προσλήψεων, καταλαβαίνουμε τι θα γίνει. 
      Και δεν τα λέμε ως επιμηθείς, κύριοι Υπουργοί, σας τα είχαμε πει εγκαίρως. Θα θυμίσω –σπάνια το κάνω- τι είχα πει όταν συζητούσαμε το νόμο για τη συνέντευξη. Είχα πει τότε επί λέξει: «Το νέο σύστημα θα το διαχειριστούν λίγοι με αδιαφάνεια. Δεν θα ευνοηθεί ούτε ο ικανός νέος, ούτε καν ο νεοδημοκράτης νέος αλλά οι κολλητοί κάποιων μέσα από εστίες συναλλαγής που θα τις δούμε.»
      Και τις είδαμε, κυρίες και κύριοι συνάδελφοι, γρήγορα με το στήσιμο «παράγκας» για τις προσλήψεις. Και τώρα όλοι καταλαβαίνουν τι μαγειρεύετε. Κι αν το συνδέσω αυτό με αυτά που είπε ο κ. Αλογοσκούφης πρόσφατα για τη σύγκλιση των εργασιακών σχέσεων σε δημόσιο και ιδιωτικό τομέα, μ’ αυτό το σκηνικό που στήνετε για τις ανατροπές στις εργασιακές σχέσεις, καταλαβαίνουμε πού το πάτε.
      Κυρίες και κύριοι συνάδελφοι, το κράτος χρειάζεται αλλαγές –συνεχείς αλλαγές- για να παίξει τον αναπτυξιακό του ρόλο και για να μπορεί να είναι πραγματικά φιλικό προς τους πολίτες, να προσφέρει ουσιαστικές κοινωνικές υπηρεσίες. Ο ρόλος του είναι σημαντικός. Σύγχρονο κράτος όμως σημαίνει αποδοτικό κράτος και ασφαλώς χωρίς τα βαρίδια κρατισμού. Σε καμιά όμως περίπτωση δεν σημαίνει διάλυση του κράτους και επιστροφή σε φαύλο πελατειακό κράτος αλήστου μνήμης εποχών. Εκεί, δυστυχώς, μας πάτε. Έλεος, κύριοι της Κυβέρνησης! Έτσι πλήττετε και την αξιοπιστία του κράτους απέναντι στους πολίτες, αλλά συνολικά και του πολιτικού συστήματος. Παρασύρετε σε αναξιοπιστία και το πολιτικό σύστημα μ’ αυτό που κάνετε στη Δημόσια Διοίκηση.
      Είπα προηγουμένως ότι το νομοσχέδιο είναι μία ασήμαντη παρέμβαση για έναν σημαντικό θεσμό. Είναι παρεμβάσεις διορθωτικού χαρακτήρα, πολλές από τις οποίες είναι σε λάθος κατεύθυνση και αλληλοαναιρούμενες ως προς το αποτέλεσμα. 
      Για παράδειγμα: Απεμπλέκετε τα προνοιακά επιδόματα από τους προϋπολογισμούς των νομαρχιών. Ταυτόχρονα όμως αφαιρείτε θεσμοθετημένους πόρους της Νομαρχιακής Αυτοδιοίκησης. Ένα βήμα μπρος, δύο πίσω.
    Αναφέρθηκε αναλυτικά ιδιαίτερα σ’ αυτό το κεφάλαιο ο εισηγητής μας. 
    Όμως, δεν είναι μόνο αυτό. Παρεμβαίνετε μηχανιστικά –εγώ δεν κατάλαβα με ποια κριτήρια- στην κατανομή πόρων για λειτουργικά έξοδα και επενδύσεις. 
    Με μηχανιστικούς περιορισμούς μπορούμε να λέμε ότι προσφέρουμε στην αυτονομία της αυτοδιοίκησης; Γενικά, παρά τις διακηρύξεις σας, η συνολική πολιτική σας και τα μέτρα αντιστρατεύονται και την αυτονομία και την οικονομική αυτοδυναμία των ΟΤΑ. 
    Εγώ δεν λέω ότι δεν βρίσκω και θετικές ρυθμίσεις. Εγώ θεωρώ θετική τη ρύθμιση του άρθρου 3 που δίνει τη δυνατότητα στις νομαρχίες να επιχορηγούν αστικές εταιρείες μη κερδοσκοπικού χαρακτήρα με αντικείμενο την αντιμετώπιση προβλημάτων από τα ναρκωτικά. 
    Ασφαλώς, δέχομαι πολλές από τις επιφυλάξεις που εξέφρασε ο κ. Κουβέλης όσον αφορά τη λειτουργία αυτών των αστικών εταιρειών και εδώ χρειάζεται να αυστηροποιηθούν οι έλεγχοι να βελτιωθεί το θεσμικό πλαίσιο. Όμως, είναι θετικό ότι μπορούμε να ενισχύσουμε μέσω Νομαρχιακής Αυτοδιοίκησης αυτές τις εταιρείες για την αντιμετώπιση των ναρκωτικών. 
    Εδώ, θα ήθελα να θυμίσω στον κ. Παυλόπουλο ότι σε άλλο νομοσχέδιο και σε προηγούμενη συζήτηση είχα υποβάλει το αίτημα –και δεσμεύτηκε τότε να το αντιμετωπίσει με άλλη νομοθετική ρύθμιση- να δώσουμε κίνητρα για πρόσληψη απεξαρτημένων ατόμων. Γιατί αυτό είναι το κλειδί στη μάχη κατά των ναρκωτικών. Μέχρι σήμερα δεν το είδαμε. 
    Επίσης, μιλώντας γι’ αυτό το συγκεκριμένο άρθρο, θέλω να στηρίξω το αίτημα της Εθνικής Συνομοσπονδίας Ατόμων με Ειδικές Ανάγκες. Αιτούνται, έχουν καταθέσει υπόμνημα, πιστεύω ότι θα το έχουν όλοι οι κύριοι και οι κυρίες συνάδελφοι- να ισχύσει η δυνατότητα επιχορήγησης και για τις σχετικές μη κερδοσκοπικές αστικές εταιρείες που δρουν στο χώρο των ατόμων με αναπηρία. Πιστεύω ότι το αίτημα είναι δίκαιο και χρειάζεται να περιληφθεί στη ρύθμιση. 
    Όσον αφορά τα άρθρα, θα πούμε περισσότερα στη συζήτηση επί των άρθρων. 
    Πριν κλείσω επί της αρχής θέλω να αναφερθώ στην τροπολογία  για το βασικό μέτοχο. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε. 
    Η κατάληξη δεν μας προκαλεί έκπληξη, ήταν αναμενόμενη. Υπήρξε άτακτη υποχώρηση, παρά τις μεγαλοστομίες και τους παλληκαρισμούς της Κυβέρνησης.  Τους θυμάστε. Σας είχαμε προειδοποιήσει, σας είχαμε επισημάνει ότι οι ρυθμίσεις δεν θα σταθούν στην Ευρωπαϊκή Ένωση γιατί είναι προβληματικές, αλυσιτελείς. Σας ενδιέφεραν τότε οι πρόσκαιρες εντυπώσεις, οι ανακατατάξεις στο χώρο των επιχειρηματιών. Μας κατηγορήσατε μάλιστα ως συνοδοιπόρους της διαπλοκής.  Εσείς που καθημερινά δείχνετε με τα μπουμπούκια που ανθίζουν στο μηχανισμό σας, μέσα στα Υπουργεία, ότι η ηθικολογία σας δεν έχει κανένα αντίκρισμα στην πράξη.
    Ντροπή σας! 
    (Θόρυβος – Διαμαρτυρίες από την πτέρυγα της Νέας Δημοκρατίας)
      Μας είπατε συνοδοιπόρους της διαπλοκής. Θα τα ακούσετε τώρα. 
    ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Γείτονα. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Τώρα, με τις εξελίξεις που υπάρχουν και στο βασικό μέτοχο, με τους «τσαρλατανισμούς» που κάνετε –σας είπε ο σύμβουλος του Πρωθυπουργού «τσαρλατάνους»- δικαιούμαστε και εμείς να σας αντιστρέψουμε τις κατηγορίες και να σας κατηγορούμε όχι μόνο για προχειρότητα…
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, ολοκληρώστε, κύριε Γείτονα. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Σας κατηγορούμε για εμπάθεια, για ιδιοτέλεια, αλλά και για φαυλότητα. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακάλεσα για το χρόνο.
    Ο κ. Λεβέντης. Απών. 
    Ο κ. Δημήτρης Σαμπαζιώτης έχει το λόγο. 
    Κύριε Λεβέντη, βλέπω ότι ήρθατε. Θέλετε να μιλήσετε; Είστε γραμμένος τώρα και ήδη έχω εκφωνήσει τα όνομά σας. 
    ΑΘΑΝΑΣΙΟΣ ΛΕΒΕΝΤΗΣ: Παρακαλώ, κύριε Πρόεδρε, θα ήθελα να μιλήσω λίγο αργότερα. 
    ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Λεβέντη. 
    Ορίστε, κύριε Σαμπαζιώτη, έχετε το λόγο. 
    ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υφυπουργέ, κυρίες και κύριοι συνάδελφοι, είναι κοινή άποψη ότι οι νομαρχιακές αυτοδιοικήσεις πρέπει να διαδραματίζουν σημαντικό ρόλο στο σχεδιασμό και στην υλοποίηση των πολιτικών και των προγραμμάτων περιφερειακής ανάπτυξης. 
    Η Νέα Δημοκρατία, θεωρώντας ότι τα οικονομικά των νομαρχιακών αυτοδιοικήσεων είναι ο αδύνατος κρίκος στη δημιουργία ενός αξιόπιστου αυτοδιοικητικού συστήματος που θα υπηρετεί τον πολίτη, την ανάπτυξη και την ευημερία του τόπου, δεσμεύτηκε προεκλογικά να θέσει κανόνες στο μείζον ζήτημα της λειτουργίας της  Τοπικής Αυτοδιοίκησης.
      Γι’ αυτό και η σημερινή Κυβέρνηση, στοχεύοντας στην ενίσχυση της οικονομικής αυτοτέλειας και εν γένει στην ανάπτυξη των Οργανισμών Τοπικής Αυτοδιοίκησης, κατέθεσε το παρόν σχέδιο νόμου, εκπληρώνοντας στοιχειώδες θεσμικό και πολιτικό χρέος απέναντι στη Νομαρχιακή Αυτοδιοίκηση, δίνοντάς της τους αυτοτελείς πόρους που έχει ανάγκη.
      Κυρίες και κύριοι συνάδελφοι, οι νομαρχιακές αυτοδιοικήσεις έχουν καθοριστικής σημασίας αναπτυξιακό ρόλο στην περιοχή της ευθύνης τους. Η πραγματοποίησή του όμως απαιτεί πόρους. Με τον ισχύοντα νόμο το σύνολο των βοηθημάτων υγειονομικής περίθαλψης και των επιδομάτων κοινωνικής πρόνοιας καταβάλλονταν από τα έσοδα των ΚΑΠ. Μάλιστα, τα προνοιακά επιδόματα που το 1999 έφταναν στο 51% του προϋπολογισμού έφτασαν το 2004 στο 79% των ΚΑΠ. Αυτό είχε σαν αποτέλεσμα να μην υπάρχει ουσιαστική δραστηριότητα και οι νομαρχιακές αυτοδιοικήσεις να μην μπορούν να εκτελέσουν έργα και να υλοποιήσουν το αναπτυξιακό όραμα που εναπόθεταν πάνω τους οι πολίτες.
      Για να αντιμετωπιστεί, λοιπόν, αυτή η στρεβλή κατάσταση αποδεσμεύονται οι ΚΑΠ από τις υποχρεώσεις για την καταβολή των εν λόγω βοηθημάτων και επιδομάτων, τα οποία στο εξής θα καταβάλλονται από τον κρατικό προϋπολογισμό. Ταυτόχρονα,  καθορίζεται ότι τα έσοδα των Κεντρικών Αυτοτελών Πόρων είναι το 2% από το ΦΠΑ, το 10% από τα τέλη κυκλοφορίας αυτοκινήτων και ο αναπτυξιακός πόρος. Από αυτά, το 1% του ΦΠΑ διατίθεται για την κάλυψη των λειτουργικών δαπανών, το υπόλοιπο 1% για επενδύσεις και τα έσοδα από τα τέλη κυκλοφορίας για τη βελτίωση των οδικών δικτύων.
      Έτσι ουσιαστικά, για πρώτη φορά η Νομαρχιακή Αυτοδιοίκηση αποκτά αυτοτελείς πόρους, οι οποίοι κατανέμονται με τρόπο που δεν επιτρέπει να μετατίθενται από την μια κατηγορία στην άλλη, έτσι ώστε τα λειτουργικά έξοδα να μην κατατρώνε τις άλλες δραστηριότητες.
      Ως τώρα η πολιτική των κυβερνήσεων του ΠΑΣΟΚ είχε σαν αποτέλεσμα, η Τοπική Αυτοδιοίκηση να υπάρχει μόνο σαν όνομα και η έννοιά της να μένει κενό γράμμα. Τα προβλήματα είναι γνωστά και αφορούν τη μεταβίβαση των αρμοδιοτήτων χωρίς τους αντίστοιχους πόρους, την έλλειψη ενός θεσμικού πλαισίου, αλλά και την έλλειψη ενός στρατηγικού σχεδιασμού.
      Έτσι οι ΟΤΑ όλων των βαθμών δεν είχαν τους πυλώνες πάνω στους οποίους θα μπορούσαν να στηριχθούν για να αναπτύξουν τη δραστηριότητά τους. Συνεπώς, μη μπορώντας να πραγματοποιήσουν βασικούς σκοπούς και στόχους περιόριζαν κατά πολύ τις δυνατότητές τους, αδυνατώντας να επιτύχουν την εξυπηρέτηση των πολιτών και τη βελτίωση των υποδομών στην περιφέρεια.
      Ως σήμερα η πλήρωση των κενών θέσεων στη Νομαρχιακή Αυτοδιοίκηση ήταν μια ιδιαίτερα χρονοβόρα διαδικασία. Έπρεπε να γίνει διαγωνισμός, προκηρυσσόμενος από τον ΑΣΕΠ και μέχρι να γίνουν οι προσλήψεις, οι νομαρχιακές αυτοδιοικήσεις υπολειτουργούσαν για πολύ χρόνο εξαιτίας της έλλειψης προσωπικού.
      Με τις ρυθμίσεις του παρόντος νομοσχεδίου δίνεται η δυνατότητα να επιταχυνθεί και να εξορθολογιστεί η διαδικασία πλήρωσης αυτών των κενών θέσεων. Ορίζεται ότι οι ίδιοι οι οργανισμοί κάνουν την προκήρυξη και το διαγωνισμό με τα κριτήρια του ΑΣΕΠ και το ΑΣΕΠ εγκρίνει την προκήρυξη και τα αποτελέσματα του διαγωνισμού. Έτσι και η διαδικασία επιταχύνεται και γίνεται πιο ευέλικτη, χωρίς να παραβιάζεται η αρχή της αξιοκρατίας.
      Αγαπητοί συνάδελφοι, το παρόν νομοσχέδιο περιλαμβάνει και ρυθμίσεις για τους Οργανισμούς Τοπικής Αυτοδιοίκησης πρώτου βαθμού. Προτείνεται η αναστολή καταβολής οφειλών στο Ταμείο Παρακαταθηκών και Δανείων από παλαιά άληκτα δάνεια για τους Δήμους που αντικειμενικά δεν μπορούν να ανταποκριθούν στην υποχρέωση καταβολής των τοκοχρεολυτικών δόσεων. Δίνεται η δυνατότητα επαναδιαπραγμάτευσης,  ενοποίησης και κεφαλαιοποίησής τους με συνομολόγηση νέας σύμβασης με το Ταμείο.
      Έτσι οι Δήμοι που είναι καταχρεωμένοι είτε λόγω κακοδιαχείρισης είτε κυρίως λόγω της πολιτικής των κυβερνήσεων του ΠΑΣΟΚ, η οποία όχι μόνο δεν τους έδινε χρήματα για να λειτουργήσουν, αλλά ούτε καν τα χρήματα που έπρεπε να τους αποδοθούν, θα ανακουφιστούν, θα μπορέσουν με μεγαλύτερη ευχέρεια να εκπληρώσουν την αποστολή τους.
      Παρέχεται επίσης η ευχέρεια στους Δήμους να αγοράσουν έτοιμη οικοδομή, κατασκευασμένη σύμφωνα με τις δικές τους προδιαγραφές, έτσι ώστε σε πολύ σύντομο χρονικό διάστημα να μπορούν να στεγαστούν σε καινούργια κτήρια και να αποκεντρώσουν τις υπηρεσίες τους. Το δε εκλογικό επίδομα ενσωματώνεται στα έξοδα κίνησης και έτσι οι δημοτικοί υπάλληλοι θα γνωρίζουν εξαρχής τι δικαιούνται και δεν θα βρισκόμαστε κάθε φορά μπροστά στο απαράδεκτο φαινόμενο, παραμονές των εκλογών να γίνεται παζάρι με απειλές απεργιών.  
      Επίσης, ρυθμίζονται θέματα οργάνωσης και διοίκησης και ενισχύονται οι αρμοδιότητες και το στελεχιακό δυναμικό του Γενικού Επιθεωρητή Δημόσιας Διοίκησης. Έτσι, έχουμε μία αυξημένη συγκέντρωση της ελεγκτικής αρμοδιότητάς του, ώστε να μην διαχέεται και να μην υπάρχει διασπορά και παράλληλες ενέργειες, οι οποίες συνιστούν αλληλεπικαλύψεις και τεράστια κενά.
      Ακόμα, διευρύνονται οι αρμοδιότητες των ΚΕΠ, ώστε να αντιμετωπιστούν τα προβλήματα της λειτουργίας. 
      Επίσης, καταργείται επιτέλους ο αναχρονιστικός θεσμός της διαδικασίας για τη βεβαίωση του γνήσιου της υπογραφής με αυτοπρόσωπη προσέλευση του πολίτη στις δημόσιες υπηρεσίες. Διευκολύνονται οι διαδικασίες που αφορούν τη διαπίστωση της ταυτοπροσωπίας. Αποδίδεται στα ΚΕΠ η δυνατότητα να κάνουν βεβαίωση του γνησίου των εγγράφων είτε πρόκειται για το πρωτότυπο είτε πρόκειται για αντίγραφο, το οποίο βέβαια είναι ήδη βεβαιωμένο. Έτσι, επιταχύνεται η εξυπηρέτηση των πολιτών και μειώνεται η ταλαιπωρία τους στην αντιμετώπιση των καθημερινών τους αναγκών.
      Κυρίες και κύριοι συνάδελφοι, με το νομοσχέδιο που συζητάμε η Κυβέρνηση προχωρά σε ρύθμιση των οικονομικών της Νομαρχιακής Αυτοδιοίκησης, η οποία είναι σημαντική και σηματοδοτεί τη νέα εποχή για τους ΟΤΑ όλων των βαθμών. Αναβαθμίζει την οικονομική αυτοτέλεια των νομαρχιακών αυτοδιοικήσεων, ώστε να είναι σε θέση να χαράζουν και να εφαρμόζουν τις πολιτικές τους επιλογές στα πλαίσια της διοίκησης και διαχείρισης των τοπικών τους υποθέσεων. Έτσι, επιτυγχάνεται η ομαλή πορεία των Νομαρχιακών Αυτοδιοικήσεων στο χρόνο και εξασφαλίζεται η εξυπηρέτηση των σκοπών για τους οποίους δημιουργήθηκαν. 
      Κυρίες και κύριοι συνάδελφοι, η Κυβέρνηση είπε την αλήθεια στον ελληνικό λαό για την οικονομία, αλλά δεν χρησιμοποίησε την κακή οικονομική κατάσταση ως άλλοθι για να μην εκπληρώσει τις υποχρεώσεις της. Προχωρά στην ανάδειξη της Νομαρχιακής Αυτοδιοίκησης, εξασφαλίζοντάς της οικονομικούς πόρους, ώστε να μπορεί να υπηρετήσει την αποκέντρωση και την περιφερειακή ανάπτυξη. Έμεινε αταλάντευτη στη θέση της για μία ανεξάρτητη ακηδεμόνευτη και οικονομικά αυτοδύναμη αυτοδιοίκηση. Με τις ρυθμίσεις του υπό συζήτηση νομοσχεδίου αφήνουμε στο παρελθόν τύπους και διαδικασίες που δεν μπορούν να προσφέρουν στον πολίτη, γιατί είτε είναι χρονοβόρες είτε είναι παρωχημένες. 
      Επίσης, με επίκεντρο το άτομο και τις ανάγκες του προωθούνται αλλαγές στην αυτοδιοίκηση και στη Δημόσια Διοίκηση που κρίνονται ιδιαίτερα σημαντικές. Επιλύονται προβλήματα που ταλανίζουν τους ΟΤΑ επί χρόνια. Εξασφαλίζεται η εύρυθμη οικονομικά λειτουργία της Τοπικής Αυτοδιοίκησης και ενισχύεται η αποκέντρωση και η περιφερειακή ανάπτυξη.
      Για όλους τους παραπάνω λόγους ψηφίζω ανεπιφύλακτα το σχέδιο νόμου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι, το συγκεκριμένο σχέδιο νόμου έρχεται περίπου ενάμιση χρόνο πριν από τις εκλογές για την Τοπική Αυτοδιοίκηση. Από αυτήν την άποψη θα μπορούσε κανείς να πει ότι έρχεται για δημιουργία εντυπώσεων και ενός πλέγματος επιχειρημάτων σε μία προσπάθεια δήθεν στήριξης της Νομαρχιακής Αυτοδιοίκησης.
      Βεβαίως, δυστυχώς για εσάς, πολλοί συνάδελφοί σας και στη Διαρκή Επιτροπή φάνηκαν ότι δεν πιστεύουν και πολύ σε αυτόν το θεσμό, γιατί μίλησαν περί «καντονοποίησης» του κράτους και περί δήθεν καταπάτησης της λαϊκής κυριαρχίας εξαιτίας των αρμοδιοτήτων και του ρόλου που δόθηκε στις νομαρχίες από τις κυβερνήσεις του ΠΑΣΟΚ. 
      Εμείς ως κόμμα όχι μόνο δεν αποδεχόμαστε αυτές τις θέσεις, αλλά επιδιώκουμε την ακόμα μεγαλύτερη αποκέντρωση και αυτοτέλεια των θεσμών της Τοπικής Αυτοδιοίκησης κυρίως με την οικονομική τους στήριξη και την απόδοση αρμοδιοτήτων σε αυτούς που θα έχουν ως στόχο την καλύτερη και αμεσότερη εξυπηρέτηση του πολίτη. Βεβαίως, ακρογωνιαίο ζήτημα γι’ αυτό το στόχο αποτελούσε και αποτελεί το θέμα των πόρων που διατίθενται στην Τοπική Αυτοδιοίκηση από τη μία μεριά και από την άλλη η εκχώρηση αρμοδιοτήτων σε αυτήν από το κεντρικό κράτος. 
      Το ΠΑΣΟΚ με τον «ΚΑΠΟΔΙΣΤΡΙΑ» ως νόμο-ορόσημο προώθησε τα αυτοδιοικητικά ζητήματα στη χώρα. Αντίθετα, η Νέα Δημοκρατία δεν ψήφισε ούτε το ν.1622 ούτε το ν.1416 ούτε το ν.1828. Ενώ η οικουμενική κυβέρνηση είχε αποφασίσει την εφαρμογή του θεσμού της Νομαρχιακής Αυτοδιοίκησης, η Νέα Δημοκρατία δεν τον προώθησε. 
      Κατά την τοποθέτησή μου, θα ήθελα να σταθώ σε κάποια θέματα που θίγονται στο νομοσχέδιο και σε κάποια άλλα που δεν αναφέρονται καθόλου. Για παράδειγμα δεν προβλέπεται η κατοχύρωση του προγραμματικού ρόλου της Νομαρχιακής και Τοπικής Αυτοδιοίκησης στην κατάρτιση του Δ΄ Κοινοτικού Πλαισίου Στήριξης και αντιμετωπίζεται συνολικά η αυτοδιοίκηση ως απλά ο «τελικός δικαιούχος» χωρίς λόγο, χωρίς προτάσεις, χωρίς ιεράρχηση των αναγκών της με βάση τις πραγματικότητες του κάθε τόπου και νομού.
     Βρισκόμαστε στο Μάιο του 2005 και δεν έχει υπάρξει ουσιαστικός διάλογος με τα εκλεγμένα όργανα των δήμων και των νομαρχιών γι αυτό το κυρίαρχο ζήτημα.
     Από την άλλη, ενώ μεταφέρονται τα προνοιακά επιδόματα στον κρατικό προϋπολογισμό, δεν έχει εγγραφεί τίποτα για το 2005. 
     Κι εγώ σας ρωτάω. Από πού προκύπτει από τους λογαριασμούς της Κυβέρνησης ότι θα βρεθούν αυτά τα χρήματα και θα αποδοθούν στους δικαιούχους στο β΄ εξάμηνο του τρέχοντος έτους;
     Από την άλλη, πάλι η Κυβέρνηση με απόλυτο τρόπο παρεμβαίνει στα πράγματα της Τοπικής Αυτοδιοίκησης και την υποχρεώνει στον επιμερισμό 50-50 για λειτουργικές δαπάνες και για επενδύσεις.
     Γιατί περιορίζει αλήθεια την ευελιξία που θα έπρεπε να έχουν τα συλλογικά όργανα για την κατανομή κατά την κρίση τους, των δικών τους πόρων;
     Επίσης απουσιάζει παντελώς από το σχέδιο νόμου η ρύθμιση για τη σχολική στέγη, ένα μείζον ζήτημα φέτος για τις περισσότερες νομαρχίες της χώρας. 
     Ένα άλλο σημαντικό ζήτημα που απασχολεί τις περισσότερες νομαρχίες είναι η ανεπάρκεια πόρων για την αντιμετώπιση των φυσικών καταστροφών. Εμείς στην Εύβοια φέτος είχαμε πάρα πολλές καταστροφές λόγω των δυσμενών καιρικών συνθηκών και η κατάσταση, ειδικά του οδικού δικτύου, είναι σε άθλια κατάσταση και από την άλλη, οι πολίτες βρίσκονται σε αδιέξοδο.
     Αυτήν τη στιγμή όσες πόρτες έχουμε χτυπήσει από τα συναρμόδια Υπουργεία τις έχουμε βρει κλειστές, μη μπορώντας η Νομαρχιακή Αυτοδιοίκηση ν’ αντεπεξέλθει σε αυτό το μείζον πρόβλημα.
     Κυρίες και κύριοι συνάδελφοι, ο αδύνατος κρίκος στην άρθρωση ενός αξιόπιστου αυτοδιοικητικού συστήματος είναι τα οικονομικά, ενός συστήματος που θα υπηρετεί τον πολίτη και θα προσφέρει αυτά που πρέπει. Αντίθετα εδώ η Κυβέρνηση δεν ενδιαφέρεται και φέρνει ένα νόμο προς ψήφιση με φιλοσοφία, δομή και θέσεις που μόνο αποσπασματικές ρυθμίσεις έχουν, λογισμικού τύπου. Σας παίρνουμε δύο σας δίνουμε ένα για τη δημιουργία μόνο και μόνο εντυπώσεων.
     Τελικά η εκτίμηση που διαμορφώνεται και από αυτό το σχέδιο νόμου είναι ότι το μόνο που ενδιέφερε την Κυβέρνηση ήταν η διευθέτηση και των προσλήψεων στις Νομαρχιακές Αυτοδιοικήσεις με την περιβόητη συνέντευξη, όπως την έβαλαν και για το υπόλοιπο προσωπικό του δημοσίου.
     Κύριοι συνάδελφοι ένας νόμος που στοχεύει στην διευθέτηση των οικονομικών θεμάτων της νομαρχιακής αυτοδιοίκησης πρέπει να προσδιορίζει τους ρόλους και τις αρμοδιότητές της έτσι ώστε να υπολογίζονται πλέον και τα ποσά που χρειάζονται για ν’ ανταποκριθεί ο θεσμός αυτός στις υποχρεώσεις του απέναντι στον πολίτη. Πρέπει να υπάρχει πρόβλεψη για αυτοτελείς πόρους και να υπάρξει συμφωνία και του οικονομικού επιτελείου της Κυβέρνησης. Πρέπει να υπάρξουν μελέτες και με τη συμμετοχή των νομαρχιών. Σε αυτό το νομοσχέδιο που φέρνετε εσείς δεν υπάρχει τίποτα σχετικό. Μόνο επιμέρους ρυθμίσεις και οι διευθετήσεις πολύ μικρής κλίμακας. Τελικά η πολιτική που εφαρμόζει η Νέα Δημοκρατία δημιουργεί την εικόνα ότι δεν πιστεύει ειλικρινά στο θεσμό της Νομαρχιακής Αυτοδιοίκησης.
     Επίσης, κύριοι συνάδελφοι, θα ήθελα να σταθώ σήμερα και σε μια βαρύνουσας σημασίας τροπολογία που φέρνει ο κ. Παυλόπουλος στο παρόν νομοσχέδιο.
     Όταν στις 8 Δεκεμβρίου 2004 τρεις Υπουργοί σας προέβαλαν το νόμο για το «Βασικό Μέτοχο», περίσσευουν και η αλαζονεία και η έπαρση για τη μάχη κατά του κακού. Ο μανιχαϊσμός τους σε όλο το μεγαλείο. Αλλά έλειπε βέβαια η πολιτική ουσία. Απορρίψατε τη συζήτηση για τις προτάσεις μας και οποιαδήποτε άλλη πρόταση που θα συνέβαλε σε μια θεσμικού τύπου συμφωνία που να προωθεί το δημοκρατικό έλεγχο της οικονομίας και των σχέσεών της με την πολιτική εξουσία, ένα πλαίσιο που θα μπορούσαμε να πείσουμε τους Ευρωπαίους εταίρους μας για την αναγκαιότητά του και την αποτελεσματικότητά του.
     Τελικά φάνηκε ότι ο κύριος λόγος αυτής της επιλογής δεν ήταν άλλος από τη δημιουργία εντυπώσεων.
     Κύριε Υπουργέ, η έκφραση «τζάμπα μάγκες» βρίσκει σε αυτήν την ιστορία την απόλυτη έννοιά της. Βέβαια δεν επιχαίρουμε για την εξέλιξη αυτού του θέματος, ούτε νιώθουμε ευτυχείς που η χώρα μας βρέθηκε εκτεθειμένη στην Ευρώπη. Θέλουμε όμως να υπογραμμίσουμε την πολιτική σας ανευθυνότητα και την χωρίς αρχές αντίληψή σας για την διεύθυνση της χώρας. Εξάλλου, όπως όλοι ξέρουμε, η διαπλοκή δεν χτυπιέται με ανεφάρμοστους νόμους, αλλά με δημοκρατικές διαδικασίες σε όλα τα επίπεδα της δημόσιας, κοινωνικής και οικονομικής ζωής. Και τα δείγματα, που δυστυχώς καθημερινά παρουσιάζονται, δεν κινούνται προς αυτή την κατεύθυνση.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)  
      Από τη μία οι προσλήψεις στο δημόσιο και η καταστρατήγηση του ΑΣΕΠ και από την άλλη τα σκάνδαλα των συμβούλων που συχνά πυκνά ανακύπτουν, ανατρέποντας όλη βέβαια τη φιλολογία σας για τη διαφάνεια και το νέο ήθος.
      Κύριοι συνάδελφοι, το χρονικό μιας προαναγγελθείσας αποτυχίας με την τροπολογία που κατέθεσε ο κ. Παυλόπουλος σήμερα, φθάνει στο τέλος της. Βασικά, αποτύχατε, κύριοι συνάδελφοι.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η Νομαρχιακή Αυτοδιοίκηση είναι βασικός θεσμός της δημοκρατικής λειτουργίας της πολιτείας και της διοικητικής αποκέντρωσης του κράτους. Στη χώρα μας βέβαια ήρθε καθυστερημένα, άργησε πολύ. Και όχι μόνο ήρθε καθυστερημένα αλλά ήρθε και με μία σειρά εγγενείς αδυναμίες οι οποίες δεν έχουν ακόμη ξεπερασθεί. Παραδείγματος χάριν, είναι περιορισμένες οι αρμοδιότητές της. Παρ’ όλα αυτά, μια σειρά αρμοδιότητες τις οποίες κατά έναν τρόπο προσπαθεί η πολιτεία να τις απομακρύνει από πάνω της γιατί είναι ενοχλητικές, είναι διαδικασίες που στοιχίζουν και που δεν έχει να προσδοκά από εκεί τίποτε, αυτές τις στέλνει προς την Τοπική Αυτοδιοίκηση. Έχει ανεπαρκείς πόρους από την αρχή.
      Επίσης το σύστημα της εκλογής των νομαρχιακών αρχόντων είναι αντιδημοκρατικό, πλειοψηφικό στην ουσία του, με συνέπεια να μην αποτυπώνεται η λαϊκή βούληση μέσα στο νομαρχιακό συμβούλιο. Οι δραστηριότητες που υπάρχουν εκεί, οι αρμοδιότητες, είναι υπερσυγκεντρωμένες στα χέρια του εκάστοτε νομάρχη. Το νομαρχιακό συμβούλιο ουσιαστικά παίζει έναν διακοσμητικό ρόλο. 
      Ύστερα η συνεργασία με την πρωτοβάθμια Τοπική Αυτοδιοίκηση είναι υποτυπώδης θα λέγαμε. Δεν υπάρχει συντονισμός, δεν υπάρχει συνεργασία. Και επειδή στον τόπο μας όλα γίνονται άναρχα και απρογραμμάτιστα, η Τοπική Αυτοδιοίκηση δε συντονίζεται με τη Νομαρχιακή, με αποτέλεσμα να υπάρχει αυτή η κατάσταση την οποία βλέπουμε και η Νομαρχιακή Αυτοδιοίκηση να μην επιτελεί ένα ρόλο συντονιστικό και επιτελικό όλων των δραστηριοτήτων στα πλαίσια του νομού.
      Από την άλλη υπάρχει μία κηδεμονία από  το διορισμένο περιφερειάρχη. Και ξέρουμε οτιδήποτε σχεδιάζεται να γίνει στη νομαρχία, ουσιαστικά πρέπει να περάσει από την έγκρισή του, αφού αυτός είναι που αποφασίζει για την κατανομή των πόρων. Γιατί οι αυτοτελείς πόροι είναι υποτυπώδεις. Και βέβαια αυτό είναι που συζητάμε σήμερα και δεν αλλάζει ουσιαστικά το πράγμα με το σημερινό νομοσχέδιο που συζητάμε.
      Τα οικονομικά είναι πάρα πολύ λίγα. Από την αρχή της αιρετής Νομαρχιακής Αυτοδιοίκησης είμαι νομαρχιακός σύμβουλος Δυτικής Αττικής, μέχρι και σήμερα. Και ζούμε αυτό το τεράστιο πρόβλημα κάθε μέρα. Ο προϋπολογισμός της Νομαρχίας Δυτικής Αττικής είναι 17.000.000 ευρώ. Από αυτά, τα 16.500.000 εκατομμύρια είναι ανελαστικές δαπάνες. Είναι μισθοδοσίες των υπαλλήλων και επιδόματα προνοιακά, τα οποία πρέπει να δίνει στους δικαιούχους. Απομένουν 500.000 ευρώ για όλη τη νομαρχία για να επιτελέσει το έργο της. Τι της απομένει; Να εκλιπαρεί και να προσπαθεί να μπαλώσει όπως όπως τα πράγματα από διάφορες επιχορηγήσεις. Και βέβαια, αυτές οι επιχορηγήσεις τις περισσότερες φορές παίρνουν τη μορφή φιλοδωρήματος.
      Από την άλλη βλέπουμε ότι το μέλλον της Νομαρχιακής Αυτοδιοίκησης είναι αβέβαιο.
      Πόσες φορές δεν έχουμε ακούσει ότι ενδεχομένως τις επόμενες εκλογές δεν θα πάμε με τη νομαρχιακή μορφή που ξέρουμε, αλλά ενδεχομένως να αλλάξει; Μπορεί να πάμε σε αιρετή περιφέρεια. Βέβαια, αυτά διαψεύστηκαν. Δεν ξέρω τι θα γίνει αύριο και προπαντός τι θα γίνει μεθαύριο. Και βέβαια, εμείς λέμε ότι θα πρέπει να είναι αιρετοί, και ο Περιφερειάρχης και το Περιφερειακό Συμβούλιο. Πρέπει να πάμε στις περιφέρειες, όπως τις προσδιορίζει η Ευρωπαϊκή Ένωση, και αυτό προϋποθέτει αιρετή περιφερειακή αυτοδιοίκηση. Υπάρχει αυτήν τη στιγμή ένας περιορισμός στο Σύνταγμά μας. Είναι δυο οι βαθμοί της αυτοδιοίκησης. Δεν ξέρω τι σκέφτεται να κάνει η Κυβέρνηση τελικά και τι θα αποφασίσει. 
      Από την άλλη, όσον αφορά τους πόρους για τους οποίους συζητάμε, το Γ΄ Κοινοτικό Πλαίσιο Στήριξης προέβλεπε για όλη την Αττική και τις τέσσερις Νομαρχίες, Αθήνας, Πειραιά, Ανατολικής και Δυτικής Αττικής, 460.000.000.000 δραχμές για τα έξι χρόνια. Δηλαδή, έρχονται ούτε 80.000.000.000 δραχμές περίπου το χρόνο για όλη την Αττική. Αν μοιράσουμε στην κάθε Νομαρχία, στη Δυτική Αττική, παραδείγματος χάριν, που ξέρω τα νούμερα, είναι λιγότερα από 80.000.000.000 για τα έξι χρόνια. Είναι ένα απειροελάχιστο ποσοστό μπροστά στις τεράστιες ανάγκες, αν σκεφτεί κανένας ότι η νομαρχία είναι υποχρεωμένη, παραδείγματος χάριν, να κλείνει όλες τις λακκούβες των δρόμων της. Διότι αλλιώς, αν συμβεί κάτι, ο νομάρχης είναι υπόλογος και θα τιμωρείται, αν δεν έχει κλείσει τις λακκούβες. Και βέβαια, δίνονται κάποιες επιχορηγήσεις-ψίχουλα. Γι’ αυτήν την περιοχή, όπου έχει μια τεράστια κυκλοφορία βαρέων οχημάτων, οι λακκούβες αυτές απαιτούν πολλαπλάσια. Μόνο αυτή η «συφοριασμένη» λεωφόρος του ΝΑΤΟ δεν ξέρω και εγώ πόσα δισεκατομμύρια χρειάζεται και  δεν φτάνουν, για να αντιμετωπιστεί το πρόβλημά της. 
      Σχετικά με την παλιά Εθνική Οδό Ελευσίνας-Θήβας, η οποία είναι από την εποχή του Ξέρξη ακόμα. Κύριε Πολύδωρα, εσείς που ξέρετε τόσο καλά την ιστορία, από εκεί πέρασαν τα στρατεύματα του Ξέρξη, από εκεί ενδεχομένως πέρασε και ο Οιδίποδας, γιατί η Σφίγγα ήταν στην Κάζα, στις παλιές Ελευθερές. Ακόμα βρίσκεται σ’ αυτήν την κατάσταση και ο σχεδιασμός και ουσιαστικά μια άσφαλτος που έπεσε μετά το Β΄ Παγκόσμιο Πόλεμο.
      Πώς θα πρέπει να τα βγάλει πέρα η Νομαρχιακή Αυτοδιοίκηση, όταν δεν της δώσουμε πόρους; Φτάνουν αυτοί οι πόροι; Είναι πάρα πάρα πολύ λίγοι και θα πρέπει να είναι πιο γενναιόδωρη η Κυβέρνηση, αν θέλουμε πραγματικά να έχουμε μια ουσιαστική Νομαρχιακή Αυτοδιοίκηση, μια πραγματική αυτοδιοίκηση σε όλους τους βαθμούς και σε όλα τα επίπεδα.
      Και από αυτήν την άποψη,  υπάρχει ένα οξύτατο πρόβλημα αυτές τις μέρες, οι περίφημες λάσπες της Ψυτάλλειας, που έρχονται ύστερα από απόφαση του Υπουργού ΠΕΧΩΔΕ στην χωματερή Άνω Λιοσίων χωρίς να ρωτηθεί καν η Νομαρχιακή Αυτοδιοίκηση, χωρίς να ενημερωθεί. Δεν έγινε μια διαβούλευση, να πει «Ξέρετε; Εμείς θέλουμε να κάνουμε αυτό.». Το πληροφορούμαστε από τα Μέσα Μαζικής Επικοινωνίας και τα κανάλια της τηλεόρασης ότι απεφασίσθη και διετάχθη οι λάσπες της Ψυτάλλειας να έρχονται εκεί, χωρίς να υπολογίζεται ούτε η υποβάθμιση του περιβάλλοντος ούτε η τεράστια οικολογική καταστροφή που έχει γίνει στη χωματερή των Άνω Λιοσίων, όπου θα συγκεντρώνονται ημερησίως εξήμισι χιλιάδες τόνοι σκουπίδια όλης της Αττικής.
       ΠΡΟΕΔΡΕΥΩΝ (Ιωάννης Τραγάκης): Σκεφθείτε και λίγο την Ψυτάλλεια όμως. Η Ψυτάλλεια τα δέχεται αυτά επί δεκαετίες.
      ΑΘΑΝΑΣΙΟΣ ΛΕΒΕΝΤΗΣ: Σχετίζεται με την Ψυτάλλεια, κύριε Πρόεδρε. Δικαιολογημένα αγανακτούν οι κάτοικοι του Περάματος και του Κερατσινίου, γιατί μυρίζει και όζει, πλην όμως το να πάνε σε απόσταση τριακοσίων μέτρων από τα σπίτια των Άνω Λιοσίων ή της Πετρούπολης, αυτό δεν ενοχλεί; Αυτά είναι πράγματα ανεπίτρεπτα και εδώ φαίνεται ότι, για να αναλάβει η Νομαρχιακή Αυτοδιοίκηση τον ουσιαστικό της ρόλο, έχουμε ακόμα πολύ δρόμο να διανύσουμε. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Φούσας.
      ΑΝΤΩΝΙΟΣ ΦΟΥΣΑΣ: Σας ευχαριστώ, κύριε Πρόεδρε. 
      Συζητούμε ένα ιδιαίτερα ενδιαφέρον και πολύ χρήσιμο νομοσχέδιο που έχει σχέση με τη Νομαρχιακή Αυτοδιοίκηση και επιχειρεί να επιλύσει πολύ σοβαρά θέματα σ’ αυτόν τον ιδιαίτερα ευαίσθητο χώρο.
	Θέλω, όμως, από τη θέση αυτή να εκφράσω τα θερμά μου συγχαρητήρια προς το Υπουργείο Εσωτερικών, Δημόσιας Διοίκησης και Αποκέντρωσης και προς την πολιτική του ηγεσία, αλλά ιδιαίτερα προς τον αρμόδιο Υπουργό κατ’ αρχήν για το πλούσιο μέχρι σήμερα νομοθετικό του έργο, ένα έργο που πράγματι αποδεικνύει τη διάψευση όλων των συναδέλφων του ΠΑΣΟΚ που μας κατηγορούσαν στην αρχή ότι τάχα αυτή η Κυβέρνηση δεν παρουσιάζει νομοθετικό έργο και δεν έχει νομοθετικές πρωτοβουλίες. Επιπλέον, αποδεικνύει ότι και ο συγκεκριμένος Υπουργός και άλλοι Υπουργοί πράγματι επιδεικνύουν καθημερινά πλούσιο νομοθετικό έργο.
	Δεύτερον, θα ήθελα να εκφράσω τα συγχαρητήριά μου για τον τρόπο με τον οποίο ο Υπουργός διευθύνει το Υπουργείο του. Πράγματι, είναι ένας τρόπος ιδιαίτερα δημοκρατικός, αλλά βεβαίως και ένας τρόπος με τον οποίο μπορεί και επιλύει σοβαρά προβλήματα. 
	Τρίτον, διότι πράγματι έχει επιλύσει μέχρι σήμερα πολλά προβλήματα γενικότερα του Υπουργείου του, αλλά ειδικότερα της Νομαρχιακής Αυτοδιοίκησης και των ΟΤΑ, προβλήματα που χρόνιζαν επί πολλά χρόνια μέχρι σήμερα.
	Τέταρτον, θέλω ιδίως να τον συγχαρώ ιδιαίτερα για τον ψύχραιμο τρόπο με τον οποίο αντιμετωπίζει και διεξέρχεται τις άδικες επιθέσεις μέχρι σήμερα εναντίον του, που προέρχονται από πολλές πλευρές, ιδίως όμως από τους διαπλεκόμενους χώρους.
	Για όλους αυτούς τους λόγους αισθάνομαι δημόσια και από τη θέση αυτή την ανάγκη να εκφράσω τα θερμά μου συγχαρητήρια προς τον Υπουργό Εσωτερικών, Δημόσιας Διοίκησης και Αποκέντρωσης.
	Ο ρόλος της Τοπικής Αυτοδιοίκησης ασφαλώς είναι σε όλους μας γνωστός, σπουδαίος και χρήσιμος για την ίδια την Τοπική Αυτοδιοίκηση και για την περιφέρεια, ασφαλώς όμως και για τον ελληνικό λαό.
	Δυστυχώς μέχρι τώρα οι κυβερνήσεις του ΠΑΣΟΚ έδιναν πολλές υποσχέσεις γι’ αυτόν το θεσμό, αλλά βεβαίως δεν είχαμε αποτελέσματα. Δεν είχαμε επίλυση των προβλημάτων, με αποτέλεσμα αυτά να σωρεύονται και καθημερινά να γίνονται δυσκολότερα και μεγαλύτερα για την Τοπική Αυτοδιοίκηση, για τη Νομαρχιακή Αυτοδιοίκηση, αλλά βεβαίως και για τους πολίτες κάθε περιοχής.
	Η Νέα Δημοκρατία είχε υποσχεθεί από την αρχή και προεκλογικά ότι θα βοηθήσει και θα αναβαθμίσει την Τοπική Αυτοδιοίκηση και βεβαίως ότι θα στηρίξει οικονομικά τους δύο αυτούς θεσμούς, δηλαδή την Πρωτοβάθμια και τη Δευτεροβάθμια Αυτοδιοίκηση. Αυτό έκανε μέχρι τώρα με πολλά νομοσχέδια, αυτό έκανε με πολλές πρωτοβουλίες, αλλά αυτό κάνει και με το παρόν νομοσχέδιο.
	Μ’ αυτό το νομοσχέδιο –και το ανέπτυξε ο εισηγητής μας κατά τρόπο πληρέστατο, το ανέπτυξαν και οι αγορητές μας επίσης κατά τρόπο πλήρη- είναι αλήθεια ότι επιλύονται, όπως είπα, πολύ σοβαρά προβλήματα. Δεν έχω ούτε χρόνο, ούτε είναι σκόπιμο να αναφερθώ ειδικότερα στα θέματα αυτά.
	Αναφέρομαι ενδεικτικά σ’ ένα μόνο θέμα και το θέμα αυτό είναι τα επιδόματα κοινωνικής πρόνοιας της Τοπικής Αυτοδιοίκησης τα οποία στο εξής θα καλύπτονται από τον κρατικό προϋπολογισμό. Έτσι ανακουφίζονται οι Νομαρχιακές Αυτοδιοικήσεις. Φανταστείτε ότι αυτές οι δαπάνες έφθαναν μέχρι το 78% των ΚΑΠ. Αντιλαμβάνεστε, λοιπόν, ότι δεν περίσσευαν χρήματα ώστε να επιλυθούν άλλα πολύ σοβαρά προβλήματα.
	Μέχρι τώρα οι Τοπικές και οι Νομαρχιακές Αυτοδιοικήσεις δεν μπορούσαν να ανταποκριθούν στις απαραίτητες επενδυτικές τους πρωτοβουλίες και αυτό είναι ιδιαίτερα χαρακτηριστικό για ν’ αντιληφθείτε και για ν’ αντιληφθούμε όλοι μας και για ν’ αντιληφθεί και ο ελληνικός λαός τη μεγάλη σημασία αυτής της ρύθμισης και πρωτοβουλίας του Υπουργείου Εσωτερικών. 
      Θα πρέπει να σας αναφέρω μόνο το εξής: Μέχρι το έτος 2004 για όλο το επενδυτικό πρόγραμμα όλη η Νομαρχιακή Αυτοδιοίκηση είχε στη διάθεσή της μόνο 5.000.000 ευρώ. Τώρα, μ’ αυτήν τη ρύθμιση που κάνει αυτό το νομοσχέδιο, στο εξής η Νομαρχιακή Αυτοδιοίκηση θα έχει στη διάθεσή της συνολικά 75.000.000 ευρώ. Επαναλαμβάνω: 5.000.000 ευρώ μέχρι τώρα, 75.000.000 ευρώ στο εξής.
    Αντιλαμβάνεστε πόσο βοηθάμε τη Νομαρχιακή Αυτοδιοίκηση και αντιλαμβάνεστε ιδίως πόσο συνεπής υπήρξε -και είναι και θα είναι- η Κυβέρνηση αυτή όταν έλεγε προεκλογικά ότι θα στηρίξει και οικονομικά τη Νομαρχιακή Αυτοδιοίκηση και βεβαίως και τους ΟΤΑ.
    Άκουσα με πολλή προσοχή τον αξιότιμο εισηγητή της Αξιωματικής Αντιπολίτευσης όπως επίσης και τους άλλους αγορητές. Οφείλω να σας πω ότι τιμώ ιδιαίτερα τον κ. Ντόλιο και τον εκτιμώ και για την εμπειρία που έχει στην Νομαρχιακή Αυτοδιοίκηση αφού διετέλεσε -απ’ ό,τι γνωρίζω- Νομάρχης ενός ακριτικού νομού. Πρέπει όμως με ειλικρίνεια να πω ότι δεν είδα να ασχοληθεί με σοβαρά θέματα αυτού του νομοσχεδίου. Δεν πείστηκα -και πιστεύω δεν πείστηκε κανένας και δεν πείστηκε και ο ελληνικός λαός- γιατί δεν ψηφίζετε αυτό το νομοσχέδιο. Σας είπα μια διαφορά προηγουμένως. 
    Μέχρι τώρα για επενδυτικό πρόγραμμα όλη η Νομαρχιακή Αυτοδιοίκηση όλης της χώρας είχε μόνο 5.000.000. Και τώρα με αυτό το νομοσχέδιο θα έχει 75.000.000 για να αναπτύξουν ένα επενδυτικό πρόγραμμα. 
    Ασχοληθήκατε βεβαίως με κάποια λεπτομερειακά θέματα και τα ερμηνεύσατε όπως εσείς νομίζατε όπως και οι άλλοι αγορητές σας. Ισχυριστήκατε, για παράδειγμα, ότι θα γίνουν προσλήψεις χωρίς ΑΣΕΠ με αυτό το νομοσχέδιο. Πρέπει να σας πω ότι αυτό δεν είναι αλήθεια. Και θα έλεγα, με όλο το σεβασμό στο πρόσωπό σας, ότι είναι και ψευδέστατο. Και το κακό είναι ότι αυτό το επιχείρημα το χρησιμοποιείτε παντού και πάντοτε και παραπλανείτε τον ελληνικό λαό, ενώ δεν είναι αλήθεια. Δεν έγινε κανένας διορισμός μέχρι σήμερα εκτός ΑΣΕΠ απ’ αυτή την Κυβέρνηση, απ’ όλους τους οργανισμούς και τη Δημόσια Διοίκηση. 
    Δεύτερον. Ομιλήσατε, αγαπητέ κύριε συνάδελφε, για την συνέντευξη. Και αυτή την κάνατε σημαία μέχρι σήμερα. Είναι το μέγα ψεύδος. Διότι η συνέντευξη όπως ξέρετε επιτρέπεται μόνο στο 30% των επιτυχόντων σε κάθε φορέα. Και όχι μόνο σ’ αυτούς αλλά εσείς λέτε ότι ξέρετε θα γίνεται η συνέντευξη και θα επιλέγετε τάχα και θα παραβιάζετε τον ΑΣΕΠ. Δεν είναι αλήθεια. Η αλήθεια είναι ότι -αυτό που γίνεται παντού- πρέπει να ξέρει ο φορέας απ’ αυτούς οι οποίοι επιτυγχάνουν συν 30% μόνο ποιοι θα είναι επιτέλους αυτοί οι οποίοι θα προσληφθούν για να προσφέρουν υπηρεσία. 
    Θα μπορούσα πολλά να αναφέρω αλλά δεν έχω χρόνο. Πρέπει να καταστρέψω το λόγο μου και να σας καλέσω όλες και όλους να ψηφίσετε αυτό το νομοσχέδιο. 
    Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
     Ο Αντιπρόεδρος της Βουλής, κ. Ιωάννης Τραγάκης, ζητεί άδεια ολιγοήμερης απουσίας στο εξωτερικό. 
     Η Βουλή εγκρίνει;
     ΟΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
     Ο κ. Σγουρίδης έχει το λόγο. 
     ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, ακούγοντας τον εισηγητή της Νέας Δημοκρατίας να λέει ότι η παράταξή του στηρίζει τη Νομαρχιακή Αυτοδιοίκηση, ότι είναι στυλοβάτης της Νομαρχιακής Αυτοδιοίκησης αναρωτήθηκα -γιατί θητεύω σ’ αυτήν εδώ την Αίθουσα από το 1989- αν ψήφισε ποτέ η Νέα Δημοκρατία καμιά από τις θεσμικές αλλαγές που έγιναν στην Τοπική Αυτοδιοίκηση. Την αιρετή Νομαρχιακή Αυτοδιοίκηση την ψήφισε; Όχι. Τον νόμο για τους καποδιστριακούς νόμους τον ψήφισε; Όχι. Τι διακήρυττε μέσα σ’ αυτήν την Αίθουσα; Ότι όταν θα έρθει στην εξουσία  θα καταργήσει αυτούς τους θεσμούς. 
     Τώρα φυσικά αυτά τα ξεχάσαμε. Έρχεστε αρωγός και συμπαραστάτης της Τοπικής Αυτοδιοίκησης. Αλλά όμως, αγαπητοί συνάδελφοι κυβερνητικής παράταξης, παραμένει αδυναμία σας να επεκτείνετε και να εμπλουτίσετε τους θεσμούς αυτούς. Γιατί ποτέ δεν τους πιστέψατε. Δεν προχωράτε στο επόμενο βήμα. Και υπάρχουν βήματα στο χώρο της Τοπικής Αυτοδιοίκησης που μπορείτε να κάνετε και εσείς. Να αφήσετε ένα λιθάρι στο θεσμό αυτόν. 
     Και επειδή μ’ αρέσει να μιλάω με παραδείγματα θα σας αναφέρω το εξής. Είχαμε προβλέψει το θεσμό της διευρυμένης Νομαρχιακής Αυτοδιοίκησης που έχει εφαρμοστεί στην Ανατολική Μακεδονία και Θράκη και στην Αττική. Οι διευρυμένες Νομαρχιακές Αυτοδιοικήσεις δεν έγιναν γιατί κάποιοι λέγανε ότι υπήρχε σκοπιμότητα για τη μειονότητα, την μουσουλμανική. 
    Ο θεσμός αυτός έγινε πειραματικά για να εμπεδώσει τη συνεργασία ανάμεσα στους νομούς, να μπορέσει να μεγαλώσει τα σχήματα τα οποία υπάρχουν στη Νομαρχιακή Αυτοδιοίκηση και η διευρυμένη Νομαρχιακή Αυτοδιοίκηση να είναι ο προθάλαμος, αν θέλετε, ενός νέου χάρτη. Να πεδίον δόξης λαμπρόν που θα μπορούσατε να προχωρήσετε το θεσμό. Δεν το κάνετε, όμως, γιατί δεν πιστεύετε στο θεσμό.
    Δεν μπορώ, όμως, κύριε Υφυπουργέ, να μη δεχθώ ότι κάποιες διατάξεις είναι θετικές, ότι κάποιες διατάξεις ήταν καθ’ υπόδειξη της ΕΝΑΕ, τις οποίες αποδεχθήκατε. 
    Πίσω, όμως, από τις κάποιες θετικές διατάξεις δεν παύουν να κρύβονται πονηρά παράθυρα και κερκόπορτες για την καταστρατήγηση άλλων θεσμών. 
    Η πρώτη έχει να κάνει με το ΑΣΕΠ Για την προφορική συνέντευξη θυμάστε προεκλογικά, όταν σας ρωτούσαμε αν θα βάλετε την προφορική συνέντευξη στο θέμα των προσλήψεων στο δημόσιο, τι μας λέγατε; Διαρρηγνύατε τα ιμάτιά σας. «Όχι. Ίσα-ίσα θα θωρακίσουμε το ΑΣΕΠ.» Και πριν αλέκτωρ φωνήσαι τρις… η προφορική συνέντευξη μπήκε στον κατάλογο των προσληφθέντων προσαυξημένη κατά 30%. Δηλαδή αν θα πάρουμε δέκα από αυτούς που έδωσαν σ’ ένα διαγωνισμό, οι δεκατρείς θα περάσουν από προφορική συνέντευξη και ο δέκατος τρίτος μπορεί να γίνει ένατος. Πώς; Δεν είναι παράθυρο; 
    Έρχεστε, λοιπόν, τώρα με το άρθρο 4 και τι κάνετε; Μειώνετε τις προθεσμίες της διακήρυξης και παράλληλα προχωράτε σε μείωση του χρόνου όπου το ΑΣΕΠ μπορεί να κρίνει είτε αυτεπαγγέλτως είτε μετά καταγγελίας. Θα προσληφθούν, όμως, κάποιοι.
    Εσείς συνήθως προσλαμβάνετε με τέσσερις μήνες. Στους τέσσερις μήνες είναι δυνατόν να κινηθεί ο μηχανισμός; Άρα αυτός -από όσους θα προσλάβετε για τρεις ή τέσσερις ή έξι μήνες- ήδη θα έχει δουλέψει, ήδη θα έχει πληρωθεί και ο άλλος που έκανε την ένσταση αν δικαιωθεί, δικαιώθηκε. Τίποτε περισσότερο.
    Είναι κερκόπορτα; Είναι χτύπημα στο θεσμό του ΑΣΕΠ; Είναι χτύπημα στην αξιοκρατία; Είναι δυνατόν ένα κράτος να πορευθεί χωρίς να υπάρχει αξιοκρατία;
    Δεύτερη παραβίαση θεσμών: Με το άρθρο 16 τι κάνετε; Προχωράτε και τους ΔΕ τους κάνετε ΤΕ. Και σωρεία τηλεφωνημάτων στα γραφεία μας: «Καλά και εμείς που είμαστε ΤΕ γιατί να μην γίνουμε ΠΕ;» Την κολοκυθιά θα παίξουμε; Αν είναι δυνατόν δηλαδή! Περνάτε από την πίσω πόρτα παρακάμπτοντας το εκπαιδευτικό σύστημα και βαθμολογικά και μισθολογικά αναβαθμίζετε ανθρώπους οι οποίοι είναι της δημοτικής εκπαίδευσης και τους κάνετε ΤΕ;
    Και για το πρόγραμμα «ΠΟΛΙΤΕΙΑ», για το οποίο λέτε πολλά, θα σας θυμίσω μόνο ότι στην κοινωνία της πληροφορίας μόνο το 2% εντάξατε. Θα χαθούν τρισεκατομμύρια δραχμές ή εκατομμύρια ευρώ από την κοινωνία της πληροφορίας.
    Αγαπητοί συνάδελφοι, ποιο είναι, όμως, το κερασάκι σε αυτό το νομοσχέδιο; Το κερασάκι σε αυτό το νομοσχέδιο είναι η τροπολογία για την αναστολή της εφαρμογής του νόμου για το «Βασικό Μέτοχο» μέχρι το Φθινόπωρο.
    Πριν κάνω, όμως, κάποια σχόλια θέλω να σας καταθέσω ένα άρθρο. Και θα παρακαλούσα τον κύριο Υπουργό και τον κύριο Υφυπουργό να το διαβάσουν. Το άρθρο αυτό είναι από το «ECONOMIST». Έχει δημοσιευθεί στις 26 Μαΐου του 2005 και αναφέρεται στο κόστος ενός παραδοσιακού σπορ. Και τι λέει ξεκινώντας το άρθρο αυτό; Είναι πάγια πολιτική πρακτική να παίζεται, ιδίως στις χώρες της Νότιας Ευρώπης, ένα προσφιλές παιχνίδι που έχει το εξής σενάριο:
    «Κάθε κυβέρνηση» –λέει- «που αναλαμβάνει κατηγορεί την προηγούμενη ότι τα έχει κάνει όλα στραβά και ότι αυτή έρχεται να επιδιορθώσει, να ανορθώσει». Και συνεχίζει παρακάτω το άρθρο και αναφέρεται στην Πορτογαλία του Μπαρόζο, αναφέρεται στα ελλείμματα και το πόσο οι Βρυξέλλες παρακολουθούν αυτό το παιχνίδι και καταλήγει στη Εuroland, δηλαδή στη χώρα των Ευρωπαίων: «Πρέπει να καταλάβουν ότι η υποβάθμιση των προκατόχων τους είναι ουσιαστικά υποβάθμιση της χώρας τους». Αυτό γράφει ο συντηρητικός “ECONOMIST”. Το καταθέτω στα Πρακτικά. Είναι πολύ διδακτικό άρθρο. Διαβάστε το.
      (Στο σημείο αυτό ο Βουλευτής κ. Παναγιώτης Σγουρίδης                         καταθέτει για τα Πρακτικά το προαναφερθέν άρθρο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κατηγορήσατε, λοιπόν, το ΠΑΣΟΚ για διαπλοκή και διαφθορά. Και στηρίξατε την επιχειρηματολογία σας στο ότι το ΠΑΣΟΚ δεν εφάρμοσε πλήρως τη συνταγματική διάταξη για το θέμα του “Βασικού Μετόχου”, αλλά την εφήρμοσε ελλειμματικά για να εξυπηρετήσει συμφέροντα και ότι εσείς θα έρθετε να αυστηροποιήσετε τις διατάξεις για να μπορέσετε να σώσετε τη χώρα από τη διαπλοκή και τη διαφθορά. Σας προειδοποιήσαμε τότε ότι ο νόμος του Βενιζέλου οριακά περνάει από τα ευρωπαϊκά δεδομένα.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ολοκληρώσετε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Μισό λεπτό, κύριε Πρόεδρε.
      Σας προειδοποιήσαμε ότι ο νόμος αυτός θα καταπέσει στην Ευρώπη και ότι θα πρέπει να κάνετε πίσω με ελαφρά πηδηματάκια γιατί θα μπει η χώρα σε ένα μεγάλο πήδημα. Και κατηγορήθηκα γι’ αυτό που σας είπα από το Βήμα της Βουλής. Και πράγματι οσονούπω ο νόμος έπεσε στο κενό και η χώρα δυσφημίστηκε. Τώρα που ο νόμος κατέπεσε, αφού ζητήσετε συγγνώμη…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: …από το ΠΑΣΟΚ για όσα το κατηγορήσατε, ελάτε να συνεννοηθούμε. Δεν χρειάζεται συναίνεση σ’ αυτό. Συνεννόηση χρειάζεται. Ελάτε να συνεννοηθούμε επιτέλους για να αρθείτε στο ύψος των περιστάσεων. Σας παραδώσαμε μια χώρα, η οποία ήταν διεθνώς σεβαστή. Μην τη μειώνετε γιατί κατά βάση το κύρος της χώρας, αν το χτυπήσετε, χτυπάτε τους ίδιους σας τους εαυτούς.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γι’ αυτό μας ζητάνε τώρα πίσω τα ρέστα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Σγουρίδη.
      Ο συνάδελφος κ. Χρύσης έχει το λόγο.
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, με το εισαγόμενο προς ψήφιση νομοσχέδιο του Υπουργείου Εσωτερικών ο Β΄ βαθμός Τοπικής Αυτοδιοίκησης, που κυριολεκτικά είχε αποψιλωθεί από αρμοδιότητες και πόρους, σήμερα ενισχύεται για να μπορέσει να συμβάλει ουσιαστικά στην ανάπτυξη των περιοχών που εποπτεύει και να ανταποκριθεί διοικητικά στους στόχους και τις ανάγκες του πολίτη. 
      Επιφορτισμένες οι Νομαρχιακές Αυτοδιοικήσεις με το ν. 2672 του 1998 να ασκούν κοινωνική πολιτική για άλλους λόγους και πέρα του ουσιαστικού τους έργου και της πραγματικής αποστολής τους, αντιμετώπιζαν οικονομικά προβλήματα και δυσλειτουργία. Η υποχρέωση καταβολής βοηθημάτων περίθαλψης και επιδομάτων κοινωνικής πρόνοιας εξαντλούσαν σε μεγάλο βαθμό τα έσοδα των Νομαρχιακών Αυτοδιοικήσεων. Το 78% των εσόδων από τους κεντρικούς αυτοτελείς πόρους διετίθετο για προνοιακά επιδόματα. Αυτό είχε ως αποτέλεσμα ν’ αδυνατούν να επιτελέσουν όχι μόνο το έργο τους, αλλά πολλές φορές έφταναν και στο σημείο να αντιμετωπίζουν οικονομικά προβλήματα που είχαν επιπτώσεις στις λειτουργικές τους ανάγκες. Αυτή η οικονομική εξαθλίωση και η αδυναμία επιτέλεσης έργου από τις Νομαρχιακές Αυτοδιοικήσεις αποτελούν στόχο αυτού του νομοσχεδίου, που με το πρώτο κεφάλαιο –«Οικονομικά και Λειτουργικά Θέματα Νομαρχιακής Αυτοδιοίκησης»- αποβλέπει ξεκάθαρα στην αναζωογόνησή τους.
      Η καταβολή των λεγόμενων προνοιακών επιδομάτων από τα έσοδα των Νομαρχιακών Αυτοδιοικήσεων από τους κεντρικούς αυτοτελείς πόρους, ήταν γι’ αυτές ένας οικονομικός βρόγχος, που τις οδηγούσε αργά, αλλά σταθερά, σε κάποιο τέλος. Σήμερα με το παρόν νομοσχέδιο αναλαμβάνεται η υποχρέωση καταβολής των επιδομάτων αυτών από το κεντρικό κράτος με επιχορήγηση των Νομαρχιακών Αυτοδιοικήσεων από τον κρατικό προϋπολογισμό. Έτσι, η εξοικονόμηση αυτών των πόρων θα προσδώσει νέα αναπτυξιακή ώθηση σε επίπεδο Β΄ βαθμού Τοπικής Αυτοδιοίκησης με έργα και επενδύσεις ανάλογες των αναγκών κάθε περιοχής.
      Εκτός των ανωτέρω, άξιο μνείας και αναφοράς είναι η έντοκη κατάθεση των εσόδων της Νομαρχιακής Αυτοδιοίκησης στην Τράπεζα της Ελλάδος και στο Ταμείο Παρακαταθηκών και Δανείων, ή σε άλλη τράπεζα, με αποτέλεσμα την επαύξηση αυτών των εσόδων.
      Θα ήταν παράλειψη εκ μέρους μου να μην αναφέρω την προβλεπόμενη δυνατότητα, που παρέχεται στις Νομαρχιακές Αυτοδιοικήσεις δια του υπό ψήφιση νομοσχεδίου, επιχορήγησης αστικών εταιρειών μη κερδοσκοπικού χαρακτήρα, που αποβλέπουν στην καταπολέμηση της μάστιγας των ναρκωτικών. 
      Η επιτάχυνση διαδικασιών πρόσληψης υπαλλήλων για πλήρωση κενών ή κενούμενων θέσεων στις Νομαρχιακές  Αυτοδιοικήσεις με τον έλεγχο του ΑΣΕΠ και με προϋποθέσεις διαφάνειας, αντικειμενικότητας και αμεροληψίας, εξασφαλίζεται με το άρθρο 4, που παρακάμπτει τις υφιστάμενες χρονοβόρες διαδικασίες και με τη δυνατότητα που δίνει στη Νομαρχιακή Αυτοδιοίκηση η έγκριση τριμελούς υπουργικής επιτροπής. Αφού εξασφαλιστούν οι σχετικές πιστώσεις, εκδίδεται με δική της προκήρυξη η πλήρωση κενών θέσεων, η οποία υποβάλλεται στο ΑΣΕΠ για τον έλεγχο της νομιμότητας.
      Εκτός του κεντρικού πυρήνα του νομοσχεδίου που αναφέρεται στο πρώτο κεφάλαιο και στο δεύτερο κεφάλαιο στα άρθρα 5 έως 12 περιλαμβάνονται ειδικά θέματα για τους ΟΤΑ, που απλουστεύουν και εκσυγχρονίζουν τις λειτουργικές διαδικασίες.
      Ιδιαίτερη πρακτική σημασία έχει το Κεφάλαιο Γ΄ του νομοσχεδίου με τον τίτλο «Θέματα οργάνωσης της Δημόσιας Διοίκησης», που στα άρθρα του αγγίζει την καθημερινότητα του πολίτη. Επιδιώκει, επίσης, να καταστήσει τη διοίκηση πιο φιλική και πιο προσιτή στον πολίτη. Η λειτουργία των ληξιαρχείων, ο Συνήγορος του Πολίτη, ο Γενικός Επιθεωρητής Δημόσιας Διοίκησης, το Σώμα Επιθεωρητών, οι Ελεγκτές Δημόσιας Διοίκησης τίθενται σε νέες πρακτικές βάσεις.
      Η αναβάθμιση της Δημόσιας Διοίκησης επιδιώκεται και με την επιμόρφωση των δημοσίων υπαλλήλων. Με το άρθρο 15 του νομοσχεδίου κυρώνεται νομοθετικά η από 22.11.2004 προγραμματική σύμβαση, που συνήφθη με διάρκεια έως 31.12.2004 μεταξύ του ελληνικού δημοσίου και του Εθνικού Κέντρου Δημόσιας Διοίκησης αφ’ ενός και ΑΔΕΔΥ αφ’ ετέρου, για την επιμόρφωση των δημοσίων υπαλλήλων, η οποία χρηματοδοτείται από τον κρατικό προϋπολογισμό.
      Με το άρθρο 16 διευρύνονται οι αρμοδιότητες των ΚΕΠ. Ενδεικτικά αναφέρω τη δυνατότητα βεβαιώσεως ταυτοπροσωπίας από τα ΚΕΠ, τα οποία παραμένουν ανοιχτά τα απογεύματα και τα Σάββατα. Έτσι, οι πολίτες εξυπηρετούνται και τα μέχρι σήμερα έχοντα την αρμοδιότητα αυτή αστυνομικά τμήματα αποσυμφορούνται.
      Τέλος, ανθρωπιστικού περιεχομένου είναι το άρθρο 18 του υπό ψήφιση νομοσχεδίου, με το οποίο ιδρύεται στο Υπουργείο Εσωτερικών, Δημόσιας Διοίκησης και Αποκέντρωσης το Ταμείο Αλληλοβοηθείας Υπαλλήλων, με σκοπό την προαγωγή αλληλεγγύης και τη σύσφιξη των μελών του.
      Κυρίες και κύριοι συνάδελφοι, υπερψηφίζουμε το παρόν νομοσχέδιο, με το οποίο επιχειρείται ένα τολμηρό και καινοτόμο βήμα προς τα εμπρός. Όλοι αυτοί οι πολιτειακοί θεσμοί, της Νομαρχιακής Αυτοδιοίκησης, των ΟΤΑ Α΄ Βαθμού, της Δημόσιας Διοίκησης γίνονται φιλικοί και προσιτοί προς τον πολίτη, του οποίου η καθημερινότητα ήταν δυσβάσταχτη μέχρι χθες. 
      Η αντίδραση της Αξιωματικής Αντιπολίτευσης ούτε πειστική, ούτε ελκυστική είναι πια σε κανένα πολίτη. Ο μονότονος και ανούσιος πολιτικός της λόγος δεν υποβοηθάει ούτε την ίδια, ούτε τον τόπο. Σήμερα η νέα διακυβέρνηση και ο Κώστας Καραμανλής με μάτια και αυτιά ανοιχτά προς την κοινωνία προχωρά με συνέπεια και υπευθυνότητα στην ανάπτυξη της περιφέρειας και στη βελτίωση της καθημερινότητας του πολίτη. Η πλατιά κοινωνική συμμαχία που δημιουργήθηκε, συναινεί και σε νέες ρήξεις με το χθες. 
      Πρέπει, κυρίες και κύριοι, να το τολμήσουμε, για να βγούμε από το τέλμα, για να πάει επιτέλους η Ελλάδα μπροστά.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε, κύριε συνάδελφε, που ήσασταν συνεπής στο χρόνο σας.
      Ο συνάδελφος κ. Βεργίνης έχει το λόγο.
    ΞΕΝΟΦΩΝ ΒΕΡΓΙΝΗΣ: Ευχαριστώ, κύριε Πρόεδρε.
    Κύριοι Υπουργοί, κυρίες και κύριοι συνάδελφοι, είμαι πάντοτε ευπρεπής στο Βήμα όπως σε όλη μου τη ζωή. Αλλά δεν μπορώ πραγματικά να αντέξω αυτή θα έλεγα, με επιεική όρο, απρέπεια, να βλέπουμε τους συναδέλφους ιδιαίτερα της Αξιωματικής Αντιπολίτευσης να εγκαλούν την Κυβέρνηση και βεβαίως και το κόμμα της Νέας Δημοκρατίας για πράγματα που έπρεπε να ήταν πολύ πιο προσεκτικοί και να απολογούνται. 
    Δεν έχετε το δικαίωμα, κύριοι της Αξιωματικής Αντιπολίτευσης να εγκαλείτε την Κυβέρνηση και το κόμμα της Νέας Δημοκρατίας για πράγματα για τα οποία πρέπει εσείς να απολογείστε. Και ομολογώ ότι πρέπει να το πω αυτό σήμερα. Καλείται η χώρα μας να επιστρέψει στην Ευρωπαϊκή Ένωση 1.200.000.000 € για ατασθαλίες και προμήθειες μεταξύ του 2001 και 2003, που πρέπει πράγματι να επιστρέψουμε για παράνομες χρηματοδοτήσεις. Είναι ή δεν είναι γεγονός αυτό;
    ΠΑΝΑΓΙΩΤΗΣ ΣΓΟΥΡΙΔΗΣ: Όχι.
    ΞΕΝΟΦΩΝ ΒΕΡΓΙΝΗΣ: Απόλυτα, είναι γεγονός και το γνωρίζετε καλά από εκθέσεις και από έγγραφα της Ευρωπαϊκής Ένωσης. Και αυτά είναι στη διάθεσή σας, κύριοι συνάδελφοι. 
    ΙΟΡΔΑΝΗΣ ΤΖΑΜΤΖΗΣ: Τα δικά σας πληρώνουμε. 
    ΞΕΝΟΦΩΝ ΒΕΡΓΙΝΗΣ: Εκμεταλλεύεστε την ευγένεια …
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι, μη διακόπτετε!
    ΞΕΝΟΦΩΝ ΒΕΡΓΙΝΗΣ: Εκμεταλλεύεστε την ευγένεια και την ευπρέπειά μας. Και ομολογώ ότι δεν ξέρω πώς αυτό θα μπορούσε να ξεπεραστεί εάν εσείς οι ίδιοι και ως κόμμα αλλά και ως κυβερνήσεις στο παρελθόν αλλά και σήμερα, δεν σας κάλυπταν πράγματι τα Μέσα Ενημέρωσης. 
    Είναι πραγματικά άξιο προσοχής ότι δεν μπορούμε αυτήν την ατμόσφαιρα να τη δεχθούμε περισσότερο, για να μην πω να την ανεχθούμε, όταν ομιλητές οι οποίοι έχουν προηγηθεί κατηγορούν τη Νέα Δημοκρατία, ακόμη και για τη διάλυση της Τοπικής Αυτοδιοίκησης. 
    Εισέρχομαι αυτήν τη στιγμή στο παρόν νομοσχέδιο. 
    Βεβαίως, δεχόμαστε ότι εσείς υιοθετήσατε θεσμικά και ψηφίσατε την Τοπική Αυτοδιοίκηση. Καμία αντίρρηση! Αλλά ποια Τοπική Αυτοδιοίκηση; Αυτή την οποία εσείς στη συνέχεια διαλύσατε; Αυτή την οποία εσείς στη συνέχεια πτωχεύσατε και την οποία δεν μπορεί κανείς να σεβαστεί; 
    Κύριοι συνάδελφοι της Αξιωματικής Αντιπολίτευσης δεχθείτε ένα πράγμα, ότι το σημερινό σχέδιο νόμου που έρχεται από την Κυβέρνηση και θέλω να συγχαρώ γι’ αυτό την πολιτική ηγεσία του Υπουργείου, έρχεται με τον τίτλο «Οικονομικά θέματα Νομαρχιακής Αυτοδιοίκησης και ρύθμιση διοικητικών θεμάτων», που θα έλεγα, κύριοι Υπουργοί, καλύτερα να το ονομάζατε «Ενίσχυση βαθμού θεσμικής ανεξαρτησίας και λειτουργικής αυτοτέλειας της Νομαρχιακής Αυτοδιοίκησης», διότι περί αυτού πρόκειται. Έρχεστε να ανεξαρτητοποιήσετε πράγματι στη λειτουργία, στις ενέργειες και δραστηριότητες την Τοπική Αυτοδιοίκηση. 
    Τι γίνεται μέχρι σήμερα; Μέχρι σήμερα οι Νομαρχιακές Αυτοδιοικήσεις δεν ήταν θεσμικά ανεξάρτητες και κυρίως, ήταν οικονομικά και λειτουργικά εξαρτημένες. Δεν υπάρχει καμία αμφιβολία γι’ αυτό. Υπάρχει η πραγματικότητα που το επιβεβαιώνει.
    Μέχρι σήμερα η Νομαρχιακή Αυτοδιοίκηση δεν μπορούσε ν’ ανταποκριθεί στον πραγματικό ρόλο της, θεσμικής και λειτουργικής αποκέντρωσης, αφού με τους οικονομικούς πόρους τους οποίους τελικά εσείς δίνατε, δεν μπορούσαν ν’ ανταποκριθούν καθόλου σε στοιχειώδεις ανάγκες και μάλιστα, μονόπλευρα, αφού το 79% των εσόδων που είχαν έπρεπε να διατεθούν για προνοιακά επιδόματα. Επομένως ένα ποσοστό το οποίο απέμεινε, το 20%-22% δεν μπορούσε να αρκεστεί για να αντιμετωπιστούν τα έξοδα άλλων λειτουργιών και δράσεων της Τοπικής Αυτοδιοίκησης. Συνεπώς δεν μπορούν  να κάνουν επενδύσεις για αποκατάσταση τουλάχιστον του οδικού δικτύου της αρμοδιότητάς τους οι Νομαρχιακές Αυτοδιοικήσεις. Για κάλυψη δε των λειτουργικών δαπανών, απαιτείται χρηματοδότηση κάθε φορά και ad hoc θα έλεγα, από το Υπουργείο Εσωτερικών, Δημόσιας Διοίκησης και Αποκέντρωσης. Και τι συνέβαινε σ’ αυτό; Έπρεπε ο κάθε νομάρχης, ο κάθε δήμαρχος να παρακαλεί εκ των υστέρων τον Υπουργό για να δώσει ad hoc κάποια χρηματοδότηση, προκειμένου να ξεπεράσει πάγιες και τρέχουσες ανάγκες της Νομαρχιακής Αυτοδιοίκησης και όχι μόνο, αλλά και του Α΄ Βαθμού Δημαρχιακής Αυτοδιοίκησης.
     Και όμως ψηφίσαμε ένα Σύνταγμα, το οποίο στο άρθρο 102 στην παράγραφο 5 λέει ότι η Νομαρχιακή Αυτοδιοίκηση πρέπει να έχει εξασφαλισμένη την οικονομική αυτοτέλεια και δεύτερον, απαγορεύει τη μεταβίβαση αρμοδιοτήτων, χωρίς ταυτόχρονη μεταφορά των αντίστοιχων πόρων. Ποια άλλη αλήθεια πρέπει να επικαλεστεί κάποιος, αφού ούτε το Σύνταγμα δεν τηρήθηκε; Τι λέει, λοιπόν, το Σύνταγμα; Λέει ότι δεν μπορείς να μεταφέρεις αρμοδιότητες, εάν δεν έχεις εξασφαλίσει πόρους με τους οποίους πρέπει να επιβιώσει η Τοπική Αυτοδιοίκηση, για ν’ αναπτυχθεί και ν’ ανταποκριθεί στις υποχρεώσεις της.
     Γι’ αυτό, λοιπόν, έπρεπε να εξασφαλίσετε τους πόρους, ώστε να μπορεί η Τοπική Αυτοδιοίκηση ν’ ανταποκριθεί στο ρόλο της που είναι αναπτυξιακός και λειτουργικός. Κυρίως, όμως, πρέπει να υπάρξει δυνατότητα μεταφοράς αποφάσεων από το κέντρο προς την περιφέρεια. Αυτό δεν επιτεύχθηκε. Και σήμερα συνεχίζονται οι αποφάσεις να παίρνονται στο κέντρο. Υποχρεώνουμε τους νομάρχες να προσφεύγουν στο Υπουργείο Εσωτερικών, προκειμένου να διακονεύουν πόρους για να ανταποκριθούν στις ad hoc υποχρεώσεις τους. Άρα, η Τοπική Αυτοδιοίκηση δεν είναι ανεξάρτητη.
     Υπάρχει και κάτι χειρότερο. Οπωσδήποτε οι δραστηριότητες της Τοπικής Αυτοδιοίκησης γινόντουσαν χωρίς ορθολογισμό. Ποιον προγραμματισμό μπορούσαν να κάνουν η Νομαρχιακή Αυτοδιοίκηση και η υπόλοιπη Τοπική Αυτοδιοίκηση, όταν δεν γνώριζαν εκ των προτέρων ποιους πόρους μπορούσαν να διαθέσουν, για να κάνουν προϋπολογισμό, ώστε να διασφαλιστούν οι συνθήκες κάτω από τις οποίες θα μπορούσε να υλοποιηθεί ο προϋπολογισμός. Πού είναι, λοιπόν, η συμβολή στον εκσυγχρονισμό της Δημόσιας Διοίκησης; Άρα δεν υπήρχε το στοιχειώδες που υπάρχει στην αυτοδιοίκηση των άλλων κρατών – μελών, δηλαδή, η φερεγγυότητα. Δεν είχε εξασφαλιστεί η φερεγγυότητα της Τοπικής Αυτοδιοίκησης. Συνεπώς ούτε στη χρηματοδότηση δεν μπορούσε να προσφύγει η Τοπική Αυτοδιοίκηση  για να προβεί στο επενδυτικό της έργο και κυρίως, στις λειτουργικές της δαπάνες. 
     Άρα πρέπει να δοθεί η δυνατότητα στην Τοπική Αυτοδιοίκηση Α΄ και Β΄ βαθμού, ώστε να μπορεί να ανταποκριθεί στις υποχρεώσεις της. Αυτήν τη δυνατότητα τη δίνει το σημερινό νομοσχέδιο με πολλαπλές διατάξεις. Ιδιαίτερα μου αρέσει το γεγονός ότι δίνεται η δυνατότητα της επιχορήγησης εταιρειών μη κερδοσκοπικού χαρακτήρα που καλούνται να δραστηριοποιηθούν έτσι ώστε ν’ αντιμετωπίσει η τοπική κοινωνία σοβαρά προβλήματα, όπως είναι τα ναρκωτικά.
     Καλώ τους συναδέλφους να υπερψηφίσουν το παρόν σχέδιο νόμου. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Καλλιώρας έχει το λόγο.
     ΗΛΙΑΣ ΚΑΛΛΙΩΡΑΣ: Κύριε Υπουργέ, επιτρέψτε μου να συγχαρώ την Κυβέρνηση για την τόλμη της, διότι μέσα σ’ ένα τόσο μικρό χρονικό διάστημα, δημιούργησε τόσο μεγάλη διαφορά για τον ελληνικό λαό μέσω της Τοπικής Αυτοδιοίκησης. Τα συγχαρητήρια αφορούν και εσάς κύριε Υπουργέ και την Κυβέρνηση και όσους συνέβαλαν στο να συζητάμε τώρα αυτό το σχέδιο νόμου.
     Θ’ αρχίσω, όμως, με κάτι διαφορετικό, γιατί μέσα σ’ αυτήν την Αίθουσα ακούγονται διάφορα πράγματα, τα οποία δεν έχουν καμία σχέση με την πραγματικότητα. Εγκαλείται η Νέα Δημοκρατία με τη βοήθεια των «συγκροτημάτων» για δικές σας παραλείψεις και για δικά σας λάθη. Μάλιστα έχετε το πολιτικό θράσος από αυτό το βήμα ή όπου αλλού σας δοθεί η ευκαιρία να μας καταγγέλλετε.
      Θα σας ρωτήσω δύο πράγματα ευθέως. Επιστροφή πόρων. Προσέξτε κάτι. Όλες οι εφημερίδες αναφέρονται στην επιστροφή χρημάτων στην Ευρωπαϊκή Ένωση και ψάχνει κάποιος, με τον οποιονδήποτε τρόπο, να δει σε ποια χρονική περίοδο αναφέρεται και δεν βρίσκει πουθενά το 2001-2003. Γιατί; Σας διαφυλάττουν, γιατί να σας θυμίσω ότι αυτά είναι τα συγκροτήματα τα οποία τον Αρχηγό σας τον Ιανουάριο του 1996 τον έφεραν στην Αίθουσα αυτή να έχει πρωτεύοντα ρόλο και τον Ιανουάριο του 2004 τον μάζεψαν πάλι πίσω. Αυτούς ευχαριστείτε. 
      Επίσης, με ενοχλεί βαθύτατα να συζητάμε για το θέμα στην υπόθεση της Ολυμπιακής. Αυτό και αν είναι πολιτικό τερατούργημα δικό σας! Δεν πρέπει κανένας Βουλευτής από εσάς να ανεβαίνει στο Βήμα αυτό και να αναφέρεται στην Ολυμπιακή, χωρίς πρώτα να πει «Συγγνώμη, ελληνικέ λαέ. Αγαπητοί συνάδελφοι, συγγνώμη. Θα αναφερθώ στην Ολυμπιακή.» Μετά να ακούσουμε τι έχει να πει, εφόσον βάλει με μεγάλα γράμματα τη λέξη «συγγνώμη» και την υπογραμμίσει. Διότι για παράνομες χρηματοδοτήσεις, για το ότι θα χάσουμε χρήματα, για το ότι εσείς μας εκθέτετε, ποιος νομίζετε ότι δεν καταλαβαίνει; Ο ελληνικός λαός; Υπάρχει αυτή η ψευδαίσθηση σήμερα; 
      ΝΙΚΟΛΑΟΣ ΣΑΛΑΓΙΑΝΝΗΣ: Έτσι φαίνεται ότι νομίζετε εσείς. 
      ΗΛΙΑΣ ΚΑΛΛΙΩΡΑΣ: Η εικονική πραγματικότητα περνάει μέσα από τα συγκροτήματα και μάλιστα κάνατε «συμμαχία» με την Ευρωπαϊκή Ένωση, γιατί σας ενοχλεί αυτό.
      ΝΙΚΟΛΑΟΣ ΣΑΛΑΓΙΑΝΝΗΣ: Ποια συγκροτήματα; 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, μη διακόπτετε! 
      ΗΛΙΑΣ ΚΑΛΛΙΩΡΑΣ: Υποβάλλετε τα πολιτικά σας σέβη, για να σας περνούν στα πρωτοσέλιδα και καλά κάνετε! Όμως εσείς θα πρέπει να αισθάνεστε πολιτική ντροπή μέσα σας, γιατί έξω δεν το έχω δει ποτέ. 
      ΝΙΚΟΛΑΟΣ ΣΑΛΑΓΙΑΝΝΗΣ: Φασιστική νοοτροπία είναι αυτό!
      ΗΛΙΑΣ ΚΑΛΛΙΩΡΑΣ: Θα ήθελα, λοιπόν, να προχωρήσω, αφήνοντας αυτό στην άκρη. Εμένα θα με κρίνει ο ελληνικός λαός και δεν επιτρέπω καμία διακοπή. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε. 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, άκουσα τον εισηγητή του ΠΑΣΟΚ, ο οποίος μίλησε επί τρία λεπτά και τριάντα επτά δευτερόλεπτα -δηλαδή το ένα πέμπτο του χρόνου- για μεγαλοστομίες, για το δικό μας εισηγητή, για το ότι είναι πολύ κακό για το τίποτα, για κατάργηση θεσμοθετημένων πόρων της Νομαρχιακής Αυτοδιοίκησης. Όμως, δεν είπε τίποτα από τα καινούργια που εισάγονται. Μίλησε για κριτήρια κατανομής άδικα, λίγα, που γεννούν υποψίες, για προκρούστεια λογική και όλα τα συναφή. Όμως, δεν είπε καμία συλλογική και συνολική πρόταση γι’ αυτά. Δεν μας είπε «κάντε έτσι». Να ακούσουμε τι μας λέτε. 
      Μας μίλησε για εκτός ΑΣΕΠ προσλήψεις, που η λογική είναι -και ο Υφυπουργός εκείνη τη στιγμή πετάχτηκε από την καρέκλα του- ότι, πρώτον, πρέπει να έχει πόρους η Τοπική Αυτοδιοίκηση και, δεύτερον, ότι είναι κανονικά υπό την εποπτεία του ΑΣΕΠ, εκτός και αν καταργήσαμε το Σύνταγμα και δεν το έχουμε μάθει εμείς εδώ στην Αίθουσα.
      Επίσης, μίλησε ο εισηγητής σας για τα ΚΕΠ. Μα, το άρθρο 16 είναι σαφές. Δίνει συγκεκριμένη απάντηση και εδώ δεν υπάρχει κανένα ζήτημα, κύριε Πρόεδρε, ότι θα διωχθούν οι υπάρχοντες υπάλληλοι. Πού ακούστηκε αυτό το πράγμα; 
      Για να πάμε, λοιπόν, στο νομοσχέδιο αυτό καθαυτό. Σας είπαμε –και το δικό μας σχέδιο και το πρόγραμμά μας μιλούσε- και προεκλογικά για επανίδρυση του κράτους. Μιλήσαμε για κάτι το καινούργιο. Εδώ, λοιπόν, έρχεται η Κυβέρνηση και φέρνει κάτι το καινούργιο με σημαντικές δομικές αλλαγές για τη λειτουργία της Τοπικής Αυτοδιοίκησης. Διότι εσείς δώσατε τις αρμοδιότητες, αλλά δεν δώσατε τους πόρους. Εμείς δίνουμε τους πόρους και ανακατανέμουμε τις αρμοδιότητες, τακτοποιώντας τους πόρους πάνω στις αρμοδιότητες, για να διοικήσουμε το κράτος. Είναι ακριβώς το ανάποδο. 
      Έτσι, λοιπόν, λογικό είναι να μιλάμε για ένα νομοσχέδιο «σταθμό», το οποίο έχει μία απολύτως διαφορετική φιλοσοφία απ’ αυτά που γνωρίζαμε. Διότι πλέον η Νομαρχιακή και η άλλη Τοπική Αυτοδιοίκηση δεν είναι κλειδωμένη, όπως μέχρι τώρα –όπως ειπώθηκε- στα προνοιακά επιδόματα, τα οποία τον τελευταίο χρόνο ήταν το 80%, με αποτέλεσμα να μην υπάρχουν πόροι για πλείστα πράγματα που πρέπει να επιληφθούν, για να καλυτερεύσει η μέρα και η καθημερινότητα του πολίτη. 
      Σήμερα τριπλασιάζονται οι πόροι προς τη Νομαρχιακή Αυτοδιοίκηση και ο προϋπολογισμός είναι αυτός, ο οποίος καλύπτει τα προνοιακά αυτά επιδόματα. Αυτή είναι μια σπουδαία καινοτομία και μάλιστα, αν υπάρχει πιθανότητα αστοχίας, προβλέπει το σχέδιο νόμου τρόπο και πολιτική λογική, ώστε αυτά να καλυφθούν από άλλη πηγή. Δηλαδή, υπάρχει απόλυτη διασφάλιση των πόρων. Τι άλλο από κει και πέρα μπορεί να πει ο κύριος Υπουργός και η Κυβέρνηση;
      Εν κατακλείδι, εδώ έχουμε μια ολοκλήρωση και έναν εκσυγχρονισμό στο θεσμικό πλαίσιο, για να χρηματοδοτηθούν οι Νομαρχιακές Αυτοδιοικήσεις. Διότι, αγαπητοί συνάδελφοι, όσο και να ενοχλεί, όσο και να κουραζόμαστε, το νοικοκύρεμα συνεχίζεται. Το νοικοκύρεμα διαχέεται μέσα από την Κυβέρνηση και το νομοθέτημα το συγκεκριμένο και στην υπόλοιπη Ελλάδα, στη Νομαρχιακή Αυτοδιοίκηση, στην Τοπική Αυτοδιοίκηση. Διότι επιμένουμε να είναι ισχυρή η Τοπική Αυτοδιοίκηση. Διότι έτσι θα δημιουργήσουμε καλύτερο κράτος, καλύτερη διοίκηση, για να μπορέσουμε να προχωρήσουμε.
      Και για να μην πολυλογώ, θα ήθελα να πω ότι όντως, αν δει κάποιος και το Κεφάλαιο 3, που αναφέρεται στη λειτουργία των ληξιαρχείων, στο Σώμα Επιθεωρητών, στην επιμόρφωση δημοσίων υπαλλήλων, στη διεύρυνση των αρμοδιοτήτων ΚΕΠ, στο Πρόγραμμα «ΠΟΛΙΤΕΙΑ» και σε πλείστα άλλα, θα καταλάβει ότι η Κυβέρνηση αυτή δεν κάνει πολιτική πλάκα. Δουλεύει μέρα-νύχτα με έναν και μοναδικό στόχο: να εξυπηρετήσουμε τον πολίτη και όχι τα συγκροτήματα, όπως κάνουν κάποιοι άλλοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, παρά τον περιορισμένο χρόνο, χάνω και στη μετακίνηση.
      Κυρία και κύριοι συνάδελφοι, πραγματικά είμαι αναγκασμένος να ξεκινήσω ανακόλουθα και να πω για μια ακόμα φορά ότι περίμενα από τους συναδέλφους να μιλήσουν επί της ουσίας, να ασχοληθούν με το νομοσχέδιο. Ακόμα-ακόμα, ούτε ο εισηγητής δεν το έκανε αυτό. Και βέβαια, για όλα τα άλλα ακούσαμε, εκτός από το νομοσχέδιο. Και είμαι υποχρεωμένος να πω για μια ακόμα φορά ότι στο σπίτι του κρεμασμένου δεν μιλάνε για σκοινί.
      Και να πω και κάτι ακόμα, ότι ειλικρινά δεν ξέρω τι να υποθέσω: ή ότι έχετε ασθενή μνήμη ή επιλεκτική μνήμη. Ήρθατε εδώ –και θα το θίξω παρακάτω- και αντί να ασχοληθείτε με την ουσία του νομοσχεδίου, με τις τομές και με τις ρήξεις που πραγματικά κάνει αυτό το νομοσχέδιο, που για σας είναι «ψιλοδιευθετήσεις», μιλάτε με ένα περίτρανο θράσος για το «Βασικό Μέτοχο». Και βέβαια, έχοντας προστάτες τα ΜΜΕ, το κάνετε αυτό εκ του ασφαλούς.
      Γιατί –δεν ξέρω το λόγο- ενώ υπήρχαν τα «καμπανάκια» και οι προειδοποιήσεις από το 2003, κανένας τότε δεν μίλαγε. Και σήμερα μάλιστα μας είπαν κάποια πράγματα ο κ. Γείτονας και ο κ. Σγουρίδης –χρησιμοποίησαν μάλιστα και βαρύτατες εκφράσεις- και μάλλον δεν καταλάβαιναν τι έλεγαν. Ενίσχυαν πραγματικά αυτήν την έντονη δική μας προσπάθεια, προκειμένου να διαφυλάξουμε μέσω του νομοσχεδίου του «Βασικού μετόχου», τα χρήματα και τον ιδρώτα του ελληνικού λαού.
      Πρέπει να πω ότι κατηγορηθήκαμε ακριβώς για το αντίθετο από αυτό για το οποίο μας εγκαλείτε.
      Δηλαδή μας εγκαλείτε  για διαφθορά και για διαπλοκή, όταν εμείς δώσαμε μάχη με το νομοσχέδιο αυτό, προκειμένου να υπερασπιστούμε το ελληνικό Σύνταγμα και τα συμφέροντα και τις οικονομίες του Έλληνα φορολογούμενου. Και, βέβαια, κανείς δεν μιλάει για το 1,2 δισεκατομμύριο ευρώ για το οποίο εγκαλείται η χώρα μας για έργα και προμήθειες του δημοσίου κατά την περίοδο 2001-2003. Κανείς δεν μιλάει για τα πρόστιμα για την Ολυμπιακή Αεροπορία, κανείς δεν μιλάει για όλες τις κίτρινες και κόκκινες κάρτες και όλα τα πρόστιμα που πληρώνει η ελληνική Κυβέρνηση σήμερα για τις δικές σας παραλείψεις, απραξίες, ή ό,τι άλλο μπορεί να χρησιμοποιήσει κανείς. Και έρχεστε εσείς να εγκαλέσετε εμάς, προκειμένου βέβαια να αποπροσανατολίσετε τον ελληνικό λαό, ο οποίος ενδιαφέρεται για τα προβλήματά του, για την καθημερινότητά του και ενδιαφέρεται μέσω αυτού του βασικού νομοσχεδίου πώς θα αντιμετωπιστούν τα προβλήματα των τοπικών κοινωνιών. 
      Και πραγματικά πρέπει να τονίσω σήμερα εδώ ότι συζητάμε ένα πάρα πολύ σημαντικό νομοσχέδιο, το οποίο εκσυγχρονίζει το θεσμικό πλαίσιο με το οποίο χρηματοδοτείται η Νομαρχιακή Αυτοδιοίκηση. 
     Βέβαια, ήμουν από αυτούς που παρακολούθησαν ανελλιπώς τις συνεδριάσεις της αρμόδιας επιτροπής. Ήμουν παρών στις τοποθετήσεις και κρατάω ακόμα τα ίδια πρόχειρα χαρτιά, σημειώνοντας τις λέξεις που χρησιμοποίησε ο εκπρόσωπος της ΕΝΑΕ, ο Νομάρχης Πειραιώς κ. Μίχας, του οποίου είναι και γνωστή στο τέλος-τέλος η κομματική ταυτότητα και η σχέση του με το δικό σας κόμμα. Είπε μάλιστα τη λέξη ότι ο νόμος είναι πάρα, πάρα πολύ καλός. Είμαι υποχρεωμένος να διαβάσω, έχοντας μπροστά μου την εισήγηση που κατέθεσε, ορισμένα πράγματα απ’ αυτήν. Μιλώντας για την πορεία του θεσμού είπε: «μέχρι σήμερα έχουν συσσωρευτεί πολλά προβλήματα, όπως η αφαίμαξη των ΚΑΠ από τα προνοιακά επιδόματα, η μη καταβολή του ειδικού αναπτυξιακού πόρου. Για να δώσω μια εικόνα της κατάστασης αναφέρω ότι υπάρχουν Νομαρχιακές Αυτοδιοικήσεις που έχουν αναγκαστεί να δανειστούν για να καλύψουν ανάγκες σε προνοιακά επιδόματα ή και για φυσικές καταστροφές». 
     Δεν μιλάτε καθόλου για την «ταμπακιέρα». Τι συνέβαινε μέχρι τώρα: μόνο για το 2004, για να μας ακούσει ο ελληνικός λαός, από τους ΚΑΠ για τη Νομαρχιακή Αυτοδιοίκηση, το 79% πήγε στα προνοιακά επιδόματα. Αυτό εμείς το καταργούμε και το κάνουμε ευθύνη του κράτους. Μεταφέρεται δηλαδή η πληρωμή των προνοιακών επιδομάτων στον κρατικό προϋπολογισμό. Θα πω ένα παράδειγμα να μας ακούσει ο ελληνικός λαός. Από τα 500.000.000 ευρώ των ΚΑΠ για τη Νομαρχιακή Αυτοδιοίκηση το 2004, 390.000.000 ευρώ δόθηκαν για προνοιακά επιδόματα, 104.000.000 ευρώ για λειτουργικές δαπάνες και 6.000.000 ευρώ μόνο για όλες τις νομαρχίες για την αντιμετώπιση όλων των άλλων αναπτυξιακών προϋποτίθεται, έργων. 
     Με το παρόν νομοσχέδιο, έχουμε την κάλυψη όλων των προνοιακών επιδομάτων από το κράτος και θα έχουμε 138.000.000 ευρώ για λειτουργικές δαπάνες, αύξηση περίπου 24%, 138.000.000 ευρώ για επενδύσεις από 6.000.000 ευρώ, δηλαδή αύξηση 225% και 62.000.000 ευρώ για το οδικό δίκτυο. 
     Αυτή είναι η διαφορά μας και αυτήν τη διαφορά βέβαια δεν μπορείτε εσείς να την αγγίξετε, δεν μπορείτε να πιάσετε τα πραγματικά νούμερα. Εμείς τριπλασιάζουμε τους πόρους για τη Νομαρχιακή Αυτοδιοίκηση και τις αυξάνουμε σε σχέση με τον προηγούμενο χρόνο κατά 207%. 
      Από εκεί και πέρα, αυτό το νομοσχέδιο…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Μπούρα. 
      ΑΘΑΝΑΣΙΟΣ ΜΠΟΥΡΑΣ: Ολοκληρώνω, κύριε Πρόεδρε. 
      …αυτό το νομοσχέδιο διορθώνει και επιλύει μια σειρά σημαντικών θεμάτων, τα οποία απασχολούσαν χρόνια και την Τοπική Αυτοδιοίκηση Α’ Βαθμού και τη Νομαρχιακή Αυτοδιοίκηση, η οποία ήταν ο φτωχός συγγενής του κράτους. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      ΑΘΑΝΑΣΙΟΣ ΜΠΟΥΡΑΣ: Εμείς, με αυτό το νομοσχέδιο, δίνουμε το κατάλληλο εργαλείο και πρέπει από αυτήν τη θέση να συγχαρώ την Κυβέρνηση και τον Υπουργό Εσωτερικών, τον κ. Παυλόπουλο, γιατί πράγματι με σειρά νομοθετημάτων μαζί με τους αξιόλογους Υφυπουργούς, τον κ. Νάκο και τον κ. Ανδρεουλάκο, επιλύουν σημαντικά προβλήματα στη Δημόσια Διοίκηση.
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Βασιλείου έχει το λόγο. 
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, ούτε λίγο ούτε πολύ το ΠΑΣΟΚ κοντεύει να μας πείσει ότι για τα δεινά της Τοπικής Αυτοδιοίκησης ευθύνεται η Νέα Δημοκρατία. Ήθελα να ήξερα σε ποιον απευθύνεστε. Σε μας, εδώ σε αυτήν την Αίθουσα ή στον ελληνικό λαό που μας ακούει; Ποιον προσπαθείτε να πείσετε;
      Για να δούμε, λοιπόν, ποιος ευθύνεται για τα δεινά. Είναι ρητή συνταγματική επιταγή το κράτος να μεριμνά για την οικονομική αυτοτέλεια και την οικονομική στήριξη των Οργανισμών Τοπικής Αυτοδιοίκησης, για να μπορέσουν να εκπληρώσουν αποτελεσματικότερα το θεσμικό τους ρόλο, να τους αποδίδει τη δέουσα σημασία και να τους στηρίζει θεσμικά, οικονομικά, ηθικά και πολιτικά. 
      Όλα όμως τα παραπάνω αποτελούν το «δέον», γιατί το «είναι» στην ελληνική πραγματικότητα σε άλλα συμπεράσματα κατέληγε, άλλα αποτελέσματα έφερε η στάση που η σημερινή Αντιπολίτευση είχε τηρήσει για την Τοπική Αυτοδιοίκηση, αποτελέσματα αρνητικά, τα οποία διαιωνίζονταν επί μακρόν και ταλάνιζαν το θεσμό. 
      Το γεγονός αυτό δεν αμφισβητείται από κανέναν. Ηλίου φαεινότερον ήταν ότι τόσο η ελληνική Δημόσια Διοίκηση αλλά και η Τοπική Αυτοδιοίκηση είχαν τελείως αποσαθρωθεί. Και ξέρετε γιατί; Γιατί -ήταν κοινό μυστικό στις εκλογές του Μάρτη του 2004, όλοι το γνώριζαν πλην του ΠΑΣΟΚ- η λαϊκή ετυμηγορία ήταν καταπέλτης απέναντι στην αποσπασματική, αναποτελεσματική αλλά και κακή πολιτική του ΠΑΣΟΚ, πολιτική που κληροδότησε γκρίζα φαινόμενα κακοδιοίκησης, αδιαφάνειας, πλήρους αποσάθρωσης και λάθη επί λαθών, που ο ελληνικός λαός πληρώνει και θα πληρώνει για πολλά χρόνια. 
      Τι παρατηρούμε σήμερα; Το ΠΑΣΟΚ αντιπολιτεύεται την προσπάθεια της Νέας Δημοκρατίας να βάλει τάξη στο χαώδες σύστημα της διάλυσης, το οποίο η ίδια επέφερε, τόσο στη Δημόσια Διοίκηση όσο και στην Τοπική Αυτοδιοίκηση. Κατακρίνει δηλαδή προτάσεις που καλούνται να βελτιώσουν και να επουλώσουν παλιές πληγές, οι οποίες κατά γενική ομολογία δεν ήρθαν αυτόκλητα, κυρίες και κύριοι συνάδελφοι του ΠΑΣΟΚ. Τις προκάλεσε το ίδιο το ΠΑΣΟΚ με τις πολιτικές του επιλογές και αποδείχτηκαν λάθος.
      Τι αντιπολιτεύεται συνεπώς το ΠΑΣΟΚ; Και ιδίως δεν επιθυμεί να βελτιωθεί η Τοπική Αυτοδιοίκηση; Δεν επιθυμεί να εξορθολογιστούν κακές καταστάσεις και να ωφεληθεί η Τοπική Αυτοδιοίκηση; Δεν θέλει Τοπική Αυτοδιοίκηση ισχυρή, ευέλικτη, οικονομικά ανθηρή, υγιή και με διαφανείς διαδικασίες; 
      Αν αυτή είναι η πολιτική πρόταση του ΠΑΣΟΚ για την Τοπική Αυτοδιοίκηση, τότε ορθά πράττει και καταψηφίζει το παρόν σχέδιο νόμου, γιατί συνεχίζει και εξακολουθεί να κάνει τα ίδια λάθη του παρελθόντος. Ακολουθεί δυστυχώς την ίδια λανθασμένη πολιτική στάση του παρελθόντος. Το δις εξαμαρτείν, όμως, ουκ ανδρός σοφού, κυρίες και κύριοι συνάδελφοι! 
      Θα μιλήσω με στοιχεία. Αγνοείτε ότι το κράτος δεν απέδιδε στους ΟΤΑ θεσμοθετημένους πόρους, της τάξης των 3.000.000.000 ευρώ, που για λογαριασμό τους εισέπραττε, με συνέπεια αυτοί να οφείλουν 4,5 δισεκατομμύρια ευρώ; Ξεχνάτε ότι επί ημερών σας είδαμε ακόμα και το φαινόμενο της κατάσχεσης της περιουσίας των ΟΤΑ για ικανοποίηση οφειλών; 
      Η πολυδιαφημισμένη προίκα της Τοπικής Αυτοδιοίκησης για τον «ΚΑΠΟΔΙΣΤΡΙΑ» ακόμα έρχεται, δεν δόθηκε ποτέ. Το ΠΑΣΟΚ επί των ημερών του κρίθηκε ανίκανο να μετατρέψει το «ΕΠΤΑ» σε πραγματικό πρόγραμμα στήριξης της Τοπικής Αυτοδιοίκησης. Δεν σεβάστηκε ούτε καν το θεσμικό πλαίσιο που η ίδια ψήφισε.
      Το κράτος, κυρίες και κύριοι συνάδελφοι, χρειάζεται επανίδρυση. Αυτό ήταν και είναι το κεντρικό μήνυμα της Νέας Δημοκρατίας. Και αυτό το αποδέχθηκε ο ελληνικός λαός. Το αμφισβητείτε; Αμφισβητείτε και αδιαφορείτε για το τι ο ελληνικός λαός πιστεύει; Αρνείστε τελικά ή δεν αντέχετε να κοιτάξετε πρόσωπο με πρόσωπο τη χαοτική κατάσταση που εσείς θεριέψατε; 
      Επανίδρυση συνεπώς, κυρίες και κύριοι συνάδελφοι, σημαίνει μακροπρόθεσμος σχεδιασμός για να εξαλειφθούν τέτοια φαινόμενα. Σημαίνει μια σειρά μέτρων, για να λειτουργεί η Δημόσια Διοίκηση και η Τοπική Αυτοδιοίκηση εύρυθμα και σταθερά. Να μετατρέψουμε τη Δημόσια Διοίκηση και την Τοπική Αυτοδιοίκηση, κυρίες και κύριοι συνάδελφοι, από τροχοπέδη σε εφαλτήριο ανάπτυξης, από δημόσια ταλαιπωρία σε δημόσια υπηρεσία. 
      Το σχέδιο νόμου για τα οικονομικά θέματα των Νομαρχιακών Αυτοδιοικήσεων και για τη ρύθμιση διοικητικών θεμάτων χωρίζεται σε τρία κεφάλαια. Στο πρώτο ρυθμίζονται οικονομικά και λειτουργικά θέματα των νομαρχιακών αυτοδιοικήσεων. Είναι ιδιαίτερα σημαντική η ρύθμιση διοικητικών θεμάτων, τα οποία στο παρελθόν είχαν δημιουργήσει προσκόμματα στην εύρυθμη λειτουργία των φορέων αυτών, πλην όμως καμία πρόταση ή βελτίωση δεν υπήρξε. Αναφέρομαι στον εκσυγχρονισμό των νομαρχιακών αυτοδιοικήσεων από τους Κεντρικούς Αυτοτελείς Πόρους. Προτείνεται λοιπόν ένα θεσμικό πλαίσιο για μια αποτελεσματική επαναρρύθμιση και μεταβολή των πηγών των πόρων αυτών, με σκοπό την αποδέσμευσή τους από σχετικές υποχρεώσεις. Και αναφέρομαι στις νομαρχιακές αυτοδιοικήσεις, για την καταβολή ορισμένων βοηθημάτων και επιδομάτων υγειονομικής περίθαλψης και κοινωνικής πρόνοιας. 
      Ενδιαφέρον για τις νομαρχιακές αυτοδιοικήσεις προκαλεί –όσο και αν ορισμένοι εθελοτυφλούν σκόπιμα- η έντοκη κατάθεση των ποσών που εισπράττουν οι νομαρχίες, με παράλληλη τόνωση της διαφάνειας των οικονομικών. 
      Άλλη πονεμένη ιστορία είναι η λειτουργικότητα και η αποδοτικότητα των νομαρχιών. Η προκήρυξη και πλήρωση θέσεων στις νομαρχίες θύμιζε κάτι από Τσιφόρο και «Παιδιά της πιάτσας», κυρίες και κύριοι συνάδελφοι. «Ανοίγει τη μεγάλη τσάντα, βγάζει το μικρό τσαντάκι. Κλείνει τη μεγάλη τσάντα, ξανανοίγει το μικρό τσαντάκι» και πάλι από την αρχή. Ο εξορθολογισμός αλλά και η διαφάνεια που επέρχεται με τον απευθείας έλεγχο του ΑΣΕΠ καταπολεμούν το πρόβλημα αυτό και έρχονται λειτουργικά να τονώσουν τις νομαρχίες και να αυξήσουν την αποδοτικότητά τους. 
      Το δεύτερο κεφάλαιο του νομοσχεδίου εισάγει ρυθμίσεις που αφορούν τον Α΄ βαθμό Τοπικής Αυτοδιοίκησης. Επιβάλλεται γενική εφαρμογή της συνταγματικής αρχής της ισότητας όσον αφορά τα δημοτικά τέλη καθαριότητας και φωτισμού. Η διόγκωση της ύλης και των αρμοδιοτήτων των δήμων, ιδίως μετά τον «ΚΑΠΟΔΙΣΤΡΙΑ», επέφερε ανάγκες, οι οποίες ποτέ δεν ρυθμίστηκαν παρά τα έντονα προβλήματα που υπήρχαν. Η έλλειψη συστηματοποίησης των ρυθμίσεων για τον απολογισμό και ισολογισμό των ΟΤΑ ήταν ένα «αγκάθι» στη σύγχρονη Δημόσια Διοίκηση. Αυτό πλέον θεραπεύεται, όπως και ο εξορθολογισμός των προβλεπόμενων προθεσμιών. 
      Εάν αυτά δεν είναι θετικές ρυθμίσεις, τότε τι πρέπει να πούμε για την ανάγκη ρύθμισης και εκ νέου διαπραγμάτευσης και κεφαλαιοποίησης των δανείων που οι δήμοι λάμβαναν από το Ταμείο Παρακαταθηκών και Δανείων; Τι δάνεια είχαν λάβει οι δήμοι επί κυβερνήσεων ΠΑΣΟΚ; Γιατί ωθήθηκαν σε τέτοιες αποφάσεις; Και γιατί το κεντρικό κράτος δεν βοήθησε στο ζήτημα αυτό, αλλά απείχε; Να σας απαντήσω, λοιπόν, εγώ γιατί οι δήμοι κατέφυγαν στο δανεισμό. Γιατί δεν μπορούσαν να ανταποκριθούν στο δημόσιο σκοπό τους, γιατί το κεντρικό κράτος αδιαφορούσε. 
      Με ένα πλέγμα, συνεπώς, εύρυθμων προτάσεων η Νέα Δημοκρατία προσπαθεί να στηρίξει την Τοπική Αυτοδιοίκηση και να τη βοηθήσει να ορθοποδήσει.
      Το τρίτο κεφάλαιο του νομοσχεδίου ρυθμίζει ζητήματα τα οποία είχαν προκαλέσει προβληματισμό και πονοκέφαλο τόσο στη Δημόσια Διοίκηση όσο και στους πολίτες, τονώνοντας λειτουργικά υπηρεσίες των ληξιαρχείων, οι οποίες καθημερινά βομβαρδίζονται από αιτήματα πολιτών. Και πρέπει να αντεπεξέλθουν στο ρόλο τους, κυρίες και κύριοι συνάδελφοι. Αυτό όμως απαιτεί προτάσεις, λύσεις. Αυτό πράττει η Νέα Δημοκρατία. Γιατί το ΠΑΣΟΚ απλούστατα δεν το έπραξε.
      Ρυθμίζονται, περαιτέρω, ζητήματα που αφορούν ανεξάρτητες διοικητικές αρχές αλλά και ελεγκτικές αρχές της Δημόσιας Διοίκησης, με σκοπό την εύρυθμη αλλά και αποτελεσματική λειτουργία τους, διότι επιφορτίζονται με τον έλεγχο, την κάθαρση και τη διαφάνεια του δημόσιου βίου. Η πάταξη της γραφειοκρατίας και η απλούστευση των διοικητικών διαδικασιών ήταν πάντα βασική απαίτηση των καιρών μας, πλην όμως η κεντρική διοίκηση πίστευε ότι τέτοιο πρόβλημα δεν υφίστατο στη χώρα μας. Αγνοούσε το ίδιο το κράτος τα προβλήματά του. Έχω την εντύπωση, κυρίες και κύριοι συνάδελφοι του ΠΑΣΟΚ, ότι δεν εγνώριζε η δεξιά σας τι ποιούσε η αριστερά σας. Και να λοιπόν, η Κυβέρνηση επιτυγχάνει ακόμη ένα ράπισμα στη γραφειοκρατία με την απλούστευση ορισμένων διοικητικών διαδικασιών που άπτονται άμεσα με θέματα καθημερινότητας των πολιτών. 
      Κυρίες και κύριοι συνάδελφοι, η Νέα Δημοκρατία ήταν πάντα κόμμα των έργων. Αυτό για μια ακόμη φορά αποδεικνύεται σήμερα. Οι προτάσεις αυτές αποτελούν τη θεραπαινίδα πολλών κακών στη Δημόσια Διοίκηση της χώρας, η οποία διογκώθηκε από το ΠΑΣΟΚ και τελικά αφέθηκε έρμαιο στην τύχη της.
     Τελειώνοντας, κύριε Πρόεδρε, θέλω να πω ότι το παράδοξο είναι ότι το ίδιο το ΠΑΣΟΚ δηλώνει αθώο, σαν να μην ευθύνεται για τη συσσώρευση αυτών των προβλημάτων. Κάποιος όμως πρέπει να τα χρεωθεί. Πιθανόν –και είναι το μόνο λογικό συμπέρασμα στο οποίο μπορώ να καταλήξω- να μην κυβερνούσε το ίδιο το ΠΑΣΟΚ όταν το ΠΑΣΟΚ ήταν κυβέρνηση, γιατί όποιος κυβερνάει, κυρίες και κύριοι συνάδελφοι του ΠΑΣΟΚ, πρέπει να ξέρει πού πονά και τι φάρμακο πρέπει να πάρει, τι λύσεις πρέπει να δώσει. 
     Ευτυχώς όμως που, παρά την αδιαφορία του ΠΑΣΟΚ για το κράτος, την πλέον ριζική και δημοκρατική λύση έδωσε ο πάντα αλάνθαστος ελληνικός λαός: Επέλεξε Κώστα Καραμανλή και Νέα Δημοκρατία.
     Συγχαρητήρια, κύριε Υπουργέ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Η ανοχή που υπήρξε στον προηγούμενο ομιλητή ήταν, όπως γνωρίζετε, συναισθηματική. Δεν συνεχίζεται από εδώ και πέρα.
     Ορίστε, κύριε Γκιουλέκα, έχετε το λόγο.
     ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, αν ερχόταν κάποιος στην Ελλάδα μετά από πολλά χρόνια και άκουγε τους συναδέλφους του ΠΑΣΟΚ με όλα αυτά τα οποία ισχυρίζονται, θα έλεγε πράγματι ότι κάποιο άλλο κόμμα, εκτός από το δικό τους, κυβερνούσε τον τόπο τα τελευταία είκοσι χρόνια. Και σίγουρα θα έλεγε ότι εσείς πράγματι, κύριοι συνάδελφοι του ΠΑΣΟΚ, με τις πολύ σωστές επισημάνσεις που κάνετε, όταν κάποια στιγμή κληθείτε να κυβερνήσετε, θα εφαρμόσετε ένα αλάνθαστο πρόγραμμα. 
     Αλίμονο, όμως, γιατί εσείς εδώ και δύο δεκαετίες ήσασταν υπεύθυνοι για ότι έγινε στη χώρα. Είχατε την ευθύνη της διακυβέρνησης του τόπου και ήσασταν υπεύθυνοι για το πού οδηγούσατε αυτόν τον τόπο. Και δυστυχώς, αν θέλετε να μιλήσουμε με νούμερα, με στοιχεία και αριθμούς, τον οδηγήσατε εκεί, ώστε να πληρώνουμε χρήματα για το Κτηματολόγιο, το οποίο δεν έγινε ποτέ στην Ελλάδα, τον οδηγήσατε σε μία κατάσταση ώστε να πληρώνει ο Έλληνας φορολογούμενος από την τσέπη του τα πειράματα της εξυγίανσης της Ολυμπιακής Αεροπορίας και σήμερα να μας ζητούν από την Ευρωπαϊκή Ένωση 1.200.000.000 ευρώ για τις ατασθαλίες του 2001-2003. 
     Και βεβαίως, εφόσον είστε «περήφανοι» για τη διακυβέρνηση της χώρας από τη δική σας παράταξη, να σας πούμε ότι με την ίδια «περηφάνια» θα πρέπει να απολογηθείτε στον ελληνικό λαό γιατί καταντήσατε την Ελλάδα πρώτη στη διαφθορά ανάμεσα στους δεκαπέντε και, δυστυχώς, και στους είκοσι πέντε τώρα, μετά από τη διεύρυνση της Ευρωπαϊκής Ένωσης και τελευταία στην ανάπτυξη, στην ανταγωνιστικότητα και γενικότερα στους δείκτες της οικονομίας.
     Αν όλα αυτά σας κάνουν πραγματικά υπερήφανους, τότε λυπούμαστε, κύριοι συνάδελφοι, αλλά δεν λάβατε το μήνυμα της 7ης Μαρτίου 2004, δεν καταλάβατε τι σας είπε ο ελληνικός λαός. Και βεβαίως ο ελληνικός λαός σάς απήλλαξε της ευθύνης να συνεχίσετε να κυβερνάτε τη χώρα. Δεν σας απήλλαξε όμως των ευθυνών σας για όλα αυτά, τα οποία προξενήσατε στη χώρα και τα οποία πληρώνουμε και θα πληρώνουμε για πολλά χρόνια ακόμα σε τούτο τον τόπο.
     Όσον αφορά στο σημερινό νομοσχέδιο θα ήθελα πολύ γρήγορα να πω ότι η ανασυγκρότηση της Δημόσιας Διοίκησης και κατ’ επέκταση της Τοπικής και της Νομαρχιακής Αυτοδιοίκησης αποτελεί μία στρατηγική επιλογή για μας, μία απόλυτη προτεραιότητα  της σημερινής Κυβέρνησης. Στόχος μας είναι η αναβάθμιση της τοπικής λειτουργίας των κοινωνιών ενδυναμώνοντας τους θεσμούς της αποκέντρωσης και της αυτοδιοίκησης. Παρατηρώντας ως τώρα την οργάνωση και τη λειτουργία της αυτοδιοίκησης βλέπουμε ότι υπήρχε μία έλλειψη στρατηγικού σχεδιασμού και θεσμικού πλαισίου, μία αδυναμία οικονομικής αυτοτέλειας τόσο στον πρώτο όσο και στο δεύτερο βαθμό αυτοδιοίκησης, μία μεταβίβαση αρμοδιοτήτων χωρίς τη μεταφορά αντίστοιχων πόρων, σύγχυση στην κατανομή των αρμοδιοτήτων μεταξύ των βαθμών της αυτοδιοίκησης και γενικότερα μία αδυναμία ανάδειξης μιας ισορροπημένης περιφερειακής ανάπτυξης.
     Εμείς ως παράταξη δεσμευτήκαμε προεκλογικά να θέσουμε κανόνες και όρια, να αναδιοργανώσουμε και να αναβαθμίσουμε τον τόσο ευαίσθητο τομέα της ευρύτερης Δημόσιας Διοίκησης, να δώσουμε λύσεις σε χρόνια προβλήματα της κεντρικής διοίκησης, αλλά και της αποκεντρωμένης διοίκησης, δηλαδή της αυτοδιοίκησης. 
     Το υπό συζήτηση νομοσχέδιο έρχεται να καλύψει πολλά από αυτά τα χρόνια προβλήματα. Προχωρούμε στη ρύθμιση των θεμάτων που αφορούν κατ’ αρχήν στους πόρους των νομαρχιών. Στο πλαίσιο αυτών των ρυθμίσεων προβλέπεται ότι τα βοηθήματα υγειονομικής περίθαλψης και τα επιδόματα κοινωνικής πρόνοιας θα καλύπτονται από την έναρξη ισχύος πλέον του νόμου που συζητούμε σήμερα στη Βουλή και εφ’ εξής με επιχορήγηση των νομαρχιών από τον κρατικό προϋπολογισμό.
      Με τον τρόπο αυτόν αποδεσμεύονται οι κεντρικοί αυτοτελείς πόροι από τις υποχρεώσεις των ΟΤΑ Β΄ βαθμού για την καταβολή των εν λόγω βοηθημάτων που δέσμευαν ένα τεράστιο ποσοστό των εσόδων τους. Εφ’ εξής, οι ΚΑΠ θα υπολογίζονται πλέον ως ποσοστό συμμετοχής της Νομαρχιακής Αυτοδιοίκησης στα έσοδα του κρατικού προϋπολογισμού από το Φόρο Προστιθέμενης Αξίας σε ποσοστό 2% και από τα τέλη κυκλοφορίας των αυτοκινήτων σε ποσοστό 10%. Το μισό τοις εκατό, το ½ του παραπάνω ΦΠΑ, θα διατίθεται για την κάλυψη λειτουργικών και λοιπών γενικών δαπανών των νομαρχιακών αυτοδιοικήσεων, ενώ το υπόλοιπο ½ θα διατεθεί για επενδύσεις.
      Επίσης, μ’ αυτό το σχέδιο νόμου, δίνεται ευελιξία στον τρόπο διενέργειας των προσλήψεων της Νομαρχιακής Αυτοδιοίκησης. Το υπάρχον καθεστώς προσλήψεων στη νομαρχία, όπως είναι γνωστό, είναι και πολύπλοκο και χρονοβόρο. Είναι γνωστό ότι οι νομαρχίες έπρεπε να υποβάλουν αίτημα στο Υπουργείο Εσωτερικών, Δημόσιας Διοίκησης και Αποκέντρωσης, το οποίο διαβιβαζόταν για έγκριση στην τριμελή επιτροπή Υπουργών και στο Γενικό Λογιστήριο του Κράτους για την εξασφάλιση της αναγκαίας πίστωσης. Οι θέσεις που εγκρίνονταν αποστέλλονταν στο ΑΣΕΠ, το οποίο έκανε την προκήρυξη, παραλάμβανε τις αιτήσεις, κλπ.
      Με τη σημερινή, με την παρούσα ρύθμιση, λύνεται το πρόβλημα ακολουθώντας ένα ευέλικτο τρόπο πρόσληψης από τις νομαρχίες, σύμφωνα με τον οποίο, αφού δοθεί η έγκριση από την τριμελή επιτροπή των Υπουργών και εξασφαλιστούν οι πιστώσεις, η προκήρυξη των θέσεων εργασίας θα εκδίδεται από τις νομαρχίες, πάντα βέβαια υπό την εποπτεία του ΑΣΕΠ.
      Επιπλέον, το υπό συζήτηση σχέδιο νόμου λύνει και άλλα πολύ βασικά προβλήματα των ΟΤΑ. Πρώτον, αυτό της επιχορήγησης των αστικών τους εταιρειών, ένα πρόβλημα που αποτελεί πάγιο αίτημα της Τοπικής Αυτοδιοίκησης. 
      Μία άλλη καινοτομία του παρόντος νομοσχεδίου είναι η ρύθμιση της παράτασης της υποβολής απολογισμού - ισολογισμού των δήμων ως το τέλος Μαΐου. Αυτή είναι μία αναγκαία παράταση, αν αναλογιστούμε ότι η διαδικασία υποβολής του ισολογισμού είναι και χρονοβόρα και ότι σχεδόν ποτέ οι δήμοι δεν υπέβαλαν ισολογισμό στο χρονικό περιθώριο που ίσχυε μέχρι σήμερα, με αποτέλεσμα να δημιουργούνται προβλήματα λόγω της εκπρόθεσμης υποβολής μεταξύ των ελεγκτικών υπηρεσιών και των δήμων.
      Το σχέδιο νόμου έρχεται να ρυθμίσει και ένα ακόμα οικονομικό αίτημα των ΟΤΑ και κατ’ επέκταση της ΚΕΔΚΕ και αυτό δεν είναι άλλο από τη ρύθμιση εξόφλησης των οφειλών από συμβάσεις μίσθωσης ακινήτων των ΟΤΑ και η αναδιαπραγμάτευση και η κεφαλαιοποίηση των παλαιών δανείων των Οργανισμών Τοπικής Αυτοδιοίκησης.
      Τελειώνοντας οφείλουμε να αναφερθούμε στο άρθρο που αφορά στη διεύρυνση των αρμοδιοτήτων των ΚΕΠ και στην επίλυση που δίνεται μ’ αυτό το νομοσχέδιο σ’ ένα μείζον λειτουργικό τους θέμα, αυτό της βεβαίωσης του γνησίου της υπογραφής. 
      Επίσης, στο σημείο αυτό πρέπει να αναφερθούμε και στη χορήγηση της βεβαίωσης ταυτοπροσωπίας, η οποία από την ισχύ του νόμου θα μπορεί πλέον να δίνεται από τα ΚΕΠ, γεγονός που θα εξυπηρετήσει ένα μεγάλο αριθμό πολιτών.
      Γενικά, μπορούμε να ισχυριστούμε ότι οι ρυθμίσεις αυτού του νομοσχεδίου τακτοποιούν θέματα, δίνουν λύσεις σε θέματα που αποτελούν πάγιες ανάγκες, πάγια και χρόνια προβλήματα των Οργανισμών Τοπικής Αυτοδιοίκησης.
      Κυρίες και κύριοι συνάδελφοι, η Νέα Δημοκρατία έχει βάλει στην απόλυτη προτεραιότητά της το να ρυθμίσει τα ζητήματα που αφορούν τις τοπικές κοινωνίες, να δώσει λόγο πρώτα και πάνω απ’ όλα στις τοπικές κοινωνίες και να κάνει ουσιαστικά την αποκέντρωση στον τόπο μας πραγματικότητα, γιατί ως τώρα, δυστυχώς, εσείς μ’ αυτόν τον τρόπο που νομοθετούσατε, κρατούσατε δέσμια την Τοπική Αυτοδιοίκηση. Αν μιλήσουμε, μάλιστα, για το Β΄ βαθμό –που εν πολλοίς ο Β΄ βαθμός εξετάζεται στο παρόν νομοσχέδιο- εκεί πλέον υπήρχε ένα τελείως θολό τοπίο που εσκεμμένα κρατούσατε για να μπορείτε να ελέγξετε καταστάσεις.
      Όλα αυτά έχουν πλέον τελειώσει. Με αυτό το νομοσχέδιο ρυθμίζονται αυτά τα θέματα και νομίζω ότι από εδώ και πέρα η Τοπική Αυτοδιοίκηση μπορεί να οδηγηθεί σ’ ένα νέο δρόμο που εμείς της ανοίγουμε με τη Νέα Δημοκρατία. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, επιτρέψτε μου να επισημάνω ένα γεγονός. Έχουν προηγηθεί πέντε, έξι συνάδελφοι της Νέας Δημοκρατίας. Αν παρακολουθούσε κάποιος τις ομιλίες τους, θα διέκρινε μία συγκεκριμένη γραμμή με την οποία μιλούσαν.
      Πρώτο στοιχείο της γραμμής: Μπράβο στον κ. Παυλόπουλο. Συγχαρητήρια. Πώς τα κατάφερε και έφερε αυτό το νομοθέτημα! 
      Δεύτερο στοιχείο: Φταίνε τα συγκροτήματα. Σήμερα ακούσαμε περί συγκροτημάτων όσα δεν ακούσαμε πάρα πολλές μέρες τώρα και μάλιστα τις κρίσιμες μέρες που γινόταν η συζήτηση για το «Βασικό Μέτοχο». Φαίνεται ότι φταίνε τα συγκροτήματα για τα χάλια μιας πολιτικής σε όλους τους τομείς και για την αποτυχία της.
      Γιατί λέγονται όλα αυτά, αγαπητοί συνάδελφοι; Είναι φανερό. Γιατί υπάρχει ένας πάταγος από την πλήρη αποτυχία της κορυφαίας πολιτικής πρωτοβουλίας που πήραν για το «Βασικό Μέτοχο». Τα λένε όλα αυτά για να καλύψουν τον πάταγο της αποτυχίας. Πρέπει να καταλάβετε καλά ότι δεν είναι απλώς μία αποτυχία. Είναι μία ξεφτίλα μιας ολόκληρης πολιτικής. Και θα σας πω γιατί. 
      Ακούγαμε εδώ, δύο μήνες τώρα, να θεμελιώνονται νομικά επιχειρήματα, να θεμελιώνονται πολιτικά επιχειρήματα που δεν άντεξαν στην παραμικρή κόντρα απ’ αυτούς που θεωρούσατε υπαλληλίσκους της Κοινότητας. Δεν αναρωτιέστε, πώς ξοδέψατε έτσι τόση αγωνία, τόση εμπειρία, τόση γνώση καθηγητών πανεπιστημίων, έμπειρων νομικών, την πολιτική σας ανάλυση τόσων ημερών μέσα στο Κοινοβούλιο και έξω στα «παράθυρα» και στις εφημερίδες; Και ξαφνικά έρχεστε με μία τροπολογία σήμερα, με την ουρά στα σκέλια, σιωπηλοί, για να κάνετε κάτι που σας λέγαμε από την αρχή, δηλαδή «ελάτε να κουβεντιάσουμε, να βρούμε τις καλύτερες λύσεις για ένα μείζον θέμα που απασχολεί την κοινωνία και τη δημοκρατία και όχι τη δημοκρατία μόνο της χώρας μας αλλά τη δημοκρατία στον ανεπτυγμένο κόσμο σήμερα». 
      Δεν αναρωτιέστε, γιατί οδηγηθήκατε σ’ αυτό το αποτέλεσμα; Κατά τη γνώμη μου για τρεις λόγους. 
      Πρώτον, από εκδικητικότητα απέναντι σ’ αυτούς που νομίζατε ότι δεν σας στηρίζουν και ταυτόχρονα από πρόθεση εξυπηρέτησης σ’ αυτούς που νομίζατε ότι μπορούν να σας εξυπηρετήσουν.
      Δεύτερον, από μία αίσθηση ότι στην πολιτική μπορείτε τον παλιό κομμουνιστικό κίνδυνο να τον αντικαταστήσετε σύγχρονα με τους διεφθαρμένους, τους διαπλεκόμενους. Ήρθαν δηλαδή οι καλοί, οι έντιμοι, οι καθαροί, να διώξουν ένα καθεστώς άλλων ανθρώπων, άλλων πολιτικών, ανέντιμων, διαπλεκόμενων. Τραγικό λάθος πολιτικής. 
      Τρίτον, γιατί ξέρετε ότι η κοινωνία πιστεύει ότι υπάρχει διαπλοκή και υπάρχει, ότι υπάρχει διαφθορά και υπάρχει. Πάνω, λοιπόν, σ’ αυτό το κορυφαίο θέμα της δημοκρατίας και της λειτουργίας του πολιτικού συστήματος πλέξατε ένα ολόκληρο σύστημα, φανήκατε κουτσαβάκηδες, παλικαράδες τάχα και όταν φάγατε τις σφαλιάρες, ήρθατε εδώ και σήμερα επιχειρείτε να περάσετε στην αντεπίθεση. 
      ΙΟΡΔΑΝΗΣ ΤΖΑΜΤΖΗΣ: Κι εσείς χαίρεστε γι’ αυτό το πράγμα. Χαίρεστε γι’ αυτές τις συμπεριφορές! 
      ΝΙΚΟΛΑΟΣ ΣΑΛΑΓΙΑΝΝΗΣ: Αγαπητέ μου, βλέπετε να χαίρομαι; Όχι, αγαπητέ μου!  Τα λάθη αυτά είναι εγκλήματα …
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, παρακαλώ. 
      ΝΙΚΟΛΑΟΣ ΣΑΛΑΓΙΑΝΝΗΣ: Εγώ δεν σας διέκοψα. 
      ΙΟΡΔΑΝΗΣ ΤΖΑΜΤΖΗΣ: Να κοιτάτε τον εαυτό σας και να τα λέτε στον καθρέφτη αυτά τα πράγματα. 
      ΝΙΚΟΛΑΟΣ ΣΑΛΑΓΙΑΝΝΗΣ: Ακούστε, αγαπητέ μου. Σας στενοχωρεί; 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, μη διακόπτετε παρακαλώ.
      ΝΙΚΟΛΑΟΣ ΣΑΛΑΓΙΑΝΝΗΣ: Σας στενοχωρεί;
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε. 
      ΝΙΚΟΛΑΟΣ ΣΑΛΑΓΙΑΝΝΗΣ: Άκουσα έξι από σας να λέτε ό,τι θέλετε. 
      ΙΟΡΔΑΝΗΣ ΤΖΑΜΤΖΗΣ: Να κοιτάτε τον καθρέφτη και να τα λέτε στον εαυτό σας. Εσείς εκθρέψατε αυτήν τη διαφθορά.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε.
      Συνεχίστε, κύριε συνάδελφε.
      ΝΙΚΟΛΑΟΣ ΣΑΛΑΓΙΑΝΝΗΣ: Εγώ σας άκουσα.
      Ακούστε, λοιπόν, αγαπητέ συνάδελφε. Θα σας πω κάτι και βάλτε το στο μυαλό σας. 
      ΠΡΟΕΔΡΕΥΩΝ (Ιωάννης Τραγάκης):  Ήρεμα. Ούτε η ώρα το επιτρέπει…
      ΝΙΚΟΛΑΟΣ ΣΑΛΑΓΙΑΝΝΗΣ:  Εγώ νομίζω ότι μιλάω ήρεμα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, παρακαλώ.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε συνάδελφε, επειδή είστε μαχητικός άνθρωπος, ακούστε και κάτι και πετάξτε το στην άκρη, αν δεν σας αρέσει. 
      Η λογική που περνάτε ότι στις 7 του Μάρτη πέρσι η Ελλάδα ξεκινά μια νέα ιστορία από ένα κακό καθεστώς -ήρθαν οι άλλοι οι καλοί- και ότι η ιστορία της χώρας ξεκινά από τότε, είναι μία θλιβερή υπόθεση, που θα την πληρώσετε κι εσείς και η χώρα –και την πληρώνει τώρα- και το πολιτικό μας σύστημα.
    Θα σας εξηγήσω το γιατί. Όταν έχετε αυτήν τη νοοτροπία και την κουλτούρα, ξέρετε τι κάνετε; Εκκολάπτετε ένα ολόκληρο σύστημα ατσίδων με τα γαλάζια, όπως έγραψε ο αρθρογράφος της εφημερίδας «ΑΠΟΓΕΥΜΑΤΙΝΗ».
    ΙΟΡΔΑΝΗΣ ΤΖΑΜΤΖΗΣ: Εσείς δημιουργήσατε τους ατσίδες. Αυτή ήταν η νοοτροπία που είχατε τόσα χρόνια. 
    ΝΙΚΟΛΑΟΣ ΣΑΛΑΓΙΑΝΝΗΣ: Ο αρθρογράφος της εφημερίδας «ΑΠΟΓΕΥΜΑΤΙΝΗ» και όχι του συγκροτήματος μίλησε για τους ατσίδες με τα γαλάζια. Όταν καλλιεργείτε αυτήν τη νοοτροπία, υπάρχει μία παράλληλη εξουσία, μία παράλληλη δομή, ουσιαστικά ένα παρακράτος ατσίδων. Σε κάθε εξουσία, όταν είναι αυτή η κουλτούρα που δημιουργεί, τότε πέφτει με τα μούτρα στο λουφέ. 
    Αγαπητέ συνάδελφε, οι χούπηδες δεν είναι μόνο για τους διορισμούς. Αυτός που αναλαμβάνει να κάνει διορισμούς…
    ΙΟΡΔΑΝΗΣ ΤΖΑΜΤΖΗΣ: Τα λαμόγια που είχατε τόσα χρόνια να σκέφτεστε.
    ΝΙΚΟΛΑΟΣ ΣΑΛΑΓΙΑΝΝΗΣ: Πολύ ωραία. Έλεγαν σε κάποιον ότι είναι κλέφτης και αυτός έλεγε ότι εσείς είστε κλέφτες. Αυτή είναι η λογική μίας παράταξης; Συμψηφισμό θέλετε; 
    ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ πολύ να μη διακόπτετε.
      Κύριε Σαλαγιάννη, συνεχίστε και μην απαντάτε.
      ΝΙΚΟΛΑΟΣ ΣΑΛΑΓΙΑΝΝΗΣ: Όταν λοιπόν αυτή είναι η λογική, ο κάθε κύριος «Χούπης», όπου και αν ανήκει, σε οποιαδήποτε παράταξη, μετά από τις προσλήψεις, γιατί τάχα δεν θα παρέμβει για να δώσει προμήθειες για εργολαβίες; Όταν καλλιεργείται τέτοια κουλτούρα από τους πρώτους κιόλας μήνες στην εξουσία, τότε θα πέσουν στο λουφέ. Λάθος τραγικό. 
    Κύριε Πρόεδρε, θα ήθελα να πω ότι καμία επανίδρυση του κράτους, καμία ουσιαστική αλλαγή δεν πρόκειται να γίνει από αυτές που έχει ανάγκη η κοινωνία, η ανάπτυξη του τόπου, η νέα προοπτική της χώρας, αν δεν αποφασίσετε ότι πρέπει να γίνει μία γενναία και πραγματική αποκέντρωση. Αυτά που φέρνει ο κ. Παυλόπουλος είναι μικροδιευθετήσεις. Τα βλέπετε μεγάλα, γιατί είστε νεοφώτιστοι. 
    ΑΘΑΝΑΣΙΟΣ ΜΠΟΥΡΑΣ: Εμείς την έχουμε υπηρετήσει από τα σπλάχνα της
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ να μη γίνονται διακοπές. 
    ΝΙΚΟΛΑΟΣ ΣΑΛΑΓΙΑΝΝΗΣ: Τόσο στενά τοποθετείτε τα όρια μίας αποκέντρωσης. Η αυτοδιοίκηση έχει ανάγκη από ένα μεγάλο γενναίο βήμα και αυτό μόνο εμείς, που ξέρουμε να παλεύουμε γι’ αυτά, θα το φέρουμε. 
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κωνσταντάρας.
    ΔΗΜΗΤΡΙΟΣ ΚΩΝΣΤΑΝΤΑΡΑΣ: Αγαπητοί συνάδελφοι, κύριε Υπουργέ, πάλι μου έτυχε να μιλήσω μετά από τον κ. Σαλαγιάννη. Αν και με προκάλεσε, δεν θα απαντήσω ούτε για τον πάτο ούτε για την ξεφτίλα ούτε για το λουφέ. Απλώς χαρακτηρίζω τα όσα είπε ακραία. Αν του απαντούσα, θα γινόμασταν θέμα στα κανάλια και προτιμώ να μη γίνουμε τέτοιου είδους θέμα.
    Σε μία πρόσφατη ομιλία του ο Προκόπης Παυλόπουλος λέει ότι οι μεγάλες μεταρρυθμίσεις οφείλουν να στοχεύουν σε μία Δημόσια Διοίκηση που έχει δύο βασικά χαρακτηριστικά: Πρώτον, θα πρέπει να είναι δημοκρατική και, δεύτερον, να είναι αποδοτική και αποτελεσματική, δηλαδή ορθολογική. Ο Υπουργός δεν ανακαλύπτει την πυρίτιδα. Διατυπώνει σε δύο γραμμές κάτι το οποίο πιστεύω ότι θα έπρεπε να διδάσκεται στα σχολεία. Μόνο που όλοι μας συνηθίσαμε και ως πολίτες στις έννοιες του κράτους - δυνάστη και της ταλαιπωρίας και τις κάναμε απαραίτητες έννοιες της ζωής μας, δίνοντας συγχωροχάρτι σε όλους όσους μας εκμεταλλεύθηκαν κοιμώμενους τον ύπνο του «ισχυρού πολίτη», όπως μας έκανε να πιστεύουμε ότι είμαστε η «ήρεμη δύναμη».
    Εγώ έκανα την είσοδό μου στη δημόσια ζωή εκλεγόμενος το 2002 νομαρχιακός σύμβουλος Αθηνών. Έζησα περίπου ενάμιση χρόνο από μέσα τη λειτουργία, τις διαδικασίες, τη δουλειά του νομαρχιακού συμβουλίου και επιτρέψτε μου να κάνω ένα σχόλιο εμπειρίας. Όλον αυτόν το χρόνο εκεί δεν έκανα σχεδόν τίποτα και νομίζω ότι και κανένας άλλος δεν έκανε. Ακόμα και οι επιτροπές στις οποίες είχα οριστεί, ουδέποτε συνεδρίασαν.
	Και πιστεύω ότι αν δεν αλλάξει το κλίμα -κάτι που ελπίζω ότι θα γίνει τώρα, οι αρμοδιότητες, οι νοοτροπίες- δεν θα ήταν κακό η Νομαρχιακή Αυτοδιοίκηση να καταργηθεί και όλοι οι αιρετοί -υποτίθεται- εκπρόσωποι του λαού να αντικατασταθούν από δημόσιους υπαλλήλους.
	Στηρίζουμε όμως -εμείς και το πιστεύω αυτό- τη Νομαρχιακή Αυτοδιοίκηση, αντίθετα, απ’ ότι είμαι σε θέση να γνωρίζω εξ ιδίας πείρας, με το τι συνέβαινε τα προηγούμενα χρόνια. Το ενδιαφέρον της Κυβέρνησης είναι έμπρακτο. Σήμερα ψηφίζουμε το σχέδιο νόμου που για πρώτη φορά δίνει αυτοτελείς πόρους στη Νομαρχιακή Αυτοδιοίκηση. Οι νομαρχίες θα μπορούν εφ’ εξής, απαλλαγμένες από τις άλλες αρμοδιότητες που δεν είναι δικές τους, όπως τα προνοιακά επιδόματα, να ασχοληθούν με τα δικά τους έργα και να αποδώσουν και στο Γ΄ αλλά και στο Δ΄ ΚΠΣ. Άλλωστε το Δ΄ ΚΠΣ θα κατευθυνθεί κυρίως στην περιφέρεια για την ανάπτυξή της.
	Στη Νομαρχιακή Αυτοδιοίκηση, όπως ξέρουμε όλοι, κυρίες και κύριοι συνάδελφοι, ισχύει η επί δέκα χρόνια πλήρης έλλειψη πόρων. Η νέα διακυβέρνηση δίνει αυτοτελείς πόρους. Όπως είπα πριν, την απαλλάσσει από τα προνοιακά επιδόματα. Της δίνει τη δυνατότητα να ασχοληθεί με τα λειτουργικά της έξοδα, τις ανάγκες της, τα έργα οδοποιίας. Και προσέξτε, μόνο σε σχέση με πέρυσι -που ούτως ή άλλως επί των ημερών της Νέας Δημοκρατίας το 2004 οι νομαρχιακές αυτοδιοικήσεις πήραν όλα τα χρήματα που δικαιούνταν- φέτος η αύξηση είναι κάτι παραπάνω από εντυπωσιακή. Δεν μιλάω με αριθμούς γιατί πολλοί θα θεωρήσουν ότι αυτά είναι τερτίπια. Οι ίδιοι οι εκπρόσωποι της Νομαρχιακής Αυτοδιοίκησης μπορούν να πουν, αν ερωτηθούν, την αλήθεια. Για του χρόνου, για το 2006 πια, θα υπάρχει περίπου τριπλασιασμός των καθαρών εσόδων –και μιλάμε για εγγυημένα έσοδα- που κανείς δεν μπορεί να ανατρέψει.
	Και για να προχωρήσω, σήμερα, μπροστά στις μεγάλες προκλήσεις που έρχονται, χρειάζεται μια σύγχρονη διοικητική μηχανή, κάτι που δεν υπήρχε, κάτι που έπασχε, κάτι που πάσχει ακόμα, εμφανίζει συμπτώματα που πρέπει να εξαλειφθούν αμέσως, αδιαφάνειας, κομματισμού, αναξιοκρατίας, συγκεντρωτισμού και φυσικά το κυριότερο -τη λέξη κλειδί που κρατάει, πιστεύω, την Ελλάδα αλυσοδεμένη στο έδαφος και δεν της επιτρέπει να απογειωθεί- γραφειοκρατία.
	Η Κυβέρνηση της Νέας Δημοκρατίας είναι αντίθετη με νοοτροπίες του παρελθόντος, που υπολόγιζαν πολιτικό κόστος, που λειτουργούσαν με όρους προσωπικής προβολής. Θα κάνουμε εμείς τη δουλειά μας στο ακέραιο. Θα την κάνουμε χωρίς υπολογισμό πολιτικού κόστους και θα κριθούμε από το λαό. Ο λαός είναι ο μόνος κριτής. Τον τιμώ, προέρχομαι απ’ αυτόν, εργάζομαι από δεκαεννιά χρονών, δεν βρήκα τίποτε έτοιμο, μέσα στο λαό κυκλοφορώ και συνεπώς μου αρέσει αυτό που κάνω. Δεν ακούω κολακείες και μπράβο. Παράπονα ακούω ομολογώ και γκρίνιες και διαμαρτυρίες, αλλά μαθαίνω απ’ αυτά και ελπίζω ότι γίνομαι καλύτερος. 
      Δεν  είναι δυνατόν να αρχίσω να αναλύω εγώ βέβαια τα όσα συμπεριλαμβάνονται στο σχέδιο νόμου. Έχουν ειπωθεί, θα έχουμε και αύριο τη συζήτηση επί των άρθρων. Θα ήθελα, όμως, να σταθώ στην τόσο απαραίτητη και ευνοϊκή ρύθμιση για την απλούστευση της διαδικασίας και την ταχύτερη ολοκλήρωση των προσλήψεων προσωπικού, που προβλέπει η παράγραφος 1 του άρθρου 4. Και μια ματιά στις τόσο χρήσιμες και καλόδεκτες τέσσερις τροπολογίες. Και δεν καταλαβαίνω πώς είναι δυνατόν να υπάρχουν αντιρρήσεις. Αλλά θα τις ακούσω. 
      Κατ’ αρχάς καταργείται ο περιορισμός των δύο θητειών στην επανεκλογή των νομαρχών. Δεύτερον, ενισχύεται ο θεσμός των ΚΕΠ και διευρύνονται οι αρμοδιότητές τους. Τρίτον, εισάγεται η επικοινωνία των δημοσίων υπηρεσιών με σύγχρονα πληροφορικά και επικοινωνιακά μέσα. Και τέταρτον, προβλέπεται ο εκσυγχρονισμός της τήρησης των αρχείων των δημοσίων υπηρεσιών με τη δυνατότητα νέων προηγμένων τεχνολογικά μέσων. Περιμένω να ακούσω τις αντιρρήσεις, φαντάζομαι αύριο.
      Ολοκληρώνοντας, κύριε Πρόεδρε και κύριε Υπουργέ, θα ήθελα να προσθέσω τη συνηγορία μου σ’ ένα αίτημα της Εθνικής Συνομοσπονδίας Ατόμων με Ειδικές Ανάγκες για την προσθήκη στο άρθρο 3 «περί επιχορήγησης αστικών εταιρειών των ΟΤΑ» με την πρόβλεψη και για άτομα με αναπηρία επιπλέον των χρηστών εξαρτησιογόνων ουσιών. Δεν θα μιλήσω επί των άρθρων. Επιτρέψτε μου να το καταθέσω στα Πρακτικά. 
      (Στο σημείο αυτό ο Βουλευτής κ. Δημήτριος Κωνσταντάρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τελειώνοντας θα ήθελα να χαιρετίσω με ιδιαίτερη ικανοποίηση τη σημερινή είδηση για τις οδηγίες σχετικά με την εγκατάσταση εξοπλισμού για την τηλεδιάσκεψη στις έδρες των περιφερειών, που έδωσε με εγκύκλιό του ο Υφυπουργός Εσωτερικών, Δημόσιας Διοίκησης και Αποκέντρωσης ο κ. Ανδρεουλάκος.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε. Ήσασταν συνεπέστατος. 
      Ο συνάδελφος κ. Ρήγας έχει το λόγο. 
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, είναι γεγονός ότι οι νομοθετικές πρωτοβουλίες της Κυβέρνησης έχουν δημιουργήσει σ’ εμάς και στον ελληνικό λαό την απόλυτη πεποίθηση ότι έχει τελειώσει η εποχή των μεγάλων μεταρρυθμίσεων, των τομών και των αλλαγών σε όλους τους τομείς και ειδικότερα στην αυτοδιοίκηση. Όλες οι ρυθμίσεις έχουν ορισμένο ορίζοντα χρόνου και αποτελούν μικρές και ασήμαντες διευθετήσεις. 
      Έτσι, λοιπόν, είμαστε μάρτυρες σήμερα από τις ομιλίες των συναδέλφων της Συμπολίτευσης, ενός μπαράζ από συγχαρητήρια προς τους Υπουργούς, από επαίνους προς την Κυβέρνηση για ένα πράγμα, το οποίο τελικά αποτελεί μία ήσσονος σημασίας ρύθμιση. 
      ΑΘΑΝΑΣΙΟΣ ΜΠΟΥΡΑΣ: Ο κ. Μίχας τα είπε αυτά.
      ΠΑΝΑΓΙΩΤΗΣ ΡΗΓΑΣ: Έχουμε συνηθίσει πια και δεν μας προξενεί εντύπωση, κάτω από βαρύγδουπους τίτλους, κάτω από μεγάλα λόγια περί επανίδρυσης του κράτους, περί ενίσχυσης της αποκέντρωσης, να καλύπτονται διατάξεις, οι οποίες είναι μικρές, όσον αφορά τις ρυθμίσεις, ήσσονος περιεχομένου. 
      Γεννιέται ένα ερώτημα: Υπάρχει ανάγκη για περαιτέρω ενίσχυση των αρμοδιοτήτων της αυτοδιοίκησης και της αποκέντρωσης; Υπάρχει ανάγκη ενίσχυσης των θεσμών; Προφανώς υπάρχει. Και πρέπει μετά από ένα βήμα σημαντικό, που έκαναν οι θεσμοί της αποκέντρωσης και της αυτοδιοίκησης, να τους αξιολογήσουμε, να δούμε τη μέχρι σήμερα πορεία τους και να ληφθούν μέτρα για το επόμενο βήμα.
      Περιμέναμε, λοιπόν, για τη Νομαρχιακή Αυτοδιοίκηση να υπάρξει, πραγματικά, αύξηση των θεσμοθετημένων πόρων, πώς όμως; Όχι, μέσα από τέτοιες μίζερες μικρορρυθμίσεις, αλλά μέσα από μία σοβαρή φορολογική μεταρρύθμιση, η οποία με γενναίο τρόπο θα αντιμετώπιζε ένα κρίσιμο πρόβλημα, που ήταν πράγματι η αυτοτέλεια της Νομαρχιακής Αυτοδιοίκησης. Αυτό, όμως, δεν γίνεται σήμερα. Έχουμε σήμερα μια διάταξη –που ουσιαστικά για μία διάταξη πρόκειται- η οποία δείχνει κάτι, ότι η Νέα Δημοκρατία  λειτουργεί με καθυστέρηση φάσης. Ανακαλύπτει με πολύ μεγάλη καθυστέρηση τους θεσμούς και γίνεται τιμητής θεσμών, τους οποίους πολέμησε με μίσος και εμπάθεια, τους οποίους κατήγγειλε εδώ στη Βουλή. Σας θυμίζω το ν. 2218, που τον θεωρήσατε ένα νόμο διάλυσης του κράτους. Θεωρήσατε τη Νομαρχιακή Αυτοδιοίκηση ως περίπου καντονοποίηση της Ελλάδας. Είσαστε εσείς που κατηγορήσατε την κυβέρνηση του ΠΑΣΟΚ, καταγγείλατε αυτή μας την πολιτική, αποχωρήσατε και δεν ψηφίσατε αυτόν το νόμο, λέγοντας ότι δεν πρόκειται ποτέ να συναινέσετε σε αυτού του είδους τις μεταρρυθμίσεις. Και έρχεστε σήμερα τιμητές, έρχεστε σήμερα με πολύ βαρύγδουπες φράσεις, από μέρους του εισηγητή της Πλειοψηφίας, να καλέσει τους νομάρχες να νιώθουν ότι πατούν πολύ στερεά στα πόδια τους. Και γιατί όλο αυτό το κακό; Διότι από τους πέντε πόρους που έπαιρνε η Νομαρχιακή Αυτοδιοίκηση περιοριζόμαστε στους δύο, γιατί έχετε κάνει τους υπολογισμούς σας, απ’ ό,τι είδα, με 15% από τα τέλη κυκλοφορίας, ενώ τελικά είναι 10%.
      ΑΘΑΝΑΣΙΟΣ ΜΠΟΥΡΑΣ: Ή δεν διαβάζετε ή στα μαθηματικά δεν είστε καλός. Μίζερη είναι η αύξηση 230%; Ο κ. Μίχας την είπε πολύ καλή και έδωσε συγχαρητήρια στην Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε. 
      ΠΑΝΑΓΙΩΤΗΣ ΡΗΓΑΣ: Θα σας απαντήσω πάρα πολύ καλά. 
      Έρχεστε, λοιπόν, και παίρνετε για τον κρατικό προϋπολογισμό μία καθαρά μεταβιβαστική δαπάνη, η οποία αφορούσε τα προνοιακά επιδόματα και λέτε ότι αυτή θα την καλύψει ο κρατικός προϋπολογισμός. Πολύ σωστό. 
      Βέβαια πουθενά δεν φαίνεται μέχρι σήμερα στον κρατικό προϋπολογισμό πρόβλεψη αυτής της δαπάνης. Θα παρακολουθήσουμε και θα δούμε από το δεύτερο εξάμηνο, όπως λέτε, πού και ποιο ποσό θα εγγραφεί για να καλύψει αυτές τις δαπάνες. Εδώ είμαστε και θα το δούμε. 
      ΑΘΑΝΑΣΙΟΣ ΜΠΟΥΡΑΣ: Κοντός ψαλμός αλληλούια. 
      ΠΑΝΑΓΙΩΤΗΣ ΡΗΓΑΣ: Δεύτερον, όσον αφορά τους πόρους για τις λειτουργικές δαπάνες της Νομαρχιακής Αυτοδιοίκησης θέλω να σας πληροφορήσω ότι οι λειτουργικές δαπάνες της Νομαρχιακής Αυτοδιοίκησης χρόνο με το χρόνο αυξάνουν. Ειδικότερα στις νησιωτικές νομαρχιακές αυτοδιοικήσεις, με τις ρυθμίσεις που έχουν υπάρξει τώρα τελευταία το κόστος λειτουργίας αυτών των νομαρχιακών αυτοδιοικήσεων είναι πάρα πολύ αυξημένο. Υπάρχουν εφτά διοικητήρια στη Νομαρχιακή Αυτοδιοίκηση Κυκλάδων, υπάρχουν οι δαπάνες για τις μισθώσεις σχολικών συγκροτημάτων, υπάρχουν οι δαπάνες της Νομαρχιακής Αυτοδιοίκησης για καινούργια ΤΕΕ. Όλα αυτά στη Νομαρχιακή Αυτοδιοίκηση. 
      Έτσι, λοιπόν, με την αύξηση των νομαρχιακών επιτροπών, με την αύξηση των αμοιβών για τα συμβούλια, για τις επιτροπές, όλα αυτά κάνουν πολύ δαπανηρή τη λειτουργία των νομαρχιακών αυτοδιοικήσεων. Είναι, λοιπόν, σίγουρο ότι οι πόροι που  θα διατεθούν για τα λειτουργικά των νομαρχιακών αυτοδιοικήσεων είναι περιορισμένοι σε σχέση με τις ανάγκες. 
      Και θα πρέπει να ξέρετε, κύριε Μπούρα, ότι σας μιλάει ένας άνθρωπος ο οποίος έχει χρηματίσει οκτώ χρόνια νομάρχης και ξέρει πολύ καλύτερα από εσάς το πώς λειτουργεί η Νομαρχιακή Αυτοδιοίκηση. Να κάνετε, λοιπόν, τα σχόλιά σας θεωρητικά και, όταν και εσείς στην πράξη ασχοληθείτε με τη Νομαρχιακή Αυτοδιοίκηση, να έρθετε να μου πείτε πώς είναι τα πράγματα. 
      ΑΘΑΝΑΣΙΟΣ ΜΠΟΥΡΑΣ: Έχω ασχοληθεί σε δύο μεγάλες νομαρχίες, δεν είστε ενημερωμένος.  Είστε ανενημέρωτος. 
      ΠΡΟΕΔΡΕΥΩΝ (Ιωάννης Τραγάκης): Μην κοντοροκτυπιέστε και οι δυο Νομάρχες υπήρξατε.
      ΠΑΝΑΓΙΩΤΗΣ ΡΗΓΑΣ: Όσον αφορά τα θέματα της επισκευής του οδικού δικτύου ήθελα να σας πω το εξής. Μετά το Β΄ Κοινοτικό Πλαίσιο Στήριξης και το Γ΄ Κοινοτικό Πλαίσιο Στήριξης είναι σίγουρο ότι οι ανάγκες για τη συντήρηση όλων αυτών των έργων είναι πολλαπλάσιες, σημαντικές. Να ξέρετε, λοιπόν, ότι αυτοί οι πόροι, όσο τα έργα αρχίζουν να φθείρονται, είναι ανεπαρκέστατοι, για να καλύψουν την ανάγκη συντήρησης αυτών των έργων. Κόψατε και τον αναπτυξιακό πόρο, ο οποίος πράγματι έπρεπε να θεσμοθετηθεί.
      Και τελικά μιλάτε για τη δυνατότητα που δίνετε στις νομαρχιακές αυτοδιοικήσεις να χρηματοδοτήσουν αστικές μη κερδοσκοπικές εταιρείες, που ασχολούνται με την καταπολέμηση των εξαρτησιογόνων ουσιών. Σας λέω το εξής. Μέχρι σήμερα βεβαίως δεν υπήρχε θεσμοθετημένος πόρος, που να μπορούν οι νομαρχιακές αυτοδιοικήσεις να τον δίνουν, όμως, ερχόταν το Υπουργείο Εσωτερικών και ο ΟΚΑΝΑ και κάλυπτε τις δαπάνες για τη λειτουργία αυτών των αστικών μη κερδοσκοπικών εταιρειών. Τις κάλυπτε όλες. 
      ΙΟΡΔΑΝΗΣ ΤΖΑΜΤΖΗΣ:  Όπου ήθελε. 
      ΠΑΝΑΓΙΩΤΗΣ ΡΗΓΑΣ:  Σήμερα, λοιπόν, θα μετακυλίσετε αυτό το κόστος στις νομαρχιακές αυτοδιοικήσεις, θα κόψετε τις επιδοτήσεις από το Υπουργείο Εσωτερικών. Άρα δεν κάνετε τίποτα. Απλώς, δίνετε τη δυνατότητα στη Νομαρχιακή Αυτοδιοίκηση να χρηματοδοτεί με δικούς της πάλι πόρους. 
      Κυρίες και κύριοι συνάδελφοι, τα βήματα που κάνετε είναι πάρα πολύ δειλά, είναι πάρα πολύ συγκρατημένα. Διευθετήσεις κάνετε. Μη χαίρεστε, λοιπόν, και μην επαίρεστε δήθεν για τομές και ρήξεις. Η Νομαρχιακή Αυτοδιοίκηση χρειάζεται ενίσχυση, χρειάζεται γενναία μέτρα, αλλά αυτά τα μέτρα μπορεί να προκύψουν μόνο μέσα από μία συνολική μεταρρύθμιση αναβάθμισης του θεσμού. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Υπουργέ, κυρίες και κύριοι συνάδελφοι, είναι γνωστό ότι η Νομαρχιακή Αυτοδιοίκηση όταν δημιουργήθηκε το 1894 γεννήθηκε μέσα από πολλές προσδοκίες. Όταν ψηφίστηκαν οι σχετικές ρυθμίσεις, υπήρχαν πολλές επιφυλάξεις όχι για το θεσμό, αλλά για το αν ήταν έτοιμη η πολιτεία, όταν θεσμοθετούσε τη Νομαρχιακή Αυτοδιοίκηση, να πάρει τα αναγκαία μέτρα που θα τη στήριζαν. Στη χώρα μας πολλές κυβερνήσεις συνήθιζαν πρώτα να παίρνουν το μέτρο της ίδρυσης ενός θεσμού και μετά να βλέπουν πώς θα στηριχθεί αυτός ο θεσμός. 
      Αυτό το μέτρο οι θεσμοί το πλήρωσαν. Το πρωθύστερο σχήμα της δημιουργίας θεσμών χωρίς υποδομές, οι θεσμοί το πλήρωσαν και στο πρόσφατο παρελθόν. Πρώτα το πλήρωσε ο «ΚΑΠΟΔΙΣΤΡΙΑΣ» και ιδίως η Νομαρχιακή Αυτοδιοίκηση, γιατί δημιουργήθηκε, αλλά μετά, ουδέποτε, είχε τους πυλώνες πάνω στους οποίους θα μπορούσε να είχε στηριχθεί για να αναπτύξει τη δραστηριότητά της. Οι κυβερνήσεις που θεσμοθέτησαν τη συγκεκριμένη δομή Νομαρχιακής Αυτοδιοίκησης έρχονται τώρα και ουσιαστικά προτείνουν την έμμεση κατάργησή της.
	Η σημερινή Κυβέρνηση και το αρμόδιο Υπουργείο φέρνουν το παρόν σχέδιο νόμου με αίσθημα ευθύνης, εκπληρώνοντας ένα στοιχειώδες θεσμικό και πολιτικό χρέος απέναντι στη Νομαρχιακή Αυτοδιοίκηση και δίνοντάς της τους αυτοτελείς πόρους που έχει ανάγκη. Για τους πόρους αυτούς το σχέδιο νόμου προβλέπει ότι είναι το 3% του ΦΠΑ, το 10% των τελών κυκλοφορίας. Το 2% του ΦΠΑ κατανέμεται, 1% για λειτουργικά έξοδα, 1% για αναπτυξιακές δαπάνες και τέλος το 15% για θέματα που αφορούν την οδοποιία. 
	Η Κυβέρνηση ανέλαβε το βάρος να ξαναγυρίσουν στον κρατικό προϋπολογισμό τα προνοιακά επιδόματα. Ξέρετε ότι τα προνοιακά επιδόματα που είχαν δώσει οι προηγούμενες κυβερνήσεις απορροφούσαν στην ουσία το σύνολο των πόρων, με αποτέλεσμα να μην μπορεί η Νομαρχιακή Αυτοδιοίκηση να ασκήσει τις αρμοδιότητες που υπάρχουν μέσα από τη φύση και τη λειτουργία της και που προβλέπονται από το Σύνταγμα.
	Συγκεκριμένα το 2004 τα προνοιακά δικαιώματα ήταν 389.000.000 ευρώ περίπου, τα λειτουργικά 104.146.000 ευρώ και οι επενδύσεις 5.869.000 ευρώ. Σ’ ό,τι αφορά τα έργα οδοποιίας, μηδέν.
	Με την εφαρμογή αυτού του νόμου προκύπτει η εξής διαφορά: Τα προνοιακά είναι 199.000.000 ευρώ, τα λειτουργικά 116.000.000 ευρώ, οι επενδύσεις 67.384.000 ευρώ και οι δαπάνες για το οδικό δίκτυο 46.345.000 ευρώ.
	Αν κάνουμε αναγωγή με αριθμούς για το τι θα συμβεί στο μέλλον, όπου τα προνοιακά περνούν στον κρατικό προϋπολογισμό για τα επόμενα χρόνια, τότε στην πραγματικότητα θα μπορούσε η Νομαρχιακή Αυτοδιοίκηση να έχει 128.000.000 ευρώ για τα λειτουργικά, 128.000.000 ευρώ για επενδύσεις και 92.000.000 ευρώ για θέματα του οδικού δικτύου. 
      Εδώ είναι η διαφορά, εδώ είναι τα χρήματα τα οποία εσείς βέβαια, πλέοντας σε πελάγη ηθελημένης άγνοιας, κάνοντας ασκήσεις πολιτικής αμνησίας, νομίζω ότι δεν μπορείτε να τα δείτε και ούτε θα τα δείτε, αλλά θα τα δουν ο νομάρχης, το νομαρχιακό συμβούλιο και οι πολίτες που θα έχουν τη δυνατότητα να δουν δρόμους και τη Νομαρχιακή Αυτοδιοίκηση με σωστό προγραμματισμό να παρεμβαίνει ουσιαστικά.
	Κυρίες και κύριοι συνάδελφοι, εμείς αναλαμβάνουμε το χρέος αυτό. Το αναλαμβάνουμε σε μία δύσκολη στιγμή, σε μία δύσκολη οικονομική συγκυρία που εσείς δημιουργήσατε. Αυτή η Κυβέρνηση, παρά τη δύσκολη οικονομική συγκυρία, κάνει αυτό που πρέπει, λέει την αλήθεια στον ελληνικό λαό για την πραγματική οικονομική κατάσταση και τηρεί στο ακέραιο τις δεσμεύσεις της.
	Κυρίες και κύριοι συνάδελφοι, οι αλλαγές που έρχονται μέσα από το νομοσχέδιο αυτό σηματοδοτούν μία νέα εποχή για τη Νομαρχιακή Αυτοδιοίκηση. Το νομοσχέδιο αυτό αποτελεί άλλο ένα σημαντικό βήμα υλοποίησης του στόχου της περιφερειακής ανάπτυξης, που αποτελεί δέσμευση για την Κυβέρνηση.
	Επιπλέον, με το νομοσχέδιο αυτό προωθείται μία σειρά από ρυθμίσεις με τις οποίες συμπληρώνονται και εκσυγχρονίζονται τα οικονομικά των νομαρχιακών αυτοδιοικήσεων. Δίνεται η δυνατότητα επιτάχυνσης και εξορθολογισμού της διαδικασίας πλήρωσης των οργανικών θέσεων στις νομαρχιακές αυτοδιοικήσεις, πάντα μέσω του ΑΣΕΠ και με τη διασφάλιση των αναγκαίων εγγυήσεων αντικειμενικότητας και αμεροληψίας. Μη «σπεκουλάρετε» άλλο πάνω σ’ αυτό.
	Με διάταξη του σχεδίου νόμου δίνεται η δυνατότητα να καθορίζονται τα πλαίσια της διασυνοριακής συνεργασίας των νομαρχιακών αυτοδιοικήσεων, ιδίως στους τομείς της ανάπτυξης, της αξιοποίησης προγραμμάτων, της δημόσιας υγείας, των έκτακτων φυσικών φαινομένων, καθώς και της προστασίας του περιβάλλοντος. Ρυθμίζεται το θέμα της συμμετοχής των νομαρχιακών αυτοδιοικήσεων στη νομοπαρασκευαστική διαδικασία της Ευρωπαϊκής Ένωσης.
	Το σχέδιο νόμου ρυθμίζει επίσης τα οικονομικά και τα λειτουργικά θέματα των ΟΤΑ Α΄ βαθμού. Ανάμεσα σ’ αυτά δίνεται η δυνατότητα αναδιαπραγμάτευσης και κεφαλαιοποίησης παλαιών δανείων των ΟΤΑ Α΄ βαθμού. Κι εκεί δημιουργήσατε πρόβλημα. Μεταφέρατε τις αρμοδιότητες, δεν μεταφέρατε ποτέ πόρους ή μεταφέρατε πόρους κατ’ επιλογή και δημιουργούσατε νομάρχες και δημάρχους «διαδρομιστές» των Υπουργείων. 
	Επίσης, ρυθμίζονται οι φορολογικές διαφορές μεταξύ δήμων και κοινοτήτων και φορολογουμένων ανεξάρτητα από τη χρονική περίοδο, που αναφέρονται και οι οποίες εκκρεμούν ενώπιον των διοικητικών δικαστηρίων.
    Ρυθμίζονται ακόμα τα χρέη των συνδέσμων δήμων και κοινοτήτων με σχετική αίτησή τους στο Ταμείο Παρακαταθηκών και Δανείων μέσα σε προθεσμία δέκα μηνών από τη δημοσίευση αυτού του νόμου. 
    Το σχέδιο νόμου ρυθμίζει ακόμα λειτουργικά θέματα της Δημόσιας Διοίκησης. Κυρώνεται για πρώτη φορά προγραμματική σύμβαση, που συνήφθη μεταξύ του ελληνικού δημοσίου και της ΑΔΕΔΥ. 
    Διευρύνονται και γίνονται πιο ουσιαστικές οι αρμοδιότητες των ΚΕΠ για την ταχύτερη εξυπηρέτηση του πολίτη. Το ότι λειτουργούν σήμερα τα ΚΕΠ οφείλεται στη δική μας χρηματοδότηση. 
    Εξορθολογίζεται και αναδιοργανώνεται το πρόγραμμα «ΠΟΛΙΤΕΙΑ», ώστε να μπορεί να ανταποκριθεί στα νέα δεδομένα που επικρατούν στην Ευρωπαϊκή Ένωση. Στόχος είναι η αποτελεσματικότητα, η ταύτιση του στρατηγικού και επιχειρησιακού σχεδιασμού, αλλά και η ουσιαστική εξοικονόμηση διαχειριστικών δαπανών. 
    Κυρία και κύριοι συνάδελφοι, το συγκεκριμένο νομοσχέδιο αποτελεί σταθμό στην ιστορία της Νομαρχιακής Αυτοδιοίκησης και σηματοδοτεί μια νέα εποχή στην περιφερειακή ανάπτυξη και στην αποκέντρωση της χώρας μας. Και εσείς το γνωρίζετε. Το γνωρίζετε πολύ καλά. Κάντε την υπέρβαση και παραδεχθείτε το. Αν έχετε ουσιαστικές παρατηρήσεις είμαστε έτοιμοι, όποιες είναι σωστές, να τις αποδεχθούμε. 
    Η Νομαρχιακή Αυτοδιοίκηση αποκτά υπερτριπλάσιους πόρους και έχει τη δυνατότητα να προσφέρει στο νομό και τους πολίτες. Και η Κυβέρνησή μας θέλει πραγματικά μια ανεξάρτητη ακηδεμόνευτη και οικονομικά αυτοδύναμη αυτοδιοίκηση. Θέλει τη Νομαρχιακή Αυτοδιοίκηση μοχλό ανάπτυξης του τόπου και της περιφέρειας. Και αυτό πράττει με το συγκεκριμένο νομοσχέδιο. Και πάνω απ’ όλα αποδεικνύεται ότι αυτά, τα οποία υπόσχεται και για τα οποία δεσμεύεται, η Κυβέρνηση της Νέας Δημοκρατίας τα κάνει πράξη. Και γι’ αυτό συγχαίρω την ηγεσία του Υπουργείου Εσωτερικών.
    Κυρία και κύριοι συνάδελφοι, οι κυβερνήσεις του ΠΑΣΟΚ έλεγαν πολλά, υπόσχονταν περισσότερα, έπρατταν όμως πολύ λίγα. Εμείς πιστεύουμε στην ισχυρή και ανεξάρτητη Νομαρχιακή Αυτοδιοίκηση. Τη στηρίζουμε με όλες μας τις δυνάμεις και το κάνουμε πράξη μέσα από αυτό το νομοσχέδιο. Εναπόκειται βέβαια πλέον στη σωστή διαχείριση, στον προγραμματισμό, στο όραμα των νομαρχιακών αυτοδιοικήσεων, των νομαρχών, των νομαρχιακών συμβούλων για να μπορέσει να προχωρήσει αποτελεσματικά στην ουσία. 
    Τελειώνοντας, κύριε Πρόεδρε, θα ήθελα να πω ότι κάποιες από τις νομοθετικές ρυθμίσεις, τις οποίες φέρνει η Κυβέρνηση και το Υπουργείο, χαρακτηρίστηκαν αποσπασματικές και χωρίς όραμα. Αν κοιτάξετε, όμως, αυτό το νομοσχέδιο θα δείτε ότι η πρώτη συλλογική σύμβαση με την ΑΔΕΔΥ και το πρόγραμμα «ΠΟΛΙΤΕΙΑ» ουσιαστικά είναι στόχοι μακροπρόθεσμοι, που ποτέ οι προηγούμενες κυβερνήσεις δεν κατάφεραν να διαμορφώσουν. Το ότι υπάρχουν και κάποιες αποσπασματικές ρυθμίσεις μας το καταλογίζετε. Τι θα θέλατε, κύριοι της Αξιωματικής Αντιπολίτευσης; Να βαδίζουμε στο μέλλον αγνοώντας τα προβλήματα της Τοπικής Αυτοδιοίκησης, τα οποία εσείς δημιουργήσατε;
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Ο κ. Θεόφιλος Βασιλείου έχει το λόγο.
     ΘΕΟΦΙΛΟΣ ΒΑΣΙΛΕΙΟΥ: Κυρία και κύριοι συνάδελφοι, πριν εκθέσω τις απόψεις μου για το νομοσχέδιο αισθάνομαι την ανάγκη ενώπιον της Εθνικής Αντιπροσωπείας να εκφράσω τη λύπη μου για την, καθ’ όλα σεβαστή, απόφαση του γαλλικού λαού να μην επικυρώσει τη Συνθήκη για το Ευρωσύνταγμα. Και αισθάνομαι ανήσυχος για την πορεία και το μέλλον της Ευρωπαϊκής Ένωσης ακόμα περισσότερο, γιατί η χώρα μας πριν από λίγες μέρες ψήφισε πανηγυρικά τη Συνθήκη για το Ευρωσύνταγμα.
     Κυρίες και κύριοι συνάδελφοι, στην προσπάθειά της η Κυβέρνηση να ολοκληρώσει την διαδικασία αλλαγής νοοτροπίας στην οργάνωση και στην εφαρμογή νέας πολιτικής στο κράτος, έρχεται σήμερα να αποδείξει ότι αυτό που προεκλογικά επαγγέλθηκε, σχετικά με την αυτόνομη λειτουργία, οικονομική και διοικητική, των νομαρχιακών αυτοδιοικήσεων το κάνει πράξη. 
     Βεβαίως μέσα απ’ αυτό το νομοσχέδιο προβλέπεται μια σειρά ρυθμίσεων άμεσης προτεραιότητας. Και βέβαια κανένα νομοσχέδιο δεν ρυθμίζει ολοκληρωτικά, σε απόλυτη τελειότητα, σχέσεις του παρόντος και του μέλλοντος.
      Ρυθμίζονται, λοιπόν, άμεσης προτεραιότητας υποθέσεις, κυρίως οικονομικές, για την εύρυθμη λειτουργία των Νομαρχιακών αυτοδιοικήσεων, με τις οποίες βέβαια εκσυγχρονίζεται και το θεσμικό πλαίσιο χρηματοδότησης από τους κεντρικούς αυτοτελείς πόρους. 
      Αναφέρθηκε από τον εισηγητή μας και από τους προλαλήσαντες ομιλητές, όλο το πλαίσιο της δράσης του νομοσχεδίου. Δεν υπάρχει καμία αμφιβολία ότι και η Ένωση Νομαρχιακών Αυτοδιοικήσεων Ελλάδος προέβη στη δήλωση και την αποδοχή ότι αυτό το νομοσχέδιο κινείται προς θετική κατεύθυνση. 
      Δεν μπόρεσα, λοιπόν, να καταλάβω το απόλυτο «όχι» της Αντιπολίτευσης, την απόλυτη άρνηση και από τη Μείζονα και από την Ελάσσονα Αντιπολίτευση μιας προσπάθειας, η οποία κατατείνει στην εύρυθμη λειτουργία των νομαρχιακών αυτοδιοικήσεων.
      Μάλιστα, μου προξένησε εντύπωση το σύνολο των αναφορών του πρώην Αντιπροέδρου της Βουλής κ. Γείτονα και Υπουργού επί σειρά ετών των κυβερνήσεων του ΠΑΣΟΚ, που μίλησε με εμπάθεια και ακραίες εκφράσεις. «Ντροπή σας», «τσαρλατάνοι», «φαυλότητα». Μάλιστα, αυτήν την έκφραση λυπάμαι ειλικρινά που την εξέφρασε και ο Πρόεδρος του ΠΑΣΟΚ κ. Παπανδρέου, δύο φορές, μιλώντας σε οργανωτικές συνεδριάσεις του ΠΑΣΟΚ.
      Ήθελα να ήξερα, αν και ο κ. Παπανδρέου και  ο κ. Γείτονας αντιλαμβάνονται τι σημαίνει ο όρος «φαύλος» στα ελληνικά; Τι είδους συνθήκες νεωτερίστικες είναι αυτές στο ελληνικό Κοινοβούλιο του 2005 και στο ελληνικό Κοινοβούλιο του μέλλοντος; Δεν τις αντιλαμβάνομαι. Και δεν τις αντιλαμβάνομαι γιατί πιστεύω ότι οι ύβρεις είναι το όπλο των αδυνάτων. Δεν μου μένει καμιά αμφιβολία ότι πίσω από τη σκληρή κριτική -η οποία δεν είναι πολιτική κριτική- που κατατείνει σε ύβρεις, κρύβεται η απόλυτη ανικανότητα προτάσεων, θέσεων και η απόλυτη προσπάθεια συγκάλυψης παραλείψεων του παρελθόντος, για να μην πω ενεργειών του παρελθόντος, που ήταν και έξω από την πολιτική και έξω από τη νοοτροπία της σύγχρονης Ελλάδας. 
      Θέλω να τονίσω επ’ ευκαιρία της συζήτησης αυτού του νομοσχεδίου, ότι το ΠΑΣΟΚ διακατέχεται από ένα ιδιοκτησιακό σύνδρομο σε σχέση και με το κράτος και με την ελληνική κοινωνία. 
      Φίλες και φίλοι, το κράτος και η ελληνική κοινωνία είναι ιδιοκτησία των Ελλήνων πολιτών. Δεν είναι κανενός πολιτικού, κανενός πολιτικού κόμματος και οι πάντες οφείλουμε να τους υπηρετούμε αυτονοήτως με το καθήκον μας. 
      Κατά συνέπεια, το τι έγινε μέχρι σήμερα δεν παραγράφεται, δεν διαγράφεται. Οφείλει, όμως, η ιστορία να είναι πολύτιμος οδηγός και σύμβουλος και σε ό,τι αφορά τις πράξεις μας και τις παραλείψεις μας αυτούς τους δεκαπέντε μήνες που είμαστε εμείς στην Κυβέρνηση και σε ό,τι αφορά τις δικές σας πράξεις και παραλείψεις τα τελευταία είκοσι χρόνια, που βρεθήκατε εσείς στην κυβέρνηση. 
      Ο ελληνικός λαός δεν καταλαβαίνει από ύβρεις. Αντιλαμβάνεται από πρωτοβουλίες, οι οποίες οδηγούν και κατατείνουν στο σήμερα και στο αύριο. Αντιλαμβάνεται από πρωτοβουλίες, οι οποίες φθάνουν στο αύριο των παιδιών μας. 
      Εμείς σιγά-σιγά ολοκληρώνουμε αυτό που είπαμε «επανίδρυση του κράτους» και οργανωτικά και πολιτικά και από πλευράς νοοτροπίας. Φτιάξαμε ό,τι ήταν δυνατόν να φτιαχτεί στους Οργανισμούς Τοπικής Αυτοδιοίκησης Α΄ βαθμού. 
      Εκτιμώ ότι και με την ανασυγκρότηση του προγράμματος «ΠΟΛΙΤΕΙΑ», που ασφαλώς θεμελίωσε το ΠΑΣΟΚ και με το πρόγραμμα «ΘΗΣΕΑΣ», που πρωτοποριακά οργάνωσε η Κυβέρνηση της Νέας Δημοκρατίας, οι Οργανισμοί Τοπικής Αυτοδιοίκησης Α΄ βαθμού οδηγούνται σε μία καλύτερη μοίρα.
      Σε μια άλλη οργάνωση και μία άλλη νοοτροπία οδηγεί και αυτό το νομοσχέδιο, που καλύπτει τα ζητήματα που αναφέρθηκαν πριν από λίγο στο Β΄ βαθμό Τοπικής Αυτοδιοίκησης. 
      Για να ρωτήσω, όμως, το εξής: Όταν μιλάμε για Νομαρχιακή Αυτοδιοίκηση, η οποία προεβλέφθη το 1994 από  το ΠΑΣΟΚ, όταν μιλούσατε τότε για προίκα στη Νομαρχιακή Αυτοδιοίκηση, καταργώντας ένα θεσμό από την εποχή του Όθωνα απολύτως επιτυχημένο, του αποκεντρωμένου κράτους, όταν αυτός ο θεσμός εστερήθη πόρων, εστερήθη ανθρώπινου δυναμικού, εστερήθη μέσων, εστερήθη τεχνογνωσίας, δεν αισθάνεται κανείς την ανάγκη να πει «ντρέπομαι γι’ αυτό που έγινε μέχρι σήμερα, γι’ αυτό που παραλείφθηκε μέχρι σήμερα»; 
      Για όλα φταίει η Νέα Δημοκρατία αυτούς τους δεκαπέντε μήνες, που πρωτοπορεί, διαμορφώνοντας με νομοθετικές πρωτοβουλίες το καλύτερο και για τις νομαρχιακές αυτοδιοικήσεις και για τις διοικήσεις των Οργανισμών Τοπικής Αυτοδιοίκησης Α΄ βαθμού;
      Κυρίες και κύριοι συνάδελφοι, αισθάνομαι την ανάγκη να πω ότι θα έπρεπε να συντελέσετε κι εσείς στη διαμόρφωση μιας άλλης νοοτροπίας, μιας άλλης πρακτικής. Μιας πρακτικής, που κατανοεί τα προβλήματα, όπως διαμορφώθηκαν από το παρελθόν, κατανοεί, όμως, και την ανάγκη λύσεων. Με άναρθρες κραυγές και ύβρεις τίποτε δεν επετεύχθη. Και είστε εκτεθειμένοι ενώπιον του ελληνικού λαού, γιατί αυτό σημαίνει παντελή έλλειψη επιχειρημάτων και ανικανότητα απόδοσης στον ελληνικό λαό αυτών που έπρεπε να του αποδώσετε μέχρι σήμερα.
      Εγώ θα έλεγα ότι οι αντιδράσεις σας είναι ένα βραβείο για την Κυβέρνηση της Νέας Δημοκρατίας. Ειλικρινά εύχομαι να λέτε σε όλα «όχι», για να αντιληφθεί επιτέλους ο ελληνικός λαός κάτι που στη συνείδησή του είναι δεδομένο. Γι’ αυτό και στις 7 Μαρτίου διάλεξε μίαν άλλη πολιτική. Να αντιληφθεί ότι το ΠΑΣΟΚ ό,τι είχε να δώσει, το έδωσε, ό,τι είχε να πει, το είπε. Κι εν πάση περιπτώσει, στα είκοσι χρόνια της διακυβέρνησης της χώρας διαμόρφωσε λογική, τακτική και νοοτροπία, η οποία απερρίφθη. Ανεξαρτήτως τούτου, όμως, από τις πράξεις και τις παραλείψεις, οι οποίες δεν διαγράφονται ούτε παραγράφονται, μπορεί όλοι μας να βγάζουμε και συμπεράσματα ασφαλή για το τι πρέπει να κάνουμε στο σήμερα και στο αύριο. 
      Κατά συνέπεια, εγώ σας καλώ, αφού πρώτα δώσω συγχαρητήρια στο Υπουργείο Εσωτερικών, Δημόσιας Διοίκησης και Αποκέντρωσης…
      ΠΡΟΕΔΡΕΥΩΝ (Ιωάννης Τραγάκης): Πολλά συγχαρητήρια έπεσαν σήμερα.
      ΘΕΟΦΙΛΟΣ ΒΑΣΙΛΕΙΟΥ: …για τις νομοθετικές πρωτοβουλίες που σήμερα εμφανίζει στη Βουλή των Ελλήνων…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      (Θόρυβος από την πτέρυγα του ΠΑΣΟΚ)
      ΘΕΟΦΙΛΟΣ ΒΑΣΙΛΕΙΟΥ: Επιτρέψτε μου να σας πω, κύριοι συνάδελφοι, ότι και η ενόχλησή σας ειλικρινά μου διαμορφώνει συναισθήματα ότι δεν είναι δυνατόν να περπατήσουμε σε κάτι καλύτερο. Λυπάμαι γι’ αυτό. Απλά θέλω να σας καλέσω…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
      ΘΕΟΦΙΛΟΣ ΒΑΣΙΛΕΙΟΥ: Κλείνω, κύριε Πρόεδρε. 
      …να τρέξουμε μαζί στο σήμερα και στο αύριο, να πείτε όποιες προτάσεις έχετε να πείτε, να διαμορφώσουμε ένα σύστημα Δημόσιας Διοίκησης, για την οποίαν όλοι ντρεπόμαστε σ’ αυτόν τον τόπο -και δεν αναφέρομαι στους δημοσίους υπαλλήλους, για τη λειτουργικότητα και τη νοοτροπία της το λέω και το λέτε κι εσείς κατ’ ιδίαν- και για την οποίαν ασφαλώς έχετε την πλήρη και αποκλειστική ευθύνη. Βοηθήστε μας να ολοκληρώσουμε αυτήν τη προσπάθεια. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κ. Κοσμίδης έχει το λόγο. 
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, αναγνωρίζω ότι το Υπουργείο Εσωτερικών, Δημόσιας Διοίκησης και Αποκέντρωσης έχει προωθήσει πολλές νομοθετικές πρωτοβουλίες στους δεκατέσσερις μήνες της διακυβέρνησης της χώρας από τη Νέα Δημοκρατία. Ωστόσο αυτή η κινητικότητα δεν έχει στίγμα, δεν έχει αρχές, φιλοσοφία, κατεύθυνση. Είναι νομοθέτηση διευθετήσεων, άλλοτε χρήσιμων ομολογώ, συχνότερα αχρείαστων, άχρηστων ή και χαριστικών. Δεν είναι θεσμοθέτηση. Στίγμα και στόχο είχε μόνο η επιδρομή στην ιεραρχία της Δημόσιας Διοίκησης για την άλωσή της. Στίγμα και στόχο είχαν οι αλλαγές στη διαδικασία των προσλήψεων -συνεντεύξεις και άλλα- που εξέθρεψαν φαινόμενα «Χούπηδων» στην ελληνική δημόσια ζωή. 
      Κυρίες και κύριοι συνάδελφοι, η Ελλάδα έχει διοικητική συγκρότηση απαρχαιωμένη και ανορθολογική με όποια κριτήρια και αν κριθεί, αναντίστοιχη στις σύγχρονες συνθήκες και απαιτήσεις. Πέραν αυτού, υπάρχει σύγχυση ή και επικάλυψη αρμοδιοτήτων και ρόλων, μεγάλη ποικιλία σύνθεσης πληθυσμιακής και διαστρωματικής, διαφορετικές δυνατότητες. Υπάρχουν χαοτικές διαφορές σημαντικότητας μεταξύ των Υπουργείων, μεταξύ των περιφερειών, μεταξύ των νομαρχιών, μεταξύ των Οργανισμών Τοπικής Αυτοδιοίκησης. Δεν είναι ξεκάθαρο το σχήμα τι κάνει, ποιος και με ποια μέσα: Κράτος, αυτοδιοίκηση. Δεν υπάρχει τυποποιημένο μοντέλο για τις δράσεις των νομαρχιακών αυτοδιοικήσεων και των ΟΤΑ.
      Η Κυβέρνηση είναι σαφές ότι δεν έχει άποψη και σχέδιο γύρω από αυτό το μεγάλο θέμα της διοικητικής συγκρότησης της χώρας. Πότε επιτέλους θα πληροφορηθούμε την άποψη της Κυβέρνησης –εάν υπάρχει- για τους δύο βαθμούς Τοπικής Αυτοδιοίκησης που αναγνωρίζει το Σύνταγμα; 
      Θεωρείτε, κύριοι της Κυβέρνησης, ότι οι χίλιοι τριάντα πέντε δήμοι και κοινότητες στην Ελλάδα, που προέκυψαν μετά τη γενναία μεταρρύθμιση  του «ΚΑΠΟΔΙΣΤΡΙΑ», είναι αριθμός ΟΤΑ που ανταποκρίνεται στην πληθυσμιακή και γεωγραφική σύνθεση και συγκρότηση της Ελλάδος, εν όψει και του γεγονότος της ένταξής μας στην Ευρωπαϊκή Ένωση;  Θεωρείτε ότι ο αριθμός των πενήντα πέντε νομαρχιών ανταποκρίνεται σε κριτήρια ορθολογικής δομής της αυτοδιοίκησης Β΄ βαθμού, εν όψει μάλιστα του γεγονότος ότι ο τελευταίος σε πληθυσμό νομός της χώρας έχει πληθυσμό ίσο με τον τεσσαρακοστό δεύτερο δήμο της Ελλάδας; 
      Τι σκέφτεστε για τους αριθμούς αυτούς; Ποια η σχέση των δύο βαθμών με την περιφερειακή συγκρότηση του κράτους, δηλαδή τις δεκατρείς περιφέρειες; Ποια η θέση σας για την αυστηρή οριοθέτηση των αρμοδιοτήτων για την τάξη στα οικονομικά;  Τι θα πει «θεσμοθετημένοι πόροι»; Αυτοί δίνονται, είτε αυξάνονται θεαματικά, είτε μειώνονται θεαματικά, είτε χρειάζονται, είτε δεν χρειάζονται; Και αν μειώνονται; 
      Η δική μου προσωπική άποψη είναι η εξής: Κάλυψη των λειτουργικών δαπανών προσδιοριζόμενων αυστηρά ως προς την έννοιά τους στο ακέραιο από την κεντρική διοίκηση. Από εκεί και πέρα, ενίσχυση κάθε φορέα για επενδύσεις, ανάπτυξη, επιτόπια έργα, που αξιολογούνται κατά προτεραιότητες και ανταποκρίνονται στο χαρακτήρα των τοπικών υποθέσεων. Αυτός ο καβγάς, αυτή η διαμάχη «μας αφαιρείτε, μας χρωστάτε, σας δίνουμε, σας παίρνουμε» πρέπει να σταματήσει.
      Τρανταχτό παράδειγμα παράδοξου χειρισμού είναι τα προνοιακά επιδόματα. Επιτροπές οριζόμενες από τον περιφερειάρχη καθορίζουν τους δικαιούχους. Οι νομάρχες παίρνουν τις καταστάσεις των δικαιούχων και τους πληρώνουν ως ταχυδρόμοι ή τραπεζοϋπάλληλοι. Κάποιοι δικαιούχοι ευγνωμονούν το νομάρχη, νομίζοντας ότι αυτός φρόντισε γι’ αυτούς. Άλλοι υβρίζουν το νομάρχη, που καθυστερεί την καταβολή, επειδή δεν έχει να πληρώσει χωρίς να ευθύνεται. Λύση απλούστατη, μετά τον καθορισμό των δικαιούχων, να πηγαίνουν οι επιταγές στο σπίτι των δικαιούχων.
      Είναι αστείο που η Νομαρχιακή Αυτοδιοίκηση εμφανίζεται το 2004 να έχει έσοδα 500.000.000 ευρώ, εκ των οποίων τα 380.000.000 ευρώ ήταν για την καταβολή των προνοιακών επιδομάτων. Είναι ρόλος αυτός για τη Νομαρχιακή Αυτοδιοίκηση; 
      Κυρίες και κύριοι συνάδελφοι, χωρίς να θέλω να το υποβαθμίσω, δεν επιθυμώ να ασχοληθώ με το θέμα εάν οι νομαρχιακές αυτοδιοικήσεις με το νομοσχέδιο θα βρουν περισσότερα ή λιγότερα χρήματα σε σχέση με τα παρελθόν ή τις ανάγκες τους. Με κάλυψαν οι συνάδελφοί μου από το ΠΑΣΟΚ, που είναι πιο επαΐοντες από εμένα σε αυτό το θέμα. Απλά θεωρώ πολύ σημαντικότερο θέμα την αναθεώρηση της διοικητικής δομής και διάρθρωσης της πολιτείας, που συνιστά το ελληνικό κράτος στην κατεύθυνση του γεωγραφικού και πληθυσμιακού εξορθολογισμού, της οριοθέτησης ρόλων, της δραστικής μείωσης του αριθμού των προσώπων που συμμετέχουν στη νομή της εξουσίας, συχνά παραγοντίστικα.
      Όσο τέτοιο σχέδιο δεν εμφανίζεται στη Βουλή για συζήτηση, θα καταψηφίζω κάθε νομοσχέδιο της σημερινής Κυβέρνησης.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Βλατής έχει το λόγο.
      ΙΩΑΝΝΗΣ ΒΛΑΤΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, νομίζω ότι είναι αστείο, όπως εκφράστηκαν πριν από λίγο εδώ, να δίνονται αλληλοσυγχαρητήρια για ένα νομοσχέδιο, το οποίο θεωρώ μικρής σημασίας, που, όμως, αφορά ένα τόσο σοβαρό θεσμό. Βέβαια, από την άλλη πλευρά είναι λυπηρό, γιατί φαίνεται ότι οι ορίζοντες της Κυβέρνησης της Νέας Δημοκρατίας δεν φθάνουν και πολύ μακριά σε ό,τι αφορά την αυτοδιοίκηση.
      Θεωρώ, κύριοι συνάδελφοι, ιδιαίτερα σοβαρό κάθε νομοθέτημα που αφορά στην αυτοδιοίκηση, είτε νομαρχιακή, είτε τοπική. Η σοβαρότητα έγκειται στο ότι η αυτοδιοίκηση και η αποκέντρωση είναι βασικά συστατικά του δημοκρατικού μας πολιτεύματος.
     Μήπως μπορείτε να μας πείτε τα 26.000.000 ευρώ, που οφείλονται από τις δομές κοινωνικής στήριξης πότε θα δοθούν; Και τι θα γίνει με τις εξακόσιες πενήντα δομές και με τις δυόμιση χιλιάδες των εργαζομένων στους δήμους;
     Πριν από λίγες μέρες παρουσιάσατε το πρόγραμμα «ΘΗΣΕΑΣ» σε μια λαμπρή εκδήλωση. Βέβαια ξεχάσατε να πείτε πως ένα χρόνο μετά την ψήφισή του, περίπου, δεν έχει δημοπρατηθεί ούτε ένα έργο. Πρόσφατα μάλιστα, προχθές, σε συνέντευξη Τύπου έσπευσε ο διορισμένος από σας Περιφερειάρχης της Δυτικής Μακεδονίας να πει ότι οι απορροφήσεις θα είναι πολύ μικρές φέτος, γιατί υπάρχει ανετοιμότητα. Και βέβαια ξεχάσατε και κάτι άλλο να πείτε, κύριε Υπουργέ, ότι τα έργα που προεγκρίνατε χρηματοδοτούνται αποκλειστικά από τους ΚΑΠ, από τους πόρους της αυτοδιοίκησης, δηλαδή. 
     Πόσα ευρώ δόθηκαν στο πρόγραμμα «ΘΗΣΕΑΣ» από τα Υπουργεία που εσείς θεσμοθετήσατε αυτόν τον τρόπο; Νομίζω ότι το 35% περίπου του «ΘΗΣΕΑ» χρηματοδοτείται από τα Υπουργεία. Πόσα, λοιπόν, ευρώ δόθηκαν και με ποιο τρόπο δόθηκαν; 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δόθηκαν 125.000.000 ευρώ.
     ΙΩΑΝΝΗΣ ΒΛΑΤΗΣ: Μήπως τελικά είναι το μεγάλο κόλπο της Κυβέρνησης αυτό; Μήπως τροφοδοτείτε τη μείωση των ελλειμμάτων που θέλετε να πετύχετε για φέτος από τα έργα της αυτοδιοίκησης; 
     Η αυτοδιοίκηση είναι εκείνο το κομμάτι της πολιτείας, που είναι πλησιέστερα στον πολίτη από οποιονδήποτε άλλο θεσμό. Η πλειονότητα πλέον των υποθέσεων των πολιτών λύνεται από την αυτοδιοίκηση, αλλά και οι εξελίξεις τόσο στη χώρα όσο και στην υπόλοιπη Ευρώπη οδηγούν συνεχώς στην ισχυροποίηση των αποκεντρωμένων θεσμών.
     Η ποιότητα, λοιπόν, της δημοκρατίας μας εξαρτάται σε μεγάλο βαθμό από την λειτουργία των αυτοδιοικητικών θεσμών. Όταν, λοιπόν, κάποιος νομοθετεί για αυτοδιοικητικά θέματα πρέπει να εμφορείται από ιδέες βαθιά δημοκρατικές και να πιστεύει στους αυτοδιοικητικούς θεσμούς.
     Εγώ δεν ντρέπομαι καθόλου, κύριοι συνάδελφοι, για το παρελθόν των κυβερνήσεων του ΠΑΣΟΚ, γιατί γνωρίζω πολύ καλά από την πολύχρονη θητεία μου στην αυτοδιοίκηση ότι πριν από τις κυβερνήσεις του ΠΑΣΟΚ, δεν υπήρχε αυτοδιοίκηση. Υπήρχαν κάποιοι δήμοι και κοινότητες, που εξέδιδαν πιστοποιητικά και που υφίσταντο τον έλεγχο σκοπιμότητας από το συγκεντρωτικό κράτος.
     (Χειροκροτήματα από την πτέρυγα του ΠΑΣΟΚ)
     Δυστυχώς, για την παράταξή σας, φαίνεται ότι οι ιδέες της αυτοδιοίκησης δεν είναι βαθιά ριζωμένες. Η απουσία σας ήταν ηχηρή σε όλες τις περιπτώσεις που επιχειρήθηκε βαθιά τομή στο σύστημα διοίκησης της χώρας. Και στον 1622 που ίδρυσε τις περιφέρειες της χώρας, τους αποκεντρωμένους θεσμούς του κράτους αποχωρήσατε και στον 2218 που ίδρυσε τη Νομαρχιακή Αυτοδιοίκηση, πάλι αποχωρήσατε και μάλιστα με πολύ θόρυβο. Βέβαια προεκλογικά, όπως κάνατε παντού, υποσχεθήκατε τα πάντα. Γίνατε ξαφνικά «αυτοδιοικητικοί». Μόνο που αυτό το «αυτοδιοικητικοί» είναι μέσα σε εισαγωγικά, γιατί άλλα ήταν τα έργα σας και οι ημέρες σας μετά τις εκλογές.
     Αλήθεια, κύριοι της Κυβέρνησης -και δεν είναι θέμα των Υπουργών Εσωτερικών, τους οποίους ιδιαίτερα εκτιμώ- σε ποιο άστρο του διαστήματος βρίσκονται χαμένοι οι υπεξαιρεθέντες, όπως τους χαρακτήρισε ο Πρωθυπουργός, πόροι της αυτοδιοίκησης; Πότε θα τους δώσετε; Με ποιον τρόπο; Δεν δώσατε καμία απάντηση μέχρι σήμερα. Ο ίδιος ο Πρωθυπουργός δε, δήλωσε ρητά και στις προγραμματικές δηλώσεις ότι θα εφαρμοστεί, κατά κεραία, η συνταγματική επιταγή ότι η μεταφορά αρμοδιοτήτων θα συνοδεύεται από τους απαραίτητους πόρους προς την Τοπική Αυτοδιοίκηση.
     Μα, πρόσφατα, ήδη το ΑΣΕΠ άρχισε να τοποθετεί εργαζόμενους, σχολικούς φύλακες κ.α. στους δήμους της χώρας, σε αυτόματα συνιστώμενες οργανικές θέσεις. Μπορείτε να μας πείτε πόσα ευρώ δόθηκαν σε αυτούς τους δήμους για να πληρώσουν τους σχολικούς φύλακες; 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):   Δόθηκαν 7,5 εκατομμύρια ευρώ.
     ΙΩΑΝΝΗΣ ΒΛΑΤΗΣ: Πού θέλουμε να οδηγήσουμε τους δήμους, πού θέλουμε να οδηγήσουμε την αυτοδιοίκηση της χώρας, κύριοι; 
     Νομίζω ότι το ίδιο πάτε να κάνετε και με το σημερινό νομοσχέδιο για την αυτοδιοίκηση. Γιατί με το πρόσχημα της ανάληψης των προνοιακών βοηθημάτων από το κράτος, αφαιρείτε από τη Νομαρχιακή Αυτοδιοίκηση αυτοτελείς πόρους, πόρους με δυναμική. Τους χάνει η αυτοδιοίκηση. Και αυτοί οι πόροι, είναι αυτοί που δίνουν το μέλλον. Όσοι πόροι συνδέονται με φορολογία, είναι πόροι δυναμικοί. Αυτούς τους πόρους τους αφαιρείτε από τη Νομαρχιακή Αυτοδιοίκηση, πέρα από το ότι την στερείτε από τη δυνατότητα για επενδύσεις σε έργα ανάπτυξης του νομού. Γι’ αυτό ξεχάσατε και τον αναπτυξιακό πόρο. 
     Θα ήθελα πριν τελειώσω, αφού πω ότι καταψηφίζω επί της αρχής το νομοσχέδιο, να αναπτύξω την επιχειρηματολογία μου για μια τροπολογία που κατατέθηκε. 
     ΠΡΟΕΔΡΕΥΩΝ (Ιωάννης Τραγάκης): Οι τροπολογίες θα συζητηθούν την Πέμπτη.
     ΙΩΑΝΝΗΣ ΒΛΑΤΗΣ: Κύριε Πρόεδρε, πρόκειται για εκπρόθεσμη τροπολογία και πιστεύω ότι δεν θα έχω την ευκαιρία να την αναπτύξω. Είναι σοβαρή τροπολογία και θα μπορούσε να τη συζητήσει η Κυβέρνηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Εσείς μπορείτε να νομοθετείτε εκπροθέσμως, γιατί σε ό,τι και αν κάνετε, κάνετε λάθος. Αυτός είναι ο τρόπος με τον οποίο σέβεσθε την κοινοβουλευτική δημοκρατία!
      ΙΩΑΝΝΗΣ ΒΛΑΤΗΣ: Κύριε Υπουργέ, στη δυτική Μακεδονία λειτουργεί η εταιρεία Διαχείρισης Απορριμμάτων Δυτικής Μακεδονίας ΑΕ. Το 50% των μετοχών της ανήκει στους εξήντα ένα δήμους της περιφέρειας. Το άλλο 50% ανήκει στις τέσσερις ΤΕΔΚ. Ασχολείται με τη διαχείριση των απορριμμάτων ολόκληρης της περιφέρειας. Είναι ένα πιλοτικό πρόγραμμα που θα πρέπει να γίνει παράδειγμα για όλη τη χώρα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ως κυβέρνηση γιατί δεν το κάνατε;
      ΙΩΑΝΝΗΣ ΒΛΑΤΗΣ: Δεν προλάβαμε να τα κάνουμε όλα. Σας μιλώ για ένα πρόβλημα, που νομίζω ότι είναι καλό και για σας να το επιλύσετε. 
      Σύμφωνα με την τροπολογία που προτείνω, πρέπει να τροποποιηθεί ο ν. 1828 για να μπορεί να χρηματοδοτηθεί αυτή η επιχείρηση από τους πόρους της αυτοδιοίκησης, χωρίς να υπάρξει καμιά καινούργια δαπάνη για τον κρατικό προϋπολογισμό. Έτσι θα εξασφαλίσει τις λειτουργικές της δαπάνες. Αυτό μπορεί να γίνει μετά από συμφωνία των μετόχων ΟΤΑ και των ΤΕΔΚ. Όπως ξέρετε, επειδή έχει τη μορφή της ΑΕ και δεν είναι νομικό πρόσωπο δημοσίου δικαίου, δεν μπορεί να χρηματοδοτηθεί από αυτούς τους πόρους. Η τροπολογία δεν εμπεριέχει καμία πονηρία και δεν δημιουργεί καμία καινούργια δαπάνη. Θα βοηθήσει ένα πρωτοπόρο πρόγραμμα να προχωρήσει απρόσκοπτα. 
      ΠΡΟΕΔΡΕΥΩΝ (Ιωάννης Τραγάκης):Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, την ξέρω την ιστορία. 
      ΠΡΟΕΔΡΕΥΩΝ (Ιωάννης Τραγάκης): Α, το ξέρετε. Πάντως ο κύριος συνάδελφος το έθεσε πολύ σεμνά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως, και το έθεσε σεμνά. Εκείνο, όμως, που δεν είναι σεμνό, είναι το γεγονός ότι η προηγούμενη κυβέρνηση, στην οποία είχε τεθεί το θέμα το αγνόησε επιδεικτικά. Άκουσα προηγουμένως τον κύριο συνάδελφο να λέει, τι κάνει αυτή η Κυβέρνηση για την Τοπική Αυτοδιοίκηση;
      Να ένα χαρακτηριστικό παράδειγμα. Το ζητά από την Κυβέρνηση. Η Κυβέρνηση αυτή το εξετάζει στο πλαίσιο του κώδικα, σε συνεργασία με τον Πρόεδρο της ΚΕΔΚΕ -και το γνωρίζετε- αλλά, βεβαίως, ξεχνάτε να μας πείτε, επικαλούμενος το γεγονός ότι δεν ήσασταν στην προηγούμενη Βουλή, ότι αυτά που λέτε και ζητάτε και εμείς τα βλέπουμε στον κώδικα, η προηγούμενη κυβέρνηση τα αγνοούσε. Γιατί αγνοούσε επιδεικτικά την Τοπική Αυτοδιοίκηση και του Α΄ και του Β΄ βαθμού. Γι’ αυτό είναι σε αυτό το κατάντημα στο οποίο βρίσκεται σήμερα και προσπαθούμε να το αποκαταστήσουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 20 Μαΐου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Παρασκευής 20 Μαΐου 2005 επικυρώθηκαν.
      Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.25΄ λύεται η συνεδρίαση για σήμερα ημέρα Τετάρτη 1 Ιουνίου 2005 και ώρα 10.30΄ με αντικείμενο εργασιών του Σώματος: νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», σύμφωνα με την ημερήσια διάταξη που έχει διανεμηθεί.
      
     Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



1
συνεδρίαση 6-6-05                   σελ.

