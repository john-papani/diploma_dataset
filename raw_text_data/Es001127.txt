
ΣΥΝΕΔΡΙΑΣΗ ΞΒ' 
Δευτέρα 27 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,

2. 'Αδεια απουσίας των Βουλευτών Σ. Μάνου και Π. Αυγερινού,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών,
2) Απαντήσεις Υπουργών σε ερωτήσεις Βουλευτών,
3) Ανακοίνωση του δελτίου αναφορών και ερωτήσεων της Τρίτης 28
Νοεμβρίου 2000,
4) Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων 'Εργων: i) σχετικά με τις πρόσφατες πλημμύρες στη Δυτική Αττική, η καταβολή
αποζημιώσεων στους πληγέντες κλπ.,
ii) σχετικά με τη διαχείριση των τοξικών αποβλήτων κλπ.,
β) Προς τον Υπουργό Μεταφορών και Επικοινωνιών, σχετικά με την παραχώρηση εκτύπωσης του Χρυσού Οδηγού του ΟΤΕ σε ιδιωτική επιχείρηση,
γ) Προς τον Υπουργό Γεωργίας: i) σχετικά με τις προθέσεις του Υπουργείου προκειμένου να παραδώσουν οι βαμβακοπαραγωγοί της Φθιώτιδος τη φετινή σοδειά τους,
ii) σχετικά με τη λήψη μέτρων για τη στήριξη και τη συνέχιση της
λειτουργίας του εργοστασίου παραγωγής ινοσανίδων "ΠΙΝΔΟΣ Α.Ε.",
5) Συζήτηση επερώτησης προς τον Υπουργό Γεωργίας σχετικά με το θέμα
της σπογγώδους εγκεφαλοπάθειας των βοοειδών και την προστασία της δημόσιας υγείας,
ΟΜΙΛΗΤΕΣ
Α. Επί των επικαίρων ερωτήσεων:
ΑΜΠΑΤΖΟΓΛΟΥ Γ.,
ΑΛΕΥΡΑΣ Α.,
ΒΟΥΛΓΑΡΗΣ Α.,
ΕΥΘΥΜΙΟΠΟΥΛΟΣ Η.,
ΚΑΝΕΛΛΗ Λ.,
ΣΑΛΑΓΚΟΥΔΗΣ Γ.,
ΤΖΕΚΗΣ Α.,
ΧΑΤΖΗΜΙΧΑΛΗΣ Φ.,
ΧΕΙΜΑΡΑΣ Α.,
Β. Επί της επερώτησης:
ΑΓΓΕΛΗΣ Α.,
ΑΝΩΜΕΡΙΤΗΣ Γ.,
ΒΟΥΛΓΑΡΗΣ Γ.,
ΒΥΖΑΣ Β.,
ΚΑΚΛΑΜΑΝΗΣ Ν.,
ΜΑΓΚΡΙΩΤΗΣ Ι.,
ΜΗΤΣΟΤΑΚΗΣ Κ.,
ΝΑΚΟΣ Α.,
ΞΗΡΟΤΥΡΗ Α.,
ΤΖΕΚΗΣ Α.,
ΤΣΙΠΛΑΚΗΣ Κ.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΞΒ'
Δευτέρα 27 Νοεμβρίου 2000
----------------------
Αθήνα, σήμερα στις 27 Νοεμβρίου 2000, ημέρα Δευτέρα και ώρα 18.25' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΚΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Γεώργιο Αμπατζόγλου, Βουλευτή Περιφέρειας Αττικής, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω το δελτίο αναφορών και ερωτήσεων της Τρίτης 28 Νοεμβρίου 2000.
Α.ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν. Βουλής)

1. Η με αριθμό 1942/28-8-2000 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής 'Αμυνας, σχετικώς με τους κινδύνους που εγκυμονεί για τη χώρα μας η δημιουργία πυρηνικού εργοστασίου στο ΑΚΟΥΓΙΟΥ της Τουρκίας.
2. Η με αριθμό 3049/11-10-2000 ερώτηση του Βουλευτή της Νέας
Δημοκρατίας κ. Παναγιώτη Μελά προς τον Υπουργό Υγείας-Πρόνοιας, σχετικώς με τη λήψη μέτρων για την καταβολή των χρεών των δημόσιων νοσοκομείων προς τους προμηθευτές φαρμάκων κλπ.
3. Η με αριθμό 1436/19-7-2000 ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Υγείας-Πρόνοιας, σχετικώς με την απόφαση του Υπουργείου να μη γίνονται εργαστηριακές εξετάσεις, από τα ερευνητικά εργαστήρια των νοσοκομείων. 
Β.ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν. Βουλής) 1. Η με αριθμό 3308/23-10-2000 ερώτηση του Βουλευτή του Πανελλήνιου
Σοσιαλιστικού Κινήματος κ. Δημητρίου Πιπεργιά προς τον Υπουργό Υγείας-Πρόνοιας, σχετικώς με τις προθέσεις του Υπουργού, προκειμένου να εξοπλισθεί το Νοσοκομείο Χαλκίδας με αξονικό τομογράφο.
2. Η με αριθμό 2187/6-9-2000 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Εργασίας, σχετικώς με την αποπεράτωση των εργατικών κατοικιών της περιοχής Τυρνάβου, στο Νομό Λάρισας.
ΠΡΟΕΔΡΕΥΩΝ (Κωσνταντίνος Γείτονας): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Κύριοι συνάδελφοι, ζητώ την έγκρισή σας να προηγηθεί η δεύτερη
επίκαιρη ερώτηση.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς θα συζητηθεί η δεύτερη με αριθμό 334/22-11-2000 επίκαιρη ερώτηση της Βουλευτού του Κομμουνιστικού Κόμματος Ελλάδας, κ. Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τις πρόσφατες πλημμύρες στη Δυτική Αττική, η καταβολή αποζημιώσεων στους πληγέντες κλπ.
Η επίκαιρη ερώτηση της κ. Κανέλλη έχει ως εξής:
"Η πρόσφατη νεροποντή έδειξε για μια ακόμη φορά την εγκληματική αδιαφορία του κράτους για τη ζωή και τις περιουσίες των κατοίκων της Αττικής (Μενίδι, Α. Λιόσια, Χαϊδάρι, Καματερό, Αιγάλεω, Πετράλωνα, Περιστέρι, Πετρούπολη και Ανάβυσσος κ.ά.)
Παρά τις τεράστιες καταστροφές από πλημμύρες τα τελευταία χρόνια και τις διάφορες εξαγγελίες κυβερνητικών παραγόντων για έργα αντιπλημμυρικής προστασίας, που ακολουθούν κάθε καταστροφή, τα έργα που γίνονται είναι αποσπασματικά και προχωρούν με αργό ρυθμό.
Ερωτάται ο κύριος Υπουργός:
Αν θα αποζημιωθούν οι πληγέντες για το σύνολο της ζημιάς που
υπέστησαν;
Τι μέτρα θα πάρει η Κυβέρνηση για την άμεση κατασκευή και ολοκλήρωση των αναγκαίων αντιπλημμυρικών έργων;"
Ο Υφυπουργός Περιβάλλοντος, Χωροταξίας και Δημοσίων 'Εργων κ. 
Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, με την ευκαιρία θα ήθελα κατ' αρχάς να εκφράσω τη
συμπάθειά μου στη συνάδελφο κ. Κανέλλη, που έπεσε θύμα μιας άδικης τρομοκρατικής επίθεσης και είμαι βέβαιος ότι η γνωστή της μαχητικότητα δεν πρόκειται να καμφθεί από τέτοιες απαράδεκτες επιθέσεις των αγνώστων τρομοκρατών.
'Οσον αφορά την επίκαιρη ερώτηση της κ. Κανέλλη, θέλω να τονίσω ότι η Κυβέρνηση ήδη από το 1994 σε συνεργασία με το Τεχνικό Επιμελητήριο της Ελλάδος πραγματοποίησε μια μελέτη για να καταδειχθεί και να καταγραφεί το πρόβλημα της αντιπλημμυρικής προστασίας της Αττικής. Από τη μελέτη αυτή του Τεχνικού Επιμελητηρίου αποκαλύφθηκε ότι υπήρχε ένα τεσσαρακονταετές έλλειμμα στην αντιπλημμυρική θωράκιση της Αττικής, για την αντιμετώπιση του οποίου απαιτούνταν έργα τριακοσίων δισεκατομμυρίων (300.000.000.000) δραχμών, σε τιμές του 1994.
Πάνω από πεντακόσια χιλιόμετρα χειμάρρων και ρεμάτων της Αττικής
έχουν οικοπεδοποιηθεί, μπαζωθεί, τσιμεντοποιηθεί, με αποτέλεσμα η αντιπλημμυρική προστασία της περιοχής να αντιμετωπίζει σοβαρά προβλήματα σχεδιασμού και υλοποίησης.
Από το 1994 και μετά το ΥΠΕΧΩΔΕ σε συνεργασία με την ΕΥΔΑΠ και τις
νομαρχίες έχουν εξασφαλίσει διακόσια δισεκατομμύρια (200.000.000.000) δραχμές για αντιπλημμυρικά έργα, ενώ μέχρι εκείνη την περίοδο ήταν ελάχιστα, εάν όχι ανύπαρκτα τα κονδύλια τα οποία είχαν διατεθεί για αντιπλημμυρικά έργα. Τα έργα αυτά εκτελούνται σε κρίσιμες και σημαντικές περιοχές της Αττικής. Από αυτά ενενήντα επτά έργα καθαρού αντιπλημμυρικού χαρακτήρα ύψους σαράντα πέντε δισεκατομμυρίων (45.000.000.000) δραχμών έχουν εκτελεστεί από το ΥΠΕΧΩΔΕ. Είκοσι δύο δισεκατομμύρια (22.000.000.000) δραχμές έχει διαθέσει η ΕΥΔΑΠ για είκοσι έξι έργα την ίδια περίοδο. Επίσης, εκατόν δύο (102.000.000.000) δισεκατομμύρια δραχμές έχουν διατεθεί από το ΥΠΕΧΩΔΕ για συνδυασμένα αντιπλημμυρικά και οδικά έργα. Με αυτά τα έργα η αντιπλημμυρική προστασία της Αττικής έχει ενισχυθεί σημαντικά. Παρ' όλα αυτά λόγω του μεγάλου ύψους των απαιτούμενων κονδυλίων τα προβλήματα υπάρχουν σε ορισμένες περιοχές.
Θέλω να τονίσω ότι και στις περιοχές τις οποίες αναφέρει η συνάδελφος κ. Κανέλλη υπάρχουν σημαντικά έργα σε εξέλιξη, όπως στην περιοχή των 'Ανω Λιοσίων, στην περιοχή της Δυτικής Αττικής, όπου η νομαρχία εκτελεί σημαντικά αντιπλημμυρικά έργα, για τη διευθέτηση του ρεύματος των ευπηρίδων ή όπως επίσης στην περιοχή του Θριασίου, όπου έχουμε τα έργα για τη διευθέτηση του Σαρανταποτάμου, του ρέματος του Αγίου Γεωργίου και του ρέματος του Αγίου Ιωάννη στον Ασπρόπυργο και πολλά άλλα.
'Οσον αφορά δε την αποζημίωση των πληγέντων, θέλω να τονίσω ότι
ισχύουν οι γενικές κυβερνητικές εξαγγελίες, οι οποίες περιλαμβάνουν την αποζημίωση όσων επλήγησαν τα σπίτια στα δομικά τους στοιχεία και είναι αποζημίωση την οποία αναλαμβάνει το ΥΠΕΧΩΔΕ. Υπάρχει η αποζημίωση της κατεστραμμένης οικοσκευής, η οποία δίδεται από το Υπουργείο Πρόνοιας και φθάνει μέχρι το ποσό των δύο εκατομμυρίων δραχμών. Και υπάρχει βεβαίως και το έκτακτο οικογενειακό επίδομα των διακοσίων χιλιάδων, καθώς επίσης και οι ενισχύσεις σε βιοτεχνίες και βιομηχανίες οι οποίες υπέστησαν ζημιές από τις πλημμύρες. Με βάση αυτό το γενικό πλαίσιο μέτρων λαμβάνονται και οι επιμέρους αποφάσεις.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, πιστεύω ότι ομιλώ εκ μέρους όλων μας, εκφράζοντας τη συμπάθεια των συναδέλφων -την οποία είχα και εγώ πριν την ευκαιρία να εκφράσω στην κ. Κανέλλη προσωπικά- και καταδικάζοντας απερίφραστα αυτήν την τρομοκρατική ενέργεια εναντίον της συναδέλφου.
Ορίστε, κυρία Κανέλλη, έχετε το λόγο.
ΛΙΑΝΑ ΚΑΝΕΛΛΗ: Σας ευχαριστώ, κύριε Πρόεδρε.
Κύριε Υπουργέ, ευχαριστώ και εσάς και όλους τους συναδέλφους για τα
καλά σας λόγια. Βεβαίως το ζήτημα της τρομοκρατίας είναι μείζον -δεν είναι της παρούσης- και δεν θα ήθελα καν να το προσωποποιήσω, γιατί δεν πιστεύω ότι αφορά ποτέ έναν άνθρωπο ή ένα κόμμα, αλλά αφορά έναν ολόκληρο λαό και έναν ολόκληρο τόπο.
Επιτρέψτε μου να πω ότι περίμενα μια μεγαλύτερη σαφήνεια, γιατί είμαι σε θέση να σας παράσχω σαφή παράπονα. Δεν μιλάω για την οδό Ρίμινι στο Χαϊδάρι και όλον τον 'Αγιο Γεώργιο που από το 1997 γίνεται δρόμος ομβρίων υδάτων χωρίς μελέτη για την αντιμετώπισή τους. Δεν μιλώ για το Καματερό και τη Θεοτόκο και δεν θα μιλήσω για το Μενίδι και τη λεωφόρο Εθνικής Αντίστασης που έγινε κυριολεκτικά ποτάμι. Να μη μιλήσω για τον καταυλισμό
Καποττά που πλημμύρισε και την Εθνικής Αντιστάσεως που με την πρώτη νεροποντή φέτος έγινε κυριολεκτικά Βενετία.
Θα έρθω σε κάτι πολύ συγκεκριμένο: 'Εχω μπροστά μου ένα σημείωμα που ζήτησα από τη Νομαρχία, η οποία έχει δώσει περίπου είκοσι έξι δισεκατομμύρια για αντιπλημμυρικά έργα από το 1994 μέχρι σήμερα στα πλαίσια του Β' Κοινοτικού Πλαισίου Στήριξης.
Ωστόσο, επισημαίνει ότι από την εισαγωγή της ΕΥΔΑΠ -επί τέσσερα
χρόνια υπήρχε το χτικιό συνεργασίας και συντονισμού νομαρχίας και ΕΥΔΑΠ, γιατί τσακωνόντουσαν για το ποιος θα αντιμετωπίσει τα αντιπλημμυρικά έργα- προκύπτει το πρόβλημα να πηγαίνει μέρος των αρμοδιοτήτων ή σχεδόν το σύνολο των αρμοδιοτήτων της ΕΥΔΑΠ στο ΥΠΕΧΩΔΕ.
Το ΥΠΕΧΩΔΕ δε έχει αναθέσει στην "ΑΤΤΙΚΗ ΟΔΟ" να αντιμετωπίσει το ζήτημα των πλημμυρών, αλλά η "ΑΤΤΙΚΗ ΟΔΟΣ" έχει δεσμευθεί μόνο κατά το μήκος των εργασιών της, με αποτέλεσμα ακόμη και η νομαρχία να αδυνατεί να πραγματοποιήσει έργα, διότι βρισκόμαστε μπροστά στο παράδοξο το τεχνικό, λόγω των έργων της κατασκευής της Αττικής οδού, η παγκόμια πρωτοτυπία να είναι να κατασκευάζονται έργα διευθέτησης των ρεμάτων με εκκίνηση της κατασκευής από τα ψηλότερα σημεία, αντί για τα χαμηλότερα. Μέχρι να τελειώσει λοιπόν η Αττική οδός, θα πνιγεί η περιοχή.
'Οσο για τις αποζημιώσεις, και τελειώνω, κάτι σαφέστερο νομίζω ότι θα ήταν επαρκές, αν σκεφθείτε ότι είμαστε μπροστά σε ανυπολόγιστες ζημιές, όχι μόνο μιας οικοσκευής, όχι μόνο των διακοσίων χιλιάδων (200.000) δραχμών που είναι προς αντιμετώπιση, αλλά βιοτεχνιών και των βιοποριστικών μέσων αυτών των περιοχών που θα πρέπει να περιμένουν το τέλος της κατασκευής της Αττικής οδού και μετά θα χρειαζόμαστε Δ' Κοινοτικό Πλαίσιο Στήριξης για να συγκεντρωθούν τα λεφτά, να διορθωθούν τα λάθη που γίνονται εξ αιτίας αυτού του προγραμματισμού μέχρι σήμερα. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Αλευράς έχει το
λόγο.
ΑΘΑΝΑΣΙΟΣ ΑΛΕΥΡΑΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, υπάρχει ένας κατάλογος εδώ με τα έργα τα οποία έχει δημοπρατήσει το ΥΠΕΧΩΔΕ από το 1994 μέχρι σήμερα, στα οποία η κυρία συνάδελφος μπορεί να βρει σημαντικές απαντήσεις και για τις περιοχές τις οποίες ανέφερε προηγουμένως.
'Εργα γίνονται. Δεν μπορεί βεβαίως να ισχυριστεί κανένας ότι αυτά τα έργα έχουν ολοκληρώσει το σύστημα αντιπλημμυρικής προστασίας της περιοχής. Και δεν μπορεί να το ισχυριστεί αυτό κανένας, διότι όπως εξήγησα προηγουμένως, το απαιτούμενο κόστος των έργων στην Αττική με τιμές του 1994 ξεπερνούσε τα τριακόσια (300) δισεκατομμύρια (300.000.000.000) δραχμές. Επομένως, υπάρχει ακόμη ένα έλλειμμα σε έργα και προσπαθούμε μέσα από συστηματική δουλειά να αντιμετωπίσουμε αυτά τα προβλήματα.
'Οσον αφορά στην "ΑΤΤΙΚΗ ΟΔΟ" και τα έργα τα οποία κάνει, το ΥΠΕΧΩΔΕ για λόγους ολοκληρωμένης μελέτης και σχεδιασμού των έργων αυτών, ανέθεσε μαζί με την εργολαβία της κατασκευής της Αττικής οδού και την κατασκευή των αντιπλημμυρικών έργων, που σχετίζονται με την ίδια την οδό. Μέσα σε αυτά τα έργα περιλαμβάνονται οι μελέτες και τα έργα για τον Σαρανταπόταμο, τις Φλέβες, το ρέμα της Ραφήνας και το ρέμα Ερασίνου. Τα έργα αυτά είναι σημαντικά για την αντιπλημμυρική θωράκιση και προστασία της Αττικής.
Βεβαίως, η κατασκευή ενός αντιπλημμυρικού έργου, όπως για παράδειγμα στον Ερασίνο ή στη Ραφήνα, σχετίζεται με πολύ σημαντικά περιβαλλοντικά ζητήματα τα οποία απαιτούν την έγκριση των περιβαλλοντικών όρων για τα έργα αυτά ή σχετίζεται ακόμη και με την προστασία αρχαιοτήτων που βρίσκονται στις περιοχές αυτές. Επίσης, σχετίζεται και με την απαλλοτρίωση ιδιοκτησιών οι οποίες περιλαμβάνουν βιομηχανίες, βιοτεχνίες που λειτουργούν και κατοικίες οι οποίες υπάρχουν στις περιοχές αυτές. 
Παρ'όλα αυτά τα συγκεκριμένα έργα προχωράνε με ταχείς ρυθμούς και
πιστεύουμε ότι σύντομα θα είμαστε σε θέση να δημοπρατήσουμε και να προσφέρουμε και σ'αυτές τις περιοχές ολοκληρωμένη αντιπλημμυρική προστασία.
Τώρα, όσον αφορά τις αποζημιώσεις, θέλω να τονίσω ότι αυτές υπακούουν στις γενικές αρχές και κατευθύνσεις του προγράμματος της Κυβέρνησης, ένα πρόγραμμα το οποίο εξήγειλλε και ο Πρωθυπουργός μετά τις καταστροφικές πυρκαγιές του καλοκαιριού και περιλαμβάνουν τη στο μέτρο του δυνατού
αποζημίωση των πληγέντων, για τις ζημιές τις οποίες υπέστησαν από τις πλημμύρες. Και αυτές οι ζημιές είτε έχουν να κάνουν με το φέροντα οργανισμό των σπιτιών τα οποία υπέστησαν βλάβη είτε έχουν να κάνουν με βλάβες στην οικοσκευή είτε έχουν να κάνουν με την οικονομική λειτουργία των βιοτεχνιών. Ασφαλώς δεν μπορεί να αποζημιωθεί το σύνολο των ζημιών. Κάτι τέτοιο, είναι έξω από τα όρια και τις δυνατότητες του κρατικού προϋπολογισμού. Προσπαθούμε στο μέτρο του δυνατού όμως, να προσφέρουμε την αναγκαία στήριξη σε εκείνους οι οποίοι πλήττονται από τις πλημμύρες. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η
υπ'αριθμ. 325/22-11-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Μεταφορών και Επικοινωνιών, σχετικώς με την παραχώρηση εκτύπωσης του Χρυσού Οδηγού του Οργανισμού Τηλεπικοινωνιών Ελλάδος (ΟΤΕ), σε ιδιωτική επιχείρηση.
Η επίκαιρη ερώτηση του κ.Αμπατζόγλου έχει ως εξής:
" Ανακοινώσεις της Πανελλήνιας 'Ενωσης Τεχνικών ΟΤΕ, όπως και
δημοσιεύματα του ημερήσιου Τύπου αναφέρονται στην εκχώρηση της εκτύπωσης του Χρυσού Οδηγού σε ιδιωτική επιχείρηση, ενώ ο ΟΤΕ έχει δαπανήσει 3,5 δισεκατομμύρια για την ανανέωση του μηχανολογικού εξοπλισμού και εννιακόσια εκατομμύρια (900.000.000) για την ανακατασκευή της μονάδας εκτύπωσης καταλόγου και με προκαθορισμένες τις εκτυπωτικές ανάγκες του Οργανισμού σε ετήσια βάση.
Με βάση τα παραπάνω ερωτάται ο κύριος Υπουργός:
α) Γιατί η διοίκηση του ΟΤΕ προχώρησε σε εκχώρηση των εκτυπωτικών αναγκών σε ιδιώτες, ενώ είχε προχωρήσει σε ανακατασκευές κτιριακές και προμήθειες μηχανολογικού εξοπλισμού ύψους 4,5 δισεκατομμύρια ; Ποιος έχει την πολιτική ευθύνη γι' αυτήν την εξέλιξη;
β) Γιατί δεν προβλέφθηκε έγκαιρα η στελέχωση και το αναγκαίο προσωπικό (τριάντα πέντε εργαζόμενοι-μενες) και η προμήθεια του ενδεδειγμένου μηχανολογικού εξοπλισμού, για να μη δαπανώνται υπέρογκα ποσά στους ιδιώτες;"
Ο Υφυπουργός Μεταφορών και Επικοινωνιών κ.Βούλγαρης έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, κυρίες και κύριοι συνάδελφοι, η Διεύθυνση Τηλεφωνικών Καταλόγων του Οργανισμού Τηλεπικοινωνιών Ελλάδας έχει υποχρέωση να μοιράζει επαρκή αντίτυπα του καταλόγου σε πελάτες, χρήστες και σε μετόχους του Οργανισμού. Και βέβαια η ετήσια παραγωγή σε τηλεφωνικούς καταλόγους, οι οποίοι τυπώνονται σε ιδιόκτητο εργοστάσιο της Διεύθυνσης Τηλεφωνικών Καταλόγων, είναι περίπου εξίμισι εκατομμύρια τηλεφωνικοί κατάλογοι, που έχουν μέσο όρο σελίδων περίπου χίλιες διακόσιες.
Το 1988 έγινε μια επένδυση τριάμιση η δισεκατομμυρίων δραχμών σε εκτυπωτικά μηχανήματα, αλλά και σε μηχανήματα που κάνουν τη βιβλιοδεσία του καταλόγου, με αποτέλεσμα το Νοέμβρη του 1998 που άρχισε η μονάδα αυτή που τυπώνει καταλόγους, να έχει τριπλασιασμό της εκδοτικής ικανότητας. 
Παράλληλα όμως, κύριοι συνάδελφοι, είχαμε και μια δραστική αύξηση του
εκδοτικού έργου, διότι είχαμε αύξηση των πελατών και περιορισμό του κύκλου των εκδόσεων, που από δεκαοκτώ μήνες έγινε δώδεκα μήνες. Είχαμε μια μεγάλη αύξηση στο τιράζ και μια εισαγωγή έγχρωμων και δίχρωμων εκτυπώσεων.
Επίσης, είχαμε μια πολύ μεγάλη βελτίωση στην ποιότητα του χαρτιού, στην εκτύπωση και στη βιβλιοδεσία. Αυτό βέβαια είχε ως άμεσο αποτέλεσμα μια αύξηση σημαντική στους εκδιδόμενους καταλόγους και μια σημαντική αύξηση του έργου στο εργοστάσιο αυτό. Βέβαια, αντίθετα είχαμε μια μείωση του προσωπικού, που το 1998 ήταν διακόσια άτομα και το 2000 είχαμε εκατό άτομα.
'Ετσι, ο Οργανισμός Τηλεπικοινωνιών Ελλάδας, με τις διαδικασίες που
έχει για την προμήθεια καταλόγων, προχώρησε στην εκτύπωση μόνο τετρακοσίων χιλιάδων καταλόγων σε ιδιώτη, μετά από μια έρευνα της αγοράς που έγινε και ανέθεσε σε μια εταιρεία, η οποία είχε τη δυνατότητα να τυπώσει αυτούς τους καταλόγους το έργο αυτό, μετά από τη διαδικασία που έγινε στις 30 Οκτωβρίου με συνολικό κόστος τριακόσια τριάντα δύο εκατομμύρια πεντακόσιες χιλιάδες (332.500.000) δραχμές.
Βέβαια το εκτιμώμενο κόστος είναι το ίδιο σχεδόν με το κόστος αυτό, που παράγεται στο εργοστάσιο, δηλαδή στη Διεύθυνση Τηλεφωνικών Καταλόγων του ΟΤΕ.
Κύριοι συνάδελφοι, για να προχωρήσει ο Οργανισμός Τηλεπικοινωνιών
Ελλάδας στη διαδικασία αυτή, βασίστηκε στο γεγονός ότι η έγκαιρη εκτύπωση του καταλόγου προέχει, γιατί βρισκόμαστε σε μια ανταγωνιστική αγορά, θέλουμε καλή ποιότητα, θέλουμε αυτοί οι τηλεφωνικοί κατάλογοι να παραδίδονται και να αποστέλλονται στους χρήστες έγκαιρα και βέβαια να μην υπερφορτώνεται το προσωπικό με ώρες εργασίες πέρα από τους ισχύοντες κανονισμούς στη χώρα μας για την ασφάλεια του προσωπικού.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο. ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόδρε, πριν από λίγες βδομάδες
συζητήσαμε το θέμα της απελευθέρωσης των τηλεπικοινωνιών στη χώρα μας. Πολλοί συνάδελφοι έθεσαν το θέμα του πόσο ο ΟΤΕ αξιοποίησε τη μεταβατική περίοδο, για να ανταποκριθεί στον ανταγωνισμό. Τόσο η πολιτική ηγεσία του Υπουργείου όσο και ο Διευθυντής του ΟΤΕ, ο κ. Μανασής, μας διαβεβαίωσαν ότι είχαν κάνει κάθε προσπάθεια, για να ανταποκριθούν στον ανταγωνισμό.
Η εξέλιξη αυτού του θέματος δείχνει ότι σπαταλήθηκαν 4,5 δισεκατομμύρια στο όνομα του ανταγωνισμού και ο ΟΤΕ ήταν ανεπαρκής να ανταποκριθεί σε ένα έργο γνωστό, επαναλαμβανόμενο κάθε χρόνο και με γνωστή αγορά.
Δεν μπορούν να γίνουν δεκτοί οι ισχυρισμοί του κυρίου Υπουργού για αύξηση της δραστηριότητας ή για ανεπάρκεια του προσωπικού, διότι και το υπάρχον ακόμη προσωπικό δηλώνει ότι θα μπορούσε να εκδώσει αυτό τον κατάλογο με πενήντα εκατομμύρια κόστος έναντι των τριακοσίων τριάντα δύο που δόθηκαν σε ιδιώτη.
Θα ήθελα δε να θυμίσω ότι και στο παρελθόν, και συγκεκριμένα το 1999, ο ΟΤΕ είχε απευθυνθεί στο Δημοσιογραφικό Οργανισμό Λαμπράκη, για να εκτυπώσει το Χρυσό Οδηγό των περιοχών Θεσσαλίας και Πελοποννήσου και επεστράφη την επομένη με το αιτιολογικό αδυναμίας εκτύπωσης και τελικά, εκτυπώθηκε στο εργοστάσιο του ΟΤΕ.
Πιστεύω, λοιπόν, ότι ο τρόπος με τον οποίο η διοίκηση του ΟΤΕ
χειρίστηκε αυτό το θέμα, δείχνει έλλειψη ικανότητας να διαχειριστεί με χρηστό και συνετό τρόπο το δημόσιο χρήμα. Δεν μπορεί, επειδή ο συγκεκριμένος εκδοτικός οίκος θα καταλήξει στην αγκαλιά του κ. Κόκκαλη
να του δίνουμε και προίκα τριακόσια τριάντα εκατομμύρια. Και τέλος πάντων, θα πρέπει να ζητηθούν πολιτικές ευθύνες, γιατί ένας Οργανισμός που δαπανά τεσσεράμισι δισεκατομμύρια για να ανταποκριθεί στην αποστολή του, αποτυγχάνει. 'Ολοι είναι ανεύθυνοι;
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Μεταφορών και
Επικοινωνιών κ. Βούλγαρης έχει το λόγο.
Κύριε Υπουργέ, επειδή άκουσα τον κύριο συνάδελφο, να αμφιβάλει δεν
έγινε διαγωνισμός για την ανάθεση;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Βεβαίως, το ανέφερα.
Κύριε Πρόεδρε, τον τελευταίο καιρό ο ΟΤΕ είναι στόχος, θα έλεγα,
πολλών σε εισαγωγικά "σκανδάλων", διαπλεκομένων κλπ. Και σήμερα συζητούμε στη Βουλή με τη μορφή επίκαιρης ερώτησης άλλο ένα τέτοιο "σκάνδαλο". 
'Οταν, κύριοι συνάδελφοι, η Διεύθυνση του Τηλεφωνικού Καταλόγου του
ΟΤΕ τυπώνει και μοιράζει εξίμισι εκατομμύρια καταλόγους ετησίως και γίνεται μία παραγγελία για τετρακόσιες χιλιάδες καταλόγους, καταλαβαίνει κανείς το μέγεθος και τη διάσταση του "σκανδάλου".
'Οταν θέλουμε να ανταποκριθούμε στις συνεχώς αυξανόμενες ανάγκες της αγοράς, διότι έχουμε μπει σε μια ανταγωνιστική αγορά πλέον και ο Οργανισμός Τηλεπικοινωνιών Ελλάδας πρέπει να ανταποκρίνεται και χρονικά στη λήψη του τηλεφωνικού καταλόγου από τους χρήστες και περνάμε σε μία τέτοια διαδικασία, πραγματικά είναι άξιο απορίας το να γίνεται θέμα για μια τέτοια ποσότητα -τετρακόσιες χιλιάδες- μπροστά στα εξίμισι εκατομμύρια που τυπώνει η Διεύθυνση του Τηλεφωνικού Καταλόγου του ΟΤΕ. Και μάλιστα σε μία διαδικασία, η οποία έγινε σύμφωνα με τον κανονισμό προμήθειας του οργανισμού, μεταξύ πέντε εκδοτικών οίκων, από τους οποίους ανταποκρίθηκαν οι δύο και τελικά έγινε η ανάθεση σε μία από αυτές με ένα ποσό, που καλύπτει σχεδόν το κόστος της παραγωγής του καταλόγου και μέσα στην ίδια τη Διεύθυνση του Τηλεφωνικού Καταλόγου.
Επίσης, να προσθέσω και κάτι άλλο, κύριε συνάδελφε: 'Οτι ο Οργανισμός Τηλεπικοινωνιών Ελλάδας ήδη έχει προχωρήσει σε έναν προγραμματισμό προσλήψεων του απαιτούμενου αριθμού εξειδικευμένων ατόμων, ούτως ώστε η παραγωγική ικανότητα του εργοστασίου να φθάσει στα απαιτούμενα από την αγορά επίπεδα. Και αυτό βέβαια δεν είναι εύκολο να γίνει, διότι γνωρίζετε

πάρα πολύ καλά ότι η πρόσληψη και στον ΟΤΕ και στην "COSMOTE" διέπεται ακόμη από τις διατάξεις του νόμου με το Ανώτατο Συμβούλιο Επιλογής Προσωπικού. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου
κύκλου:
Πρώτη είναι η με αριθμό 330/22.11.2000 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Γεωργίας, σχετικά με τις προθέσεις του Υπουργείου, προκειμένου να παραδώσουν οι βαμβακοπαραγωγοί της Φθιώτιδος τη φετινή σοδειά τους.

Η επίκαιρη ερώτηση του κ. Χειμάρα έχει ως εξής:
"Ο εμπαιγμός της Κυβέρνησης προς τους αγρότες και η ανικανότητά της
να στηρίξει το εισόδημά τους, ιδιαίτερα των βαμβακοπαραγωγών, έχει φθάσει στο απροχώρητο, δημιουργώντας τους έντονη ανησυχία και δικαιολογημένη αγανάκτηση.
Πέραν των άλλων δεινών που καθημερινά βιώνουν οι γεωργοί μας, έρχεται να προστεθεί και η απόρριψη των ενστάσεων των βαμβακοπαραγωγών της Φθιώτιδας για την παράδοση της φετινής σοδειάς τους, με ανεδαφικές και αστήρικτες δικαιολογίες εκ μέρους της πολιτείας, αφού για τα όποια προβλήματα έχουν παρουσιαστεί δεν ευθύνονται οι ίδιοι, αλλά η έλλειψη προσωπικού (γεωπόνων) στον Οργανισμό Βάμβακος, η επίσχεση εργασίας του υπάρχοντος προσωπικού και κυρίως το "αλαλούμ" που επικρατεί στο Υπουργείο Γεωργίας, όταν παραδείγματος χάρη για να ελεγχθούν οι τέσσερις χιλιάδες ενστάσεις (μόνο στη Φθιώτιδα) απαιτούνται τουλάχιστον δύο χρόνια με τους υπάρχοντες γεωπόνους.
Επειδή πιστεύουμε ότι η Κυβέρνηση πρέπει να εγκύψει με σοβαρότητα,
υπευθυνότητα και ευαισθησία στα προβλήματα των αγροτών μας
Ερωτάται ο κύριος Υπουργός:
Είναι στις προθέσεις του να παρέμβει άμεσα, για να σταματήσει ο
εμπαιγμός σε βάρος των αγροτών και οι βαμβακοκαλλιεργητές να παραδώσουν επιτέλους τη σοδειά τους, ώστε να ανασάνουν οικονομικά και να μη δημιουργηθεί περαιτέρω κοινωνικό πρόβλημα;".
Ο Υφυπουργός Γεωργίας κ. Φώτιος Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Δεν αντιλαμβάνομαι τις εκφράσεις που χρησιμοποιεί ο κύριος συνάδελφος, όπως ιδιαίτερα τον "εμπαιγμό" της Κυβέρνησης προς τους 'Ελληνες βαμβακοπαραγωγούς, που ζητούν να παραδώσουν επιτέλους τη σοδειά τους. Δεν υπάρχει κανένας εμπαιγμός, κύριε συνάδελφε. Υπάρχει μια συγκεκριμένη διαδικασία η οποία ακολουθείται, είναι σαφής και στηρίζεται σε συγκεκριμένους κανόνες που είναι γνωστοί στους 'Ελληνες παραγωγούς εδώ και πάρα πολύ καιρό.
Για να στηρίξουμε το εισόδημα των Ελλήνων παραγωγών, πήραμε πέρυσι συγκεκριμένα μέτρα τα οποία είχαν στόχο να ελέγξουν την αλόγιστη επέκταση της καλλιέργειας του βαμβακιού, είχαν σαν στόχο να μειώσουν επομένως τα πρόστιμα συνυπευθυνότητας για να μπορέσουμε να πετύχουμε καλύτερες τιμές στην παραγωγή του προϊόντος και βεβαίως είχαν σαν στόχο να βελτιώσουν την ποιότητα στο σύσπορο βαμβάκι, γι' αυτό και τα αυστηρά μέτρα που πήραμε, με συμφωνία όλων των παραγωγών και των φορέων τους για την αντιμετώπιση του προβλήματος της υγρασίας.

Αυτά τα μέτρα άρχισαν να αποδίδουν και φαίνεται ότι αποδίδουν. Ταυτόχρονα με αυτά και κατά τη διάρκεια της εκκοκκιστικής περιόδου
δημιουργήθηκε ένα έντονο πρόβλημα, ως ένα βαθμό, με την κατάθεση των ενστάσεων. Υπήρξαν γι'αυτήν την περίοδο περίπου εβδομήντα χιλιάδες ενστάσεις. Από τις εβδομήντα χιλιάδες οι σαράντα πέντε χιλιάδες έχουν κλείσει ήδη και μένουν ακόμη περίπου είκοσι πέντε χιλιάδες.
Υπήρχε μια διαδικασία για την εξέταση των ενστάσεων, που είναι γνωστή στους παραγωγούς. Κάθε παραγωγός που είχε την αίσθηση ότι θα είχε μεγαλύτερη παραγωγή από την ηρτημένη, η οποία ήταν προσδιορισμένη για κάθε περιφέρεια, έπρεπε να κρατήσει μάρτυρες -όπως λέμε- ώστε να στοιχειοθετείται η ένστασή του και να στηρίζεται σε συγκεκριμένα, πραγματικά δεδομένα. Με βάση αυτούς τους μάρτυρες θα έπρεπε να γίνουν οι εξετάσεις από τον Οργανισμό Βάμβακος, των ενστάσεων. Πολλοί από τους παραγωγούς δεν τήρησαν αυτές τις υποχρεώσεις που προβλέπονταν από τα μέτρα που πήραμε από την αρχή.
Αυτήν τη στιγμή υπάρχει αυτό το πρόβλημα, έχει εντοπιστεί, ο
Οργανισμός Βάμβακος συγκεντρώνει στοιχεία και για τις υπόλοιπες είκοσι πέντε χιλιάδες ενστάσεις που υπάρχουν σε ολόκληρη τη χώρα και με βάση
αυτά τα συμπληρωματικά στοιχεία και σε συνεννόηση με τις οργανώσεις και με τους ίδιους τους παραγωγούς, θα προχωρήσει στην εξέταση των ενστάσεων, άρα και στην αντιμετώπιση του συγκεκριμένου προβλήματος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ, χαίρομαι που εκπροσωπείτε εσείς την Κυβέρνηση σήμερα, γιατί κατάγεσθε από μια παρόμοια περιοχή, όπως η Φθιώτιδα, στην οποία παράγεται το βαμβάκι.
Γνωρίζετε πολύ καλά ότι οι βαμβακοπαραγωγοί τα τελευταία χρόνια βαδίζουν από το κακό στο χειρότερο, από πλευράς τιμής κλπ. Δεν είναι ώρα να το αναλύσουμε. Φέτος όμως στη Φθιώτιδα οι αποδόσεις για πρώτη φορά ξεπέρασαν ανά στρέμμα ακόμα και τα πεντακόσια κιλά. Και αντί να χαρούν οι βαμβακοπαραγωγοί του Νομού Φθιώτιδος με τα μέτρα που πήρατε και δεν εφαρμόσατε πέρυσι εσείς οι ίδιοι -θα τα πούμε στη συνέχεια- έχουν το 30% περίπου της παραγωγής στο δρόμο, στις αποθήκες σκεπασμένα με νάϋλον μέσα στα κτήματα και πάει λέγοντας, παρά τις αντίξοες συνθήκες των τελευταίων ημερών που επιδεινώνουν την κατάσταση.
Η Κυβέρνηση, κύριε Υπουργέ, επιμένω να λέω ότι παίρνει μέτρα με ανευθυνότητα και μη εφαρμόσιμα. Παραδείγματος χάριν στη Φθιώτιδα για να εξεταστούν φέτος οι τέσσερις χιλιάδες ενστάσεις, απαιτούνταν τουλάχιστον ένα έως δύο χρόνια για να ολοκληρωθεί η εξέταση, σύμφωνα με την εγκύκλιο της Κυβέρνησης, άρα αδύνατον.

Μέχρι στιγμής έχουν εξεταστεί μόνο εκατό. Οι υπόλοιπες παραμένουν. Βεβαίως δεν έχουν αφήσει όλοι οι παραγωγοί τους μάρτυρες που εσείς
ζητάτε. Αλλά, αν τους άφηναν, θα έπρεπε αυτός ο έλεγχος να τελειώσει μέχρι τον Οκτώβριο. Ας ξεκινούσατε από τον Αύγουστο στα καρύδια, γιατί από εκεί και μετά ξεκινάει νέα καλλιεργητική περίοδος και πρέπει να προετοιμάσουν τα χωράφια τους. Τι θα έπρεπε να κάνουν δηλαδή;
Επομένως, κύριε Υπουργέ, με λύπη μου διαπιστώνω ότι και σήμερα δεν είστε σε θέση να μας πείτε τι να κάνουμε. Και εγώ σας προτείνω να κάνετε αυτό που κάνατε πέρυσι, που εφαρμόσατε για πρώτη φορά τα μέτρα. Δηλαδή, πήγατε και κάνατε τον έλεγχο στις αποθήκες. Και πέρυσι είχατε ζητήσει μάρτυρες, αλλά σεις οι ίδιοι δεν εφαρμόσατε αυτό το οποίο είχατε εξαγγείλει, παρ' ότι πέρυσι είχαν αφήσει ίσως οι περισσότεροι μάρτυρες. 
Πάρτε λοιπόν, την απόφαση να γίνει ο έλεγχος, διότι με τις καιρικές
συνθήκες κινδυνεύουν να χάσουν την παραγωγή τους.
Και κάτι ακόμη και τελειώνω. Σας παρακαλώ πολύ -κάνω έκκληση- μην τυχόν, όπως γράφεται και λέγεται προς τα έξω, καταργήσετε τον Οργανισμό Βάμβακος. Θα επιδεινωθούν τα προβλήματα στους βαμβακοπαραγωγούς. Παρακαλώ να λύσετε το θέμα άμεσα και πιστεύω ότι εσείς με την ευαισθησία που σας διακρίνει, θα πάρετε παρόμοια απόφαση.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός Γεωργίας έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, το πρόβλημα των ενστάσεων θα πρέπει να το δούμε από πολλές πλευρές.
Είπα προηγουμένως ότι έγιναν περίπου εβδομήντα χιλιάδες ενστάσεις. Οι δηλώσεις καλλιέργειας που έγιναν φέτος σε ολόκληρη την Ελλάδα είναι εκατόν δύο χιλιάδες. Από τους εκατόν δύο χιλιάδες καλλιεργητές οι εβδομήντα χιλιάδες έκαναν ενστάσεις. Από αυτές εξετάστηκαν οι σαράντα πέντε χιλιάδες και έμειναν είκοσι πέντε χιλιάδες.
'Εχει σημασία αυτό γιατί υπάρχει ένα ενδεχόμενο -αναφέρω έναν προβληματισμό- και μπορούμε αυτό να το τεκμηριώσουμε ή όχι με βάση τα στοιχεία που υπάρχουν. Από τις είκοσι πέντε χιλιάδες που δεν εξετάστηκαν μπορεί να αναρωτηθεί κανείς και ευλόγως να αναζητήσει μετά στοιχεία, πόσοι είναι αυτοί από τους είκοσι πέντε χιλιάδες οι οποίοι είναι υπερβατικοί παραγωγοί. Δηλαδή, οι παραγωγοί οι οποίοι δεν ακολούθησαν τα διοικητικά μέτρα, τα οποία είχαν παρθεί την προηγούμενη φορά.
Γνωρίζουμε ότι ήταν μία καλή χρονιά για τους 'Ελληνες βαμβακοπαραγωγούς, αλλά έχουμε διαπιστώσει κιόλας υπερβολικές, κατά τη γνώμη μας, εκτιμήσεις σε κάποιες περιοχές. Εκτιμήσεις, οι οποίες υπερβαίνουν όχι το 50%, αλλά το 80% του μέσου όρου των προηγούμενων τριών ετών καλλιέργειας. Και αυτό δεν θεωρείται φυσιολογικό σε οποιαδήποτε περιοχή, με οποιεσδήποτε ευνοϊκές καιρικές συνθήκες. 'Αρα, υπάρχει και ένα τέτοιο θέμα.
Εν πάση περιπτώσει όμως, με τη συνεργασία του Οργανισμού Βάμβακος και με τις οργανώσεις των παραγωγών, όπως είπα και προηγουμένως,
συγκεντρώνονται συμπληρωματικά στοιχεία και για τους είκοσι πέντε χιλιάδες που εναπομένουν, για να μπορέσουμε να αντιμετωπίσουμε και αυτό. 
Η φετινή χρονιά ήταν μία καλή χρονιά για τους βαμβακοπαραγωγούς και
οι τιμές που θα υπάρξουν θα είναι καλές. Για να μπορέσουμε να το διατηρήσουμε αυτό όμως, χρειάζεται να επιμένουμε στη λήψη κάποιων μέτρων που έχουν διοικητικό χαρακτήρα, αλλά που στοχεύουν στη στήριξη του εισοδήματος και στον έλεγχο της παραγωγής στο συγκεκριμένο προϊόν. Αυτό επιμένουμε και θα συνεχίσουμε να το εφαρμόζουμε.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 331/22.11.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Γεωργίας, σχετικώς με τη λήψη μέτρων για τη στήριξη και τη συνέχιση της λειτουργίας του εργοστασίου παραγωγής ινοσανίδων "ΠΙΝΔΟΣ Α.Ε."
Η επίκαιρη ερώτηση του κ. Τζέκη είναι η εξής:
"Το μέλλον του εργοστασίου ινοσανίδας "ΠΙΝΔΟΣ Α.Ε." που λειτουργεί στα Γρεβενά, αν δεν παρθούν άμεσα μέτρα ουσιαστικής στήριξης, διαγράφεται ζοφερό με αρνητικές οικονομικές και κοινωνικές συνέπειες για τους εργαζόμενους και ολόκληρη την περιοχή.
Η ευθύνη βαρύνει την Κυβέρνηση και την Αγροτική Τράπεζα Ελλάδος που
με την πολιτική τους (χρηματοδότηση με υψηλά επιτόκια, έλλειψη επενδύσεων, υποδομών μη στήριξη εξαγωγών κ.α.) οδήγησαν την επιχείρηση στο σημερινό αδιέξοδο με αποτέλεσμα να κινδυνεύει να ξεπουληθεί σε ιδιώτες ή να κλείσει οριστικά.
Οι μελέτες και τα στοιχεία των εργαζομένων και των φορέων της
περιοχής αποδεικνύουν, ότι μέσα από ένα πραγματικά αναπτυξιακό πρόγραμμα η επιχείρηση είναι βιώσιμη.
Ερωτάται ο κύριος Υπουργός τι μέτρα θα πάρει για την ουσιαστική
στήριξη και τη συνέχιση της λειτουργίας του εργοστασίου;"
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Βλέπω εδώ μία κατηγορία. Λέει ο κ. Τζέκης: "Η ευθύνη βαρύνει την
Κυβέρνηση και την ΑΤΕ που με την πολιτική τους οδήγησαν την επιχείρηση..."
Η πρόθεση της Κυβέρνησης και απ'ό,τι φαίνεται της Αγροτικής Τράπεζας, είναι να στηρίξει όσο είναι δυνατόν τη συγκεκριμένη επιχείρηση. Αυτό θα το επιχειρήσει και στη συνέχεια η Κυβέρνηση, αλλά και η Αγροτική Τράπεζα και οι υπόλοιποι συμμέτοχοι στο μετοχικό κεφάλαιο.
Στο μετοχικό κεφάλαιο της εταιρείας "ΠΙΝΔΟΣ" συμμετέχουν η Αγροτική
Τράπεζα, η ΕΤΒΑ -που έχουν και την πλειοψηφία- η 'Ενωση Αγροτικών Συνεταιρισμών Γρεβενών και η 'Ενωση Καστοριάς. Μέχρι τώρα έγιναν πάρα πολλές προσπάθειες να στηριχθεί και να γίνει βιώσιμη αυτή η μονάδα.

Για να αντιμετωπισθεί το οικονομικό πρόβλημα της συγκεκριμένης
επιχείρησης αυτή εντάχθηκε στο ν. 2326/95 στα πλαίσια του προγράμματος οικονομικής εξυγίανσης. Με βάση αυτό το νόμο το δημόσιο κατέβαλε έναντι των χρεών της ποσό ενός δισεκατομμυρίου εξακοσίων εκατομμυρίων δραχμών (1.600.000.000). Η Αγροτική Τράπεζα διέγραψε απαιτήσεις σε βάρος της
ύψους ενός δισεκατομμυρίου εκατόν εννενήντα εκατομμυρίων δραχμών (1.190.000.000) και ρύθμισε επίσης πληρωμή οφειλών ύψους ενός δισεκατομμύρων πεντακοσίων εκατομμυρίων δραχμών (1.500.000.000) σε νέο χαμηλότοκο δάνειο δεκαπενταετούς διάρκειας.
Μετά τη ρύθμιση αυτή η Αγροτική Τράπεζα χρηματοδότησε και πάλι την εταιρεία για κεφάλαιο κίνησης με πιστοδοτικό όριο, το οποίο ύστερα από αλλεπάλληλες αυξήσεις και παρατάσεις, στη λήξη του έχει φθάσει στο ποσό των δύο δισεκατομμυρίων τριακοσίων εκατομμυρίων δραχμών (2.300.000.000). Η λήξη του πιστοδοτικού ορίου ύστερα από απόφαση του γενικού συμβουλίου της τράπεζας παρατάθηκε μέχρι τις 31.12.2000.
Αυτά, κύριε συνάδελφε, είναι τα στοιχεία τα οποία δείχνουν ότι υπήρξε έμπρακτο ενδιαφέρον για τη στήριξη της επιχείρησης και υπάρχει ακόμα αυτό το ενδιαφέρον. Μέχρι το όριο που έχει θέσει η Αγροτική Τράπεζα -και το έθεσε για να αναζητηθούν λύσεις- συζητούμε με όλους, βρισκόμαστε σε επαφή με τους φορείς της συγκεκριμένης περιοχής, όπως επίσης και με τους εργαζόμενους και αναζητούμε τρόπους αντιμετώπισης του προβλήματος, εκσυγχρονισμού του εργοστασίου, στήριξης με κεφάλαια κίνησης, εφόσον αυτό είναι δυνατόν, συνδυασμού της παραγωγής του συγκεκριμένου εργοστασίου με άλλες παραγωγές και προσπάθεια ολοκληρωμένη για την επιβίωσή του, όχι

μόνο επειδή απασχολεί σε μια ιδιαίτερα, θα έλεγα, "προβληματική" περιοχή
ένα σημαντικό αριθμό εργαζομένων, αλλά και επειδή μπορεί να συμβάλει αποτελεσματικά σε μια αναπτυξιακή διαδικασία στην ευρύτερη περιοχή. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο. ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Για το συγκεκριμένο θέμα είχαμε κάνει επίκαιρη ερώτηση και πέρσι τέτοιο καιρό και βέβαια, ο τότε Υφυπουργός μας είπε ακριβώς τα ίδια, ότι δηλαδή δείχνει έμπρακτο ενδιαφέρον η Κυβέρνηση για το συγκεκριμένο εργοστάσιο, που επαναλαμβάνω ότι είναι το μοναδικό στην παραγωγή ινοσανίδων στη χώρα μας.
Βέβαια το 1988 όταν δημιουργήθηκε αυτό το εργοστάσιο ήταν ανάλογοι και οι πανηγυρισμοί της Κυβέρνησης τότε, ότι ευνοεί την περιφέρεια, ότι δίνει δουλειά στους εργάτες και ότι θα απασχοληθεί και ένας ευρύτερος κύκλος εργαζομένων, θα δημιουργήσει δηλαδή ένα αυξημένο τζίρο στην περιοχή.

Σε μια δεκαετία, όμως, είδαμε το φαινόμενο, ενώ έχει την πλειοψηφία η Αγροτική Τράπεζα με την ΕΤΒΑ, να οδηγείται αυτό το εργοστάσιο σε αυτήν την κατάσταση μέσα από μια πολιτική συνειδητής, αν θέλετε, πολιτικής της Κυβέρνησης. Διότι για το συγκεκριμένο προϊόν που παράγει αυτό το εργοστάσιο γίνονται πλέον αθρόες εισαγωγές από μεγαλοεισαγωγείς.
Επομένως και οι φορείς, όπως εντόπισε ο κύριος Υπουργός -έχουμε εδώ
τα υπομνήματα και των εργαζομένων και των φορέων- πραγματικά αναφέρονται στην Κυβέρνηση και λένε ότι η χρηματοδότηση έγινε με τέτοιους όρους και τέτοιες προϋποθέσεις που οδήγησαν το εργοστάσιο σε αυτήν τη συγκεκριμένη κρίσιμη στιγμή.
Και ερωτάται ο κύριος Υπουργός: Θα πάρει μέτρα ουσιαστικής παρέμβασης η Κυβέρνηση; Θα το εντάξει, λοιπόν, μέσα στα περιβόητα προγράμματα του τρίτο Κοινοτικού Πλαισίου Στήριξης; Γιατί δεν το έκανε και στο δεύτερο και στο πρώτο Κοινοτικό Πλαίσιο Στήριξης, εφόσον λέει η Κυβέρνηση ότι μέσα από εκεί ευνοεί τις μικρές και μεσαίες επιχειρήσεις να αναπτυχθούν; Πολύ περισσότερο μάλιστα που αυτή η επιχείρηση είναι σε μια συγκεκριμένη περιοχή που η ανεργία ξεπέρασε πλέον το 30% και υπάρχει σοβαρός οικονομικός, κοινωνικός λόγος να ευνοηθεί ιδιαίτερα και με τον εκσυγχρονισμό των μηχανημάτων, αλλά και με τη στήριξη της προώθησης της παραγωγής προς τα κέντρα.
Διότι γνωρίζουμε όλοι ότι υποδομές δεν υπάρχουν και υποδομή είναι
και ο δρόμος που θα πρέπει να κατασκευαστεί. Υποδομή είναι με ποιο
τρόπο η Κυβέρνηση και οι τοπικοί φορείς θα συνεργαστούν, ούτως ώστε να συνδέσουν αυτό το εργοστάσιο με τα αστικά κέντρα, για να έχουμε το πούλημα της παραγωγής και την αύξηση του τζίρου.
Κύριε Πρόεδρε και τελειώνω, είναι μια επιχείρηση που μπορεί να
γίνει βιώσιμη, αλλά θα πρέπει και η Κυβέρνηση να δει και να πάρει σοβαρά υπόψη, ότι όπως έρχεται σε διακανονισμό με πολύ μεγάλους επιχειρηματίες από τους χώρους που χρωστούν, ασφαλιστικά ταμεία -και εκεί
πραγματικά χαρίζει το 50% και το 60%- θα πρέπει με την ανάλογη ευαισθησία να πλησιάσει αυτό το στρώμα των εργατών, αλλά και το υπόλοιπο
μικρομεσαίο που πραγματικά πλήττεται από τη συγκεκριμένη κυβερνητική πολιτική.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να επαναλάβω, γιατί ίσως τα
νούμερα να μην έγιναν κατανοητά. 'Εναντι των χρεών της επιχείρησης
το δημόσιο κατέβαλε ένα δισεκατομμύριο εξακόσια εκατομμύρια (1.600.000.000). Η Αγροτική Τράπεζα διέγραψε απαιτήσεις σε βάρος της ύψους ενός δισεκατομμυρίου εκατόν ενενήντα εκατομμυρίων (1.190.000.000)και πάμε στη συνέχεια στις ρυθμίσεις που δεν χρειάζεται να τις αναφέρω, γιατί τις ανέφερα προηγουμένως. Αυτά δεν είναι ένδειξη αδιαφορίας, είναι ένδειξη ενδιαφέροντος. Δυστυχώς ή ευτυχώς δεν μπορούμε να ανατρέψουμε τις συνθήκες λειτουργίας που υπάρχουν σήμερα για κάθε εργοστάσιο και κάθε επιχείρηση.
ΑΓΓΕΛΟΣ ΤΖΕΚΗΣ: Τότε γιατί το κάναμε εκεί, κύριε Υφυπουργέ;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα πρέπει να λειτουργεί με τους νόμους της αγοράς και να έχει ανταγωνιστικά προϊόντα.
Η προσπάθειά μας είναι ο συνδυασμός και γι' αυτό βρισκόμαστε σε
επαφή διαρκώς, όπως είπα προηγουμένως με φορείς και με τοπικούς παράγοντες. Βλέπω και τον κ. Τζιόλα ο οποίος έχει ενδιαφερθεί επίσης για το θέμα και έχουμε κάνει πολλές συναντήσεις με τους φορείς της περιοχής, το νομάρχη της περιοχής, τους εργαζόμενους της συγκεκριμένης επιχείρησης,
για να μπορέσουμε να κάνουμε κάποιους συνδυασμούς. Μπορώ να αναφέρω τώρα, για παράδειγμα, τις λειτουργίες του συγκεκριμένου εργοστασίου που παράγει τις ινοσανίδες με το εργοστάσιο της Καλαμπάκας που μπορούν να έχουν συνδυασμένες δράσεις και να αντιμετωπίσουν την κρίση του συγκεκριμένου και όχι μόνο εργοστασίου. Αυτό είναι δείγμα και ευαισθησίας και ενδιαφέροντος. Αλλά το ενδιαφέρον και η ευαισθησία μπορεί να φθάνει, ως κάποια συγκεκριμένα όρια. Δεν μπορεί να υπερβαίνει κάποια συγκεκριμένα όρια.
ΑΓΓΕΛΟΣ ΤΖΕΚΗΣ: Μπορεί να ενταχθεί στο τρίτο Κοινοτικό Πλαίσιο
Στήριξης;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μπορεί να ενταχθεί

οπουδήποτε, εάν υπάρχουν συγκεκριμένες προτάσεις και κυρίως εάν οι μελέτες οι οποίες ολοκληρώνονται δείχνουν τον τρόπο με τον οποίο αυτή η
επιχείρηση μπορεί να είναι ανταγωνιστική, μπορεί να είναι όχι μόνο βιώσιμη αλλά και κερδοφόρα και να συμβάλει στην ολοκληρωμένη ανάπτυξη μιας περιοχής η οποία χρειάζεται αυτήν την ανάπτυξη.
Στόχος μας, λοιπόν, είναι ένας συνδυασμός δράσεων, εφόσον μπορεί να επιτευχθεί, ένας εκσυγχρονισμός των εγκαταστάσεων, εφόσον μπορεί να επιτευχθεί και μία προοπτική που μπορεί να έχει αυτό το εργοστάσιο ενταγμένο στην ολοκληρωμένη ανάπτυξη της περιοχής, όπως ανέφερα προηγουμένως. Αυτός είναι ο στόχος και πιστεύω ότι θα το καταφέρουμε. Δεν αρκεί μόνο η θέληση της ελληνικής Κυβέρνησης, χρειάζονται και κάποιες άλλες προϋποθέσεις που πρέπει να δημιουργηθούν στη συγκεκριμένη περιοχή και στη συγκεκριμένη επιχείρηση.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Α' Αθηνών κ. Μάνος ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ομοίως, έχω την τιμή να ανακοινώσω στο Σώμα ότι ο Βουλευτής του ΠΑΣΟΚ Παρασκευάς Αυγερινός, Βουλευτής Επικρατείας ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Θα συζητηθεί τώρα πρώτη του πρώτου κύκλου η με αριθμό 329/22.11.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τους Υπουργούς Περιβάλλοντος, Χωροταξίας και Δημοσίων 'Εργων, Ανάπτυξης, σχετικώς με τη διαχείριση των τοξικών αποβλήτων κλπ.
Η επίκαιρη ερώτηση του κ. Σαλαγκούδη έχει ως εξής:
"Η διαχείριση των τοξικών αποβλήτων είναι ένα εξαιρετικά σοβαρό θέμα που ενδιαφέρει άμεσα το κοινωνικό σύνολο.
'Ηδη έχουν εκδοθεί από την Ε.Κ. σειρά οδηγιών για τα διάφορα τοξικά
απόβλητα πέραν των κανόνων του εσωτερικού δικαίου.
Παρά ταύτα καθημερινά διαπιστώνεται η πλήρης αδιαφορία εγκληματική θα τη χαρακτηρίζαμε, τόσο των υπευθύνων που παράγουν απόβλητα, όσο όμως και κυρίως της Κυβέρνησης που ευθύνεται για τον έλεγχο της εφαρμογής των νόμων και υλοποίησης των εξαγγελιών της. Η Τοπική Αυτοδιοίκηση λόγω άγνοιας και ελλιπούς ενημέρωσης απέχει από κάθε ενέργεια. Το Υπουργείο ΠΕΧΩΔΕ και το Ανάπτυξης περιορίστηκαν μέχρι τώρα στη θέσπιση κάποιων κανόνων δικαίου και εξαγγελίες μόνο που δεν υλοποιήθηκαν. Από το 1985 εξαγγέλθηκε η δημιουργία δύο μονάδων διαχείρισης τοξικών αποβλήτων χωρίς καμία από αυτές να υλοποιηθεί. Η χώρα μας καταδικάστηκε ήδη από το ευρωπαϊκό δικαστήριο. Πληρώνουμε επτά εκατομμύρια (7.000.000) ημερησίως πρόστιμο για τη χωματερή Κουρουπιτού και κινδυνεύουμε να καταδικαστούμε και πάλι για μη τήρηση των κανόνων διαχείρισης τοξικών αποβλήτων. 
Ερωτώνται οι κύριοι Υπουργοί
1. Αν έχουν καθοριστεί ιδιαίτερα για τις μονάδες που παράγουν μεγάλες ποσότητες αποβλήτων, χώροι εναποθήκευσης και τρόπος εξουδετέρωσης (Διϋλιστήρια, Χαλυβουργία, Ναυπηγεία) και αν ελέγχεται η τήρηση των υφιστάμενων κανονισμών;
2. Ποια μέτρα παίρνονται για τους μετασχηματιστές με ΚΛΟΦΕΝ της ΔΕΗ
και τις συσκευασίες του, για τους καταλύτες των αυτοκινήτων για τα παλαιά ιατρικά εργαλεία και όργανα βιομηχανίας που εκπέμπουν ραδιενέργεια και για τα μολισματικά απόβλητα των νοσοκομείων και κλινικών;".
O κύριος Υφυπουργός έχει το λόγο.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κυρίες και κύριοι συνάδελφοι, είχα την ευκαιρία και πριν από μία εβδομάδα περίπου να απαντήσω σε μία αντίστοιχη ερώτηση. Θα ξαναπώ ότι το θέμα των επικίνδυνων και τοξικών αποβλήτων είναι πράγματι σοβαρό, αλλά πιστεύω ότι τα τελευταία χρόνια έχουν γίνει σημαντικές προσπάθειες και το πρώτο και κυριότερο είναι ότι επιτέλους υπάρχει μία τάξη σ' αυτό το ζήτημα, έχουν πλήρως καταγραφεί όλες οι ποσότητες και όλα τα είδη των αποβλήτων, βιομηχανικών κυρίως, τα οποία υπάρχουν στη χώρα και υπάρχει ένα νομοθετικό πλαίσιο το οποίο ορίζει τον τρόπο της διάθεσης και της διαχείρισής τους.
Το νομοθετικό πλαίσιο αυτό με βάση μια κοινή υπουργική απόφαση του 1997, ορίζει ότι για τη διαχείριση αυτών των αποβλήτων βασικοί υπεύθυνοι είναι οι παραγωγοί και ότι οι βασικοί μηχανισμοί για τη διαχείρισή τους είναι η προσωρινή αποθήκευση, η ανακύκλωση και η καταστροφή τους εάν και εφόσον αυτό είναι δυνατόν σε τοπικό επίπεδο και στα πλαίσια της ίδιας της βιομηχανικής μονάδας.
Από εκεί και πέρα παραμένει το ζήτημα της δημιουργίας των δύο χώρων
για τη διαχείριση, καταστροφή και επεξεργασία και ενδεχομένως ανακύκλωση αυτών των βιομηχανικών αποβλήτων, σε εθνικό επίπεδο ένα ζήτημα όμως το οποίο παραμένει εκκρεμές παρ' όλο το γεγονός ότι το ΥΠΕΧΩΔΕ σε συνεργασία με το Εθνικό Μετσόβιο Πολυτεχνείο έχει υποδείξει θέσεις χωροθέτησης των δύο αυτών βιομηχανικών μονάδων, μία στη Βόρειο Ελλάδα και μία στην περιοχή της Φωκίδας. Δυστυχώς όμως η έλλειψη, θα έλεγα, κοινωνικής συναίνεσης στο τοπικό επίπεδο κάνει αδύνατη τη δυνατότητα της δημιουργίας αυτών των μονάδων και ήδη το ΥΠΕΧΩΔΕ προχωρεί στην αναζήτηση εναλλακτικών λύσεων. Πιστεύω όμως ότι το ζήτημα αυτό, της κοινωνικής αποδοχής δηλαδή των χώρων διαχείρισης των επικίνδυνων και τοξικών αποβλήτων, είναι κρίσιμης σημασίας και θα καθορίσει στο μέλλον τη δυνατότητα της δημιουργίας ή όχι αυτών των μονάδων. 'Οταν το ίδιο πρόβλημα έχουμε και για τα οικιακά απορρίματα, όταν υπάρχει αδυναμία δηλαδή αποδοχής σε τοπικό επίπεδο της χωροθέτησης τέτοιων εγκαταστάσεων, είναι φυσικό να αναμένουμε ανάλογες συμπεριφορές και για τα βιομηχανικά απόβλητα. Παρ' όλα αυτά εξετάζονται, όπως σας είπα εναλλακτικές λύσεις.
Από εκεί και πέρα για τα ειδικότερα θέματα που αφορούν το ΚΛΟΦΕΝ, που αφορούν τα νοσοκομειακά απόβλητα, που αφορούν τους καταλύτες των αυτοκινήτων νομίζω οτι εκεί τα πράγματα είναι σχετικά απλά. Το ΚΛΟΦΕΝ το διαχειρίζεται κατ' αποκλειστικότητα η ΔΕΗ.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού).
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, στη δευτερολογία
σας μπορείτε να συμπληρώσετε. Τελείωσε ο χρόνος σας.
Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, με κατάπληξη ακούω την απάντηση του κυρίου Υφυπουργού και λυπάμαι διπλά ακόμη, γιατί οι πληροφορίες λένε ότι ο κύριος Υφυπουργός είχε ασχοληθεί με την οικολογία πριν γίνει Υπουργός. Τώρα ασχολείται με το περιβάλλον αλλά φαίνεται ότι δεν διακρίνεται από την απάντηση στην ερώτηση για την οικολογική του ευαισθησία.
Εδώ κύριε Υπουργέ, έχουμε ένα έγκλημα. Δεν ορίστηκαν, ενώ εξαγγέλθηκαν από το 1985 και έχουμε καταδικαστεί στο μεσοδιάστημα από την Ευρωπαϊκή 'Ενωση, χώροι διαχείρισης τοξικών αποβλήτων. Υπάρχουν αυτήν τη στιγμή διάσπαρτα στην Ελλάδα εναποθηκευμένα σε κάποιους χώρους ενδεχομένως ή πετιώνται, όπως πετάχτηκαν προχθές στο Δήμο Καλλιθέας με ένα φορτηγό, τοξικά απόβλητα, επικινδυνότατα για την υγεία των Ελλήνων. Και εσείς μου είπατε τι έχετε κάνει και μου αναφέρατε τις αποφάσεις για προσωρινή εναποθήκευση των βιομηχανιών, μέχρι και ραδιενεργά μηχανήματα που εκπέμπουν μέχρι και σήμερα ραδιενέργεια; Ως πότε θα ισχύει αυτό;
Οι βιομηχανίες ιδιαίτερα οι μεγάλες, τα διϋλιστήρια, τα ναυπηγεία που παράγουν μεγάλες ποσότητες τοξικών αποβλήτων έχουν τη δυνατότητα για προσωρινή εναποθήκευση και περιμένουν την πολιτεία να τους υποδείξει το χώρο μόνιμης ταφής και μόνιμης εξουδετέρωσης όλων αυτών των αποβλήτων. Εσείς όμως δεν έχετε κάνει τίποτε απολύτως. Η οικολογική σας ευαισθησία τουλάχιστον, δεν σας κάνει αυτήν τη στιγμή να έρχεστε εδώ με συγκεκριμένες προτάσεις; Διότι και άλλη φορά, που είχα κάνει ερώτηση για

τους καταλύτες, που είναι πολύ μικρότερο θέμα απ' αυτό που αναφέρω σήμερα, μας έφερε ο προκάτοχός σας Υφυπουργός μια απάντηση για το τι πρόκειται να κάνει. Τίποτε όμως απ' όλα αυτά δεν έχουν γίνει.
Θα ήθελα, κύριε Υπουργέ, να σας πω ότι αυτήν τη στιγμή δεν υπάρχουν χώροι διαχείρισης τοξικών αποβλήτων στα μεγάλα νοσοκομεία. 'Ελεγχοι δεν υπάρχουν εκεί όπου οι νόμοι ορίζουν ότι προσωρινή αποθήκευση μπορεί να γίνει. Δεν ελέγχονται οι βιομηχανίες. Δεν ελέγχονται ούτε τα μεγάλα νοσοκομεία που θα έπρεπε να έχουν για τα μολυσματικά απόβλητα κλιβάνους καύσης. Μόνο στη χωματερή των Λιοσίων υπάρχει κλίβανος καύσης για τα μολυσματικά απόβλητα των νοσοκομείων; Στη Θεσσαλονίκη δεν υπάρχει τίποτα. Και αυτά τα μολυσματικά απόβλητα πετάγονται όπου να είναι με μεγάλους κινδύνους για την υγεία.
Τουλάχιστον για τέτοια θέματα, κύριε Υπουργέ, ας είμαστε λίγο
ευαίσθητοι. Είστε και οικολόγος!
ΠΡΟΕΔΡΕΥΩΝ (Κωνσταντίνος Γείτονας): Ο κ. Ευθυμιόπουλος έχει το λόγο. ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Θα ξεκινήσω από το τελευταίο θέμα. 'Ισως δεν έχετε την επαρκή πληροφόρηση κυρίως για τα νοσοκομειακά απόβλητα.
'Ηδη κατασκευάζεται από τον ΕΣΔΚΝΑ μια μονάδα αποτέφρωσης 
δυναμικότητας τριάντα τόνων την ημέρα η οποία θα υπερκαλύπτει τη σημερινή παραγωγή νοσοκομειακών αποβλήτων στην Αττική.
Επίσης ετοιμάζεται μια δεύτερη μονάδα στην κεντρική Μακεδονία. Αυτά
τα δύο κέντρα μαζί θα έχουν τη δυνατότητα να διαχειρίζονται και να καταστρέφουν με ασφαλή τρόπο τα νοσοκομειακά απόβλητα της χώρας σε ποσοστό περίπου 80%. Τα υπόλοιπα είναι δυνατόν, νομίζω, να διαχειριστούν επί τόπου από τις ίδιες νοσοκομειακές μονάδες.
Επανερχόμενος στο θέμα της εθνικής μονάδας διαχείρισης τοξικών αποβλήτων, επαναλαμβάνω ότι οι μελέτες έχουν ολοκληρωθεί, ότι η χωροθέτηση έχει γίνει, ότι οι προστάτες βρίσκουν σύμφωνη την επιστημονική κοινότητα κλπ. 'Ολα αυτά λοιπόν έχουν ολοκληρωθεί εδώ και αρκετά χρόνια, όμως δεν υπάρχει αποδοχή σε τοπικό επίπεδο. Και αυτό είναι ένα κρίσιμο ζήτημα, το οποίο θα πρέπει να μας απασχολήσει όλους.
Σας είπα προηγουμένως ότι όταν δεν μπορούμε να βρούμε ένα χώρο
εγκατάστασης και διαχείρισης των οικιακών αποβλήτων στην Ανατολική Αττική για παράδειγμα, είναι πολύ πιο δύσκολο να πείσουμε αυτήν τη στιγμή τις τοπικές κοινότητες να δεχθούν τέτοιες μονάδες.
'Ισως το ζήτημα αυτό ήρθε με κάποια σχετική καθυστέρηση, ίσως δεν έγινε ο απαραίτητος διάλογος, ίσως η ελληνική κοινωνία δεν είναι έτοιμη να δεχθεί τέτοιες λύσεις, ίσως δεν είναι έτοιμη να διαχειριστεί τα
ίδια τα απόβλητα τα οποία παράγει. Αυτό είναι ένα κοινωνικό και ευρύτερο ζήτημα, το οποίο καλούμαστε να αντιμετωπίσουμε όλοι με την ίδια υπευθυνότητα. Δεν υπάρχει εδώ ολιγωρία του ΥΠΕΧΩΔΕ, δεν υπάρχει καμία καθυστέρηση. Υπάρχει ένα θέμα κοινωνικής αποδοχής, το οποίο αν δεν λυθεί θα πρέπει να βρούμε άλλους τρόπους. Και αυτοί οι άλλοι τρόποι θα είναι πολύ πιο δαπανηροί.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 30 επίκαιρη επερώτηση των Βουλευτών
της Νέας Δημοκρατίας κυρίων Αθανασίου Νάκου, Βασιλείου Βύζα, Γεωργίου Βουλγαράκη, Νικήτα Κακλαμάνη, Ανέστη Αγγελή, Κωνσταντίνου Τσιπλάκη, Γεωργίου Δεικτάκη, Γεωργίου Καρασμάνη, Θεόδωρου Κατσίκη, Αλέξανδρου Κοντου, Ευάγγελου Μπασιάκου, Σταύρου Παπαδόπουλου, Ευάγγελου Πολύζου, Ιορδάνη Τζαμτζή και Ηλία Φωτιάδη, προς τους Υπουργούς Γεωργίας, Ανάπτυξης, Υγείας και Πρόνοιας σχετικά με το θέμα της σπογγώδους εγκεφαλοπάθειας των βοοειδών και την προστασία της δημόσιας υγείας. 
Κυρίες και κύριοι συνάδελφοι, έχω την τιμή να ανακοινώσω στο Σώμα ότι
για τη συζήτηση της επίκαιρης επερώτησης αρμοδιότητας Υπουργείων Γεωργίας, Ανάπτυξης και Υγείας και Πρόνοιας από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Μαγνησίας κ. Αθανάσιος Νάκος.
Επισης, για τον ίδιο λόγο από το Κομμουνιστικό Κόμμα Ελλάδας ορίζεται
Κοινοβουλευτικός Εκπρόσωπος ο Βουλευτής κ. 'Αγγελος Τζέκης.
Και από το Συνασπισμό της Αριστεράς και της Προόδου ορίζεται για τον ίδιο λόγο Κοινοβουλευτικός Εκπρόσωπος η Βουλευτής κ. Ασημίνα Ξηροτύρη-Αικατερινάρη.
Το λόγο έχει ο κ. Βύζας.
ΒΑΣΙΛΕΙΟΣ ΒΥΖΑΣ: Κύριε Πρόεδρε, κυρίες και κύριοι συνάδελφοι, όταν η κοινωνία της ελεύθερης αγοράς εξαπολύει στο όνομα του κέρδους ρυπές ύβρεων εναντίον της φύσης και της ανθρωπίνης ουσίας, αγγίζοντας ή ακόμα και υπερβαίνοντας τα όρια της βιωσιμότητας του πλανήτη και του ανθρωπίνου γένους, τότε η επίκληση της λογικής και το δίδαγμα του μύθου της 'Υβρεως και της Νεμέσεως έχει κάθε λόγο να οδηγήσει τις πολιτικές μας σε προσπάθειες για τη σωτηρία του πλανήτη μας αλλά και του ανθρωπίνου είδους.
Η επίκληση αυτή, κύριε Πρόεδρε, σήμερα δεν αποτελεί μια νοητή επιθυμία, αλλά αναγκαιότητα. 'Ετσι, στις μέρες μας, πολλές από τις εφαρμογές της επιστήμης και της τεχνολογίας εμπίπτουν ή προσεγγίζουν να χαρακτηριστούν ως ύβρεις είτε λέγονται παρεμβάσεις στο γενετικό υλικό είτε ανάπτυξη χωρίς όρια και καταστροφή του περιβάλλοντος είτε πληροφορική και εικονική πραγματικότητα.
Πρόσφατα και επίκαιρα δείγματα της επερχόμενης Νεμέσεως οι εμφανείς αλλαγές του κλίματος και μικροκλίματος μεγάλων περιοχών του πλανήτη με δυσοίωνες προοπτικές συνεπεία του φαινομένου του θερμοκηπίου, η τρύπα του όζοντος, η σπογγώδης εγκεφαλοπάθεια των βοοειδών και του ανθρώπου, καθώς και άλλα δυνητικά νοσήματα εκ της χρήσεως "νεοφανών" τροφίμων από υβριδικές ή μεγαλλαγμένες πρώτες ύλες του ζωϊκού, φυτικού βασιλείου. 
Κυρίες και κύριοι συνάδελφοι, ήθελα μ'αυτήν τη μικρή μου εισαγωγή,
πριν προχωρήσω στην ανάπτυξη της επίκαιρης επερώτησής μας να επισημάνω ότι με την αρχή του νέου αιώνος, τα κόμματα πρέπει να αντιληφθούν πως κύριος πολιτικός τους στόχος θα πρέπει να είναι η έντονη πολιτική παρέμβαση μέχρι των ορίων του ακτιβισμού, για αποφάσεις και λήψεις ουσιαστικών μέτρων προστασίας της φύσης, των ειδών της και του περιβάλλοντος, χωρίς να αγνοήσουμε τις μεχρι σήμερα δράσεις της GREENPEACE ή άλλων παρεμφερών εθνικών ή διεθνών οργανισμών.
Να προκαλέσετε, κύριε Πρόεδρε της Βουλής, μέσα από τους κανόνες που διέπουν τη λειτουργία της, μια ειδική αφιερωμένη συνεδρία με στόχο ένα ψήφισμα υπερκομματικού χαρακτήρα, αλλά και συναίνεσης, για ό,τι μπορεί να προαγάγει την προστασία του περιβάλλοντος και των ειδών της φύσης μεταξύ των οποίων και ο άνθρωπος. Και η πολιτική αυτή απόφαση να μη μείνει εδώ, σ' αυτήν την Αίθουσα ως ευχολόγιο, αλλά να γίνει παγκόσμια πολιτική δράση δια μέσου της Ευρωπαϊκής 'Ενωσης. Στην ευαισθητοποιημένη παγκόσμια κοινωνία ως προς το περιβάλλον, ας περάσει ένα ελληνικό μήνυμα που έρχεται από την Ομηρική Οδύσσεια με τους στίχους του Γιώργου Σεφέρη από το ποίημά του "Οι σύντροφοι στον 'Αδη": "Αφού μας μέναν παξιμάδια, τι κακοκεφαλιά, να φάμε στην ακρογιαλιά του 'Ηλιου τ'αργά γελάδια".
Και να έρθουμε λίγο στα δικά μας. 'Επρεπε να εκραγεί για δεύτερη
φορά, κύριοι Υπουργοί, στην Ευρώπη η επικίνδυνη σπογγώδης εγκεφαλοπάθεια των βοοειδών -αυτήν τη φορά στη Γαλλία- για να διαπιστώσουμε τις μεγάλες ελεγκτικές αδυναμίες μας σε όλους τους τομείς των τροφίμων για την προστασία της δημόσιας υγείας; Καμία ενημέρωση των καταναλωτών, καμία προσπάθεια για τον εφησυχασμό τουλάχιστον της κοινής γνώμης. Αδυναμίες που καταγράφονται σ' όλο το φάσμα της μακράς αλυσίδας των τυποποιημένων ή μη βασικών ειδών της διατροφής μας και μάλιστα μεγάλης κατανάλωσης.
Τις ανησυχίες του καταναλωτικού μας κοινού τις μεταφέραμε από καιρό σ' αυτήν την Αίθουσα με διαδοχικές μας ερωτήσεις, τις οποίες και καταθέτω στα Πρακτικά. Και σας εγκαλούμε πάλι, κύριοι Υπουργοί της Κυβέρνησης, με την επερώτησή μας για να καταθέσετε ό,τι έχετε σχεδιάσει για τους ελέγχους των τροφίμων και των πρώτων υλών παρασκευής τους, για τα μέτρα προστασίας του καταναλωτή από τα μολυσμένα με τη Σ.Ε.Β. εισαγόμενα κρέατα βοοειδών ή τα μεταποιημένα εξ αυτών τρόφιμα, αλλά και σε πλήθος άλλων προϊόντων ζωικής ή φυτικής προέλευσης, εισηγμένων ή εγχωρίων, όπου η μηχανική, η φυσικοχημική, η υβριδική, αλλά και η γενετική νοθεία είναι δυνατόν να υφίστανται.
Ενιαίος Φορέας Ελέγχου Τροφίμων ο ΕΦΕΤ, δημιουργήθηκε ύστερα από Οδηγία της Ευρωπαϊκής 'Ενωσης και κατά τα πρότυπα ομόλογων Ευρωπαϊκών
Οργανισμών όπως η Agence Francaise de Securite Sanitaire des Aliments στη Γαλλία, όπως η Food Standards Agency στη Μεγάλη Βρετανία. Η φιλοσοφία της ίδρυσης του φορέα αυτού ως διατομεακού οργανισμού για την ανασυγκρότηση του σκόρπιου συστήματος επίσημων ελέγχων, αλλά και για την καθιέρωση σύγχρονου συστήματος αξιολόγησης, διαχείρισης και επικοινωνίας των διατροφικών κινδύνων δυστυχώς μέχρι σήμερα απογοήτευσε τις προσδοκίες μας, πρώτoν γιατί έχει δύο χρόνια περίπου από την ίδρυσή του με το
ν. 2741/1999 και γιατί ακόμα βρίσκεται στην αρχή της οργάνωσης, αφού το προεδρικό διάταγμα υπεγράφη μόλις το Σεπτέμβριο, κύριε Υπουργέ, και δεύτερον, γιατί από τα χείλη της Προέδρου του φορέα αυτού ακούσαμε ότι θα τεθεί σε πλήρη λειτουργία, όπως υπολογίζεται, μέσα σε μία διετία.
Με τον ιδρυτικό όμως νόμο δεν υπάγονται στην ελεγκτική αρμοδιότητα του ΕΦΕΤ ούτε τα νωπά προϊόντα του φυτικού βασιλείου ούτε τα νωπά προϊόντα της κτηνοτροφίας, της αλιείας, της ιχθυοκαλλιέργειας, της μελισσοκομίας, κλπ, αυτά δηλαδή που σήμερα βρίσκονται στην επικαιρότητα από απόψεως νοθείας είτε γενετικής είτε φυσικοχημικής.
Τελικά, ποιος θα είναι ο ρόλος του ΕΦΕΤ; Και πώς θα ελέγχει ο ΕΦΕΤ;
Με παραγγελίες προς όλες τις δημόσιες αρχές και υπηρεσίες που εμπλέκονται στον έλεγχο των τροφίμων, καθώς επίσης και προς τις Αρχές της Πρωτοβάθμιας, της Νομαρχιακής Αυτοδιοίκησης, όπως και σε ελεγκτικούς οργανισμούς χαρακτηρισμένους ως πρόσωπα δημοσίου ή ιδιωτικού δικαίου. 
'Ολη αυτή η μεγάλη σειρά των ελεγκτικών μηχανισμών θα διεξάγει
ελέγχους κατ'εντολήν του ΕΦΕΤ και σύμφωνα με τις οδηγίες του. Το δέχεσθε αυτό, κύριοι Υπουργοί της Γεωργίας και της Υγείας; Τότε πού θα διατεθούν οι πεντακόσιοι και εξακόσιοι υπάλληλοι, τους οποίους ο ΕΦΕΤ ευελπιστεί να προσλάβει; 'Ηδη υπάλληλοι ενός ελεγκτικού δημόσιου οργανισμού, του Γενικού Χημείου του Κράτους, υπέβαλαν ένσταση στο Συμβούλιο της Επικρατείας για τη συνταγματικότητα και τη νομιμότητα του ΕΦΕΤ. Προχθές η Πρόεδρος του ΕΦΕΤ εξέφραζε δημόσια τα παράπονά της, για εμπόδια και δυστροπίες των ήδη υπαρχόντων ελεγκτικών οργάνων για τις πρώτες ύλες και τα τρόφιμα με πολύ άσχημους χαρακτηρισμούς για τους υπαλλήλους των οργάνων αυτών.
Δεν θα διαφωνήσουμε με τη σύσταση του ΕΦΕΤ. Εξάλλου ήτο μία Ευρωπαϊκή Οδηγία για ένα σύγχρονο διατομεακό ελεγκτικό οργανισμό. Αυτό σήμερα έχουμε ανάγκη. Αλλά δεν έχουμε ΕΦΕΤ. Είμεθα όμως και επιφυλακτικοί ως προς την αποτελεσματικότητά του εξαιτίας της πολυσύνθετης συγκρότησης, του τρόπου στελέχωσής του, αλλά και ιδιαίτερα ως προς τα κριτήρια επιλογής των υπαλλήλων. Τέλος ποιος έμπειρος υπάλληλος καριέρας του δημόσιου τομέα θα δεχθεί να μεταταγεί σ' ένα νέο οργανισμό δημοσίου δικαίου;

Υπάρχει ακόμα και ένα άλλο μείζονος σημασίας ερώτημα, κύριε Υπουργέ. Στην εποχή της διαπλοκής και της αδιαφάνειας και όταν στις βιομηχανίες τροφίμων επενδύονται σήμερα μεγάλα κεφάλαια και τα κέρδη εξ αυτών είναι πολύ σημαντικά, ποιος θα διαφυλάξει τους ελεγκτικούς υπαλλήλους από τη διαφθορά, την ολιγωρία, την ασυνειδησία ή οτιδήποτε άλλο;
Μέχρι σήμερα ο ΕΦΕΤ έχει μόνο δεκαπέντε υπαλλήλους. Ευελπιστεί ότι ως
το τέλος της χρονιάς θα έχει άλλους εκατό από μία τελευταία προκήρυξη εσωτερική που έκανε. Μέχρι τους τετρακόσιους ή πεντακόσιους ακόμα δεν

έχει αποφασίσει ή δεν πήρε, αν θέλετε, την έγκριση των οικονομικών Υπουργών.
Ευελπιστείτε, κύριε Υπουργέ της Ανάπτυξης, ότι ο ΕΦΕΤ θα λειτουργήσει σε δύο χρόνια από σήμερα όπως δηλώνει η Πρόεδρός του;
Τα προβλήματα, όμως, της δημόσιας υγείας, κύριοι Υπουργοί, από τη διάθεση στην αγορά επικίνδυνων τροφίμων ή άλλων δυναμένων να καταστούν επικίνδυνα από ύποπτες πρώτες ύλες, είναι επί θύραις. Σήμερα δεν έχετε να αντιμετωπίσετε μόνο νοθείες εθνικών προϊόντων, αλλά κυρίως ευρωπαϊκών, εκ της μολυσμένης ήδη Ευρώπης, προϊόντα που φέρουν ίσως πιστοποιητικά προέλευσης, σύνθεσης και τυποποίησης, ενδεχομένως πολύ αμφισβητήσιμα.
Η Ευρώπη, κυρίες και κύριοι συνάδελφοι, δεν είναι πια τόπος αγίων,
ούτε και αυτοί που ασκούν την πολιτική της. Πρόσφατες αποδείξεις, οι περιπέτειες των τρελών αγελάδων στην Αγγλία και τη Γαλλία, αλλά και σε άλλες χώρες παλαιότερα, όπως οι διοξίνες του Βελγίου, οι νοθείες του γάλακτος και των προϊόντων του, τα φονικά ισπανικά ελαιόλαδα. Και ποιος ξέρει ακόμα πόσα τρόφιμα στα ράφια των υπερκαταστημάτων, εισηγμένα ή όχι,
χωρίς επισήμανση κάποιου μεταλλαγμένου προϊόντος στη σύνθεσή του, που απειλεί δυστυχώς τη δημόσια υγεία.
Οι σημερινές νοθείες στα είδη διατροφής αλλά και στις ζωοτροφές,
είναι υψηλής φυσικοχημικής τεχνολογίας ή βιοτεχνολογίας. Τα παραδοσιακά μας εργαστήρια των ελεγκτικών μας υπηρεσιών δεν είναι σε θέση πια να ανταποκριθούν στην επισήμανση μιας νεοφανούς νοθείας.
Προχθές ακόμα η κυρία Πρόεδρος του ΕΦΕΤ μας επεσήμανε και αυτή την αδυναμία. Είμαστε σε θέση στη χώρα μας σήμερα να πιστοποιήσουμε την πρωτεϊνη Πράϊον ή να εφαρμόσουμε τις δοκιμασίες EBS στα τρία τεστ; Ακόμη, έχουμε προϋπολογίσει το κόστος των σύγχρονων εργαστηρίων έρευνας και ελέγχου;
Αλλά και πάλι η Πρόεδρος του ΕΦΕΤ σε δημόσια δήλωση επεσήμανε και
κάτι άλλο. 'Ολοι οι έλεγχοι των υπηρεσιών μας είναι επιδερμικοί και υποκριτικοί. Αυτό το επιβεβαιώνουν και οι Ευρωπαίοι Επίτροποι. 'Οσες φορές μας ζητήθηκαν πρωτόκολλα ελέγχου τροφίμων από την Ευρωπαϊκή 'Ενωση, αυτά που τους στείλαμε ήταν και ελλιπή και ετεροχρονισμένα.
Ας δούμε, όμως, λίγο και τα μεταλλαγμένα γενετικά προϊόντα. Ο
καθηγητής γενετικής κ. Αλαχιώτης σε ενημέρωσή μας στη Μόνιμο Επιτροπή Αποτίμησης 'Ερευνας και Τεχνολογίας στη Βουλή μίλησε, για μέγιστους κινδύνους και τρόμο από τη χρήση τους, για ανατροπή και εξαφάνιση ειδών, για μεγάλες και ανεπανόρθωτες βλάβες του περιβάλλοντος.
Τουλάχιστον σήμερα μπορείτε να μας διαβεβαιώσετε από την πλευρά σας, κύριε Υπουργέ της Γεωργίας, ότι αντιμετωπίζετε σωστά το θέμα της εισαγωγής ή της επισήμανσης των μεταλλαγμένων σπόρων και ποια τα νομοθετικά εκείνα πλαίσια της πολιτικής σας;
Το καταναλωτικό κοινό αγωνιά για μια πλήρη και υπεύθυνη πολιτική
ενημέρωση. Τα νεοφανή τρόφιμα από τους μεταλλαγμένους σπόρους της ντομάτας, της πατάτας, της σόγιας, του βαμβακιού και του καλαμποκιού είναι έτοιμα για εισαγωγή από τις ΗΠΑ, χάριν της παγκοσμιοποίησης, της ανταγωνιστικότητας, των μεγάλων κερδών, του παγκόσμιου κεφαλαίου.

'Εχουμε τη θέληση και τις πολιτικές να αντισταθούμε;
Να δούμε, όμως, τι γίνεται και με τους ήπιους και παραδοσιακούς τρόπους ελέγχου στη χώρα μας.
Πιστεύετε, κύριοι Υπουργοί της Υγείας και της Γεωργίας, ότι λειτουργούν σωστά οι αστυκτηνιατρικές ή αστιατρικές υπηρεσίες;

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλης κ. ΚΩΝΣΤΑΝΤΙΝΟΣ ΒΡΕΤΤΟΣ)
Σας διαβεβαιώ ότι δυστυχώς, περιορίζονται σε ήπιους επισκοπικούς
ελέγχους και σπανίως δεσμεύουν σφάγια, ιχθείς, όστρακα ή άλλα τυποποιημένα προϊόντα του φυτικού και ζωϊκού βασιλείου για περαιτέρω έλεγχο.
Πλημμελείς θεωρούμε και τους ελέγχους των τροφίμων σε ειδικά κοινόβια, όπως ο στρατός, τα νοσοκομεία και τα ιδρύματα. Διοξίνες, 
σαλμονέλλες, φυτοφάρμακα, τοξικά απόβλητα βιομηχανιών -το επεσήμανε ο κ. Σαλαγκούδης πριν λίγο- και μόλυνση των ιχθύων των λιμνών και των

υφαλμύρων θαλασσών. Ποιος διακονεί τις φροντίδες για τακτούς και διαχρονικούς ελέγχους των βιοτόπων αυτών. Μόνο συγκεκριμένες καταγγελίες μπορούν να ευαισθητοποιήσουν τις ελεγκτικές αρχές.
Οι βιτρίνες των πολυκαταστημάτων στα τμήματα των τροφίμων είναι
πλήρεις με προϊόντα κρέατος βοοειδών, όπως και οι προθήκες των καλλυντικών από αντίστοιχα υποπροϊόντα βοοειδών. Το κοινό ανησυχεί και ο ΕΦΕΤ προσπαθεί να οργανωθεί.
Ο νομίατρος και ο αστυκτηνίατρος δεν μπορούν σήμερα να ελέγξουν τα
νεοφανή τρόφιμα. Εξάλλου ο θεσμός του νομιάτρου, κύριε Υπουργέ της Υγείας, νομίζω ότι είναι πεπερασμένος.
Το Υπουργείο Γεωργίας διαθέτει σήμερα δεκαέξι περίπου ελεγκτικές
υπηρεσίες. Αν κάνω λάθος, κύριε Υπουργέ, διορθώστε με. Ποιες από αυτές ελέγχουν τις εισαγωγές βοείου κρέατος και ποιους ελέγχους και με ποιες μεθόδους επιτρέπουν την εισαγωγή του. Το ίδιο ισχύει και για τον έλεγχο των κρεαταλεύρων, που φτάνουν τους 60.000 τόνους το χρόνο, όπως πληροφορούμαστε. Αν εξαιρέσουμε είκοσι χιλιάδες με τριάντα χιλιάδες από αυτά που ξοδεύονται στα πτηνοτροφία και τα χοιροστάσια, τα άλλα καταναλώνονται στους σταύλους των βοοειδών.
Επειδή, κύριε Υπουργέ Γεωργίας, βλέπουμε τις πολιτικές σας να εναρμονίζονται με αυτές κυρίως της Γαλλίας, πείτε μας τι αποφασίσατε στις 20 Νοεμβρίου στο Συμβούλιο Υπουργών Γεωργίας; Τι γνωμάτευσε η

Ευρωπαϊκή Κτηνιατρική Επιτροπή για τον κίνδυνο της ΣΕΒ; Γιατί ενεργήσατε ετεροχρονισμένα και στρεβλά στις οδηγίες 534 και 537 του 1997 και του 1998 αν θυμάμαι καλά; Ο καταναλωτής μεχρι χθες επέλεγε τμήμα σφάγιου για την παρασκευή των εδεσμάτων του στο κρεοπωλείο, ενώ σήμερα είναι υποχρεωμένος και κατά δήλωσή σας, εφόσον δεν απαγορεύεται την εισαγωγή βόειου κρέατος, αλλά την απαγορεύετε μερικώς, να γνωρίζει την τοπογραφική ανατομική του σφάγιου, προκειμένου να επιλέξει τμήματα του σφάγιου που δεν έχουν άφθονη prion. Και αυτό ύστερα από την τροποποίηση της απόφασής σας για μερική και όχι πληρη απαγόρευση εισαγωγής βόειου κρέατος.
Οι αρχές όμως της επιδημολογίας και της ιατρικής επιστήμης δεν τα
δέχονται αυτά. Η προστασία της δημόσιας υγείας είναι υπεράνω κάθε οικονομικού κέρδους.
Τελειώνω με την επίκλησή μου στον 'Ομηρο και το Σεφέρη "θα πεθάνουμε ανίδεοι και χορτάτοι".
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Βουλγαράκης έχει το λόγο. ΓΕΩΡΓΙΟΣ ΒΟΥΡΓΑΡΑΚΗΣ: Απ' όλο αυτό το ζήτημα που έχει προκύψει και
έχει απασχολήσει τον Τύπο, σε πολυ μεγάλη έκταση το τελευταίο διάστημα από τις διάφορες και διαφορετικές δηλώσεις οι οποίες έχουν δει το φως της δημοσιότητας από τους κατά καιρούς συναδέλφους που τοποθετήθηκαν γύρω από το θέμα αλλά κυρίως από τη συμπεριφορά τόσο των κυβερνητικών στελεχών, όσο και άλλων υπηρεσιακών παραγόντων που εμπλέκονται στο όλο ζήτημα, προκύπτει μια σημαντική κατά τη γνώμη μου πολιτική παρατήρηση.
Στην Ελλάδα δεν είναι σε θέση κανένας να ελέγξει τίποτα. Κατ'
ακολουθία δεν είναι σε θέση κανένας να δώσει τις κατευθυντήριες γραμμές για το τι πρέπει να γίνει, τι πρέπει να αποφευχθεί και συνεπώς να είναι σε θέση οι πολίτες να γνωρίζουν με ακρίβεια ποια είναι η πραγματικότητα. 
Και εξηγούμαι: Στην Επιτροπή Τεχνολογίας που συνεδρίασε πρόσφατα στο
κοινοβούλιο τοποθετήθηκαν σε διαφορετικούς χρόνους για το ίδιο θέμα και με αφορμή τα μεταλλαγμένα, αλλά και άλλα ζητήματα που απασχολούν και σήμερα την Εθνική Αντιπροσωπεία οι τρεις κυρίες και κύριοι συναρμόδιοι Υπουργοί και Υφυπουργοί.
Είναι καταπληκτικό ότι επί του ζητήματος αυτού έχουμε τρεις διαφορετικές δηλώσεις. Και δεν είναι μόνο αυτό, υπάρχει και τέταρτη δήλωση της κ. Παπανικολάου που προϊσταται του ΕΦΕΤ. Η κ. Αποστολάκη παραδείγματος χάριν αναφέρει ότι σε ό,τι αφορά ερώτηση που έχει τεθεί από συνάδελφο, ο ΕΦΕΤ είναι ο επικεφαλής φορέας, ο οποίος είναι υπεύθυνος για την ασφάλεια, την υγιεινή των τροφίμων, την πιστοποίηση της καταλληλότητας και τον έλεγχο της ποιότητας, είναι δηλαδή ο συντονιστής, ο οποίος θα συνεργαστεί με τα αρμόδια Υπουργεία και τις υπηρεσίες. Αυτός είναι ο υπεύθυνος.
Υπάρχει όμως δήλωση του παρισταμένου Υπουργού κ. Ανωμερίτη που αναφέρει ότι: "Για το θέμα αυτό ασχολούνται τέσσερα Υπουργεία, το Ανάπτυξης, το Γεωργίας, το Υγείας και το Οικονομικών, το οποίο εποπτεύει το Γενικό Χημείο του Κράτους. Μόνο το Υπουργείο Γεωργίας έχει εκατόν τριάντα πέντε ινστιτούτα, εργαστήρια και φορείς που ασχολούνται κάνοντας εκατόν είκοσι χιλιάδες ελέγχους ετησίως στα τρόφιμα. Το ίδιο κάνει και το Υπουργείο Υγείας με τους δικούς του μηχανισμούς. Το ίδιο κάνουν και όλα τα υπόλοιπα Υπουργεία".
Υπάρχει επίσης και δήλωση του αποχωρήσαντος κ. Ευθυμιόπουλου, από
πλευράς ΥΠΕΧΩΔΕ. Λέει ότι σε μια πρόσφατη σύσκεψη Υπουργών και
Υφυπουργών ΠΕΧΩΔΕ, Γεωργίας, Ανάπτυξης, Οικονομικών κλπ. αποφασίστηκε η δημιουργία ενός τριμερούς σχήματος, ο επιστημονικός πυρήνας του οποίου -του σχήματος δηλαδή- σε κάθε Υπουργείο θα είναι ένα ειδικό τμήμα του ΥΠΕΧΩΔΕ που θα ασχολείται με τον έλεγχο, την αδειοδότηση των γενετικά τροποποιημένων φυτών, αλλά και σε άλλες περιπτώσεις όπου χρειάζεται ο άλλος πυρήνας, θα είναι ο ΕΦΕΤ.
Υπάρχει τέλος και μια συνέντευξη της κ.Παπανικολάου, χθες στο "ΕΘΝΟΣ" της Κυριακής. Η κ.Παπανικολάου αποκαλύπτει στις ερωτήσεις "Πόσες επιχειρήσεις έχουν ελεγχθεί για το θέμα των τρελών αγελάδων; Τι ποινές ενδεχομένως έχουν επιβληθεί στη διαδικασία αυτή;", τα εξής: "Δεν μπορώ να σας πω τώρα, γιατί αυτό είναι το ζητούμενο. Υπολογίζουμε ότι έχουμε χιλιάδες μικρές βιοτεχνίες, επιχειρήσεις, βιομηχανίες κλπ. που είναι πάρα πολύ δύσκολο να ελεγχθούν". Ρωτάει ξανά ο δημοσιογράφος: "Μ' αυτά που
λέτε, μπορώ να συμπεράνω ότι ο έλεγχος στα τρόφιμα είναι πλημμελής, γενικός και αόριστος". Και απαντάει η κ. Παπανικολάου: "Συμφωνώ, δεν υπάρχει σύστημα".
Κύριε Πρόεδρε, αν εσείς πιστεύετε ή αν η Εθνική Αντιπροσωπεία πιστεύει, ότι μέσα σ'ένα τέτοιο περιβάλλον είναι δυνατόν οι 'Ελληνες πολίτες που βομβαρδίζονται καθημερινά από χιλιάδες, για να μην πω από δεκάδες χιλιάδες ειδήσεις και άλλου είδους πληροφορίες για την ποιότητα των τροφίμων, τις συνέπειές τους στον ανθρώπινο οργανισμό, ότι υπάρχει μια υπεύθυνη Κυβέρνηση η οποία είναι σε θέση, όχι μόνο να εγγυηθεί αλλά σε τελική ανάλυση να πληροφορήσει τους πολίτες για το τι είναι αυτό που συμβαίνει, τότε ή πρέπει να μιλάμε σε διαφορετική πολιτική διάλεκτο ή πρέπει να μιλάμε σε διαφορετική γλώσσα. Σε κάθε περίπτωση, είναι απολύτως βέβαιο ότι ο Οργανισμός ο οποίος συνεστήθη ένα και πλέον χρόνο πριν -αναφέρομαι στον ΕΦΕΤ- όχι μόνο δεν είναι σε θέση να παράξει οποιοδήποτε έργο, αλλά ούτε καν να ρυθμίσει τα του οίκου του. Προσωπικό το οποίο προβλέπεται να έχει, δεν το έχει. Κονδύλια τα οποία προβλέπετο να απορροφήσει, δεν απορρόφησε. Επιστημονικούς συνεργάτες τους οποίους έπρεπε να είχε προσλάβει, δεν προσέλαβε. Δεν έχει υλοποιήσει κανένα απολύτως πρόγραμμα απ'όλα αυτά τα οποία θα μπορούσε να είχε και θα όφειλε σε τελική ανάλυση να είχε υλοποιήσει.
Τέλος, αυτό που είναι βέβαιο είναι ότι νόμοι ψηφίζονται, φορείς δημιουργούνται, ανακοινώσεις γίνονται, δημοσιότητα παίρνει, αλλά έργα μηδέν. Αυτό λοιπόν που σήμερα ουσιαστικά ρωτάμε την Κυβέρνηση είναι το εξής: Είναι πλέον ικανή να αρθρώσει την οιαδήποτε είδους πολιτική; Μπορεί δηλαδή η Κυβέρνηση σε οποιοδήποτε ζήτημα να εγγυηθεί στον ελληνικό λαό ότι έχει πολιτική, μπορεί να την υλοποιήσει, μπορεί να την εφαρμόσει και αυτή η πολιτική μπορεί να έχει πρακτικά οφέλη για τους 'Ελληνες πολίτες; Η απάντησή μας είναι όχι.
( Χειροκροτήματα από την πτέρυγα της Νέας Δημοκρατίας ) ΠΡΟΕΔΡΕΥΩΝ (Κωνσταντίνος Βρεττός): Ο κ. Νικήτας Κακλαμάνης έχει το
λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, κυρίες και κύριοι συνάδελφοι, βρισκόμαστε μπροστά στο μεγαλύτερο πολιτικό, οικονομικό και κοινωνικό σκάνδαλο στην Ευρωπαϊκή 'Ενωση. Η ιστορία αυτή δεν αφορά μόνο την

Ελλάδα, αφορά δυστυχώς όλα τα κράτη-μέλη. Από το 1983 με φυσικούς αυτουργούς τους 'Αγγλους και με ηθικούς αυτουργούς από το 1996 και μετά όλους τους εκάστοτε Υπουργούς Γεωργίας και τους Επιτρόπους που γνώριζαν πλέον το πρόβλημα αλλά το απέκρυπταν, οδηγήθηκαν οι πολίτες της
Ευρωπαϊκής 'Ενωσης σε αυτό το επίπεδο που είναι σήμερα.
Το μόνο θεσμικό όργανο που στάθηκε όρθιο, αλλά και αυτό με καθυστέρηση, ήταν το Ευρωπαϊκό Κοινοβούλιο, όταν το 1997 για πρώτη φορά βρέθηκαν εξήντα εννέα "γραφικοί Ευρωβουλευτές", όπως τους χαρακτήρισαν τότε τα Μέσα Ενημέρωσης, από όλες τις πολιτικές ομάδες και από όλα τα κράτη -από την Ελλάδα είχαμε υπογράψει δύο: ο κ. Παπαγιαννάκης και εγώκαι έκαναν πρόταση μομφής εναντίον της Κομισιόν για το συγκεκριμένο θέμα. 'Aρχισε τότε να ξετυλίγεται το κουβάρι και να παρουσιάζονται οι μεγάλες ευθύνες.
Κύριε Υπουργέ, το Ευρωπαϊκό Κοινοβούλιο στις 11 Νοεμβρίου πριν συνεδριάσετε, έβγαλε ψήφισμα και σας υπεδείκνυε τι έπρεπε να κάνετε. Οι Υπουργοί το αγνοήσατε για μια ακόμη φορά. Το Ευρωπαϊκό Κοινοβούλιο σας ζητούσε πλήρη απαγόρευση των ζωοτροφών, όχι μόνο από τα βοοειδή, αλλά και από τα αιγοπρόβατα, τα πουλερικά και τα ψάρια. Δεν είπατε λέξη στο Συμβούλιο.
Το Ευρωπαϊκό Κοινοβούλιο σας ζητούσε να απαγορεύσετε επίσης τα
προϊόντα αίματος και το αίμα.
Το Ευρωπαϊκό Κοινοβούλιο σας ζητούσε να κάνετε έλεγχο σε όλα τα
βοοειδή ηλικίας άνω των δεκαοκτώ μηνών. Μετά από δύο μέρες συνεδριάσατε, αφού είχε συνεδριάσει και η Ολομέλεια της Κομισιόν και αγνοήσατε παντελώς το Ευρωπαϊκό Κοινοβούλιο. 'Εχω εδώ το ψήφισμα του Ευρωπαϊκού Κοινοβουλίου με ημερομηνία 11 Νοεμβρίου.
Από κεί και πέρα, επειδή σας άκουσα πάρα πολλές φορές να λέτε ότι
στην Ελλάδα γίνονται έλεγχοι, θα σας παρακαλούσα να συντονιστείτε μεταξύ σας στην Κυβέρνηση, διότι είναι τραγικό να μην μπορείτε να συντονιστείτε. Δεν μιλάω για τους συναρμόδιους Υπουργούς, αλλά για εσάς με τον Υφυπουργό σας. Χθες μου ήρθε απάντηση του Υφυπουργού σας, του κ. Χατζημιχάλη, σε ερώτηση που είχα κάνει σε ανύποπτο χρόνο, ο οποίος εν αντιθέσει με τους

αυστηρούς ελέγχους που εσείς είπατε ότι γίνονται, λέει: "Ο έλεγχος πλέον είναι περιστασιακός", επικαλούμενος ότι από το '93 και μετά λόγω εσωτερικής αγοράς έπαψαν οι έλεγχοι στα σύνορα, "είναι λοιπόν σαφές ότι οι έλεγχοι έχουν γίνει πιο ελαστικοί και αυτό ήταν μία επιλογή όλων των κρατών-μελών και διευκόλυνε τα μέγιστα το εμπόριο".
Διευκόλυνε τα μέγιστα το εμπόριο, αλλά δεν διευκόλυνε καθόλου τη
δημόσια υγεία των πολιτών της Ευρώπης και πιο συγκεκριμένα των Ελληνίδων και των Ελλήνων. Αυτό έχει ημερομηνία πριν από τρεις ημέρες, όταν εσείς λέγατε ότι οι έλεγχοι γίνονται.
Στο ερώτημά μου εάν ακόμη συνεχίζει η Κτηνιατρική Υπηρεσία του
Υπουργείου σας να μην δουλεύει από Παρασκευή μεσημέρι μέχρι Δευτέρα πρωί, γιατί ως δημόσιοι υπάλληλοι δεν παίρνουν υπερωρίες που κακώς δεν τους δίνετε, μου απαντά ο κ. Χατζημιχάλης: "Οι κτηνιατρικοί υγειονομικοί έλεγχοι ελάμβαναν χώρα όλες τις εργάσιμες ημέρες, δηλαδή από Δευτέρα μέχρι Παρασκευή, κατά την περίοδο 1995-1999, όπως και πριν από αυτήν". Τώρα ποιος κοροϊδεύει ποιον, για να ξέρουμε τι μας γίνεται.

Από εκεί και πέρα, θα έρθω τώρα και στο κομμάτι του χώρου της υγείας. Μόνο στην Ελλάδα απαντά ο Υπουργός Γεωργίας επί παντός επιστητού. Το τελευταίο τριήμερο που ήμουν στις Βρυξέλλες, δίπλα στον Υπουργό Γεωργίας του Βελγίου, ήταν και ο Υπουργός Υγείας. Μόνο στην Ελλάδα ο Ε.Φ.Ε.Τ είναι στη δικαιοδοσία του Υπουργείου Ανάπτυξης και όχι του Υπουργείου Υγείας. Μόνο στην Ελλάδα οι επόπτες δημόσιας υγείας ανήκουν στις νομαρχίες. Μόνο στην Ελλάδα έπρεπε να περάσουν τριάντα έξι ώρες μετά το ερώτημα που έβαλα -δεν ήταν καταγγελία, γιατί δεν ήθελα να φέρω τον πανικό- για να βγει η
κ. Σπυράκη και να μου απαντήσει: "Ναι, το 1998 καταστράφηκαν και στην Ελλάδα ποσότητες αίματος που είχαν ληφθεί από ύποπτους δότες".
Πρώτον, δεν μας είπε βέβαια η κ. Σπυράκη πόση ήταν αυτή η ποσότητα, διότι αν και μη ειδικός γνωρίζετε ως Υπουργός, ότι μόνο μία φιάλη αν καταστραφεί, πρέπει να υπάρχει πρωτόκολλο καταστροφής.
Δεύτερον, δεν μας είπε η κ. Σπυράκη τι έχει γίνει με τα παράγωγα εκείνου του αίματος που υποτίθεται ότι καταστράφηκε και αν εκείνα τα παράγωγα έχουν ήδη διοχετευθεί ή όχι, σε πόσους και σε ποιους.
Εάν και έχει περάσει ένα δεκαήμερο από τότε, ο Υπουργός Υγείας ο

οποίος όφειλε απόψε να ήταν εδώ και όχι να κάθεται στο γραφείο του στην οδό Αριστοτέλους, ακόμη δεν έχει βγάλει την εντολή που έχει βγάλει η Γερμανία, η Δανία, η Ιταλία, η Αυστραλία, η Νέα Ζηλανδία, ότι απαγορεύεται σε ύποπτους δότες...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, κρατείστε από τη δευτερολογία μου ένα λεπτό.
Και ποιοι είναι οι ύποπτοι δότες; Αυτοί που ζουν σε εστίες κινδύνου. ΠΡΟΕΔΡΕΥΩΝ (Κωνσταντίνος Βρεττός): Κύριε Κακλαμάνη, να πάρετε τώρα
ολόκληρο το χρόνο της δευτερολογίας σας. Δεν μπορώ να κρατώ υπόλοιπα από τη δευτερολογία.
ΝΙΚΗΤΑΣ ΚΑΚΛΑΜΑΝΗΣ: Δώστε μου τρία ολόκληρα λεπτά.
Ποιοί είναι λοιπόν; Είναι αυτοί που ζούν σε χώρες υψηλού κινδύνου. Δεν γνωρίζετε ότι η Αγγλία είναι μια χώρα στην οποία ζούν είτε λόγω σπουδών είτε λόγω εργασίας πάρα πολλοί 'Ελληνες; Το ίδιο ισχύει και για τη Γαλλία. Τί περιμένει ο κύριος Υπουργός Υγείας για να βγάλει διαταγή που θα πάει σε όλες τις αιμοδοσίες; Η ελληνική αιμοδοσία γενικά κάνει πολύ καλά τη δουλειά της και είμαι υπερήφανος σαν 'Ελληνας για την ελληνική αιμοδοσία. Στο συγκεκριμένο όμως σημείο υπήρξε κενό.
Υπάρχει ακόμη κενό γιατί δεν μου έχουν δοθεί ξεκάθαρες απαντήσεις. Ο πανικός στον κόσμο δεν επέρχεται όταν ένας Βουλευτής φέρει το πρόβλημα στην επιφάνεια, αλλά όταν δεν υπάρχει έγκαιρη και έγκυρη ενημέρωση σε θέματα δημόσιας υγείας. Και όπως ξέρετε, στη Γαλλία δεν προέκυψε κάτι το καινούριο, αλλά απλώς έγιναν αυστηρότεροι οι έλεγχοι και φάνηκε το πρόβλημα. Το ίδιο και στη Γερμανία. Στη Γαλλία υπήρχε βοοειδές δεκαέξι μηνών που το τάϊζαν μόνο χόρτα και γάλα από τη μητέρα του η οποία όμως είχε φάει ζωοτροφές. Το βοοειδές αυτό σε δεκαέξι μήνες παρουσίασε σπογγώδη εγκεφαλοπάθεια. 'Ετσι άρχισαν να ψάχνουν και με ποιους άλλους τρόπους μεταδίδεται από τον πλακούντα δηλαδή ή από το αίμα.
Αυτά δεν τα έχετε πει. 'Εχουν γίνει τέτοιοι έλεγχοι εδώ; Και μην τα ρίχνετε στις πλάτες των κρεοπωλών. Οι 'Ελληνες κρεοπώλες προς τιμήν τους ζητούν αυστηρούς ελέγχους τους οποίους δεν κάνει η πολιτεία. Το 1997 όταν

δημοσιοποίησα στοιχεία μεταξύ των οποίων και τα στοιχεία που αφορούσαν την περίφημη εταιρεία "Τράνζεν Ζελ" την εταιρεία μαϊμού που έπαιρνε τα αγγλικά κρέατα μέσω Ιρλανδία και τα διοχέτευε σε όλη την Ευρώπη, ο
κ. Τζουμάκας μου είπε ότι είμαι γραφικός κινδυνολόγος.
'Ομως, μου απήντησε επισήμως η κ. Μπονίνο πως όταν έκανε έφοδο η αστυνομία στα γραφεία αυτής της εταιρείας για να βρει τα πελατολόγια προκειμένου να δούμε αν είχε στείλει κρέατα και στην Ελλάδα, τα πελατολόγια είχαν κάνει φτερά. Πώς λοιπόν εσείς έρχεσθε με τόση βεβαιότητα και μας λέτε ότι δεν μπήκε ούτε ένα ύποπτο μοσχάρι στην Ελλάδα; Μακάρι να είμαστε η μόνη χώρα από τις δεκαπέντε στην οποία όλα πάνε καλά. 'Ομως, ο καθησυχασμός όταν δεν συνοδεύεται από αυστηρούς ελέγχους, είναι έγκλημα, κύριε Υπουργέ.
Και βεβαίως, στο δεύτερο κομμάτι, τι να μου απαντήσετε εσείς, για το αίμα και για τα παράγωγα; Δεν είναι μόνο ότι απουσιάζει από τις 
αρμοδιότητες του Υπουργείου Υγείας αυτό που λέγεται δημόσια υγιεινή. Απουσιάζει από το διάλογο στη Βουλή ο κύριος Υπουργός. Αρέσκεται στους

μονολόγους του και σε μια μεσιανική αντίληψη ότι ήρθε ο Μεσσίας της υγειονομικής επανάστασης.
Ξέρετε να μου απαντήσετε σε όλα αυτά εσείς απόψε; Πόσες ήταν οι φιάλες για παράδειγμα; Τί έγινε με τα παράγωγα; Θα βγάλει εντολή ο Υπουργός Υγείας για τους ύποπτους δότες να μη δίνουν αίμα; 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελής έχει το λόγο. ΑΝΕΣΤΗΣ ΑΓΓΕΛΗΣ: Κύριε Πρόεδρε την επερώτησή μας την απευθύνουμε
κυρίως προς τον Υπουργό Υγείας και Πρόνοιας, διότι το θέμα έχει άμεση σχέση με την υγεία του ελληνικού λαού. Δεν είναι η ώρα να αναλύσουμε επιστημονικά το θέμα με το δεδομένο, ότι ήδη ο εφιάλτης της σπογγώδους εγκεφαλοπάθειας κρούει απειλητικά την πόρτα μας. Είναι η ώρα να καταθέσουμε στην Εθνική Αντιπροσωπεία τις σκέψεις μας, τους προβληματισμούς μας, ώστε η Κυβέρνηση που φαίνεται να τα έχει χαμένα να λάβει ουσιαστικά μέτρα αντιμετώπισης του άρρωστου διατροφικού κύκλου της σπογγώδους εγκεφαλοπάθειας.

Είναι ανάγκη να περιγράψουμε την κρατούσα κατάσταση, κύριε Υπουργέ. Πρώτον, είμαστε η μόνη χώρα που δεν παρουσίασε στατιστικά στοιχεία στην Ευρωπαϊκή Επιτροπή και έχουμε κατηγορηθεί για αδιαφάνεια και επιστημονική ανεπάρκεια.
Δεύτερον, βάσει ποίων δεδομένων λέμε, ότι δεν υπάρχουν κρούσματα σε ζώα στην Ελλάδα, όταν σε όλες τις περιφέρειες της πατρίδας μας κατά καιρούς στην κλινική πράξη τουλάχιστον ως τώρα ζώα με αταξική κίνηση, πάρεση και νευρικά συμπτώματα οδηγούνται σε σφαγή και στην κατανάλωση χωρίς έλεγχο και παθολογοανατομική έρευνα.
Τρίτον, ας μας πει η Κυβέρνηση εάν ως τώρα στο δειγματοληπτικό
έλεγχο εφάρμοσε το τεστ SB που είναι έτοιμο από το 1998 ή προσαρμόστηκε στις κοινές αποφάσεις της Ευρωπαϊκής Επιτροπής. Ξέρουμε τι συμβαίνει γενικότερα στους κύκλους της βιομηχανίας των τροφίμων.
Τέταρτον, η εικόνα των περισσοτέρων σφαγείων στη χώρα μας είναι κωμικοτραγική και η ευθύνη λειτουργίας τους έχει αφεθεί στη δικαιοδοσία της Νομαρχιακής Αυτοδιοίκησης, που όλοι γνωρίζουμε την πελατειακή αντίληψη που οδηγεί στην ανοχή.
Πέμπτον, στην κεντρική διοίκηση του Υπουργείου Γεωργίας ύστερα από τον εξαναγκασμό σε παραίτηση του προηγούμενου γενικού διευθυντή δεν ξέρουμε αν έχετε επιλέξει ακόμα το διάδοχό του, τουλάχιστον αυτό γράφεται στον Τύπο.
'Εκτον, οι κτηνίατροι ως κλάδος είναι υποβαθμισμένοι και αντί να ασχολούνται με την επιστημονική εργασία και έρευνα έχουν μετατραπεί σε γραμματείς με αμοιβές που δεν έχουν καμία σχέση με την προσφορά τους. 
'Εβδομον, εάν εξαιρέσουμε δύο εργαστήρια με κύριο αυτό του
Πανεπιστημίου Θεσσαλονίκης που ασχολείται με την έρευνα δεν υπάρχει πρότυπο εργαστήριο που θα λειτουργήσει σαν πιλοτική μονάδα. Είναι απαράδεκτο στα σφαγεία να μην υπάρχουν εργαστήρια. Αυτό μόνο στην Ουγκάντα συμβαίνει.
'Ογδοον, δεν υπάρχει κανένας έλεγχος στη χρήση των κρεαταλεύρων και
των αλεύρων και δεν είναι σωστό, κύριε Υπουργέ, να λέτε ότι είστε υπερήφανοι ότι στη χώρα τα κρεατάλευρα αποτελούν μόνο το 6,5% της συνολικής κατανάλωσης των ζωωτροφών που ανέρχονται σε σαράντα χιλιάδες τόννους. Προσωπικά σας δικαιολογώ, γιατί δεν έχουμε την απαίτηση να

γνωρίζετε από σύνθεση σιτηρεσίων.
'Ενατον, δημιουργήσατε τον ΕΦΕΤ το 1999 και είναι απαράδεκτο μόλις
την προηγούμενη Πέμπτη να συγκροτήσετε επιστημονική ομάδα παρακολούθησης της σπογκώδους εγκεφαλαπάθειας. 'Ετσι προστατεύετε το λαό;
Είχαμε καταθέσει ερωτήσεις έγκαιρα για την τρομώδη νόσο των προβάτων. Η απάντηση που μας δώσατε ήταν καθησυχαστική, ενώ γνωρίζετε ότι η
ασθένεια ενοχοποιείται για την εμφάνιση της νόσου των τρελών αγελάδων και τίθενται τα εξής ερωτήματα: Γιατί επί μήνες καθυστερήσατε τη σφαγή των ζώων, ενώ είχατε επίσημη γνωμάτευση παθολογοανατομική του Πανεπιστημίου Θεσσαλονίκης; Γιατί ενώ είχατε εντολή ότι τα σφάγεια κατάσχονται, όπως ο νωτιαίος μυελός, το κεντρικό νευρικό σύστημα, ο σπλήνας κλπ., όχι μόνο

στα βοοειδή, αλλά και στα αιγοπρόβατα δεν ανησυχήσατε, αλλά επί μήνες αφήσατε τους κτηνοτρόφους ανυπεράσπιστους;
Συζητήσαμε επίκαιρη ερώτηση και θα το θυμάται ο κύριος Υφυπουργός για τον Κανονισμό της Βιολογικής Κτηνοτροφίας όπου υπάρχει απαράδεκτη καθυστέρηση. 'Ετσι αποδεικνύεται, ότι η Κυβέρνηση λειτουργεί περιμένοντας οδηγίες που ενώ τις είχε δεν τις εφάρμοσε, δείχνοντας την αδυναμία της σε αυτόν τον τομέα. Το ερώτημα που τίθεται και παραμένει αναπάντητο, είναι: Δεν υπάρχουν κρούσματα ή δεν έχουν εντοπισθεί; Δεν έχουμε ή δεν ξέρουμε αν έχουμε;
Η διϋπουργική επιτροπή που συνεστήθη με εντολή του Πρωθυπουργού για μια σοβαρή και αξιόπιστη στάση, η οποία θα αναγνωρίζει το πρόβλημα και θα προσπαθεί να αντιμετωπίσει την κατάσταση, είναι σίγουρα μια μετακίνηση από την αρχική θέση, ότι δεν υπάρχει πρόβλημα. 'Ομως αποδεικνύει τη γύμνια του κρατικού μηχανισμού και σε αυτόν τον κρίσιμο και ευαίσθητο τομεά. Πάντως έχουμε την αίσθηση παρ'όλη τη σύγχυση που επικρατεί στην Κυβέρνηση, ότι η συλλογιστική που ανεπτύχθη από 'Ελληνα Ευρωβουλευτή στο Ευρωκοινοβούλιο είναι η πιο βάσιμη. Αφού ξέρουμε τι βλάπτει, επιτέλους αυτό πρέπει να καταργηθεί. Ελπίζουμε να το αντιληφθεί η Κυβέρνηση και να μην αυτοκαταργηθεί.
Τελειώνοντας θέλω να πω ότι προτάσεις μπορούμε να καταθέσουμε, εκτός των απαγορευτικών μέτρων της Ευρωπαϊκής Επιτροπής και της εφαρμογής των κανονισμών. 'Ομως, οι προτάσεις είναι ευθύνη ειδικών και γι'αυτό το λόγο επιβάλλεται η συγκρότηση εθνικής επιτροπής συντονισμού κατά τα πρότυπα της επιτροπής για το AIDS, για την παρακολούθηση και εισήγηση πολιτικών δράσεων για τη σπογγώδη εγκεφαλοπάθεια των ζώων και του ανθρώπου.
Με αυτές τις σκέψεις ολοκληρώνω και ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκης έχει το λόγο. ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, η αλόγιστη ανθρώπινη
συμπεριφορά και τα λέω αυτά εντελώς συμπτωματικά, έχει οδηγήσει αντιστρατευόμενη τους φυσικούς νόμους σε ανατροπές γενικότερες στον πλανήτη. Δεν είναι ανάγκη να αναφερθώ λεπτομερέστερα και επί των ήδη υπαρχουσών ενεργειών, αλλά και επί των πιθανολογούμενων στην εκατονταετερίδα την οποία διανύουμε. Αυτό που πρέπει να πω είναι ότι υπάρχουν προβληματισμοί διεθνείς στα πλαίσια οργάνων θεσμοθετημένων, είτε τοπικών διεθνών οργάνων είτε οργάνων στα οποία συμμετέχει οικουμενικά αν θέλετε η ανθρωπότης.
Από αυτούς τους κατά καιρούς εκφρασθέντες προβληματισμούς επί διεθνούς επιπέδου διαπιστώνουμε θεωρητικά την επισήμανση αυτών των μεγάλων σοβαρής αξίας παρενεργειών, αλλά δεν διαπιστώνουμε συνακόλουθα τη λήψη τέτοιων μέτρων, που κατά δικαιοδοσία δικαιούνται να αναλάβουν για να έχουμε μία ανάσχεση, άμεση μάλιστα, αυτών των δυσάρεστων παρενεργειών. Κάτι ανάλογο θα σας έλεγα πως συμβαίνει και στα ευρωπαϊκά πλαίσια. Κυριότερα για τη νόσο που μιλάμε θα πρέπει ιδιαίτερα να επισημανθεί ιστορικά ότι αυτή ενεφανίσθη προ πολλών ετών σε συγκεκριμένο ευρωπαϊκό χώρο. Απλά διαπιστώνουμε εκ των υστέρων ότι "μετοικεί" και σε άλλες χώρες. Στα πλαίσια, λοιπόν, αυτής της ιστορικής διαδρομής προέκυψε από πλευράς Ευρωπαϊκής 'Ενωσης, ότι -πέραν του προβληματισμού έστω και ασθενούς-συνακόλουθα είναι αναγκαία η λήψη κάποιων μέτρων, καθώς και η θέσπιση ορισμένων κανονισμών οι οποίοι κατά νόμο έχουν άμεση εφαρμογή στις χώρες. Και αυτό που πρέπει να ερευνηθεί είναι πόσο μεταξύ αυτών των χωρών και η Ελλάδα κατόρθωσε να κάνει αυτά τα οποία τουλάχιστον ρυθμίζουν και διαβλέπουν οι συγκεκριμένοι κανονισμοί. Και θα επακολουθήσει στο
τέλος της τοποθέτησής μου συγκεκριμένη επισήμανση, πώς εμείς χρόνια τώρα αντί να προβαίνουμε σε επιθετική εκδήλωση, αν θέλετε, συμπεριφοράς πολιτικής στα πλαίσια της κτηνοτροφίας και της γεωργίας, μόνο αμυνόμεθα. 
Αν μεν στα πλαίσια αυτής της άμυνας, τα μέτρα τα οποία λαμβάνουμε
είναι τελέσφορα, θα έλεγα ότι κάτι κάνουμε. Φοβούμαι όμως -προκύπτει και από το περιεχόμενο της επερώτησης- ότι δυστυχώς ούτε στις στοιχειώδεις υποχρεώσεις έναντι στην Ευρωπαϊκή 'Ενωση δεν εναρμονιζόμαστε.
Εξεδόθη επ' αφορμή του συγκεκριμένου προβλήματος ανακοίνωση της Ευρωπαϊκής Επιτροπής, ειδικότερα του Ιρλανδού Επιτρόπου, η οποία αναφέρεται στην Ελλάδα. Αυτολεξεί λέει ότι είναι η μόνη κοινοτική χώρα η οποία δεν συνέπραξε σε κάποιες υποχρεώσεις οι οποίες ανελήφθησαν και οι οποίες έλεγαν από τον περασμένο Ιούνιο, ότι και η Ελλάδα έπρεπε να απευθυνθεί στην Ευρωπαϊκή 'Ενωση στα πλαίσια των συλλεγομένων στοιχείων από πλευράς επιστημονικής επιτροπής και θα έπρεπε να δώσει κάποια στοιχεία περί του ελέγχου της συγκεκριμένης νόσου στα πλαίσια της ελληνικής επικράτειας.
Τι απαντά στα πλαίσια αυτής της εκδοθείσας δήλωσης ο Υπουργός
Γεωργίας; Να με διορθώσει αν δεν μεταφέρω αυτούσια αυτά τα οποία είπε και τουλάχιστον διαβάσαμε στον Τύπο όλες αυτές τις ημέρες.
Είπε: "ότι δεν είναι έτσι ακριβώς τα πράγματα, αλλά θα έπρεπε να δώσουμε την απάντηση στα πλαίσια μιας άλλης κτηνιατρικής επιτροπής. Μάλιστα επιβεβαιωθήκαμε όσον αφορά αυτό το σκεπτικό, διότι άλλαξε και ο κανονισμός ως προς αυτό το σημείο και αρμοδιότητα επομένως για τέτοια ζητήματα προβλέπεται για τη συγκεκριμένη κτηνιατρική επιτροπή".

Εγώ θα σας έλεγα, όμως, κάτι πολύ απλό. Και έτσι να ήταν, η ελληνική Κυβέρνηση έστω και αν είχε επιφύλαξη για τη δικαιοδοσία συγκεκριμένων οργάνων της Ευρωπαϊκής 'Ενωσης, δεν θα έπρεπε έστω να είχε απευθυνθεί στην επιτροπή που υποστήριζε, ότι ήταν αρμοδία και να πει, ότι όσον αφορά τον έλεγχο που έπρεπε εγώ να κάνω ως ελληνική Κυβέρνηση, έκανα το συγκεκριμένο έλεγχο, του οποίου τα πορίσματα είναι τα κάτωθι;
Κάτι τέτοιο δεν έγινε. Τι είπε η Κυβέρνηση διά του Υπουργού Γεωργίας; Είπε ότι έχουμε και επιστημονική συμβουλευτική επιτροπή, έχουμε και εθνικό πρόγραμμα επιτήρησης και δύο εξειδικευμένα εργαστήρια. 'Αρα συγκεκριμενοποιείται αυτήν τη στιγμή με βάση αυτήν την επερώτηση ο έλεγχος από πλευράς Νέας Δημοκρατίας σε όλα αυτά τα υποστηριζόμενα από πλευράς Υπουργού.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, σας παρακαλώ να μου δοθεί τώρα και το τρίλεπτο της
δευτερολογίας μου!
'Ερχεται λοιπόν με αυτήν την επισήμανση ο αρμόδιος Υπουργός και καθησυχάζει το κοινό. 'Ισως επειδή εμφιλοχωρεί στη σκέψη του κυρίου Υπουργού, ότι η πλειονότητα των καταναλισκομένων κρεάτων είναι κρέατα που κατά την ηλικία τουλάχιστον των σφαγέντων ζώων δεν υπερβαίνουν κάποια χρονικά όρια, καθώς επίσης και ότι μεγάλη ποσότητα των καταναλισκομένων κρεάτων είναι ελληνικά προϊόντα, όπως επίσης και το ότι ποσοστιαίως οι ζωοτροφές οι "απαγορευμένες" συμμετέχουν ελάχιστα στη διατροφή των ελληνικών ζώων, έρχεται επομένως και λέει ο Υπουργός, "να είσθε ασφαλείς". Διότι δεν μπορούμε να πιθανολογήσουμε ότι πιστεύει ο ίδιος αυτά που λέει, ότι δηλαδή υπάρχουν υγειονομικοί έλεγχοι στην Ελλάδα.
Θα σας κάνω μία απλή προσέγγιση, παρ'ότι δεν είμαι γιατρός.
Εκείνο το οποίο γνωρίζω είναι ότι όταν λέμε υγειονομικούς ελέγχους,
δεν είναι τίποτε άλλο παρά μακροσκοπικοί έλεγχοι που γίνονται από κτηνιάτρους την ώρα της σφαγής των ζώων. Δεν υπάρχει καμία συγκεκριμένη επιστημονική τοποθέτηση που μπορεί να πιστοποιήσει, ότι αυτοί οι κτηνιατρικοί κατά καιρούς έλεγχοι μπορούν να οδηγήσουν σε διαπίστωση της εγκεφαλοπάθειας. Διότι υπήρξαν και τοποθετήσεις επιστημόνων που λένε, ότι πρέπει να γίνουν αναλυτικοί εργαστηριακοί έλεγχοι. Γι' αυτό ίσως και η προηγουμένως επικληθείσα από μέρους μου απάντηση του Υπουργού περί εξειδικευμένων εργαστηρίων, για τα οποία επίσης υπάρχουν δημοσιεύσεις ότι από τις πεντακόσιες ενενήντα χιλιάδες αγελάδες στην ελληνική επικράτεια, έχουν υποβληθεί σε έλεγχο σήμερα μόνο δεκαπέντε χιλιάδες και αυτό γίνεται και για τεχνικούς λόγους.
'Ολα αυτά τα οποία επικαλούμαι θα τα καταθέσω στα Πρακτικά. Θα σας
δώσω συγκεκριμένα στοιχεία.
Πού θέλω να καταλήξω: Ο ενιαίος φορέας ελέγχων τροφίμων είναι ένας θεσμός ο οποίος δημιουργήθηκε εδώ και δύο χρόνια και είναι ανενεργός. Δεν το λέει αυτό η Νέα Δημοκρατία, αλλά το λέει η αρμοδία ως πρόεδρος σε συγκεκριμένη συνέντευξη, η οποία τι λέει: Λέει ότι είμαστε σε μία φάση περάσματος από σύστημα μη ελέγχου σε σύστημα ελέγχου και είμαστε στη φάση εκείνη της δημιουργίας υποδομών, που καταληκτικό όριο της τουλάχιστον δεν υπάρχει για να μπορέσουμε να μεταπηδήσουμε σε ουσιαστικούς ελέγχους.
Που θέλω να καταλήξω, κύριε Πρόεδρε, και τελειώνω. Αυτήν τη στιγμή
τόσο από πλευράς θεσμικού πλαισίου, όσο και από πλευράς αποφασιστικότητας, επιμέλειας, επίδειξης συγκεκριμένου ενδιαφέροντος από πλευράς Κυβέρνησης δεν εκδηλώνεται καν κανένα εκ των μερών αυτών που αναλύω, που θα πρέπει κυρίαρχα στοιχεία να είναι μιας κυβερνητικής πολιτικής. Και επισημαίνω αυτό που διαχρονικά η Νέα Δημοκρατία λέει: Αντί η γεωργία και η κτηνοτροφία να ήταν συγκριτικό πλεονέκτημα στα πλαίσια τα γενικότερα, αν θέλετε, της δυστοκίας της εργασιακής, αντί να υπάρχει ως συγκριτικό πλεονέκτημα για την ελληνική κυβέρνηση, δυστυχώς αποδεικνύεται ότι δεν είναι συγκριτικό πλεονέκτημα.
Και θέλω να σας πω ότι με τον κανονισμό 2078/92, τον κανονισμό 1257/97 συν τον κανονισμό 1929/2000 ορίζεται το θεσμικό εκείνο πλαίσιο που η Ελλάδα συγχρηματοδοτούμενη σε μεγάλα ποσοστά από την Ευρωπαϊκή 'Ενωση μπορεί για απεριόριστο μάλιστα χρονικό διάστημα να ενισχύσει 
δράσεις στην κτηνοτροφία και στη γεωργία, κάτι που μέχρι τώρα δεν έκανε. Και από σχετικό πίνακα θα διαπιστωθεί ότι είμαστε η τελευταία χώρα από πλευράς εκτάσεων, αλλά και ζώων που έχουμε υπαγάγει σε τέτοια προγράμματα (ποσοστιαίως) έναντι άλλων χωρών, οι οποίες χώρες βέβαια έχουν "εκμεταλλευτεί" αυτά τα συγκεκριμένα προγράμματα.
Για άλλη μια φορά θέλω να πω ότι επιτέλους αντιληφθείτε, κύριε

Υπουργέ της Γεωργίας, ότι ως Κυβέρνηση δεν πρέπει να αναλώνεσθε σε οραματισμούς και εμπνεύσεις, επιτέλους πρέπει να προχωρήσετε σε έργα. 
(Στο σημείο αυτό ο Βουλευτής κ. Κωνσταντίνος Τσιπλάκης καταθέτει για
τα Πρακτικά τα προαναφερθέντα έγγραφα και τους προαναφερθέντες πίνακες που βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Γεωργίας κ. Γεώργιος
Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, το θέμα αυτό το συζητήσαμε πριν από λίγο καιρό στην Επιτροπή Αποτίμησης Τεχνολογίας. Συζητήσαμε δηλαδή τόσο για τους γενετικά τροποποιημένους οργανισμούς, όσο και για τα θέματα της σπογγώδους εγκεφαλοπάθειας των βοοειδών και μάλιστα μετά από πρωτοβουλία μου. Και αυτό γιατί πιστεύω ότι υπάρχουν θέματα στα οποία πρώτα απ'όλα όλοι εμείς υπεύθυνα πρέπει και γνώση να έχουμε για να τοποθετούμαστε, γιατί πραγματικά πολλοί είναι εκείνοι οι οποίοι μιλούν για θέματα έξω από το χώρο της Βουλής και φυσικά για θέματα τα οποία δεν γνωρίζουν, για θέματα τα οποία έχουν ημιμάθεια και τοποθετούνται ίσως και από άλλους λόγους συμφερόντων, έτσι ώστε να δημιουργείται πραγματικά μια σύγχυση που πολλές φορές μεταφέρεται άθελα και από μας εδώ.
Η ανάδειξη του θέματος της σπογγώδους εγκεφαλοπάθειας των βοοειδών ή της νόσου των τρελών αγελάδων, όπως την αποκαλεί ο Τύπος, στην επικαιρότητα, οφείλεται σε τρεις λόγους. Πρώτον, στην έκθεση του Λορδου Φίλιπς που κατέθεσε δεκατρείς τόμους μελέτη για το τι συνέβη στη Μεγάλη Βρετανία και την ανακοίνωσε στη Βουλή των Κοινοτήτων ο Υπουργός Γεωργιας του Ηνωμένου Βασιλείου ο κ. Νικ Μπράουν.
Δεύτερον, στην εμφάνιση κρουσμάτων στη Γαλλία, που συνέπεσε και με τη διεθνή έκθεση τροφίμων στο Παρίσι.
Και τρίτον, στα διάφορα σενάρια και κερδοσκοπικά παιχνίδια, τα οποία παίζονται στα πλαίσια ενός εμπορικού πολέμου όχι πλέον ανάμεσα στις Ηνωμένες Πολιτείες και την Ενωμένη Ευρώπη, αλλά σε πολλά επίπεδα και μέσα στην Ενωμένη Ευρώπη.
'Εχω, πολλές φορές, τονίσει -επειδή από κει προέρχομαι- τους
κινδύνους που δημιουργεί η παγκοσμιοποίηση των αγορών τουλάχιστον στο χρηματοπιστωτικό σύστημα και τις χρηματαγορές. Φαίνεται, όμως, ότι οι ανοιχτές αγορές όταν δεν ύπάρχουν ισχυροί μηχανισμοί ελέγχων προκαλούν και άλλα προβλήματα και αυτά αγγίζουν πλέον και την ίδια τη ζωή των
ανθρώπων.
Το θέμα που σήμερα η ευρωπαϊκή αγορά αντιμετωπίζει στο χώρο της ζωϊκής παραγωγής είναι κλασικό αυτού του φαινομένου. Τα κερδοσκοπικά συμφέροντα ήταν εκείνα που στο όνομα της εξοικονόμησης ενέργειας δημιούργησαν κρεατάλευρα, χωρίς να τηρούνται οι κανόνες υγιεινής και αυτό το πλήρωσε το Ηνωμένο Βασίλειο.
Πάνω από τέσσερα δισεκατομμύρια δολάρια κόστισε εκείνη η κρίση. Και
πραγματικά, από εκείνη την κρίση, που όλοι χαρακτηρίζαμε μέχρις ενός σημείου ως "ζωονόσο", ανακαλύψαμε επιστημονικά πια μετά το 1996 ότι μπορούσε να περάσει και στο χώρο του ανθρώπου, να γίνει "ανθρωπονόσος". 
Είναι γεγονός ότι αυτή η κρίση, που ξεκινάει από το 1986 και
εντείνεται τα τελευταία τρία-τέσσερα χρόνια, με τις διαρκείς συμπληρώσεις της επιστήμης πάνω στο φαινόμενο μαζί και με την παραλλαγή της Κρόϊτσφελ-Γιάκομπς ως ασθένειας πια των ανθρώπων δημιούργησε ανησυχία. Και σε αυτήν την ανησυχία πρέπει εμείς να απαντήσουμε.
Φυσικά, θα πρέπει να αναφερθεί κανείς σε τρία-τέσσερα στοιχεία, εάν
θέλουμε να βάλουμε τα θέματα στη σωστή τους βάση. Πρώτα απ'όλα, στο Ηνωμένο Βασίλειο οι αρρώστειες και οι θανατώσεις ζώων ξεπέρασαν τις διακόσιες χιλιάδες. Σήμερα, υπάρχει μεν το θέμα, αλλά δεν ξεπερνά σε όλες τις χώρες των δεκαπέντε τα χίλια εξακόσια ογδόντα επτά ζώα. Εάν σκεφθούμε ότι αυτός ο αριθμός αντιστοιχεί σε ογδόντα τέσσερα εκατομμύρια ζώα, αντιλαμβάνεται κανείς ότι στατιστικά έχουμε μία μείωση του φαινομένου της σπογγώδους εγκεφαλοπάθειας στην Ενωμένη Ευρώπη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν έγινε πλήρης έλεγχος.
ΑΓΓΕΛΟΣ ΤΖΕΚΗΣ: Δειγματοληπτικά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Φυσικά, θα πρέπει να πούμε
ότι το Συμβούλιο Υπουργών Γεωργίας, όπως και η Μόνιμη Κτηνιατρική Επιτροπή και το Ευρωπαϊκό Κοινοβούλιο έχουν ασχοληθεί πολλές φορές με αυτό το θέμα. Μάλιστα, τώρα μόλις με ειδοποίησαν ότι θα γίνει το συμβούλιο στις 4 Δεκεμβρίου, την επόμενη Δευτέρα, όπου πιστεύω ότι θα ληφθούν εκείνες οι αποφάσεις οι οποίες συζητήθηκαν μεν στη δεκαοκτάωρη εκείνη συζήτηση, για τα θέματα της σπογγώδους εγκεφαλοπάθειας, αλλά δεν υπήρξε η οριστική κατάληξη παρά μόνο η κατεύθυνση μέσω του ομόφωνου κειμένου των συμπερασμάτων. 'Αρα, βρισκόμαστε μπροστά και σε νέα μέτρα. Θεωρώ δε σωστή την επιλογή μας να μην πάρουμε σε καμία περίπτωση μονομερή μέτρα, για να μην μπούμε και εμείς στις λογικές των εμπορικών πολέμων. 
Είναι όμως αναγκαία μία διευκρίνιση, επειδή δύο συνάδελφοι το είπαν
διαβάζοντας τα κείμενα δύο δημοσιογράφων σε εφημερίδες. Δεν πρόκειται για την Ευρωπαϊκή Επιτροπή. Η χώρα μας στέλνει όλα τα στοιχεία -και θα τα καταθέσω- κάθε χρόνο, δύο φορές το χρόνο, σε όλες τις μόνιμες επιτροπές για όλες τις ασθένειες. Η σπογγώδης εγκεφαλοπάθεια των βοοειδών είναι μία πολύ σημαντική ασθένεια και πρέπει να πάρουμε όλα τα μέτρα και τις προφυλάξεις, αλλά δεν είναι η ασθένεια αυτή που πρωτίστως μας απασχολεί στην Ελλάδα. Ο αυθώδης πυρετός, ο καταρροϊκός πυρετός, ο μελιταίος πυρετός, αυτές είναι οι ασθένειες σε αυτό το γεωγραφικό χώρο. Και προς αυτήν την κατεύθυνση μόνο το 2000 ξοδέψαμε έξι δισεκατομμύρια δραχμές για αυτές τις ζωονόσους και θανατώσαμε είκοσι χιλιάδες ζώα προληπτικά, για να μη μπουν στην αγορά, αν και μπορούσαν μερικά από αυτά να μπουν στην αγορά. 'Αρα, η χώρα μας έχει σύστημα, παίρνει μέτρα.
Προηγουμένως, όμως, κάποιος συνάδελφος μπέρδεψε την Ευρωπαϊκή Επιτροπή με τη συμβουλευτικού χαρακτήρα Επιστημονική Επιτροπή. Εκεί υπάρχει μια γνωστή διαμάχη. Η Ελλάδα, όμως, στέλνει όλα τα στοιχεία όχι μόνο στην Ενωμένη Ευρώπη, αλλά και στον Ο.Η.Ε., στο Διεθνές Γραφείο Επιζωοτιών, στέλνει στο FAU και φυσικά ενημερώνει την ιστοσελίδα της κάθε μέρα ακόμη και για το τελευταίο πρόβατο που θα αρρωστήσει σε μία γεωγραφική περιοχή της Ελλάδας.
Ποια είναι, όμως, η κατάσταση στην Ελλάδα; Δεν είναι βέβαια σωστό να ισοπεδώνουμε τα πάντα, ακόμα και εκεί που έχουμε δικαιολογημένες αμφιβολίες. Πρώτα απ'όλα, η χώρα μας εφαρμόζει εθνικό πρόγραμμα επιτήρησης της σπογγώδους εγκεφαλοπάθειας, το οποίο στηρίζεται φυσικά στις αποφάσεις τόσο του 1992 όσο και του 2000, οι οποίες θεσπίζουν την ενεργητική και παθητική προστασία από αυτήν την ασθένεια. Το πρόγραμμα αυτό, που εφαρμόσθηκε πολύ δυναμικά το 2000 και τα προηγούμενα χρόνια, επεκτείνεται και στο 2001. Η πρότασή μας έτυχε κοινοτικής έγκρισης και
συγχρηματοδοτείται. Την υποβάλαμε και εγκρίθηκε και για το 2001.
Φυσικά, η φιλοσοφία του ελληνικού προγράμματος χωρίζεται σε τρεις φάσεις. Και χωρίζεται σε τρεις φάσεις γιατί έτσι πρέπει να γίνει, έτσι λένε οι επιστήμονες. Σε πρώτη φάση ξεκινάμε από τα περισσότερα ζώα, και στη συνέχεια περνάμε σε εκείνα που έχουν ύποπτα συμπτώματα, όποια και αν είναι αυτά τα συμπτώματα, όχι όμως για τη σπογγώδη εγκεφαλοπάθεια. 
Καταλήγουμε σε εκείνα τα ζώα τα οποία έχουν συμπτώματα που μπορούν να
μας κάνουν να σκεφτούμε, ότι μπορεί να έχουν σπογγώδη εγκεφαλοπάθεια και στο τέλος επιλέγουμε ένα δείγμα, επιλέγουμε δηλαδή αυτά τα οποία οι επιστήμονες μας βεβαιώνουν ότι μας κάνουν να πιστεύουμε, ότι μπορεί να υπάρχει κίνδυνος και εξετάζονται από κάθε πλευρά και φυσικά ο εγκέφαλός τους, στα δύο ειδικά εργαστήρια που διαθέτουμε.
Εννοείται ότι στην Ελλάδα παράγουμε εξήντα εννιά χιλιάδες περίπου τόνους κρέας, εισάγουμε εκατόν πενήντα τέσσερις χιλιάδες τόνους και εξάγουμε και δυόμισι χιλιάδες τόνους. 'Εχουμε, λοιπόν, ένα σύνολο κατανάλωσης βοείου κρέατος διακοσίων είκοσι ενός χιλιάδων τόνων. Επίσης, εισάγουμε και δεκαοκτώ χιλιάδες τριακόσια βοοειδή αναπαραγωγής, σφαγής και εκτροφής από Ευρωπαϊκές χώρες.
Χωρίς να παραγνωρίζουμε ότι υπάρχει πρόβλημα και πρέπει να παίρνουμε μέτρα και για την αγορά και για τους καταναλωτές και για το κτηνοτροφικό μας κεφάλαιο -δεν παραγνωρίζουμε τίποτα- χωρίς να παραγνωρίζουμε επίσης τον κίνδυνο, ότι στην Ευρώπη των διακοσίων εκατομμυρίων πέθαναν ογδόντα άνθρωποι -και αυτό είναι μεγάλη ευθύνη- πρέπει να πούμε τρία λόγια για την ελληνική ιδιαιτερότητα, την οποία δεν πρέπει να παραγνωρίζουμε. 
Πρώτον, η πρακτική της χορήγησης προτεϊνούχων ζωοτροφών ζωϊκής
προέλευσης στα μυρηκαστικά δεν ακολουθήθηκε ποτέ στη χώρα μας, ακόμη και όταν επιτρεπόταν. Πολύ περισσότερο όπου όλοι οι έλεγχοι που έχουν γίνει έχουν δείξει, όλα τα χρόνια και το 1998 και το 1999, ότι δεν κινήθηκαν τέτοιου είδους ζωϊκές πρωτεϊνούχες τροφές στην Ελλάδα για τη διατροφή των μυρηκαστικών.
Πρέπει να σημειώσουμε ότι στην Ελλάδα καταναλώνουμε έξι εκατομμύρια πεντακόσιες τριάντα πέντε χιλιάδες τόνους ζωοτροφών και από αυτά μόνο τριάντα χιλιάδες τόνοι είναι κρεατάλευρα και οστεοκρεατάλευρα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επιτρέπονται αυτά σήμερα, κύριε Υπουργέ; ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μέχρι τώρα επιτρέπονται,
κύριε Πρόεδρε, και σε εμάς και στις περισσότερες χώρες, αν όχι σε όλες, γιατί το Ηνωμένο Βασίλειο έχει απαγόρευση καθώς και η Σουηδία και η Δανία, σε όλα τα ζώα πλην των μυρηκαστικών.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν εμείς δεν έχουμε πρόβλημα να το καταργήσουμε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επομένως, σε εμάς είναι μια αμελητέα ποσότητα, όταν την κρίνουμε με το συνολικό θέμα της σπογγώδους εγκεφαλοπάθειας.
Το δεύτερο, το είπε και κάποιος συνάδελφος, έχει πάλι σχέση με την ιδιαιτερότητα της ελληνικής διατροφής. Εμείς δεν τρώμε μεγάλα ζώα. Η ασθένεια εμφανίζεται μετά τους τριάντα με τριάντα έξι μήνες. 

Σπανίως εμφανίζονται ζώα με σπογγώδη εγκεφαλοπάθεια κάτω του ενός έτους. Διακόσιες χιλιάδες ζώα με σπογγώδη εγκεφαλοπάθεια δεν εμφανίστηκαν κάτω των εικοσιτεσσάρων μηνών. Επομένως, αφού ο μέσος χρόνος σφαγής ζώου στην Ελλάδα είναι οι δεκαεπτά μήνες, ελαχιστοποιείται ο κίνδυνος και εξ αυτού του λόγου.
Δεν πρέπει να ξεχνάμε ως τρίτο σημείο που θέλω να αναφέρω, ότι σε
μεγάλο βαθμό η εγχώρια παραγωγή ακολουθεί τους κανόνες γεωργικής

πρακτικής που είναι τελείως διαφορετικοί από εκείνων των χωρών.
Ο ξένος πολίτης, ο πολίτης των βόρειων χωρών τρώει κρέας μεγάλης
ηλικίας και με πολλά λίπη. Σ' εμάς η ελληνίδα νοικοκυρά αν πάει να αγοράσει και δει ότι είναι πάνω του ενός έτους το μοσχάρι δεν το αγοράζει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι αλήθεια.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επομένως αφού αυτή η νόσος επωάζεται και εμφανίζεται στα ζώα άνω του ενός έτους -γι' αυτό και η Ευρωπαϊκή 'Ενωση ήρθε να πει ότι θα εξετάζει όλα τα ζώα άνω των τριάντα μηνών- σημαίνει ότι ελαχιστοποιείται και εξ αυτών των τριών λόγων ο κίνδυνος στην Ελλάδα.
Αυτοί οι λόγοι, μαζί με την παθητική και ενεργητική επιτήρηση, τους ελέγχους και την εφαρμογή των εθνικών αλλά και κοινοτικών κανόνων,

δείχνουν το πραγματικό θέμα το οποίο ούτως ή άλλως υπάρχει, όπως είπα προηγουμένως, γιατί ζούμε σε μια ανοικτή αγορά. 'Αρα το θέμα δεν είναι αυτό που είπε κάποιος συνάδελφος προ καιρού, που ρώτησε γιατί δεν πήραμε εθνικά μέτρα όπως πήραν οι Γάλλοι και οι Ισπανοί που συνορεύουν με τη Γαλλία. Εμείς πιστεύουμε ότι μέσα σε μια ενιαία αγορά πρέπει όλοι να παίρνουμε εθνικά μέτρα.
Προς αυτήν την κατεύθυνση πιέσαμε και μάλιστα προς αυτήν την
κατεύθυνση σταθήκαμε και εμείς κοντά σε εκείνες τις χώρες που ήθελαν αυτά τα σκληρά μέτρα και γι' αυτό στις 4 Δεκεμβρίου, στο νέο Συμβούλιο Υπουργών Γεωργίας θα επιμείνουμε για τον καθολικό, συνολικό έλεγχο με γρήγορα τεστ όλων των ζώων, τουλάχιστον από την 1η Ιουλίου, μέχρι να ετοιμαστούν οι σχετικοί μηχανισμοί σε όλες τις χώρες.
Γιατί αν σε μας αποτελεί αυτό ένα πρόβλημα, πρέπει να σας πω ότι στις άλλες χώρες αποτελεί πολλαπλό πρόβλημα, γιατί εκτός των άλλων, επειδή ακριβώς παράγουν κρεατάλευρα από εκατομμύρια τόνους υπολείμματα ζώων, αυτοί θα έχουν τεράστιο πρόβλημα, γιατί εκτός από τα εργοστάσιά τους, εκτός απο τις βιομηχανίες τους κλπ., θα πρέπει να βρουν και τον τρόπο να καταστρέψουν με ειδικό τρόπο, με κλιβάνους, όλον αυτόν τον τεράστιο όγκο των ζωοτροφών.
Πήραμε όμως μέτρα εμείς στην Ελλάδα απέναντι σ' αυτό το πρόβλημα αυτά τα τελευταία χρόνια; Εγώ μέτρησα δεκαεννέα μέτρα και θα σας τα πω: 
Πρώτον, από το 1997, θα καταθέσω συνολικά μετά τα έγγραφα ενιαία, τα
οποία μπορείτε να τα πάρετε από τη Γραμματεία, για να μην τα καταθέτω τώρα ένα-ένα και διακόπτω την ομιλία μου, συγκεκριμένα από τις 9 Απριλίου 1997 έχει συγκροτηθεί -και όχι τώρα τελευταία- αυτή η επιτροπή που συγκροτήθηκε στον ΕΦΕΠ, όχι στο Υπουργείο Γεωργίας.
Στο Υπουργείο Γεωργίας έχει συγκροτηθεί από τις 9 Απριλίου 1997
διαρκής επιστημονική συμβουλευτική επιτροπή για τη μελέτη της σπογγώδους εγκεφαλοπάθειας των βοοειδών, στην οποία μετέχουν διευθυντικά στελέχη της Κτηνιατρικής, καθηγητές πανεπιστημίου και ερευνητές του ΕΘΙΑΓΕ. Συνεδριάζει περιοδικά και ελέγχει την κατάσταση.
Δεύτερον, η Ελλάδα διαθέτει εθνικό πρόγραμμα επιτήρησης και ελέγχου
των μεταδοτικών σπογγωδών εγκεφαλοπαθειών.
Τρίτον, δημιούργησε δύο εξειδικευμένα εργαστήρια μόνο για τις
σπογγώδεις εγκεφαλοπάθειες των βοοειδών και εξετάζει μόνο εγκεφάλους. Τα εργαστήρια αυτά είναι το ένα στο Αριστοτέλειο Πανεπιστήμιο και το άλλο στο Κτηνιατρικό Εργαστήριο της Λάρισας.
Τέταρτον, από το 1996 λειτουργεί η διαρκής επιστημονική επιτροπή του Κέντρου Ελέγχου Ειδικών Λοιμώξεων για τη ΒCE στους ανθρώπους από το Υπουργείο Υγείας και Πρόνοιας.
Πέμπτον, λειτουργούν δύο κέντρα αναφοράς της νόσου στην Ιατρική Σχολή του Πανεπιστημίου Αθηνών.
'Εκτον, από το 1995 απαγορεύτηκε η εισαγωγή ζωοτροφών στη χώρα μας προέλευσης Ηνωμένου Βασιλείου και συνολικά η εισαγωγή κρέατος και ζώων στην Ελλάδα. Και γι' αυτό δεν μπήκε κανένα ζώο και ακόμα σήμερα -και σήμερα που μιλάμε, που μπορούν από πέρυσι να μπαίνουν- είναι πολύ χαμηλή η εισαγωγή τέτοιων ζώων από το Ηνωμένο Βασίλειο, που είναι χώρα υψηλού κινδύνου. Απαγορεύτηκε από το 1996 συνολικά η χρήση οστεαλεύρων και κρεαταλεύρων στη διατροφή των μηρυκαστικών ζώων.
Και μάλιστα από την περασμένη εβδομάδα, αφού δεν πήρε το Συμβούλιο Υπουργών Γεωργίας την οριστική απόφαση, εμείς πήραμε αυτή την εθνική απόφαση. Είναι ένα από τα δύο εθνικού χαρακτήρα μέτρα που πήραμε, αλλά μετά πήγαμε στο Συμβούλιο Υπουργών, συζητήσαμε, και πραγματικά πήραμε την απόφαση να απαγορευθούν συνολικά τα κρεατάλευρα και τα οστεοκρεατάλευρα για κάθε χρήση σε όλες τις ζωοτροφές, για κάθε ζώο και όχι μόνο στα μηρυκαστικά, αλλά και στα μονογαστρικά κλπ.
Απαγορεύεται με βάση κοινοτική διάταξη και στη χώρα μας η εμπορία υλικών υψηλού κινδύνου, για τα βοοειδή άνω των δώδεκα μηνών όλα τα γνωστά όργανα, εγκέφαλος, νωτιαίος μυελός, σπλήνα ανεξαρτήτου ηλικίας, οφθαλμοί, αμυγδαλές και ο ειλεός. Και φυσικά και για τα αιγοπρόβεια, παρ' ότι για τα αιγοπρόβεια δεν υπάρχει θέμα σπογγώδους εγκεφαλοπάθειας. Σε κανένα άλλο ζώο δεν υπάρχει εκτός των βοοειδών, για να το ξεκαθαρίσουμε. Μιλάμε μόνο για τα βοοειδή.
Για άλλες κατηγορίες ζώων δεν μιλάμε, δεν έχει εμφανιστεί, ακόμη και σ' εκείνα τα ζώα που για πειραματικούς λόγους τα τάϊζαν επί μήνες με άρρωστα υλικά. Ακόμα και αυτά δεν έχουν αρρωστήσει. Δεν έχει παρατηρηθεί
δηλαδή σπογγώδης εγκεφαλοπάθεια σε άλλα ζώα.
Παρ' όλα αυτά, όμως, ισχύει στην Ελλάδα και για τα αιγοπρόβεια, όπως και σε όλη την Ενωμένη Ευρώπη, το ότι για τα άνω των δώδεκα μηνών αιγοπρόβεια, τα εντόσθια, τα οποία αποτελούνται από τον εγκέφαλο, τον νωτιαίο μυελό, τους οφθαλμούς, τις αμυγδαλές και τη σπλήνα, ανεξαρτήτως ηλικίας, απαγορεύονται.
'Ολα τα ζώα από το 2000 βάσει του κανονισμού καταγράφονται, σημαίνονται και φυσικά για όσα είναι στο εσωτερικό, η βάση δεδομένων έχει τελειώσει. 'Ολα έχουν το γνωστό σκουλαρίκι, το ενώτιο, με συγκεκριμένα στοιχεία, τα δε μετακινούμενα έχουν πλέον διαβατήριο.
Επίσης, εφαρμόζουμε την απόφαση για τη σήμανση σταδιακά όλων των

τεμαχίων των ζώων, που είναι η ετικετοθεσία πια στα κομμάτια των ζώων. Καλέσαμε όλους τους επαγγελματίες, όλους τους κρεοπώλες και τους είπαμε
τι θα κάνουν σιγά-σιγά και φυσικά, πήραμε και τις τελευταίες αποφάσεις, που έχουν σχέση με την εισαγωγή βοοειδών γαλλικής καταγωγής, που είτε σφάζονται στην Ελλάδα είτε έρχονται από τη Γαλλία. Και, φυσικά, έγινε πολύ μεγάλος θόρυβος, γιατί επιτρέπουμε το κρέας και όχι το "Τ-bone". Μα, τα υλικά υψηλού κινδύνου είναι αυτά που είπα και ο νωτιαίος μυελός είναι μέσα στη σπονδυλική στήλη. Τα άλλα σημεία του κρέατος δεν έχουν κανένα πρόβλημα, από καμία χώρα και σε κανένα, πια, κομμάτι του κρέατος.
Επίσης, απαγορεύσαμε την είσοδο στην Ελλάδα ζώντων βοοειδών αναπαραγωγής άνω των είκοσι μηνών. Απαγορεύσαμε την είσοδο στην Ελλάδα εμβρύων και ωαρίων βοοειδών γαλλικής προέλευσης. Δημιουργούμε τρίτο εργαστήριο εξέτασης και ελέγχου της ΒSE στην Αθήνα και από την 1.1.2001 θα γίνουν δύο πράγματα: Πρώτον, αρχίζουμε ειδικό ελληνικό πρόγραμμα ελέγχων με συγκεκριμένη γεωγραφική κατανομή, για όλα τα ζώα άνω των είκοσι τεσσάρων μηνών.
Δεύτερον -και εφόσον τη Δευτέρα ψηφιστεί οριστικά- αρχίζουμε ελέγχους σε όλα τα βοοειδή άνω των τριάντα μηνών με το λεγόμενο "rapid test", το γρήγορο τεστ ανίχνευσης και από από την 1η Ιουλίου του 2001 -αυτή είναι η δική μας θέση, υπήρχαν διαφωνίες- σε όλα τα ζώα πριν σφαχτούν. 'Αρα, θα σφάζονται, σε είκοσι τέσσερις ώρες θα ξέρουμε, αφού θα έχουν ελεγχθεί με το "rapid test" και ελπίζουμε ότι μέσα σε είκοσι τέσσερις ώρες -χωρίς να εμποδίσουμε την αγορά- θα βρίσκονται τα ζώα στην αγορά.
Τέλος, απαγορεύεται κάθε χρήση άρρωστου, νεκρού ζώου, πτωμάτων κλπ. για ζωοτροφές ή για διατροφή ζώων για οποιαδήποτε ζώα, πράγμα το οποίο γινόταν έξω και απετέλεσε ένα ηθικό πρόβλημα. Αυτά είναι τα μέτρα που πήραμε και νομίζω ότι πήραμε το σύνολο το μέτρων, που αποφασίσαμε στην Ευρωπαϊκή 'Ενωση και δύο εθνικού χαρακτήρα, μέτρα ακόμα παραπάνω. Τα όργανα υπάρχουν και λειτουργούν και, επομένως, δεν μπορούμε να λέμε ότι είμαστε απροστάτευτοι απέναντι σε αυτό το φαινόμενο.
Είναι όμως το ελεγκτικό σύστημα της Ελλάδος ικανό να εφαρμόσει...
ΑΓΓΕΛΟΣ ΤΖΕΚΗΣ: Πόσα είναι τα μέτρα;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Είναι δεκαεννέα μέτρα,
κύριε συνάδελφε. Πρόκειται για συγκεκριμένες αποφάσεις και θα καταθέσω όλες τις υπουργικές αποφάσεις και τους σχετικούς πίνακες.
ΝΙΚΗΤΑΣ ΚΑΚΛΑΜΑΝΗΣ: Πότε τα πήρατε αυτά;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Από το 1996 μέχρι σήμερα.
ΝΙΚΗΤΑΣ ΚΑΚΛΑΜΑΝΗΣ: Πριν;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πριν από το 1996 δεν είχε
πάρει κανείς και για κανένα θέμα.
ΠΡΟΕΔΡΕΥΩΝ (Κωνσταντίνος Βρεττός): Κύριε Κακλαμάνη, παρακαλώ, μη
συμπεριφέρεσθε σαν δικηγόρος εδώ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Υπάρχει όμως ελεγκτικό σύστημα στη χώρα μας; Ακούω πολλά. Ναι, έχουμε ελλείμματα, ναι, έχουμε προβλήματα. Είχαμε, έχουμε και κοιτάμε να μην έχουμε. Γι' αυτό προσλάβαμε φέτος τετρακόσιους πρόσθετους υπαλλήλους γι' αυτή τη δουλειά. Γι' αυτό θα προσλάβουμε του χρόνου άλλους πεντακόσιους, -αν πρόκειται για το ανθρώπινο δυναμικό- γιατί στο ανθρώπινο αυτό δυναμικό στηριζόμαστε. 
Επιπλέον πρέπει να σας πω ότι τα κέντρα κτηνιατρικών ιδρυμάτων και τα
κτηνιατρικά εργαστήρια δεν "κάθονται". Το 1999 έκαναν εκατόν πενήντα δύο χιλιάδες εκατόν σαράντα τρεις αναλύσεις δειγμάτων σε τρόφιμα ζωικής προέλευσης. 'Εκαναν εκατόν ογδόντα έξι χιλιάδες επτακόσιες εξήντα αναλύσεις σε όλα τα είδη των ζώων για διαγνώσεις και προγράμματα ασθενειών.
Μόνο φέτος εμβολιάσαμε ένα εκατομμύριο τριακόσιες τριάντα χιλιάδες
αιγοπρόβατα για βουκέλωση. Ελέγχθηκαν για βουκέλωση εκατόν πενήντα έξι χιλιάδες επτακόσια ογδόντα οκτώ αιγοπρόβατα και βρέθηκαν οκτακόσια πενήντα τέσσερα θετικά. Ελέγχθηκαν για φυματίωση των βοοειδών εκατόν ογδόντα ένα χιλιάδες εννιακόσια τριάντα τρία βοοειδή, από τα οποία τα χίλια πεντακόσια εβδομήντα οκτώ ήταν θετικά. Ελέγχθηκαν για βουκέλωση βοοειδών εκατόν εβδομήντα τέσσερις χιλιάδες πενήντα τέσσερα βοοειδή, από τα οποία έξι χιλιάδες εκατόν εξήντα βρέθηκαν άρρωστα.
Και αυτά τα άρρωστα θανατώθηκαν -δεκαεννιάμισι χιλιάδες ζώα- για να
μην πάνε στη διατροφή και πληρώσαμε έξι δισεκατομμύρια δραχμές.
Αυτοί είναι οι έλεγχοι, αυτή είναι η δουλειά που γίνεται και είναι αριθμοί συγκεκριμένοι με αποδείξεις και πρακτικά και δεν είναι απλώς λόγια τα οποία μπορούμε έτσι εύκολα να λέμε, ότι δεν γίνεται τίποτα στην Ελλάδα μηδενίζοντας τα πάντα. Να πούμε ότι έχουμε και εκείνο το έλλειμμα, να το παραδεχθώ και να το δεχθώ. Αλλά δεν μπορούμε στο όνομα πια των όποιων εντυπώσεων να μιλάμε ότι δεν γίνεται τίποτα, ότι δεν λαμβάνεται κανένα μέτρο κλπ.
Θα πρέπει δε να σας πω ότι σύμφωνα με το πρόγραμμα επιτήρησης και
ελέγχου των μεταδοτικών σπογγωδών εγκεφαλοπαθειών εξετάστηκαν διακόσια δεκατέσσερα βοοειδή και τέσσερις χιλιάδες εκατόν είκοσι τέσσερα αιγοπρόβατα για σπογγώδεις μεταδοτικές εγκεφαλοπάθειες και φυσικά μετά από τις τρεις φάσεις -τη μεγάλη, την εξειδικευμένη, όπως αυτή και την πιο μικρή- καταλήξαμε και στα εργαστήρια για όλους τους υπόλοιπους ελέγχους όπου δεν βρέθηκε κανένα μα κανένα θετικό ζώο με σπογγώδη εγκεφαλοπάθεια βοοειδών. Βρέθηκαν μόνο οκτώ ποίμνια αιγοπροβάτων για τρομώδη νόσο με συνολικό αριθμό θετικών ζώων είκοσι ένα, τα οποία φυσικά και θανατώθηκαν, όχι τα ζώα, αλλά όλο το κοπάδι.
Τέλος, για το 2000 εκδηλώθηκε η γνωστή νόσος του αφθώδους πυρετού των βοοειδών στους Nομούς 'Εβρου και Ξάνθης, όπου χάρη στα γρήγορα μέτρα, στα αυστηρά προγράμματα, καταφέραμε μέσα σε δύο-τρεις μήνες να ξαναπάρουμε τη θετική έγκριση από τα όργανα της Ενωμένης Ευρώπης, για την οποία οι νομοί θεωρήθηκαν πλέον ότι είναι υγιείς.
Πρέπει να σας πω ότι αυτές είναι μόνο υπηρεσίες του Υπουργείου
Γεωργίας και πρέπει να σας πω ότι το 1999 έγιναν εννέα χιλιάδες εννιακόσιες εξήντα αστιατρικές επιθεωρήσεις, ελέγχθηκαν ογδόντα τρεις χιλιάδες εννιακόσια τριάντα καταστήματα και κατασχέθηκαν τρόφιμα ζωικής προέλευσης τεσσάρων χιλιάδων εξακοσίων δεκαεφτά τόνων.
Κυρίες και κύριοι συνάδελφοι, εφαρμόζουμε διάφορα προγράμματα, όπως
στο πρόγραμμα "ΕΒΡΟΣ". Το κύριο ενδιαφέρον μας είναι γι' αυτές τις ασθένειες που είπα. Είδατε πόσα μέτρα παίρνουμε και για τη νόσο της σπογγώδους εγκεφαλοπάθειας των βοοειδών.
Πιστεύω ότι η σπογγώδης εγκεφαλοπάθεια εξελίχθηκε σε επιδημία ως συνέπεια μιας εντατικής γεωργικής πρακτικής την οποία στην αρχή την αντιμετώπισαν όλοι σαν ζωονόσο. Αποδείχθηκε όμως ότι δεν είναι απλά ζωονόσος. Αποδείχθηκε ότι με μια άλλη μορφή, τη συμπληρωματική ή βάριαντ Kροϊτσφελ-Γιάκομπς μπορεί να περάσει και στον άνθρωπο και γι' αυτό η μεγάλη ευαισθητοποίηση.
Γι' αυτόν το λόγο και η Κυβέρνηση, πέρα από οποιαδήποτε συμφέροντα, έβαλε στο κέντρο του ενδιαφέροντος μετά απ' αυτή την εξέλιξη τον άνθρωπο. Ναι, μεν στο κέντρο του ενδιαφέροντός μας είναι και η κτηνοτροφία, είναι και το εισόδημα των κτηνοτρόφων, είναι και η ομαλοποίηση της εσωτερικής αγοράς, και της ελληνικής και της ευρωπαϊκής, αλλά πάνω απ' όλα εξασφαλίσαμε και διασφαλίζουμε τους μηχανισμούς εκείνους αμύνης για να προστατεύσουμε την ανθρώπινη ζωή.
Η ελληνική φύση και η δική μας διατροφή του ζωικού κεφαλαίου μας
δίνουν πλεονεκτήματα. Αυτό δεν πρέπει να μας κάνει να εφησυχάσουμε,
γι' αυτό και είμαστε σκληροί και στις προτάσεις μας.
Θα πω τέλος και αυτό το οποίο είδα, όταν ήμουν στις Βρυξέλλες, γιατί βιάστηκε η Νέα Δημοκρατία να βγάλει ανακοίνωση για το τι μέτρα δεν θα έπαιρνα. Αν ξαναδιαβάσει κανείς σήμερα, κύριοι συναδελφοι, την ανακοίνωση του αγροτικού τομέα της Νέας Δημοκρατίας, θα δει ότι αυτά τα οποία εσείς λέγατε, αυτά τα μέτρα εγώ πρότεινα και αυτά πήρα. Επομένως πήραμε μέτρα...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα τα πάρετε τη Δευτέρα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οχι, εμείς τα πήραμε ...
ΑΝΕΣΤΗΣ ΑΓΓΕΛΗΣ: Εσείς θα τα πάρετε, εμείς θα τα πάρουμε;

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τη Δευτέρα θα
επικαιροποιήσουμε δύο ακόμα.
Προωθούμε επίσης -γιατί δεν φθάνουν όλα αυτά- την όλη βοήθεια στη σφαγειοτεχνική υποδομή. Χρηματοδοτήσαμε ενενήντα οκτώ σφαγεία για βελτιώσεις δίνοντας τριάντα οκτώ δισεκατομμύρια από το Β' Κοινοτικό Πλαίσιο και θα δώσουμε προς κάθε κατεύθυνση και κατά προτεραιότητα όλα εκείνα τα χρήματα για να κλείσουμε αυτόν τον κύκλο.
Μέχρι τον επόμενο χρόνο, όποιο σφαγείο δεν έχει αυτή την υποδομή και αυτά τα χαρακτηριστικά, που απαιτούμε, θα κλείσει. Και να το πείτε όλοι στους τοπικούς άρχοντες, στους νομαρχιακούς άρχοντες και σε οποιονδήποτε παρεμβαίνει, είτε μέσω υμών είτε μέσω άλλων, ότι τα σφαγεία θα κλείσουν. Θα υπάρχουν μόνο σφαγεία υψηλών προδιαγραφών σαν και αυτά που χρηματοδοτούμε. Γιατί απ'όλα τα σφαγεία που χρηματοδοτήσαμε, τα μόνα που υστερούν, είναι κάποια δημοτικά σφαγεία τα οποία συνήθως μας εκθέτουν και στα κοινοτικά όργανα.
Τέλος, εμείς χωρίς πανικό, ψύχραιμα, στηριγμένοι στην επιστημονική γνώση των Ελλήνων επιστημόνων, αλλά και των δικών μας επιτροπών, πιστεύω ότι θα κάνουμε όλα όσα απαιτούνται για να διαχειριστούμε και αυτή την κρίση. Να τη διαχειριστούμε όμως σοβαρά, χωρίς παράθυρα, χωρίς ταξιάρχους στρατιωτικούς κτηνιάτρους που βγαίνουν και λένε ό,τι λένε και χωρίς διαφόρους, οι οποίοι βγαίνουν στα παράθυρα για να κινδυνολογήσουν ή απλώς για να φανούν στις τηλεοράσεις.
Με κύριο στόχο την ασφάλεια της διατροφής, την υγεία των πολιτών, την
προστασία της κτηνοτροφικής παραγωγής και την ομαλή λειτουργία της εσωτερικής αγοράς, κυρίες και κύριοι συνάδελφοι, η Κυβέρνηση είναι σε στενή συνεργασία με τα αρμόδια όργανα της Ενωμένης Ευρώπης, με τις διακομματικές επιτροπές της Βουλής.
Το θέμα ξεκίνησε, όπως είπα, από τον Νικ Μπράουν, που κατέθεσε την
αναφορά στη Βουλή των Κοινοτήτων στις 26 Οκτωβρίου. Πριν από τις 26 Οκτωβρίου δεν μιλούσε κανείς γι'αυτό το θέμα. Ξεκίνησε από κει, καλώς ανεδείχθη, γιατί είναι πρόβλημα πια σε περισσότερες χώρες. 'Ηδη οι οκτώ από τις δεκαπέντε χώρες έχουν πρόβλημα και δύο που ήταν πέρσι, γίνονται δέκα. 'Αρα δέκα χώρες έχουν πρόβλημα, έστω και με ένα ζώο.
'Εχουμε λοιπόν ευαισθητοποιηθεί όλοι, γιατί αυτό το πρόβλημα περνά στους ανθρώπους. Και μπροστά στον άνθρωπο και μπροστά στην υγεία του καταναλωτή δεν πρόκειται να κάνουμε εμείς πίσω σε κανένα μεγάλο ή μικρό συμφέρον ή ομοσπονδία συμφερόντων μέσα στην Ευρωπαϊκή 'Ενωση.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Στη δευτερολογία μου αν απαιτηθεί, θα σας δώσω περισσότερα στοιχεία. Θα καταθέσω όμως τα στοιχεία αυτά, τα οποία πρέπει να καταθέσω. Ευχαριστώ.
(Στο σημείο αυτό ο Υπουργός Γεωργίας κ. Γεώργιος Ανωμερίτης
καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα του ΠΑΣΟΚ)

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, συμφωνείτε να
δώσουμε το λόγο στον κύριο Πρόεδρο για δύο λεπτά;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Μητσοτάκη, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακολούθησα με πολλή
προσοχή τον κύριο Υπουργό.
Εγώ έχω μια απορία, κύριε Υπουργέ. Αναντιρρήτως θα μετάσχουμε στην κοινή προσπάθεια στην Ευρώπη. Είμαι βέβαιος, θέλω τουλάχιστον να ελπίζω, ότι η Ελλάς, δοθέντος ότι δεν έχει και πρόβλημα, θα βοηθήσει ώστε να ληφθούν τα πιο αποτελεσματικά μέτρα και από τις άλλες χώρες, οι οποίες όντως έχουν πολύ μεγαλύτερο πρόβλημα από μας.
'Ηθελα μόνο να συστήσω να λάβετε υπόψη σας και να προσέξετε ιδιαίτερα το θέμα των κτηνοτροφών. Το να χρησιμοποιούμε ζωικές κτηνοτροφές εδώ στην Ελλάδα είναι παραλογισμός. Από την ώρα που έχουμε τόσο μικρή κατανάλωση, γιατί να το κάνουμε; Γιατί να μην είμαστε εμείς πρώτοι σημαιοφόροι της απαγόρευσης;
Παρακολούθησα, κύριε Πρόεδρε, τις μάχες που έγιναν, πολιτικές
αντιμαχίες, αντιπαραθέσεις σκληρότατες σε άλλες χώρες, ιδίως στη Γαλλία,

μεταξύ του Προέδρου Σιράκ και του Προέδρου της κυβερνήσεως, του Ζοσπέν. Ο Σιράκ πήρε πρωτοβουλία, ίσως και όχι τελείως κανονικά, με βάση το Σύνταγμα, για να απαγορευθούν αυτά τα ζωικά άλευρα, οι ζωικές κτηνοτροφές και τελικώς απαγορεύθηκαν.
Θα συστήσω στην Κυβέρνηση να είναι σημαιοφόρος και, εν πάση περιπτώσει, εμείς να το εφαρμόσουμε στην Ελλάδα.
Ακόμα, θα ήθελα να πω ότι είναι ανάγκη, κύριε Υπουργέ, να προσέξετε περισσότερο τις κτηνοτροφές. Κυκλοφορούν κτηνοτροφές ακατάλληλες, οι οποίες συχνότατα οδηγούν στο να ψοφούν τα ποίμνια λόγω των κτηνοτροφών. Μέσα στην πρόνοια που θα πάρετε γενικότερα και επ'ευκαιρία, όχι μόνο να απαγορεύσετε τις ζωικές κτηνοτροφές, αλλά να τις ελέγξετε κατά το δυνατόν πληρέστερα. Ο έλεγχος είναι βέβαιο ότι δεν γίνεται σωστός, ιδιαίτερα διότι χρησιμοποιούν για να συντηρήσουν τις κτηνοτροφές ορισμένα υλικά τα οποία καταλήγουν να δηλητηριάζουν τα ποίμνια.
Θεώρησα χρήσιμο, κύριε Πρόεδρε, να κάνω αυτή και μόνο την παρατήρηση. ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, συμφωνώ με

την άποψη του κ. Μητσοτάκη. Είναι και άποψη δική μας, την καταθέσαμε ήδη. Κύριε Μητσοτάκη, αυτή είναι η διαφορά. Εμείς την πήραμε την απόφαση, αλλά το θέμα είναι να πείσουμε και όλους τους εταίρους μας στην Ενωμένη Ευρώπη να την πάρουν, διότι εισάγουμε ζώντα ζώα για πάχυνση, άρα έρχονται
έχοντας φάει αυτές τις ζωοτροφές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και αν δεν την πάρουν οι άλλοι, να την
πάρουμε εμείς. Δεν μας εμποδίζει τίποτε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευελπιστώ όμως ότι είναι μια πολύ σημαντική απόφαση. 'Οπως είπατε, την πήρε και η γαλλική κυβέρνηση, έστω και κάτω από την πίεση του δικού τους προβλήματος. Συμφωνώ απόλυτα μαζί σας, εμείς πρέπει να την πάρουμε. Εξάλλου, όπως είπα, τα
κρεατάλευρα είναι μόνο σαράντα χιλιάδες τόνοι στο ένα εκατομμύριο
εξακόσιες τριάντα χιλιάδες τόνους που καταναλίσκουμε.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της
Νέας Δημοκρατίας κ. Αθανάσιος Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, δυστυχώς, ο κύριος Υπουργός απέφυγε να απαντήσει στα περισσότερα ερωτηματικά που τίθενται από την επίκαιρη ερώτηση που συζητάμε σήμερα. Δεν ανέφερε λέξη για το εάν είναι ικανοποιημένος ή όχι από τη λειτουργία του Ε.Φ.Ε.Τ. Δεν σας αφορά, κύριε Υπουργέ;
'Εκπληξη μεγάλη μας είχε προκαλέσει τότε πώς παραιτήθηκε ο Υπουργός Γεωργίας που έχει τις περισσότερες υπηρεσίες υπό τας διαταγάς του, υπό τον έλεγχό του να μεταβιβάζεται κατά παγκόσμια πρωτοτυπία ο έλεγχος αυτός στο Υπουργείο Ανάπτυξης. Οι Ηνωμένες Πολιτείες έχουν τον περίφημο Οργανισμό Τροφίμων και Φαρμάκων.
Η Νέα Δημοκρατία είχε καταθέσει πρόταση νόμου παλαιότερα, η οποία
απερρίφθη από την Κυβέρνηση του ΠΑ.ΣΟ.Κ. και ισχυρίστηκε ότι έχει στο συρτάρι έτοιμη μία νομοθετική ρύθμιση, η οποία θα επέλυε το πρόβλημα και θα μείωνε τις δυσλειτουργίες. Σε όλη την άλλη Ευρώπη ο έλεγχος των τροφίμων γίνεται από το Υπουργείο Γεωργίας. Μόνο στη χώρα μας υπήρξε πρωτοτυπία. Υπήχθη στο Υπουργείο Ανάπτυξης. Ισχυρίστηκε τότε χωρίς να διαμαρτυρηθεί ο κύριος Υπουργός, ο κ. Βενιζέλος, ότι εμείς το κοιτάμε από τη μεριά του καταναλωτού. Για να δούμε, όμως, προστατεύθηκε ο καταναλωτής;
Δύο χρόνια μετά η κ. Παπανικολάου προχθές στη Βουλή είπε ότι ο Ε.Φ.Ε.Τ. δεν λειτουργεί, δεν έχει επιστημονικό προσωπικό. Τι να κάνω, αφού ο Ε.Φ.Ε.Τ. είναι νομικό πρόσωπο του δημοσίου, άρα γι' αυτό δεν έχει; Είπε ότι δεκαέξι διαφορετικές αλλά συναρμόδιες υπηρεσίες ασχολούνται με το θέμα και ότι υπάρχει σύγχυση.
Σας είπε προηγουμένως ο εισηγητής μας ότι οι υπάλληλοι του Γενικού Χημείου του Κράτους έχουν προσφύγει στο Συμβούλιο Επικρατείας για να μην υπάγονται στον Ε.Φ.Ε.Τ. Είπε η κ. Παπανικολάου επίσης ότι είναι παρωχημένες οι διατάξεις της νομοθεσίας, συμπεριλαμβανομένων των υγειονομικών διατάξεων και ζήτησε η ίδια αυτή η υπεύθυνη την αλλαγή του Αγορανομικού Κώδικα. Δεν υπάρχουν στοιχεία -παραδέχθηκε- ούτε για τη σαλμονέλα ούτε για τις διοξίνες ούτε για τις επιπτώσεις από τα φυτοφάρμακα και είναι γνωστό -και είναι αρμοδιότητα των κυρίων Υπουργών- πως λειτουργούν οι σταθμοί φυτοπροστασίας. Τα έχουμε καταθέσει με άλλη ερώτησή μας.
Ανέφερε ότι λόγω πολυνομίας και σύγκρουσης αρμοδιοτήτων ούτε οι ίδιες
οι επιχειρήσεις τροφίμων γνωρίζουν τι λένε οι διάφοροι νόμοι. Ανέφερε
επίσης ότι η πρωτογενής παραγωγή βεβαίως υπάγεται στο Υπουργείο Γεωργίας,
το μετέπειτα στάδιο θα μεταβιβαστεί στον Ε.Φ.Ε.Τ., αλλά αυτό θα κάνει
χρήση των αρμοδιοτήτων όταν θα είναι ικανό.
Για δε τη σπογγώδη εγκαφαλοπάθεια, ο Ε.Φ.Ε.Τ., ο Ενιαίος Φορέας
Ελέγχου Τροφίμων, ανέφερε ότι φέτος θα κάνει ημερίδα ενημερωτική. Αυτός
είναι ο ρόλος και η λειτουργία του Ε.Φ.Ε.Τ. αυτά τα δύο χρόνια.
Στην ερώτησή μας απήντησε ο κύριος Υπουργός σχετικά με τον Ε.Φ.Ε.Τ. ότι στην πρώτη μεταποίηση υπάρχει παράλληλη αρμοδιότητα. Η πρώτη μεταποίηση των τροφίμων είναι βασικό συστατικό των τροφίμων που καταναλίσκει ο κάθε είδους καταναλωτής.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Θα βγεί όπου να 'ναι υπουργική απόφαση, που θα καθορίζει ποια τρόφιμα είναι αυτά που προέρχονται μετά από την πρώτη μεταποίηση. Και θα είναι κοινή απόφαση των Υπουργών Γεωργίας και Ανάπτυξης, για να προσδιοριστεί η έννοια της πρώτης μεταποίησης. Ξέρετε τι σημαίνει πρώτη μεταποίηση; Το γάλα το παστεριωμένο είναι πρώτη μεταποίηση. 'Ολες οι κονσέρβες είναι πρώτη μεταποίηση. Πρώτη μεταποίηση είναι οι κομπόστες, οι σαρδέλες, όλα αυτά τα οποία βρίσκονται στα ράφια. Δηλαδή δύο χρόνια μετά την ίδρυση του ΕΦΕΤ, δεν έχει καθοριστεί με κοινή υπουργική απόφαση ποια ανήκουν στην πρώτη μεταποίηση.
'Αρα λοιπόν, για ποια κατάσταση μιλάμε; Σε ποιον ενιαίο φορέα ελέγχου τροφίμων αναφερόμαστε, γιατί να μην ανησυχεί ο 'Ελληνας καταναλωτής; Αυτό ήταν το πρώτο ερώτημα για το οποίο καμία λέξη δεν ακούσαμε από τον κύριο Υπουργό, για τη λειτουργία του ΕΦΕΤ. Καιρός όμως είναι, νομίζω, μια που δεν έχει κάνει τίποτα ο ΕΦΕΤ μέχρι στιγμής, να αναθεωρήσουν άποψη, να εφαρμόσουν τα διεθνή πρότυπα, να σταματήσουν οι πρωτοτυπίες και να υπαχθεί ο ΕΦΕΤ ή οποιοσδήποτε άλλος οργανισμός, δραστηριοποιώντας τις υπηρεσίες που υπάρχουν και για τις οποίες υπάρχει ομολογία για συναρμόδιες διαφορετικές υπηρεσίες, κάτω από έναν ενιαίο φορέα και να σταματήσει αυτή η χωρίς βάσανο ιδέα, η οποία μετετράπη σε νόμο του κράτους, που είχε ο κ. Βενιζέλος.

Ας έρθουμε στη σπογγώδη εγκεφαλοπάθεια. Ανέκυψε το πρόβλημα το 1996. Κανένα μέτρο δεν ελήφθη τότε. Η χώρα μας είναι εισαγωγέας σε βοοειδή, γιατί έχει μόνο 30% αυτάρκεια σε βοοειδή. 'Αλλες χώρες πήραν αμέσως
μέτρα. Αυτό που είπε ο κ. Κακλαμάνης. Οι Ηνωμένες Πολιτείες το εφήρμοσαν αμέσως. 'Οποιος είχε διαμείνει περισσότερο από έξι μήνες στο Ηνωμένο Βασίλειο, έπαυε αυτόματα να είναι αιμοδότης. Παρ'ότι η έκθεση Ορτέγκα το 1997 έβγαλε όλα τα άπλυτα στη φόρα και οι διάφορες χώρες εντείνουν τα μέτρα προστασίας, εδώ δεν γίνεται τίποτα και θα σας πω λεπτομερέστερα τι σημαίνουν οι οδηγίες που ανέφερε ο κύριος Υπουργός προηγουμένως για τα προγράμματα που είπε για τη σπογγώδη εγκεφαλοπάθεια.
Η επιτροπή συστήθηκε πριν από λίγες μέρες, αυτή τουλάχιστον που θα ήταν αρμόδια από την πλευρά του ΕΦΕΤ να κάνει αυτό που ο ιδρυτικός νόμος ορίζει για τον ΕΦΕΤ. Να σταθούμε, κύριε Υπουργέ, στη διακίνηση, για να δούμε αν οι εγκύκλιοι αυτές έχουν και πρακτικό αποτέλεσμα. Κάθε εισαγωγέας έχει υποχρέωση να γνωστοποιεί στην κτηνιατρική υπηρεσία το φορτίο. Να κάνω εδώ μια παρένθεση. Η γενική κρατική υπηρεσία υπάγεται στο Υπουργείο Γεωργίας, οι τοπικές κτηνιατρικές υπηρεσίες υπάγονται στο Υπουργείο Εσωτερικών, μια που οι υπάλληλοι είναι αποσπασμένοι στη Νομαρχιακή Αυτοδιοίκηση. Οι άνθρωποι ζητάνε να υπάγονται στο Υπουργείο Γεωργίας, μια που από εκεί ουσιαστικά πληρώνονται για τα προγράμματα, μια που από εκεί παίρνουν οδηγίες. Γιατί αν είναι δυνατόν ο αντινομάρχης μόνος του, ο αρμόδιος για αγροτικά θέματα, να βγάζει οδηγίες. Και παραμένει αυτό το καθεστώς. Κάθε εισαγωγέας λοιπόν γνωστοποιεί στην υπηρεσία το φορτίο. Εάν δε έχει να κάνει διανομή σε άλλα μέρη, πρέπει να επισκεφθεί το φορτίο ο κτηνίατρος και να ελέγξει τα χαρτιά. Ερώτηση: Κάνετε ελέγχους; Δεν κάνουμε, διότι υπάρχουν πιστοποιητικά επιθεωρητών. Είναι ένα μέτρο που εφαρμόζεται στις άλλες ευρωπαϊκές χώρες και ιδίως στη Γαλλία. Η Γαλλία έχει χωριστεί σε περιοχές. Ανά περιοχή υπάρχει επιθεωρητής, ο οποίος δίνει πιστοποιητικό. Μόλις λοιπόν ο κτηνίατρος δει
το πιστοποιητικό είναι κατοχυρωμένος. Τελείωσε. Αν θέλει, λέει, μπορεί να κάνει έλεγχο, αλλά επειδή δεν υπάρχει πληθώρα κτηνιάτρων και προσωπικού, σπανίως γίνεται τέτοιος έλεγχος. Παραδείγματος χάρη μικροβιολογικός έλεγχος που γίνεται σε τρεις πόλεις: στη Λάρισα, στην Αθήνα και στη Θεσσαλονίκη.
Επίσης μπορεί αν θέλει να κάνει έναν έλεγχο για τη ραδιενέργεια που
γίνεται στο "ΔΗΜΟΚΡΙΤΟ", για σπογγώδη εγκεφαλοπάθεια όμως ποτέ. Δεν υπάρχει εργαστηριακή εξέταση.
Κύριε Υπουργέ, παίρνει κτηνίατρος από το φορτίο που έρχεται δείγμα
και το στέλνει;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν μάθατε ότι ο έλεγχος
γίνεται μόνο στο σφαγείο ...
ΑΘΑΝΑΣΙΟΣ ΝΑΚΟΣ: Θα σας πω. Μην εκνευρίζεστε, όμως.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν εκνευρίζομαι, αλλά και η ανακρίβεια έχει ένα όριο.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, υπάρχει και
Προεδρείο. Να κάνουμε κανονικά τη συζήτηση.
ΑΘΑΝΑΣΙΟΣ ΝΑΚΟΣ: Για κάθε φορτίο που έρχεται υπάρχει μακροσκοπικός
έλεγχος από την κτηνιατρική υπηρεσία του κάθε νομού ή όχι;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Για τη σπογγώδη εγκεφαλοπάθεια;
ΑΘΑΝΑΣΙΟΣ ΝΑΚΟΣ: Γίνεται κανένας έλεγχος; Στη διακριτική ευχέρεια του κτηνιάτρου, λοιπόν, είναι να προβεί στον οποιοδήποτε έλεγχο και λόγω ανεπάρκειας των υπηρεσιών, σχεδόν ποτέ δεν γίνεται και εξαντλείται ο έλεγχος στα χαρτιά και στα πιστοποιητικά που φέρνουν μαζί τους τα ζώα. 
Για τις ζωωτροφές είναι υπεύθυνο το Υπουργείο Γεωργίας. Γίνεται
δειγματοληπτικός έλεγχος στις ζωωτροφές ή είναι ό,τι δηλώνεται και γράφει στην ετικέτα για εισαγόμενες ζωωτροφές; Προβλέπεται έλεγχος; Ας απαντήσει ο κύριος Υπουργός. Δηλαδή φορτία με ζωωτροφές που έρχονται, υπάρχει έλεγχος αυτών ή αρκούμαστε στην ετικέτα που υπάρχει; Αυτά όσον αφορά τα εισαγόμενα.
'Ερχομαι τώρα στα ντόπια. Υπάρχουν οδηγίες και πράγματι είναι το πρόγραμμα στο οποίο αναφέρθηκε προηγουμένως ο κύριος Υπουργός. Το πρόγραμμα εφαρμόζεται όταν οι ελλιπείς κτηνίατροι σε αριθμό φθάσουν στην περιοχή και δουν συμπτώματα. Για να φθάσει, όμως, ο νομοκτηνίατρος να δει συμπτώματα, σημαίνει ότι οι ιδιώτες κτηνίατροι στους οποίους απευθύνονται οι κτηνοτρόφοι δεν μπόρεσαν να δουν ή να καλύψουν ή ο ίδιος ο κτηνοτρόφος να κρύψει κάποια συμπτώματα που θα του δημιουργούσαν πρόβλημα.
Αν υπάρχουν κινητικά και νευρικά συμπτώματα, τότε μπορεί να σταλούν
στο Αριστοτέλειο Πανεπιστήμιο. Αυτή είναι η διαδικασία και ο κύριος Υπουργός ισχυρίζεται ότι υπάρχει επαρκές σύστημα ελέγχου επικεντρωμένο σε εκατόν τριάντα εργαστήρια υπό την επίβλεψη της συμβουλευτικής εθνικής επιστημονικής επιτροπής. Ουσιαστικά μόνο το Αριστοτέλειο Πανεπιστήμιο σποραδικά έχει εξετάσει μικρό αριθμό δειγμάτων. Ο Βέλγος μάλιστα Υπουργός Γεωργίας ανέφερε στην εφημερίδα "LE SOIR" των Βρυξελλών ότι στην Ελλάδα και στην Ιταλία δεν ελέγχουν τίποτα.
Είπαμε και κάναμε διαχωρισμό στα ξένα από τα ντόπια. Ποια, όμως,
είναι ξένα και ποια ντόπια; Ο νόμος λέει ότι σε τρεις μήνες ελληνοποιούνται -όπως οι ποδοσφαιριστές και καλαθοσφαιριστές- τα εισαγόμενα ζώα. 'Ελεγχος δεν γίνεται. Σας είπε προηγουμένως ο κ. Κακλαμάνης ομολογία των υπευθύνων ότι το Σαβατοκύριακο δεν δουλεύουν και τότε εισάγονται όλα αυτά τα οποία ελληνοποιούνται και αποκαλούνται ελληνικά.
Για τη σφαγή, τη διακίνηση, την καύση, την ηλικία των ζώων κλπ.,
υπάρχουν αξιόπιστοι έλεγχοι και υπό ποίες συνθήκες;
Στις 25 έως στις 29 Σεπτεμβρίου δύο επιθεωρητές της Ευρωπαϊκής
'Ενωσης -Γραφείο Τροφίμων και Κτηνιατρικών θεμάτων- κατέφθασαν στη χώρα μας. Αντικείμενο της επίσκεψης ήταν η έρευνα για την αξιολόγηση της ικανότητας των αρμοδίων φορέων να ασκούν τους κατάλληλους ελέγχους στην παραγωγή νωπού κρέατος. Είναι μία έκθεση δεκαεπτά σελίδων.
Η κατάληξη της πλήρους αιτιολογημένης έκθεσης είναι η εξής: "Βάσει
των όσων διαπιστώθηκαν από την αποδοχή της επιθεώρησης συμπεραίνεται ότι προς το παρόν οι ελληνικές αρχές δεν είναι ακόμη σε θέση να εγγυηθούν επαρκώς την εφαρμογή των κοινοτικών οδηγιών, που αφορούν τους κτηνιατρικούς ελέγχους".
Αυτό είπαν οι επιθεωρητές της Ευρωπαϊκής 'Ενωσης -Γραφείο Τροφίμων
και Κτηνιατρικών Θεμάτων- κατά τους ελέγχους που ενήργησαν από τις 25 έως τις 29 Σεπτεμβρίου. Αποδίδουν δε αυτήν την κατάσταση -είναι ευγενής η διατύπωση, όπως ακούτε, κύριοι συνάδελφοι- στην ασυνεννοησία των κτηνιατρικών υπηρεσιών, στα ακατάλληλα σφαγεία, στην έλλειψη ψυγείων ακόμη και στο νερό, το οποίο καταναλώνουν τα ζώα, το οποίο δεν είναι απηλλαγμένο μικροβίων, μια και δεν γίνεται καμία μικροβιολογική εξέταση. 
Αυτή είναι η κατάσταση όσον αφορά τα ντόπια, τα ξένα, τα
ελληνοποιούμενα κρέατα. 'Αρα, λοιπόν, πλήρης ανυπαρξία ελέγχων και εξασφάλιση κάποιου σταδίου από όλα αυτά τα στάδια, τα οποία υπάρχουν μέχρι να φτάσει η τροφή στο πιάτο.
Φέτος το καλοκαίρι, στις 6 Ιουλίου, συνήλθε αυτή η επιτροπή, δηλαδή η επιστημονική συντονιστική επιτροπή της Ευρωπαϊκής 'Ενωσης, για την οποία είπε ο κύριος Υπουργός και έβγαλε και ανακοίνωση μετά από δημοσίευμα της "ΚΑΘΗΜΕΡΙΝΗΣ". Σκοπός της ήταν ο προσδιορισμός της γεωγραφικής επικινδυνότητας της σπογγώδους εγκεφαλοπάθειας. Σε αυτήν την επιτροπή δεν υπήρξε κανένας 'Ελληνας, παρ'ότι υπήρξαν αντιπρόσωποι από όλες τις χώρες, ακόμη και από τρίτες χώρες.
Ο κύριος Υπουργός ανακοίνωσε σε σχόλιο της "ΚΑΘΗΜΕΡΙΝΗΣ" ότι καμιά
τέτοια δήλωση δεν έχει γίνει, δεν υπάρχει επίσημη τέτοια δήλωση, ούτε έγγραφο του επιτρόπου, μια που η "ΚΑΘΗΜΕΡΙΝΗ" αναφερόταν σε επικοινωνία με τον επίτροπο και ότι αυτά τα οποία ανεγράφοντο δεν ήταν αληθή. 'Ομως η πραγματικότητα είναι -σας έχω εδώ και το αγγλικό και το ελληνικό κείμενο, την επίσημη μετάφραση- τελείως διαφορετική. Αναφέρομαι στην τελική γνωμοδότηση της επιστημονικής συντονιστικής επιτροπής της Ευρωπαϊκής 'Ενωσης για το γεωγραφικό ρίσκο, γεωγραφική επικινδυνότητα της σπογγώδους εγκεφαλοπάθειας των βοοειδών.
Παράγραφος 3, 4 σελίδα 32. Η περίπτωση της Ελλάδας. "Η επιστημονική συντονιστική επιτροπή δεν έχει λάβει πληροφορίες από την Ελλάδα και ως εκ τούτου είναι ανίκανη να προσφέρει μια επιστημονικά βασισμένη άποψη. Παρ' όλα αυτά πρέπει να υποτεθεί πως η Ελλάδα έχει εκτεθεί στον υπεύθυνο για την Σ.Ε.Β. παράγοντα. Υπ' αυτές τις συνθήκες η επιστημονική συντονιστική 
επιτροπή θεωρεί φρόνιμο να υποθέσει ότι το γεωγραφικό ρίσκο για τη Σ.Ε.Β. στην Ελλάδα βρίσκεται σε υψηλό επίπεδο". Αυτά είναι για τα Πρακτικά,
κύριε Πρόεδρε. Θα τα καταθέσω μετά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να μας πείτε,
κύριε Νάκο, αν έχει και τη δικαιοδοσία αυτή η συγκεκριμένη επιτροπή να κάνει μια τέτοια κρίση.
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, σας παρακαλώ. Θα
σας δώσω το λόγο, αν επιτρέπει διακοπή ο ομιλητής.
ΑΘΑΝΑΣΙΟΣ ΝΑΚΟΣ: Δεν έχω καμία αντίρρηση, κύριε Πρόεδρε, αλλά

πιστεύει ο κύριος Υπουργός ότι τον καταναλωτή τον ενδιαφέρει η γραφειοκρατία της δικαιοδοσίας της επιτροπής; Δηλαδή τον ενδιαφέρει το έγγραφο της νομιμοποίησης; Η ουσία ενδιαφέρει, κύριε Υπουργέ. Δηλαδή τι είναι αυτή η επιτροπή, που κάνει αυτές τις διαπιστώσεις; Είναι παρακρατική οργάνωση; Είναι κρίμα που δεν απαντάτε σε αυτές τις συγκεκριμένες παρατηρήσεις. Γιατί δεν δίνετε στοιχεία σε αυτή την επιτροπή; Και ας μην έχει πιστοποίηση. Τι σας εμποδίζει να δώσετε στοιχεία; Εκτός αν δεν έχετε ή αν κρύβετε κάτι.
Ποια ήταν η στάση του Υπουργού σ' όλη αυτή την εκδήλωση του παροξυσμού; Είπε προηγουμένως ότι η Ιταλία και η Ισπανία προέβησαν σε μονομερείς ενέργειες και παρ'ότι ακολούθησαν οι άλλες ανατολικές χώρες εμείς περιμέναμε για να μην μπούμε στον πόλεμο των συμφερόντων. Ας μας πει ποιος είναι ο πόλεμος των συμφερόντων, ο οποίος είναι τόσο δυνατός, ούτως ώστε κάνει την ελληνική Κυβέρνηση να μην παίρνει μέτρα για ένα θέμα που δεν μας αφορά. Αν είχαμε εμείς τη νόσο, να καταλάβαινα κάποια διστακτικότητα, αλλά να μην παίρνουμε μέτρα εμείς για να μην εισάγουμε το πρόβλημα από άλλες χώρες και να το φέρνουν η Ιταλία και η Ισπανία;
Είπε προηγουμένως ότι είναι διπλανές όμορες χώρες. Μα, το 50% των
κρεάτων των βοοειδών που καταναλώνονται στη χώρα μας είναι γαλλικής προέλευσης. Αμφιβάλλω αν η Ιταλία έχει 50% εισαγωγές από τη Γαλλία. Και ρωτάμε: Γιατί δεν απαγορεύεται η χρήση ζωοτροφών γενικά με ζωικό περιεχόμενο; Γιατί να πηγαίνουν οι άλλες χώρες; Οι άλλοι δηλαδή είναι πιο έξυπνοι από μας; Φοβούνται πιο πολύ; Δεν έχουν τα επιστημονικά δεδομένα, τα οποία έχουμε εμείς; Ποια είναι η αιτία της διαφοροποίησης;
Την ίδια μέρα πριν από τη σύσκεψη ο κύριος Υπουργός δηλώνει ότι θα
συμμορφωθεί στην όποια απόφαση του συμβουλίου, το οποίο έχει περιοριστικό πνεύμα. Την ίδια μέρα κάνει ουσιαστικά εμπάργκο η Ολλανδία και το σημαντικότερο -και τελειώνω με αυτό- είναι ότι ο επίτροπος Ντέιβιντ Μπιρν ζήτησε εγγυήσεις από τη Γαλλία ότι θα επιβάλει στα εξαγόμενα τους ίδιους ελέγχους απ' αυτά της εσωτερικής κατανάλωσης.
'Αρα η Γαλλία αυτοπεριορίστηκε, πήρε εκείνα τα μέτρα που έπρεπε για να προστατεύσει -παρ'ότι δημιούργησε το πρόβλημα- τους Γάλλους πολίτες και ανησυχεί ο επίτροπος αν αυτά τα μέτρα θα τα πάρει η Γαλλία για τα εξαγόμενα απ' αυτήν προϊόντα. Και μετά απ' αυτήν την ομολογία εμείς δεν τολμούμε να πάρουμε μονομερή μέτρα, για να μην μπούμε στον πόλεμο των συμφερόντων.
Kύριε Πρόεδρε, έχει υποχρέωση ο κύριος Υπουργός να μας πει σε ποιον
πόλεμο συμφερόντων αναφέρεται. Θα επανέλθω στη δευτερολογία μου.
(Στο σημείο αυτό ο Βουλευτής κ. Αθανάσιος Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Πιστεύουμε ότι το σημερινό ζήτημα που συζητάμε είναι σημαντικό
και όση ώρα τουλάχιστον παρακολουθήσαμε σ' αυτήν την Αίθουσα γίνεται μία αντιπαράθεση έξω από την ουσία του προβλήματος. Δηλαδή το πώς γεννήθηκε, τα αίτια του προβλήματος και το πώς οξύνθηκε. Και σ' αυτό επάνω βέβαια 
ούτε από τους Βουλευτές που έκαναν την επερώτηση εισηγητικά ειπώθηκε. Κάτι πήγε να ψελλίσει ο κύριος Υπουργός, αλλά το σταμάτησε. Κατανοώ βέβαια γιατί το σταμάτησε, διότι όταν η πολιτική σου είναι Ευρωπαϊκή 'Ενωση, χωρίς να υπολογίζεις τις οποιεσδήποτε συνέπειες μπορεί να έχει αυτή η πολιτική στους λαούς, είναι επόμενο ότι δεν μπορείς να πας ένα βήμα παραπάνω και να τονίσεις ιδιαίτερα ότι το πρόβλημα είναι βαθιά πολιτικό.
Το πρόβλημα άρχισε το 1986 κι έγινε γνωστό μέσα στην Ευρώπη το 1996. Πάρθηκαν κάποια μέτρα κατ' αρχήν για την Αγγλία και τότε βέβαια η Ευρωπαϊκή 'Ενωση και τα αρμόδια όργανα καθησύχαζαν τον κόσμο ότι δεν υπάρχει πρόβλημα. Παρ'όλα αυτά όμως το πρόβλημα υπήρχε και σκεπάστηκε, γιατί ήθελε η Ευρωπαϊκή 'Ενωση να εξυπηρετήσει με εκείνες τις αποφάσεις συγκεκριμένα πολυεθνικά συμφέροντα παραγωγής κρέατος, παραγωγής αυτών των ζωοτροφών και βέβαια εταιρειών διακίνησης του κρέατος.
'Ετσι λοιπόν δεν μας ξαφνιάζει η σημερινή έξαρση της αρρώστιας. 
Γιατί θα πρέπει να αναφερθούμε και στο παρελθόν, τι έγινε με τις ορμόνες, τι έγινε με τις διοξίνες. Σήμερα έχουμε τη ζωονόσο, τη γνωστή όπως την ονομάζει ο λαός "νόσο των τρελών αγελάδων". Αύριο θα έχουμε τα γενετικά μεταλλαγμένα είδη διατροφής της φίλης χώρας των Ηνωμένων Πολιτειών. Κάποιος είπε ότι εκεί υπάρχει ο έλεγχος. Ποιος έλεγχος; Αυτοί διοικούν. 
'Ετσι, λοιπόν, πιστεύουμε ότι πρέπει να προσεγγισθεί το συγκεκριμένο ζήτημα.
Και βέβαια η Νέα Δημοκρατία λέει ότι πρέπει να παρθούν και μια σειρά μέτρα. Τώρα το κράτος καλεί να πάρει μέτρα. Καλά και όταν έχεις την πολιτική σου, της ενωμένης αγοράς, που πέφτουν τα σύνορα, γίνεται μία ενιαία οικονομική αγορά, τι γίνεται; Τώρα ξαφνικά σκεφτόμαστε ότι πρέπει να παρθούν από το κράτος μέτρα.
ΠΡΟΕΔΡΕΥΩΝ (Κωνσταντίνος Γείτονας): Ούτως ή άλλως, επειδή έχω χρηματίσει και Υπουργός Υγείας, το επισημαίνω, τα μικρόβια και οι ιοί ποτέ δεν αναγνώριζαν σύνορα...
ΑΓΓΕΛΟΣ ΤΖΕΚΗΣ: Εκεί θα φθάσουν. Θα φθάσουν στην πηγή για να μην μπορεί να φεύγει το μικρόβιο από τη χώρα και να πηγαίνει σε μία άλλη, με όσες συνέπειες έχει για τους λαούς.
'Ετσι, λοιπόν, εκεί πρέπει να χτυπήσουμε.
Γιατί επετράπη στην Ευρωπαϊκή 'Ενωση η χρήση αυτών των ζωοτροφών; Γιατί τα ζώα αυτά, που είναι μηρυκαστικά, να τρώνε τα ίδια τα ζώα; 'Οταν πας ενάντια στη φύση, επόμενο είναι ότι η φύση θα στραφεί ενάντια σε αυτόν ο οποίος κάνει την παρέμβαση.
'Ετσι, λοιπόν, πιστεύουμε ότι η Ευρωπαϊκή 'Ενωση και με τα συγκεκριμένα μέτρα που έχει αποφασίσει -και αυτό άλλωστε το είχαμε τονίσει και σε επίκαιρη ερώτηση- δεν κάνει τίποτε άλλο παρά πραγματικά να
προστατεύει τα συμφέροντα αυτών των συγκεκριμένων μεγάλων επιχειρήσεων παραγωγής κρέατος και ζωοτροφών.
'Οσον αφορά το ζήτημα των ελέγχων θέλω να πω τα εξής: Λέγαμε ότι στην Ευρωπαϊκή 'Ενωση -πρότυπο ήταν- υπάρχουν οι έλεγχοι. Αποδείχθηκε βέβαια ότι δεν υπάρχει κανένας έλεγχος. Επίσης δεν μπορεί να γίνει έλεγχος ούτε και μέσα στη δική μας τη χώρα. Και αυτό το λέμε γιατί θα πρέπει η Κυβέρνηση να επωμισθεί τις ευθύνες της. 'Εχει σοβαρές ευθύνες. Δεν μπορεί η κτηνιατρική υπηρεσία, είτε το Υπουργείο είτε η Νομαρχιακή Αυτοδιοίκηση, να έχει επτακόσιους, εξακόσιους υπαλλήλους λιγότερους. Χίλιες τριακόσιες 
είναι με τον παλιό οργανισμό οι οργανικές θέσεις και υπάρχουν επτακόσιοι. 'Αρα, λοιπόν, πού είναι οι προσλήψεις, πού είναι τα μέτρα που πρέπει να πάρει με νέα εργαστήρια; Διότι το ομολογεί και ο ίδιος ο κύριος Υπουργός. Είκοσι έλεγχοι έγιναν το 1999 και εννέα έγιναν μέσα στο 2000, όσον αφορά τον εγκέφαλο των ζώων, σε έναν αριθμό διακοσίων πενήντα ζώων που πηγαίνουν για σφαγή. Αυτό τι σημαίνει; Σημαίνει ότι ο έλεγχος είναι δειγματοληπτικός, όπως και οι έλεγχοι που έγιναν μέσα στην Ευρωπαϊκή 'Ενωση.
Επομένως πιστεύουμε ότι αυτοί οι κυβερνητικοί χειρισμοί ξεκινούν από μία απεγνωσμένη προσπάθεια αυτήν την ώρα να πείσουν και να καθησυχάσουν την κοινή γνώμη ότι δεν υπάρχει πρόβλημα, ενώ γνωρίζουμε ότι το πρόβλημα υπάρχει και απλώνεται στην Ευρωπαϊκή 'Ενωση.
Υπήρξαν τέτοια γεγονότα και στη Γερμανία όπου καλύφθηκαν. Υπήρξαν και στο Βέλγιο. Απλώνονται και στην Ισπανία. 'Αρα, είναι γενικότερο πλέον το πρόβλημα και έτσι πρέπει να αντιμετωπισθεί.
Πιστεύουμε ότι γίνεται μία προσπάθεια συνειδητή και από την Ευρωπαϊκή 'Ενωση για να συγκαλυφθεί το συγκεκριμένο ζήτημα. Βέβαια πώς να δίνεις διαβεβαιώσεις ότι γίνονται οι έλεγχοι ενώ, όπως πιστεύουμε εμείς, δεν έχει ολοκληρωθεί το σύστημα καταγραφής και ταυτοποίησης των βοοειδών, ώστε να πιστοποιείται η προσέλευσή τους, δηλαδή αν γεννήθηκαν στην Ελλάδα αποκλειστικά από εγχώριο ζωικό κεφάλαιο, εάν κατάγονται από ζώα εγχώριας προέλευσης διασταυρωμένα με ζώα άλλων χωρών ή αν γεννήθηκαν σε άλλες χώρες και στη συνέχεια κρατήθηκαν στη χώρα μας για αναπαραγωγή ή για απάγχηση και σφαγή.
Τα ίδια ισχύουν και για τα διακινούμενα κρέατα στα οποία επίσης
προβλέπεται -αλλά ακόμα δεν εφαρμόζεται- σύστημα ταυτοποίησης της προέλευσής τους μέχρι το επίπεδο της εκτροφής του ζώου από το οποίο προέρχονται.
Η μη εφαρμογή ενός τέτοιου συστήματος οδηγεί, αν θέλετε, στην
παράλογη και αστεία εικόνα για τη χώρα μας. Ενώ είναι μία χώρα που έχει αυτάρκεια 30%, εισάγουμε το υπόλοιπο 70%. Είναι πραγματικά ένα σοβαρό πρόβλημα, το οποίο πρέπει να αντιμετωπιστεί.
Βέβαια θα πρέπει να υπολογίσουμε και αυτά που έρχονται από τρίτες χώρες. Αυτά αποκτούν την ελληνική υπηκοότητα, χαρακτηρίζονται ελληνικά και οδηγούνται στην ελληνική αγορά, στους καταναλωτές, σαν ελληνικά, ενώ είναι ξένα. Και σε αυτό το ζήτημα θα πρέπει να πούμε ότι και απαγόρευση να γίνει για εισαγωγή, κάτι που απαγορεύεις από την πόρτα μπορεί να σου έρθει από το παράθυρο. Διότι οι τρίτες χώρες παίρνουν γαλλικό κρέας. Οι τρίτες χώρες, εκτός Ευρωπαϊκής 'Ενωσης. Ποιος, λοιπόν, πιστεύει ότι δεν μπορεί να ξαναεπιστρέψει με σφραγίδα τρίτης χώρας μέσα στην ελληνική αγορά;
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Η ίδια η πρόεδρος του ανάλογου οργανισμού με ευθύνη της, κύριε
Υπουργέ -και είναι επιστήμων- λέει ότι δεν υπάρχει ο συστηματικός έλεγχος για το συγκεκριμένο ζήτημα. Εμείς σας αποδεικνύουμε και οι κτηνίατροι οι ίδιοι ομολογούν ότι δεν υπάρχουν τα αναγκαία μέσα για να γίνει αυτή η προσπάθεια συστηματικού ελέγχου.
Επομένως το ζήτημα είναι ότι θα ακολουθήσουμε μια πολιτική που θα ευνοήσει την ανάπτυξη της κτηνοτροφίας στη χώρα μας; Είπατε, κύριε Υπουργέ, ότι το 1992 πάρθηκε αυτή η απόφαση για τον περιορισμό της κτηνοτροφίας και συμφωνούμε. 'Ηταν η Νέα Δημοκρατία εκείνη που το 1992 πήρε απόφαση για τα βοοειδή, για τα αιγοπρόβατα και για τη φυτική παραγωγή. Το συμπέρασμα που βγαίνει είναι ότι οι αποφάσεις που παίρνονται από την Ευρωπαϊκή 'Ενωση εδώ μέσα με ευλάβεια πραγματικά γίνονται εκτελεστές.
Το 1998 με δική σας κυβέρνηση έγινε η αναθεώρηση, άλλαξε ο Κανονισμός
και δεν πατήσατε εκεί πραγματικά το πόδι σας και να πείτε, εγώ θέλω να αναπτύξω την κτηνοτροφία μου, δεν μπορεί να δίνω δισεκατομμύρια δραχμές προκειμένου να φέρω τα δικά σας προϊόντα. Μέσα από αυτήν την ανάπτυξη που εμείς λέμε, να ευνοηθεί ο παραγωγικός συνεταιρισμός, να ευνοηθεί η οικογενειακή μορφή εκμετάλλευσης κτηνοτροφικής μονάδας, με όλη την υλικοτεχνική βοήθεια που πρέπει να δώσει το κράτος, η πολιτεία, για να μπορούμε πραγματικά να έχουμε την ανάπτυξη που πρέπει να έχουμε. Και, επιτέλους, να αντιστραφεί αυτό που λέμε 70% φυτική παραγωγή και 30% ζωική, όταν γνωρίζουμε ότι η Ευρωπαϊκή 'Ενωση δεν κάνει αποδεκτή ούτε τη φυτική παραγωγή που είναι ελλειμματική.
'Αρα βλέπουμε ότι το πρόβλημα είναι βαθιά πολιτικό και έτσι πρέπει να αντιμετωπιστεί. Η πολιτική πρόταση που κάνει το Κομμουνιστικό Κόμμα Ελλάδος είναι ρεαλιστική, αλλά χρειάζεται μια αποφασιστική αλλαγή πολιτικής πλεύσης, να ενισχυθεί δηλαδή η ντόπια παραγωγή. 'Οπως οι άλλες χώρες επιβάλλουν τις πολιτικές τους για τα δικά τους συμφέροντα, έτσι και εσείς πρέπει να πειθαρχήσετε.
Γι'αυτό καταλογίζουμε σοβαρές ευθύνες στην κυβέρνηση και όταν λέμε

ότι υποκύπτει στις πιέσεις του πολυεθνικού κεφαλαίου, είμαστε ρεαλιστές. Και εσείς εν τη ρύμη του λόγου σας το παραδεχθήκατε, αλλά είπατε "τι να
κάνουμε, αυτή είναι η Ευρωπαϊκή 'Ενωση". Εμείς λέμε να μην είναι αυτή η Ευρωπαϊκή 'Ενωση, να πάρει υπόψη δηλαδή η ελληνική Κυβέρνηση τις ανάγκες που έχει το κράτος και να αναπτύξει τον αγροτικό τομέα όπως μπορεί, παίρνοντας υπόψη και τις ιδιομορφίες που υπάρχουν σ'αυτή τη χώρα.

Εμείς πιστεύουμε ότι δεν έχετε τα κότσια να συγκρουστείτε με αυτά τα πολυεθνικά συμφέροντα. Αυτό το έχετε δείξει και σε άλλα συγκεκριμένα ζητήματα. Εμείς πιστεύουμε ότι πρέπει να γίνει μέσα από τη λαϊκή οικονομία, με την προϋπόθεση ότι ο παραγωγικός συνεταιρισμός μπορεί να παίξει αυτόν το ρόλο.
Τέλος, θέλω να πω ότι πιστεύουμε πως και η πρόταση της Νέας Δημοκρατίας έρχεται μάλλον να στηρίξει την Κυβέρνηση, να πάρει πιο γρήγορα ορισμένα μέτρα που δεν θίγουν τον πυρήνα και την ουσία του προβλήματος, γιατί αυτό επιτάσσει η Ευρωπαϊκή 'Ενωση.
ΠΡΟΕΔΡΕΥΩΝ (Κωνσταντίνος Βρεττός): Η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι γεγονός ότι η κατάσταση έχει πάρει τραγικές διαστάσεις και οι προσδοκίες των καταναλωτών ότι στο τελευταίο συμβούλιο των Υπουργών Γεωργίας της Ευρωπαϊκής 'Ενωσης, που είχε ως επίκεντρο της ατζέντας του τη σπογγώδη εγκεφαλοπάθεια, θα κατέληγε σε κάποια ριζικά μέτρα, διαψεύστηκαν παταγωδώς. Οι πολύωρες συνεδριάσεις δεν έδωσαν λύση, ούτε στα δύο βασικά αιτήματα, τα οποία είχε υιοθετήσει το Ευρωκοινοβούλιο και η Ευρωπαϊκή Επιτροπή, δηλαδή την πρόληψη της ασθένειας των "τρελών αγελάδων" με την κατάργηση των ζωικών αλεύρων στις ζωοτροφές και την επέκταση των ελέγχων σε όλα τα βοοειδή που 
οδηγούνται στη σφαγή, όπως είχαν αποφασίσει τα δύο όργανα της Κοινότητας. Το Συμβούλιο των Υπουργών, που στην ουσία είναι το συμβούλιο των επί

μέρους κρατών, έλαβε πρωταρχικά υπόψη τα συμφέροντα, το κόστος και την οικονομία των κρατών και όχι την υγεία των πολιτών και τις αποφάσεις των οργάνων της Ευρωπαϊκής 'Ενωσης.
Υπάρχει πάντα η διπλωματική σκέψη στο Συμβούλιο να μην εξαντλούν την αυστηρότητά τους στο ένα κράτος, γιατί σήμερα είναι η Γαλλία, χθες ήταν η Μεγάλη Βρετανία, αύριο μπορεί να είναι η Ολλανδία κ.ο.κ.
Η κοινωνική πίεση όμως είναι μεγάλη, τα προβλήματα είναι τεράστια και τις αποφάσεις πρέπει να τις διακρίνει η τόλμη.
Κυρίες και κύριοι συνάδελφοι, σε ό,τι αφορά την τόλμη των κυβερνητικών αποφάσεων, όπως περιέχεται στην επερώτηση των συναδέλφων της Νέας Δημοκρατίας, είναι αληθές ότι το Υπουργείο Γεωργίας δεν απαγόρευσε την εισαγωγή βοοειδών από τη Γαλλία, όπως το έκανε η Ισπανία, δεν διέταξε τον ιστολογικό έλεγχο όλων των σφαγείων στη χώρα και ίσως βρεθούμε προ των δυσάρεστων εκπλήξεων που βρέθηκαν οι Ισπανοί και οι Γερμανοί, όταν πύκνωσαν τους ελέγχους για τη συγκεκριμένη ασθένεια.
Κύριε Υπουργέ, δεν δώσατε εντολή να καταστραφούν τα κρεατάλευρα και τα οστεάλευρα, παρά απαγορεύσατε τη χρήση τους μόνο για τα βοοειδή. 'Αρα, μπορούν νόμιμα να χρησιμοποιηθούν ως τροφή στα ορνιθοτροφεία και στα
ιχθυοτροφεία μέχρι να μας προκύψει, πράγμα που απευχόμεθα βέβαια, καμία νέα ασθένεια, του "τρελού κοτόπουλου" ή της "τρελής τσιπούρας"!
Θα αντιτείνετε ίσως το κόστος της καταστροφής. Ε, λοιπόν, εμείς λέμε με σαφήνεια ότι αυτό πρέπει να το πληρώσουν όσοι ρίσκαραν στις τροφές νέας τεχνολογίας. Είναι αυτό που οι λάτρεις της ανεξέλεγκτης κυριαρχίας των νόμων της αγοράς ονομάζουν "τεχνολογικό ρίσκο", όπου άλλος και άλλοτε κερδίζει και άλλος και άλλοτε χάνει. Για μας όμως ο καταναλωτής δεν επιτρέπεται να ρισκάρει και ιδιαίτερα δεν επιτρέπεται να ρισκάρει τη ζωή του αγοράζοντας διατροφικά προϊόντα. Αν δεν το φροντίσει η πολιτεία αυτό και ο καθένας μπορεί να πουλάει ό,τι προϊόν θέλει. Η ίδια η πολιτεία
τότε παραβιάζει τις συνταγματικές διατάξεις, αυτές που προστατεύουν την υγεία του πολίτη.
Το πρόβλημα της σπογγώδους εγκεφαλοπάθειας επικαιροποιεί ένα πάγιο αίτημα που είχε υποστηρίξει ο Συνασπισμός ως σοβαρό διαρθρωτικό πρόβλημα της γεωργίας: Την εγχώρια ανάπτυξη της κτηνοτροφίας με στόχο την αύξηση της παραγωγής των ζωοκομικών προϊόντων για να περιορισθεί έτσι η εξάρτησή μας από προϊόντα και από τις δαιδαλώδεις διαδικασίες ελέγχου και πιστοποίησης από τα άλλα κράτη. Τα τελευταία γεγονότα με τα κρούσματα της ασθένειας και της απειλής για τη δημόσια υγεία αναδεικνύουν τη δικαιολογημένη έλλειψη εμπιστοσύνης του 'Ελληνα καταναλωτή στα εισαγόμενα κρέατα και τη μεγάλη απαίτησή του πλέον να δει αυτό το περιβόητο ισοζύγιο της ζωικής και φυτικής παραγωγής μας.
Η επερώτηση των κυρίων συναδέλφων της Νέας Δημοκρατίας αναλίσκεται
στην περιγραφή ενός γεγονότος και στην αδυναμία της Κυβέρνησης να το αντιμετωπίσει με τόλμη, ώστε να δημιουργήσει μια ατμόσφαιρα ασφάλειας στους 'Ελληνες καταναλωτές. 'Ομως η αντιμετώπιση αυτή είναι αρκετά στενή. 
Προφανώς και έχει η Κυβέρνηση ευθύνες για τις ελλείψεις ελέγχων, για
τη μη καλή κατάσταση -την ανύπαρκτη θα έλεγα- των ελεγκτικών μηχανισμών των ειδών διατροφής, για ένα ακατανόητο οργανωτικό σχέδιο. 'Ενα σχέδιο που προσπαθεί να συντονίσει διάφορες υπηρεσίες που ανήκουν σε διαφορετικά Υπουργεία. Δηλαδή, τις υπηρεσίες του Υπουργείου Γεωργίας που ελέγχουν την πρωτογενή παραγωγή, από το στάβλο, το μαντρί και το χωράφι, μέχρι την έξοδο από το σφαγείο και τις υπηρεσίες του Υπουργείου Ανάπτυξης που ελέγχουν τα προϊόντα στο ράφι ή στο τσιγκέλι του χασάπι ή στο ψυγείο του σούπερ-μάρκετ. Τώρα, σε αυτά προστίθενται τα πανεπιστημιακά εργαστήρια και τα ιδιωτικά εργαστήρια.
'Ολα αυτά τα εργαλεία ελέγχου, που υπόκεινται σε δύο παράλληλες σειρές μεταβίβασης εντολών, θέλει τώρα να τα συντονίσει η Κυβέρνηση με τον ΕΦΕΤ του Υπουργείου Ανάπτυξης. Αυτό δεν φαίνεται να είναι εφικτό -ακούσθηκε πολλές φορές σε αυτήν την Αίθουσα- και γνωρίζετε πολύ καλά τις αντιδράσεις που έχει συναντήσει αυτό το σχέδιο.
Σε μία χώρα που δεν συμφωνούν δύο Υπουργοί μεταξύ τους για ένα
ορισμένο θέμα, περιμένουμε να δεχθούν δύο υπαρκτοί πολυάνθρωποι μηχανισμοί να συντονισθούν από έναν τρίτο, τον ΕΦΕΤ δηλαδή; Είναι χαρακτηριστικό ότι ενάμιση σχεδόν χρόνο μετά την ίδρυσή του ο οργανισμός αυτός δεν κατάφερε ούτε γενικό διευθυντή να αποκτήσει, με φυσική συνέπεια να δηλώνει η πρόεδρός του στην επιτροπή της Βουλής ότι ο προσδόκιμος χρόνος για την έναρξη των ελέγχων θα ξεπεράσει τον ενάμιση χρόνο!
Ανέφερα πριν ότι η άποψη που διατυπώνεται στην πολυσυζητούμενη
επερώτηση είναι περιορισμένη, γιατί στενεύει τις ευθύνες της Κυβέρνησης σε θέματα οργάνωσης του ελέγχου και στις αποφάσεις που πήρε τη δεδομένη στιγμή και που δεν είναι ανεξάρτητες από τις ανεπάρκειες της οργάνωσης του κράτους για την άσκηση πολιτικής στο χώρο των ειδών διατροφής.
Η σημαντικότερη ευθύνη της Κυβέρνησης, όπως και όλων μας, είναι ότι μετά από τα απανωτά σήματα κινδύνου στο χώρο της διατροφής με το σκάνδαλο των διοξινών, με την είσοδο στον ανασφαλή χώρο των γενετικά τροποποιημένων τροφίμων, με την αποκάλυψη του ρόλου των διαφόρων αυξητικών ουσιών, αντιβιοτικών κλπ. που χρησιμοποιούνται στην κτηνοτροφία, με την ανίχνευση αποθηκευμένων φυτοφαρμάκων στο ανθρώπινο λίπος, αυτοί και εμείς όλοι δεν θελήσαμε να καταλάβουμε ότι βρισκόμαστε στη δίνη ενός "διατροφικού Τσερνομπίλ", ενός εφιάλτη δηλαδή.
Αποδείχτηκε με τον πιο οδυνηρό τρόπο ότι οι παρούσες μέθοδοι αύξησης
της παραγωγής τροφίμων ξεπέρασαν τα όριά τους και γίνονται όλο και περισσότερο επικίνδυνες για τους πολίτες.
Αποδείχθηκε ότι είναι επικίνδυνο να αφήνουμε σε καμιά δεκαριά πολυεθνικές στον κόσμο να ρυθμίζουν τα θέματα της διατροφής του πληθυσμού.
Κύριοι συνάδελφοι, η τραγική εικόνα πια που βγαίνει για τον κόσμο μας είναι ότι ζούμε σε μια σχιζοφρενική εποχή, όπου το 1/3 των πολιτών του κινδυνεύει από την ποιότητα των τροφίμων και την παχυσαρκία πετώντας στις χωματερές μεγάλες ποσότητες και τα 2/3 των πολιτών πεθαίνουν από την ασιτία.
Η διαπίστωση που κάνω είναι ότι αυτός ο τρόπος παραγωγής, αυτές οι
συνήθειες κατανάλωσης που προσπαθούν να επιβληθούν, δεν λύνουν το διατροφικό πρόβλημα του κόσμου, αλλά του αλόγιστου κέρδους των πολυεθνικών. Προφανώς, από την άποψη της ποιότητας τουλάχιστον, δεν λύνουν το διατροφικό πρόβλημα ούτε των Ελλήνων.
Θα αντιτείνετε ότι δεν μπορούν να γίνουν διαρθρωτικές αλλαγές στη
γεωργία και στην κτηνοτροφία από τη μια στιγμή στην άλλη, ότι δεν μπορούμε να αλλάξουμε καλλιέργειες σε ένα και δύο χρόνια και δεν μπορούμε να ανοπροσανατολίσουμε την παραγωγή κρέατος αύριο και πολύ περισσότερο χθες.
Θα μπορούσατε, όμως, και θα έπρεπε να έχετε αρχίσει τη στροφή στο

διατροφικό μέλλον με συγκεκριμένα και μακροπρόθεσμης έστω απόδοσης μέτρα. Θα μπορούσατε να έχετε ξεκινήσει τη στροφή στην ολοκληρωμένη γεωργική διαχείριση, τη στροφή στη βιολογική γεωργία και την κτηνοτροφία, κάτι που δεν φαίνεται τελικά, ενώ το διακηρύσσετε στη συνέχεια στους προσανατολισμούς και στο τι έχετε εξασφαλίσει από τα κονδύλια του Γ' Κοινοτικού Πλαίσιου Στήριξης.
Κύριοι συνάδελφοι, επιβάλλεται η Κυβέρνηση να οργανώσει τους

ελέγχους, ώστε να αμυνθούμε στις άμεσες επιπτώσεις της διατροφικής θύελλας. Αλλά το πρόβλημά μας, το μεγάλο πρόβλημα της Ευρωπαϊκής 'Ενωσης και του κόσμου ολόκληρου δεν είναι η άμυνα, δεν είναι το πώς λειτουργούν οι ανά την υφήλιο Ε.Φ.Ε.Τ.
'Εχουμε ανάγκη από μια πολιτική που να οραματίζεται και να ανοίγει καινούριους δρόμους. Η πολιτική της διαχείρισης των κρίσεων που θα ξεσπούν η μια μετά την άλλη είναι από μόνη της η αιτία της απαξίωσης της πολιτικής που βιώνουμε τώρα σε όλους τους τομείς και με τον τραγικότερο τρόπο στον τομέα της υγείας.
Αυτή την πραγματικότητα ζούμε σήμερα και αυτή την πραγματικότητα πρέπει να υπερβούμε όλοι μας, αλλιώς θα συζητάμε συνεχώς τα ίδια και τα ίδια με αφορμή το ένα πρόβλημα ή το άλλο. Τίποτα δεν θα αλλάζει, μέχρι να ενστερνιστούμε αυτή την πολιτική ζωής και να το κάνουμε γρήγορα, κυρίες και κύριοι συνάδελφοι, πριν να είναι αργά για τον πλανήτη μας.
Θα διακόψω εδώ και θα προσθέσω αποσπασματικά το φιάσκο της Συνδιάσκεψης της Χάγης, όπου οι Αμερικάνοι αντιπρόσωποι μεταξύ των άλλων τρελών που προκάλεσαν την οργή και το γέλιο, προσπάθησαν να προωθήσουν την εικόνα της αγοράς πιστώσεων άνθρακα και ένα σωρό άλλα πράγματα.

Θα πρέπει τουλάχιστον άμεσα σε επίπεδο χώρας και στο επικείμενο
Συμβούλιο του Υπουργείου Γεωργίας να αποφασιστεί η πλήρης κατάργηση των κρεαταλεύρων στις ζωοτροφές και η επέκταση του ελέγχου σε όλα τα βοοειδή που οδηγήθηκαν στη σφαγή.
Χαίρομαι σήμερα που απ' όλες τις πτέρυγες της Βουλής ακούστηκε αυτός ο προβληματισμός για το πού πηγαίνουμε και για το ότι πρέπει όλοι μας, ανεξάρτητα από την πολιτική που οραματιζόμαστε, να βάλουμε ένα χεράκι και να σώσουμε τον πλανήτη μας από αυτή την καταστροφή. Δεν είναι κινδυνολογία αυτό που λέμε και το διαπιστώνουμε όλοι. Πρέπει να κάνουμε αυτή τη στροφή στα φυσικά προϊόντα, Με αυτά μας έχει ζήσει ο πλανήτης μας μέχρι τώρα και οφείλουμε να τον διαφυλάξουμε.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ, ο κ. Ιωάννης Μαγκριώτης, έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρία και κύριοι συνάδελφοι,
είναι πολύ σημαντικό να συμφωνήσουν σε αυτή την Αίθουσα όλες οι πολιτικές πτέρυγες για τα αίτια που προκαλούν τα προβλήματα στη δημόσια υγεία των πολιτών της Ευρωπαϊκής 'Ενωσης. Θα ήθελα πράγματι να ακούσω και από την πλευρά της Αξιωματικής Αντιπολίτευσης αυτό που άκουσα από τους αγορητές των κομμάτων της Αριστεράς, ότι δηλαδή το υπερβολικό και αλόγιστο κέρδος των πολυεθνικών εταιρειών είναι αυτό που δημιουργεί τα προβλήματα στη
δημόσια υγεία των πολιτών της Ευρωπαϊκής 'Ενωσης.
Πρέπει επιτέλους αυτό το αλόγιστο κέρδος να μπει μέσα σε κανόνες και πλαίσια. Πρέπει πρώτη η Ευρωπαϊκή 'Ενωση να αποκαταστήσει τη χαμένη της αξιοπιστία απέναντι στους πολίτες της και απέναντι στη διεθνή κοινή γνώμη. Η αξιοπιστία της άρχισε να κλονίζεται με τις διοξίνες πρόπερσι, οι οποίες ξεκίνησαν από το Βέλγιο και τρομοκράτησαν τους Ευρωπαίους για μεγάλο χρονικό διάστημα, αφού οι μηχανισμοί της Ευρωπαϊκής 'Ενωσης φάνηκαν ανίσχυροι να ελέγξουν τη διοχέτευσή τους στις διεθνείς αγορές.
Η παγκοσμιοποίηση καταργεί σύνορα. Πρέπει όμως η Ευρωπαϊκή 'Ενωση να συγκροτήσει διευρωπαϊκούς μηχανισμούς ελέγχου, αλλά και τοπικούς και περιφερειακούς. 'Ετσι μόνο ο έλεγχος θα είναι αποτελεσματικός και η δημόσια υγεία διασφαλισμένη.
Πρέπει όμως να τονίσω ότι το πρόβλημα της σπογγώδους εγκεφαλοπάθειας ξεκίνησε από τη Μεγάλη Βρετανία, όταν κυριάρχησε στη χώρα αυτή μια συγκεκριμένη φιλοσοφία γύρω από την οικονομική ανάπτυξη, φιλοσοφία η οποία έχει από πίσω της το νεοφιλελεύθερο μοντέλο ανάπτυξης. Τα παράγωγα αυτής της φιλοσοφίας τα εισέπραξε η Μεγάλη Βρετανία και ο βρετανός πολίτης αλλά τα εξήγαγαν και σε άλλες χώρες της Ευρωπαϊκής 'Ενωσης.
'Ολα αυτά, όπως τόνισα, είναι σημαντικά και έχουν να κάνουν με μια
φιλοσοφία γύρω από την ανάπτυξη, γύρω από την οικονομία, γύρω από τη διασφάλιση της δημόσιας υγείας. Και εδώ θα ήθελα να πω στο συνάδελφο του ΚΚΕ -δεν βρίσκεται αυτήν τη στιγμή στην Αίθουσα, αλλά πιστεύω ότι θα διαβάσει τα Πρακτικά- ότι βεβαίως οι πολυεθνικές εταιρείες και το κίνητρο του κέρδους, όταν οι κυβερνήσεις δεν επαγρυπνούν, είναι αυτές που δημιουργούν το πρόβλημα. 'Ομως το κόμμα του έχει υπερασπιστεί καθεστώτα τα οποία αποδόμησαν πλήρως το φυσικό περιβάλλον, είτε προωθώντας την πυρηνική ενέργεια για την παραγωγή ηλεκτρικής ενέργειας είτε παραμερίζοντας κάθε διασφάλιση για το φυσικό περιβάλλον, σε όλη την πανίδα και τη χλωρίδα. Είναι τα καθεστώτα που μας έδωσαν το Τσέρνομπιλ. Σήμερα η ανάπτυξή τους και η οικονομία τους είναι επισφαλείς σε όλους τους τομείς. Ζουν κάτω από ένα καθεστώς τρόμου, που το εισπράττουμε όλοι εμείς στις γειτονικές χώρες.
Γι' αυτό λοιπόν μαζί με τις πολυεθνικές εταιρείες πρέπει να καταδικάσουμε και εκείνα τα καθεστώτα που ανέπτυξαν παρόμοιες δραστηριότητες για γνωστές σκοπιμότητες. Η Ευρωπαϊκή 'Ενωση έχει μια παράδοση στη δημοσια υγεία. Γι' αυτό καλείται και πάλι να αναλάβει τη πρωτοβουλία σε διεθνές πεδίο.
Κύριε Πρόεδρε, όσο λάθος και επικίνδυνο είναι να αγνοούμε ένα πρόβλημα για τη δημόσια υγεία, άλλο τόσο λάθος είναι να το μεγεθύνουμε είτε αγνοώντας την πραγματικότητα είτε παραποιώντας το. Και αυτό ισχύει περισσότερο όταν επαγγελματικά ή συντεχνιακά συμφέροντα αναδεικνύονται σημαντικότερα από τη δημόσια υγεία των πολιτών. Τα ζούμε τα φαινόμενα αυτά αυτές τις μέρες στη χώρα μας από συγκεκριμένες τοπικές επαγγελματικές οργανώσεις, γιατί τα πανελλαδικά τους όργανα δεν εχουν ακόμα τοποθετηθεί.
Ο πρώτος αγορητής της Αξιωματικής Αντιπολίτευσης στην ερώτηση αν η
Κυβέρνηση εγγυάται τη δημόσια υγεία των πολιτών, την ασφάλεια των πολιτών, πάρα πολύ εύκολα και αβασάνιστα απάντησε πως όχι. Και ο Υπουργός Γεωργίας απαρίθμησε δεκαεννέα μέτρα, παρεμβάσεις, δράσεις και πρωτοβουλίες της Κυβέρνησης από το 1996, που έχουμε τα πρώτα δείγματα του προβλήματος από τη Μεγάλη Βρετανία για την προστασία της δημόσιας υγείας των Ελλήνων πολιτών.
Η Κυβέρνηση πήρε πολύ συγκεκριμένα μέτρα για τη δημιουργία φορέων ελέγχου, για τη συγκρότηση εργαστηρίων για τον ποιοτικό και επιστημονικό έλεγχο του προβλήματος, προγράμματα για τη μεσοχρόνια και μακροχρόνια διασφάλιση της δημόσιας υγείας των πολιτών, μέτρα πρακτικά και αποτελεσματικά.
Ο πανικός δεν δικαιολογείται για τη χώρα μας, γιατί, όπως είναι
γνωστό σε όλους μας, δεν υπάρχουν οι προϋποθέσεις ή είναι περιορισμένες, ελαχιστοποιημένες, σε σχέση με τις άλλες χώρες της Ευρωπαϊκής 'Ενωσης για την εμφάνιση και την ανάπτυξη της "νόσου των τρελών αγελάδων", όπως έχει καθιερωθεί να λέγεται.
Πολύ χαρακτηριστικά έχουν απαγορευτεί σταδιακά από το 1996 -και τα
μέτρα απαγόρευσης έχουν διευρυνθεί- εισαγωγές πολλών κατηγοριών ζώντων 
ζώων, βοοειδών, εισαγωγής κρέατος, κρεαταλεύρων και μονάδων αναπαραγωγής. Και είναι χαρακτηριστικό των μέτρων ο χρόνος που ελήφθησαν και η

κλιμάκωσή τους.
Γι'αυτό η απαγόρευση από τη χώρα μας εισαγωγής οστεαλεύρων και κρεαταλεύρων, όπως αποδεικνύεται απ' όλες τις δειγματοληπτικές έρευνες των αρμόδιων επιστημονικών και ελεγκτικών οργάνων και φορέων είναι μία από τις βασικές αποφάσεις της ελληνικής Κυβέρνησης που ελαχιστοποιούν τις προϋποθέσεις για την εμφάνιση της νόσου στη χώρα μας.
Η εισαγωγή μονάδων αναπαραγωγής μικρής ηλικίας και πάλι με επιστημονικούς τεκμηριωμένους λόγους στη χώρα μας είναι ένας ακόμη παράγων που ελαχιστοποιεί τις πιθανότητες εμφάνισης της νόσου.

Επίσης, η απαγόρευση εισαγωγής των ευπαθών μερών των βοοειδών
ειδικότερα στη χώρα μας εδώ και χρόνια, που εντείνεται με τις πρόσφατες αποφάσεις της Κυβέρνησης και ειδικότερα του Υπουργείου Γεωργίας, διασφαλίζει ακόμα περισσότερο τη δημόσια υγεία στη χώρα μας.

Θα μπορούσα βέβαια να απαριθμήσω και άλλα μέτρα. Το έχει κάνει ήδη ο Υπουργός. Πιστεύω ότι στη δευτερολογία του θα προσθέσει και άλλες ενέργειες και δράσεις.
Θέλω ακόμα να πω ότι δεν στεκόμαστε στα μέτρα των προηγούμενων
χρόνων και στα μέτρα του 2000. Από την 1η του 2001 αρχίζει και σε πανευρωπαϊκό βεβαίως επίπεδο ο συστηματικότερος και καθολικός έλεγχος όλων των βοοειδών. 'Οπως επίσης και από 1.6.2201 αρχίζει ο συστηματικός έλεγχος κάθε σφάγιου, ούτως ώστε να είναι πολλαπλός, πολυεπίπεδος ο έλεγχος των βοοειδών και του κρέατος για την απόλυτη διασφάλιση της δημόσιας υγείας.
Ρώτησε ένας άλλος αγορητής της Νέας Δημοκρατίας, εάν υπάρχει
συντονισμός στην Κυβέρνηση, και αναφέρθηκε σε διαφορετικές διατυπώσεις γύρω από τα ίδια θέματα και εκτιμήσεις κυβερνητικών και κρατικών στελεχών, όπου εγώ θα μπορούσα να εντοπίσω και διαφορετικές προσεγγίσεις. 
Είναι πολύ μεγαλύτερες όμως οι αντιφάσεις στο εσωτερικό του κόμματος
της Αξιωματικής Αντιπολίτευσης που και σήμερα τις ακούσαμε.
Αγορητής της Νέας Δημοκρατίας ζητεί, όπως σε όλες τις ανεπτυγμένες χώρες, ο ΕΦΕΤ να περιέλθει στο Υπουργείο Υγείας. Και εγκαλεί τον Υπουργό Υγείας, που σήμερα δεν είναι εδώ, γιατί αυτός είναι ο αρμόδιος κατά την εκτέλεσή του να απαντήσει στην επερώτηση της Νέας Δημοκρατίας. 'Αλλος αγορητής της Νέας Δημοκρατίας συνεπής στην τοποθέτηση του κόμματος του για τη συζήτηση του συγκεκριμένου νομοσχεδίου για τη συγκρότηση και τη λειτουργία του ΕΦΕΤ ζητά και πάλι να περιέλθει στο Υπουργείο Γεωργίας
ο νεοσύστατος οργανισμός.
Ακούσαμε αγορητή της Νέας Δημοκρατίας να λέει ότι πρέπει να πάρετε τις Διευθύνσεις Υγιεινής, Διευθύνσεις Κτηνιατρικής από τη Νομαρχιακή Αυτοδιοίκηση και να τις φέρετε στην κεντρική διοίκηση, γιατί στη Νομαρχιακή Αυτοδιοίκηση ισχύει το καθεστώς του πελατειακού συστήματος. 
Μα, αυτό έχει καμιά σχέση με την άποψη και τη θέση που διαμορφώσατε
στην Επιτροπή Αναθεώρησης του Συντάγματος. Είναι η ίδια θέση μ' αυτήν που εκφράσατε όταν το αίτημα των εργαζομένων περιήλθε και πάλι στην κεντρική διοίκηση του Υπουργείου Εργασίας ή Επιθεώρηση Εργασίας; Τότε μας καταγγείλατε ότι αφαιρούμε αρμοδιότητες από τη Νομαρχιακή Αυτοδιοίκηση. Είναι πρόταση του κόμματός σας, όπως την ακούσαμε από δικό σας αγορητή σήμερα εδώ, να μεταφέρουμε τις Διευθύνσεις Υγιεινής και τις Διευθύνσεις Κτηνιατρικής από τις Νομαρχιακές Αυτοδιοικήσεις στην κεντρική διοίκηση; 
Δεν μπορεί ο κάθε αγορητής της Νέας Δημοκρατίας να εμφανίζεται εδώ 
με διαφορετική θέση, με διαφορετική άποψη, για να ικανοποιείτε διαφορετικές πλευρές. Πρέπει να έχετε ενιαίο λόγο, ενιαία πρόταση και τότε μόνο θα έχουν αντίκρυσμα οι κατηγορίες σας για το έλλειμμα συντονισμού της Κυβέρνησης.
Τέλος, κύριε Πρόεδρε, είμαι βέβαιος πως οι ακόμη πιο αυστηρές
πρακτικές προτάσεις που έκανε η ελληνική Κυβέρνηση στην πρόσφατη Σύνοδο των Υπουργών Γεωργίας της Ευρωπαϊκής 'Ενωσης θα υιοθετηθούν όπως και σήμερα διατυπώθηκαν απ' όλα τα κόμματα στην Αίθουσα από τη νέα Σύνοδο στις 4.12.2000. Είμαι βέβαιος ότι η Ευρώπη θα αφυπνιστεί. Και η Ελλάδα πρωταγωνιστεί σε αυτή την αφύπνιση της Ευρωπαϊκής 'Ενωσης.
Σε κάθε περίπτωση ούτε η πολιτική του πανικού, η πολιτική της τρομοκράτησης της κοινής γνώμης, είναι αποδεκτή, αλλά ούτε βεβαίως και η πολιτική του εφησυχασμού. Είναι οι δύο όψεις του ίδιου νομίσματος, οι οποίες πρέπει να εκλείψουν από την Αίθουσα του Κοινοβουλίου και από τον πολιτικό κόσμο, για να υπηρετήσουμε τον πολίτη και τη δημόσια υγεία.

ΠΡΟΕΔΡΕΥΩΝ (Κωνσταντίνος Βρεττός): Ο κ. Βύζας έχει το λόγο για δέκα
λεπτά, για να δευτερολογήσει.
ΒΑΣΙΛΕΙΟΣ ΒΥΖΑΣ: Κατ' αρχάς τόσο στον απουσιάζοντα κ. Τζέκη όσο και στον κύριο Κοινοβουλευτικό Εκπρόσωπο του ΠΑ.ΣΟ.Κ., που φοβάμαι πολύ ότι δεν με παρακολούθησε στην εισήγησή μου, θέλω να πω ότι το κύριο θέμα που κατά κάποιον τρόπο οι έλεγχοι των τροφίμων είναι πλημμελείς, όχι μόνο στη χώρα μας αλλά σε όλη την Ευρώπη και δεν ξέρω πού αλλού, είναι ότι στη βιομηχανία των τροφίμων επενδύονται τεράστια κεφάλαια, γιατί το κέρδος, κύριε Μαγκριώτη, είναι πάρα πολύ μεγάλο, γιατί ο πληθυσμός της καταναλωτικής κοινωνίας είναι πάρα πολύ αυξημένος, αφού η αστική νοοτροπία στις επαρχίες μας έφθασε σε υψηλότατο βαθμό. 'Εφθασε σε χωριά των δέκα και δεκαπέντε ανθρώπων το ψωμί να αγοράζεται και να υπάρχει και ένα μικρό σούπερ-μάρκετ. Να, λοιπόν, πού είναι το μεγάλο κίνητρο και να, λοιπόν, που μπορεί εκ της μεγάλης ζήτησης, όχι να υπάρξει μία ενσυνείδητη νοθεία, αλλά να υπάρξει μία επιπόλαια πράξη, μία αλαζονεία. Γι'αυτό ανέφερα και το μύθο της 'Υβρεως και της Νεμέσεως -δεν ξέρω αν τον γνωρίζετε, κύριε Μαγκριώτη- για να μπορέσω και με το ποίημα του Σεφέρη να πω ότι θα πεθάνουμε ανίδεοι και χορτάτοι!
Τι άλλο θέλατε από μία εισήγηση για να σας δώσουμε και το esprit και το espoir της παράταξής μας, η οποία βεβαίως δέχεται απόλυτα τις θέσεις του κυρίου Υπουργού, όπως εγκαλούμενος σήμερα κοινοβουλευτικά και προς τιμή του ήρθε σε αντίθεση με τους άλλους δύο συναδέλφους και μας έδωσε, εν πάση περιπτώσει, κάποιες εξηγήσεις.
Αλλά εκείνο που θέλω εγώ ιδιαίτερα να τονίσω είναι ότι αυτά εδώ εμένα μπορεί να με ικανοποιούν, αλλά έχει εφησυχάσει η κοινή γνώμη, ο καταναλωτής;
Ξέρετε, κύριε Μαγκριώτη και κύριε Υπουργέ, ότι τα κρεοπωλεία είναι
άδεια και δεν ξέρω για πόσο χρόνο θα είναι άδεια; Και βεβαίως ο αντίκτυπος ο δεύτερος είναι στους κτηνοτρόφους, κύριε Μαγκριώτη, οι οποίοι, όπως τόνισε και ο κύριος Υπουργός, οδηγούν τα βοοειδή κάτω από τους δεκαοκτώ μήνες, γιατί μέχρι τότε ο όρος "μόσχος" είναι επιτρεπτός, στην ενηλικίωση με άλλη εμπορική ονομασία (δάμαλις ή βους).
Εάν ο μόσχος ξεπεράσει τους δεκαοκτώ μήνες, τότε γίνεται δάμαλις και φεύγει και μπαίνει στο βόειο είδος. Τότε και η τιμή του κρέατος είναι πολύ χαμηλότερη, αλλά και είμαστε υποχρεωμένοι, όπως κατέθεσε και ο κύριος Υπουργός, να εξετάσουμε το ζώο για σπογγώδη εγκεφαλοπάθεια. 
ΙΩΑΝΝΗΣ ΜΑΓΚΡΙΩΤΗΣ: Καταδικάστε, λοιπόν, αυτούς που για συντεχνιακούς
λόγους λένε ότι δεν είναι υγιή.
ΒΑΣΙΛΕΙΟΣ ΒΥΖΑΣ: Εμείς δεν καταδικάζουμε κανέναν, αλλά εγκαλούμε
αυτούς που ασκούν σήμερα την πολιτική της Ελλάδας και τους λέμε "Προσέξτε, πάρτε τα μέτρα"! Εσείς, όμως, δεν μπορείτε να μας εγκαλείτε και να μας λέτε ότι δεν είπαμε εδώ τίποτα.

Δεύτερον, εγώ ως γιατρός θα ήθελα ...
ΠΡΟΕΔΡΕΥΩΝ (Κωνσταντίνος Βρεττός): Εσείς, κύριε συνάδελφε, είστε
χειρουργός και όχι κτηνίατρος, απ'ό,τι ξέρω.
ΒΑΣΙΛΕΙΟΣ ΒΥΖΑΣ: Για να γίνει κανείς χειρουργός, κύριε Πρόεδρε,
πρέπει πρώτα να ξέρει και από τα άλλα.
Θα ήθελα να σταθώ ιδιαίτερα στο εξής: Δεν είναι επιδημία η σπογγώδης εγκεφαλοπάθεια. Είναι αποτέλεσμα μιας υβριστικής -αν θέλετεφυσικοχημικής παρέμβασης στους ζωικούς ιστούς, για να κάνουμε την ανακύκλωση των πρωτεϊνών. Κατά το μεγάλο ερευνητή, ο οποίος κατηγορήθηκε, αδικήθηκε και λοιδορήθηκε στην Αγγλία, όταν ανακοίνωσε τη νόσο, αλλά δικαιώθηκε μετά πανηγυρικώς, εκεί αναπτύσσεται η πρωτεϊνη "πράϊον"...
ΙΩΑΝΝΗΣ ΜΑΓΚΡΙΩΤΗΣ: Ποια εποχή έγινε αυτό;
ΒΑΣΙΛΕΙΟΣ ΒΥΖΑΣ: Το 1986, ίσως και πιο πίσω.
ΙΩΑΝΝΗΣ ΜΑΓΚΡΙΩΤΗΣ: Αυτό είπα και εγώ: επί κυριαρχίας του φιλελευθερισμού.
ΒΑΣΙΛΕΙΟΣ ΒΥΖΑΣ: Συμφωνούμε, κύριε συνάδελφε. Τις αρχές, όμως, του φιλελευθερισμού, για τις οποίες εμείς λέμε χρόνια, εσείς έρχεσθε και τις ασπάζεσθε.
ΙΩΑΝΝΗΣ ΜΑΓΚΡΙΩΤΗΣ: Μα, κύριε συνάδελφε, η Θάτσερ...
ΒΑΣΙΛΕΙΟΣ ΒΥΖΑΣ: Γιατί, κύριε Μαγκριώτη, άλλαξε πολιτική ο Μπλερ;
ΙΩΑΝΝΗΣ ΜΑΓΚΡΙΩΤΗΣ: 'Ησασταν "ερωτευμένοι" με τη Θάτσερ.
ΒΑΣΙΛΕΙΟΣ ΒΥΖΑΣ: Μα, ο Μπλερ δεν άλλαξε πολιτική.
ΠΡΟΕΔΡΕΥΩΝ (Κωνσταντίνος Βρεττός): Κύριε Βύζα, σας παρακαλώ, μην 
κάνετε διάλογο με τον κ. Μαγκριώτη. Ο κ. Μαγκριώτης τον επιζητεί και δικαιολογημένα.
Συνεχίστε.
ΒΑΣΙΛΕΙΟΣ ΒΥΖΑΣ: Θα ήθελα, λοιπόν, να πω το εξής: Εξαιτίας ύβρεων -θα το τονίζω και πάλι αυτό- παρήχθη αυτή η πρωτεϊνη, η "πράϊον", η οποία θεωρείται και εκτιμάται ότι είναι ύποπτος για τη δημιουργία της νόσου. 
Θα προχωρήσω λίγο παραπέρα. Θέλω να πω ότι, όπως εξαφανίσαμε τον
εχινόκοκκο στην πατρίδα μας, με την οργάνωση έστω και του πιο πρωτόγονου σφαγείου και την υποχρέωση το σφάγιο να οδηγείται στο σφαγείο και να ελέγχονται μακροσκοπικά ή και να καταστρέφονται τα όργανά του από τον αστυκτηνίατρο, έτσι και τώρα -και το τονίζω ιδιαίτερα- χρειάζεται, για να διακοπεί η αλυσίδα της σπογγώδους εγκεφαλοπάθειας, να σταματήσουν οι ζωοτροφές του τύπου του κρεατάλευρου.
Πρέπει λοιπόν να κοπούν οι ζωοτροφές και σε κάθε σφαγείο, σε κάθε υπηρεσία η οποία έχει αντικείμενο την παραγωγή πρώτων υλών φυσικού και ζωικού βασιλείου, με πρωτοβουλίες του Υπουργείου Γεωργίας -και εδώ κάνω ένσταση που ο ΕΦΕΤ ανήκει στο Υπουργείο Ανάπτυξης και όχι στο Υπουργείο Γεωργίας- να στελεχωθούν και να εξοπλιστούν με καλά εργαστήρια. Γιατί είναι γνωστό ότι τα εργαστήρια σήμερα κοστίζουν και δεν μπορούμε να ανακαλύψουμε τις υψηλές νοθείες που γίνονται μηχανικώς, φυσικοχημικώς, ακόμη και γενετικώς ή βιοτεχνολογικώς.
Κύριε Πρόεδρε, κύριοι συνάδελφοι και κύριε Υπουργέ, έκανα μια πρόταση και δεν ξέρω αν την καταλάβατε ή αν την ακούσατε καν. Είπα το εξής: Να προκαλέσει το Προεδρείο της Βουλής μια ειδική συνεδρία. Τα τρόφιμα είναι πολύ βασικός κλάδος και δεν ξέρουμε τι μπορεί να βγει στην πορεία. Εγώ δεν θέλω να κάνω σήμερα την "Κασσάνδρα", αλλά μου δίνεται η ευκαιρία μέσα από αυτήν την Αίθουσα, όπου έχω την τιμή να διακονώ στην περίοδο αυτή, να καταθέσω ορισμένες προσωπικές μου θέσεις και θέσεις της παράταξής μου. 
Προτείνω, λοιπόν, να γίνει μία συνεδρία και να παρθεί μία απόφαση
πολιτική, η οποία να μην είναι ευχολόγιο, για να μπορέσουμε να ευαισθητοποιήσουμε όλο τον κόσμο, ο οποίος είναι ευαισθητοποιημένος έναντι των νεοφανών τροφίμων. Και να είσθε βέβαιος, όπως τόνισε και η κ. Ξηροτύρη, ότι στην κοινωνία της αφθονίας που ζούμε, πετάμε το 70% των τροφίμων και επιλέγουμε μόνο ένα 30%. Και, δυστυχώς, δεν το στέλνουμε και στις τρίτες χώρες.
Θα ήθελα να τονίσω και το εξής: Δεν είναι εδώ ο κ. Τζέκης. Ο κ. Κακλαμάνης και ο κ. Παπαγιαννάκης είχαν καταθέσει πρόταση μομφής στο Ευρωκοινοβούλιο, την οποία δεν υπέγραψαν οι Ευρωβουλευτές του ΚΚΕ. 
ΙΩΑΝΝΗΣ ΜΑΓΚΡΙΩΤΗΣ: Ο κ. Κακλαμάνης ήταν στην Πολιτική 'Ανοιξη τότε. ΒΑΣΙΛΕΙΟΣ- ΒΥΖΑΣ: Σήμερα ο κ. Κακλαμάνης είναι στη Νέα Δημοκρατία. Εν
πάση περιπτώσει, καλά την κατέθεσαν.
Πάντως οπωσδήποτε διακυβεύονται μεγάλα κέρδη, μεγάλα κεφάλαια και θα ήθελα, κύριε Υπουργέ, να τονίσω πως δεν ξέρω αν εξασφαλίζεται πράγματι η αποστείρωση του βοείου κρέατος, όταν αυτό είναι απαλλαγμένο από τη σπονδυλική στήλη και από τα νευρογάγγλια του νωτιαίου μυελού, βεβαίως και τον εγκέφαλο, γιατί οπωσδήποτε είναι μία νόσος και δεν ξέρουμε γι' αυτή την πρωτεϊνη τι είναι. Γιατί οι Γερμανοί λένε για το αίμα;
Αυτά ήθελα να πω, κύριε Μαγκριώτη. Ευχαριστώ πάρα πολύ.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ήθελα το λόγο για τριάντα
δευτερόλεπτα.
ΠΡΟΕΔΡΕΥΩΝ (Κωνσταντίνος Βρεττός): Κύριε Μαγκριώτη, ξέρετε ότι θα είμαστε εκτός Κανονισμού. 'Αλλωστε μιλήσατε επ' αρκετόν με τον κ. Βύζα. Σας έκανε την τιμή να απευθυνθεί πολλές φορές σε σας στην ομιλία του. Συνεπώς πρέπει να είσθε ικανοποιημένος.
ΙΩΑΝΝΗΣ ΜΑΓΚΡΙΩΤΗΣ: Θα είχαν τελειώσει τώρα τα τριάντα δευτερόλεπτα. ΠΡΟΕΔΡΕΥΩΝ (Κωνσταντίνος Βρεττός): Λυπάμαι, δεν μπορώ.
Ο κύριος Υπουργός έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Θα σας παρακολουθώ αν δώσετε το λόγο σε άλλον εκπρόσωπο. Γιατί συνήθως αδικείτε τον εκπρόσωπο του κόμματός σας. 
ΠΡΟΕΔΡΕΥΩΝ (Κωνσταντίνος Βρεττός): Αδικείτε τον κύριο Υπουργό, στον
οποίο έχω δώσει το λόγο.
Ορίστε, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, θα ήθελα να σχολιάσω όσα είπα στην πρωτολογία μου, στην οποία πιστεύω ότι περιέγραψα με ακρίβεια τα μέτρα τα οποία έχει λάβει η Κυβέρνηση, τους μηχανισμούς ελέγχου που διαθέτουμε και φυσικά ποια μέτρα
πρόκειται να πάρουμε εν όψει μάλιστα και του Συμβουλίου των Υπουργών Γεωργίας της Ευρωπαϊκής 'Ενωσης στις 4 Δεκεμβρίου, δηλαδή την επόμενη Δευτέρα.
Πρώτα απ' όλα θα ήθελα να ξεκαθαρίσω δύο πράγματα για τον ΕΦΕΤ. Ο Ενιαίος Φορέας Ελέγχου Τροφίμων, μία πρόταση της Κυβέρνησής μας, έχει πολύ μικρό ενδιαφέρον από ποιον εποπτεύεται. Για μένα δεν έχει καμία σημασία, αλλά αυτό δεν σημαίνει ότι ο ΕΦΕΤ με την οργάνωσή του, με τη λειτουργία του, δεν θα παίξει ένα ρόλο ανώτατου συντονιστικού οργάνου όλων των συναρμόδιων υπηρεσιών και Υπουργείων που υπήρχαν, υπάρχουν και θα υπάρχουν, γιατί έτσι είναι και στην Ευρωπαϊκή 'Ενωση. Αυτό δεν είναι έλλειψη συντονισμού.
Πρέπει να σας θυμίσω ότι ο Πρόεδρος Πρόντι αποφάσισε τα θέματα των
τροφίμων να τα αναθέσει στον Επίτροπο Υγείας, ούτε στον Επίτροπο Γεωργίας, ούτε στον Επίτροπο των Καταναλωτών ή του Ανταγωνισμού ή του εμπορίου ή οτιδήποτε άλλο. Φυσικά έχει τη δική του λογική και το έχω μάλιστα προσωπικά συζητήσει και μαζί του.
Παρ' όλα αυτά, όμως, πρέπει να πω ότι και στο Συμβούλιο Υπουργών Γεωργίας συζητάμε παρόντων δύο επιτρόπων, του Επιτρόπου Γεωργίας και Αλιείας, του κ. Φρανς Φίσλερ και φυσικά του Επιτρόπου Μπιρν, ο οποίος είναι ο Επίτροπος Υγείας.
Και στην Κοινότητα, για να συντονιστούμε, πολλά άλλα πράγματα, όπως
είναι τα θέματα των γενετικά τροποποιημένων οργανισμών, τα συζητάμε παρόντος και του Επιτρόπου Περιβάλλοντος, γιατί τα θέματα αυτά ανήκουν εκεί.
ΑΘΑΝΑΣΙΟΣ ΝΑΚΟΣ: Και Ανάπτυξης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πιστεύω, λοιπόν, ότι το θέμα δεν είναι από ποιον εποπτεύεται ο οργανισμός, αλλά πιστεύω ότι το θέμα είναι πώς θα τα εφαρμόσουμε, ειδικά τώρα που πάμε να ψηφίσουμε τη Λευκή Βίβλο για τα τρόφιμα, δηλαδή την ενιαία κωδικοποίηση ογδόντα τεσσάρων κοινοτικών οδηγιών και κανονισμών, έτσι ώστε πραγματικά να χτίσουμε το συνολικό περιβάλλον για την προστασία της υγείας των πολιτών μέσα από ασφαλή τρόφιμα.
Αυτός είναι ένας μεγάλος στόχος της Ευρωπαϊκής 'Ενωσης. Να 
φαντασθείτε ότι μιλάμε για όλα αυτά που μιλάμε για την Ευρωπαϊκή 'Ενωση. Αντιλαμβάνεσθε τι γίνεται έξω από την Ευρωπαϊκή 'Ενωση, σε άλλες χώρες,

σε άλλες ενιαίες αγορές ή σε χώρες του τρίτου κόσμου, όπου δεν υπάρχει ούτε στοιχειώδης υποδομή για όλα αυτά τα στάνταρ τα οποία εμείς αποζητάμε. Παρ'όλα αυτά σε αυτήν την Ενωμένη Ευρώπη προδοθήκαμε δύο φορές και προδοθήκαμε από το χώρο των ζωωτροφών, γιατί και στο θέμα των διοξινών, δεν ξέρω ποιο Βέλγο συνάδελφο Υπουργό υπονοούσατε, γιατί εκεί έχουν αλλάξει τρεις-τέσσερις, αλλά εάν ο Βέλγος συνάδελφος κατηγορούσε την Ελλάδα ότι έχει στοιχεία, τότε πολύ εύκολα θα μπορούσα να του πω ότι εκείνος που έχει στοιχεία είδαμε τι έπαθε πέρσι από τις διοξίνες η χώρα του.
Θα ήθελα επίσης να κάνω τα ακόλουθα σχόλια: Πρώτον, όπως είπαμε,
υπάρχουν έλεγχοι και στα έγγραφα που κατέθεσα αποδεικνύεται ότι η Ελλάδα στέλνει συχνά, όποτε απαιτούν οι κανονισμοί, το σύνολο των εγγράφων για όλα τα στοιχεία που διαθέτουμε και ελέγχεται γι'αυτά σε ευρωπαϊκά αλλά και σε διεθνή όργανα. Κατέθεσα έγγραφα που στείλαμε και το 2000 τα οποία ήταν αναλυτικά, περιγραφικά και με πίνακες και στο διεθνές γραφείο επιζωοτιών και στο ΦΑΟ και στη μόνιμη κτηνιατρική επιτροπή της Ευρωπαϊκής 'Ενωσης.
Η γνωστή προβληματική του 1998 γύρω από τη διευθύνουσα επιστημονική επιτροπή, που είναι συμβουλευτικού χαρακτήρα και τη μόνιμη κτηνιατρική επιτροπή και όλα αυτά τα θέματα αποτελούν ένα παρελθόν, γιατί σήμερα έχουμε πάρει άλλες αποφάσεις και από τον επόμενο Δεκέμβρη, με βάση τις νέες κοινοτικές οδηγίες, σίγουρα θα συμμετέχουμε, μέσα από ενιαίους κανονισμούς που άσχετα αν νομικά δικαιώνουν τις ελληνικές τότε θέσεις, θα μπορούσαμε πολιτικά να τα είχαμε παρακάμψει, ώστε να μην υπάρχει ούτε υποθετικά, γιατί υποθετικά υπάρχει η γνωστή παράγραφος η οποία υπάρχει. 
'Οσον αφορά τους ελέγχους, εκεί που πρέπει να υπάρχει βάρδια είκοσι
τέσσερις ώρες το εικοσιτετράωρο όλες τις ημέρες, υπάρχει. Πού; Στα τελωνεία, στα σημεία εισόδου, εκεί δηλαδή που το κρέας και τα ζώα μπαίνουν μέσα στη χώρα από τρίτες χώρες, γιατί μπορεί να είμαστε σε ενιαία αγορά, αλλά ειδικά τα κρέατα όταν έρχονται στην Ελλάδα, στα τελωνεία, συνοδεύονται από έγγραφα, τα οποία και εξετάζονται, και πέρσι
όταν υπήρξε το θέμα των διοξινών τα δεσμεύαμε αμέσως στο τελωνείο. Επομένως υπάρχει εικοσιτετράωρη παρουσία των κτηνιάτρων εκεί που πρέπει να υπάρχει.
Κυρίες και κύριοι συνάδελφοι, πρέπει να συμφωνήσουμε σε κάτι. Δεν είναι δυνατόν να μιλάμε έξω από τα κοινοτικά όργανα. Είναι αντίφαση να λέτε "γιατί δεν πήρατε εθνικά μέτρα", όταν αναφέρετε ότι το 70% των κρεάτων εισάγεται. Να πάρουμε εθνικά μέτρα γιατί; Αφού το 70% των κρεάτων εισάγεται αν δεν πάρουν και οι άλλοι τα ίδια μέτρα, τότε δεν έχουμε κάνει τίποτα. Να, γιατί εμείς επιμένουμε σε ενιαία μέτρα, να, γιατί εμείς επιμένουμε σε κοινά μέτρα, γιατί από τη στιγμή που έχουμε μία ενιαία εσωτερική αγορά, τα μέτρα πρέπει να είναι για όλους από όλους. 
Αντιλαμβάνομαι τις χώρες εκείνες που έχουν διαφορετικό επίπεδο ζωικού
πολιτισμού, αντιλαμβάνομαι εκείνες τις χώρες που έχουν ένα άλλο μοντέλο της λειτουργίας της αγοράς τους, αλλά αφού είμαστε σε ενιαία αγορά, πρέπει όλοι να έχουμε κάνει τα ίδια βήματα, πρέπει όλοι να απαγορεύουμε ό,τι απαγορεύουμε και να επιτρέπουμε ό,τι επιτρέπουμε. Σε μία ενιαία αγορά πρέπει να έχουμε ενιαίους κανόνες, γιατί κάθε κίνδυνος ο οποίος γεννιέται κάπου και διασπάται μέσα στην αγορά σε δεκαπέντε χώρες, σε χιλιάδες πόλεις και σε επί μέρους αγορές, είναι αυτό που είχα ονομάσει με αφορμή τις διοξίνες "διατροφικό Τσέρνομπιλ", γιατί στην ουσία περί αυτού πρόκειται, σκάει κάπου κάτι και μολύνονται όλοι οι άλλοι.
Πρέπει, λοιπόν, να αντιμετωπίσουμε αυτά τα θέματα και όχι μόνο για λόγους εμπορικών συμφερόντων. Και αν θέλετε κάποια στιγμή θα σας πω γιατί το λέω, όχι για το γνωστό πόλεμο Ηνωμένου Βασιλείου και Γαλλίας και παλαιότερα το 1996 και τώρα, γιατί και τώρα όποιος παρακολουθούσε το συμβούλιο θα καταλάβαινε με πόσο σκληρά και ειρωνικά λόγια μίλησε ο Βρετανός Υπουργός Γεωργίας για τη Γαλλία, όταν η Γαλλία κάποτε ήταν η πρώτη που απαγόρευσε με εθνικά μέτρα το βρετανικό κρέας.
Δεν μιλώ όμως γι' αυτό. Μιλώ για εμπορικούς πολέμους, που μπορούν να εμπλέξουν πολλά και από τα δικά μας συμφέροντα.
'Οσον αφορά την προηγούμενη διευθύνουσα επιστημονική επιτροπή, να διορθώσω λέγοντας ότι δεν είναι σωστό πως δεν συμμετέχουμε. Συμμετέχουμε με δύο καθηγητές πανεπιστημίου, τον κ. Αντώνιο Μάντη και τον κ. Ορέστη Παπαδόπουλο. Συμμετέχουμε σ' αυτήν την επιτροπή, άλλο αν για νομικούς λόγους δεν υπεβλήθη εκεί το κείμενο που έπρεπε να υποβληθεί και υπεβλήθη στη μόνιμη κτηνιατρική επιτροπή.
Θα ήθελα, επίσης, να πω ότι δεν είναι σωστό να λέμε ότι δεν έχουμε
πάρει μέτρα για την ανάπτυξη της κτηνοτροφίας και μάλιστα μέτρα τα οποία στοχεύουν ακριβώς στα συμφέροντά μας όσον αφορά, παραδείγματος χάρη, την ενίσχυση των μικρών ζώων. Να σας θυμίσω ότι κοντά στα πριμ τα οποία δίνουμε για κάθε αγελάδα κλπ., δίνουμε ειδικά πριμ για τις περιοχές του στόχου ένα, δηλαδή τις ορεινές, ημιορεινές και νησιωτικές περιοχές, τις λεγόμενες "μειονεκτικές περιοχές", ακριβώς γιατί εκεί ενισχύουμε κατά τον άλφα ή βήτα τρόπο την "εκτατική βοοτροφία", ενισχύουμε δηλαδή τη βοοτροφία εκείνη, η οποία πραγματικά προσφέρει καλύτερης ποιότητας κρέας και καλύτερη ζωή για το ζώο.
Επίσης δίνουμε το πριμ της "εκτατικοποίησης", δηλαδή της εκτατικής κτηνοτροφίας και δίνουμε και το πριμ σφαγής. Και μάλιστα, όσον αφορά το πριμ σφαγής που το θέσαμε εμείς πέρυσι και το διαπραγματευτήκαμε και το περάσαμε επειδή μας συμφέρει, γιατί είμαστε χώρα που εισάγουμε ζώντα ζώα και τα σφάζουμε - γι' αυτό το προτείναμε και γι' αυτό θεωρούμε ότι εμείς το κερδίσαμε- πρέπει να σας πω ότι υπάρχει και το πριμ σφαγής μικρών ζώων, δηλαδή για μοσχάρια μέχρι εκατόν εξήντα κιλά. Αυτά είναι πριμ τα οποία τα δίνουμε στους κτηνοτρόφους μέσα στα πλαίσια μιας συνολικής ανάπτυξης της κτηνοτροφίας, ακριβώς για να δημιουργήσουμε εκείνες τις δυνατότητες για καλύτερης ποιότητας παραγόμενο προϊόν.
Δεν θα σχολιάσω πολλά άλλα από τα στοιχεία, τα οποία ειπώθηκαν ως στοιχεία τεχνικού χαρακτήρα. Εξάλλου, όσον αφορά αυτό που είπατε για την Επιτροπή Αποτίμησης Τεχνολογίας -εγώ δεν λέω, είναι σωστή η πρότασή σας να συζητάμε αυτά τα θέματα ακόμη και στην Ολομέλεια- αλλά μόλις πριν από δέκα, δεκαπέντε μέρες πήγαμε στην Επιτροπή Αποτίμησης Τεχνολογίας, που είναι μια διακομματική επιτροπή, με τον Υφυπουργό τον κ. Χατζημιχάλη, που είναι και υπεύθυνος για τα θέματα της κτηνοτροφίας στο Υπουργείο
Γεωργίας, και αναπτύξαμε τις απόψεις μας. Και φυσικά εκεί μιλήσαμε και για τις ζωοτροφές -γιατί έχουμε επόπτες ζωοτροφών που κάνουν ελέγχους, που βλέπουν αν τα μείγματα είναι αναμεμειγμένα με ύλες που είναι απαγορευμένες κλπ.- στα πλαίσια, φυσικά πάντα της επιδίωξής μας να διασφαλίσουμε την ασφάλεια των τροφίμων.
'Οπως συχνά λέω, η διασφάλιση θα πρέπει να ξεκινά από το χώρο των ζωοτροφών. Διότι εκεί γεννήθηκε και τις δυο φορές -και με τη σπογγώδη εγκεφαλοπάθεια και με τις διοξίνες- το πρόβλημα στην Ευρώπη. Eκεί γεννήθηκε κι εκεί πρέπει να το αντιμετωπίσουμε. Και το αντιμετωπίζουμε. 
'Εχω φυσικά αποφύγει να σχολιάσω τα όσα -τουλάχιστον με τον τρόπο που
διατυπώνονται με την επίκαιρη επερώτησή σας- λέτε. Διότι κυριαρχείται από στοιχεία, όπως "η πολιτεία δεν έχει δημιουργήσει έναν αποτελεσματικό μηχανισμό για την προστασία, δεν έλαβε κανένα μέτρο. Εγκατέλειψε την ελληνική κτηνοτροφία".
'Ακουσα μέχρι και θέματα διαπλοκής, αλλά ευτυχώς ο χώρος αυτός δεν "σηκώνει" διαπλοκές από αυτές για τις οποίες συνήθως μιλάμε στην πολιτική σκηνή. Μάλλον, θα έλεγα, ότι η μόνη διαπλοκή που θα μπορούσα να πω για τη Νέα Δημοκρατία είναι ότι προεκλογικά συνεζεύχθη έναν "ταύρο", αλλά αυτό δεν είναι διαπλοκή, είναι μάλλον ως αστείο. Διότι είναι γνωστό ότι ο κ. 
Μάνος αποτελεί προσωπικότητα του χώρου και δεν ήρθε για να σας ασθενήσει. Για να σας σώσει ήρθε. 'Ασχετα αν αυτό στις εκλογές του 2000 δεν το
πέτυχε.
ΑΝΕΣΤΗΣ ΑΓΓΕΛΗΣ: Μιλούμε για τη συγκεκριμένη νόσο, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι
συνάδελφοι, εγώ πιστεύω ότι αυτά τα θέματα πρέπει να τα προσεγγίζουμε... 
ΑΝΕΣΤΗΣ ΑΓΓΕΛΗΣ: Μπορείτε να απαντήσετε επί του συγκεκριμένου θέματος.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κοιτάξτε, εγώ στο σχόλιο για διαπλοκή έκανα μάλλον μια χιουμοριστική τοποθέτηση, γιατί δεν σηκώνει διαπλοκές αυτός ο χώρος. 'Ο,τι έχει σχέση με την υγεία του ανθρώπου, ό,τι έχει σχέση με την εθνική οικονομία και το ευαίσθητο κομμάτι της κτηνοτροφίας, της αγροτικής παραγωγής γενικότερα, δεν σηκώνει διαπλοκές. 
Γιατί εδώ, προσέξτε, ανεξάρτητα τι γράφετε και τι ρωτάτε, στο
κάτω-κάτω εγώ θα διαπιστώσω και μια άλλη αντίφαση. Την αντίφαση που είπα στο συνάδελφο κ. Νάκο προηγουμένως ότι το κόμμα σας ρωτούσε μια μέρα πριν ή την ίδια μέρα που εμείς συζητούσαμε στην Ευρώπη και έθετε θέματα τα οποία έγιναν. Επομένως είναι και μια αντίφαση το να λέτε ότι δεν πήραμε μέτρα, μας προτείνετε εδώ μέτρα που πήραμε επιπλέον αυτών που έχουμε πάρει και μας λέτε πάλι ότι δεν πήραμε μέτρα. Μα, αφού τα τρία από τα σημεία που θέτετε στην ανακοίνωση της Νέας Δημοκρατίας με ημερομηνία 21-11-2000 είναι μέτρα τα οποία είπαμε ότι θα πάρουμε και τα είπαμε και πριν πάω στο Συμβούλιο Υπουργών σε συνέντευξη Τύπου.
Κυρίες και κύριοι συνάδελφοι, εγώ θα ήθελα να κλείσω με δύο
προτροπές προς όλους τους καταναλωτές, προς όλους όσους αναμειγνύονται στην παραγωγική διαδικασία ότι υπάρχουν μηχανισμοί, υπάρχουν μέτρα και πρέπει στο βαθμό που μπορούμε -αλλά είμαστε όλοι συνυπεύθυνοι, και οι επιχειρηματίες και οι έμποροι, ακόμα και οι κρεοπώλες- πρώτον, να είμαστε ενήμεροι και, δεύτερον, με επιστημονική γνώση να προσεγγίζουμε αυτά τα θέματα, γιατί διάλογος με ανακριβή και αντιεπιστημονικά στοιχεία δεν μπορεί να γίνει. Και δεν μπορούμε πραγματικά να διασφαλίσουμε και να δώσουμε τη γνώση εκείνη που πρέπει να έχει ο καταναλωτής για να διαλέξει. Γιατί δεν μπορούμε συνέχεια στον καταναλωτή να λέμε "να τρώτε ελληνικά", ούτε μπορούμε συνέχεια να του μιλάμε για την ποιότητα, για τη βιολογική γεωργία, να του μιλάμε για όλα αυτά τα μέτρα τα οποία παίρνουμε. Γιατί πρέπει να συνηθίσουμε πάντα να λέμε ότι είμαστε μέσα σε μια ενιαία αγορά, τους κανόνες της οποίας θα εφαρμόσουμε σκληρά, για να ξέρει και ο καταναλωτής ότι πραγματικά μπορεί να βασιστεί, μπορεί να εμπιστευθεί ό,τι κυκλοφορεί μέσα σε αυτή τη χώρα, ό,τι κυκλοφορεί μέσα από τους ελέγχους που του παρέχουν και οι κρατικές και οι ιδιωτικές δικλείδες ασφαλείας, τις οποίες έχουμε για την ασφάλεια των τροφίμων και φυσικά για την υγεία του καταναλωτή, που ξαναλέω οτι είναι ο κύριος στόχος σε σχέση φυσικά με αυτή την ασθένεια, τη νόσο της σπογγώδους εγκεφαλοπάθειας των βοοειδών. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της
Νέας Δημοκρατίας κ. Αθανάσιος Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, ήθελα να κάνω δυο διευκρινίσεις, τις οποίες θεωρώ βασικές, όχι για κανέναν άλλο λόγο, αλλά γιατί υπήρξε πλήρης διαστρέβλωση των απόψεών μας.
Είπαμε, κύριε Κοινοβουλευτικέ Εκπρόσωπε του ΠΑΣΟΚ, ότι σε όλον τον κόσμο -στα επιτυχημένα κράτη, εν πάση περιπτώσει- υπάρχουν δύο μοντέλα. 'Ενα είναι η υπαγωγή όλων αυτών των μηχανισμών ελέγχου στα Υπουργεία Υγείας και Πρόνοιας -και το είπε πριν ο Υπουργός ότι έρχονται δύο Υπουργοί, ο Γεωργίας και ο Υγείας, αυτό ήταν επιλογή της Νέας Δημοκρατίας με πρόταση νόμου- και σε άλλες χώρες η υπαγωγή αυτών των μηχανισμών στα Υπουργεία Γεωργίας.
Παγκόσμια πρωτοτυπία είναι το Υπουργείο Ανάπτυξης. Εμείς είπαμε: Δεν θέλετε να γίνει, όπως το Υπουργείο Υγείας, σύμφωνα με τα αμερικάνικα πρότυπα; Το ευρωπαϊκό πρότυπο έχει το Υπουργείο Γεωργίας. Αυτό είναι, δεν υπάρχει αντίφαση.
Εκείνο που δεν υπάρχει πουθενά είναι το Υπουργείο Ανάπτυξης ως
αρμόδιο Υπουργείο. Και ξέρετε γιατί; Στην αιτιολογική έκθεση ο
κ. Βενιζέλος έλεγε ότι η πανσπερμία των ελέγχων και των υπηρεσιών πρέπει να τεθεί υπό την ομπρέλα ενός ενιαίου φορέα. Να ενοποιήσει, δηλαδή, αυτό που υπήρχε διάσπαρτο. Το ενοποίησε μέσα από αυτή την πρωτοτυπία;
Την απάντηση δεν θα τη δώσω εγώ. Την έδωσε η πρόεδρος του ΕΦΕΤ, η
οποία μάλιστα είχε φωτογραφηθεί στο νόμο και ξέραμε όλοι ότι αυτή θα ήταν πρόεδρος του ΕΦΕΤ. Αυτά δεν τα λέμε εμείς. Είναι οι διαπιστώσεις της κ. Παπανικολάου στην Επιτροπή Αποτίμησης Τεχνολογίας και στη συνέντευξη που έδωσε προχθές στο "ΕΘΝΟΣ". Αυτό είναι το ένα.
Δεύτερον, όσον αφορά τη Νομαρχιακή Αυτοδιοίκηση, μην παραποιείτε αυτά που λέμε. Εδώ υπάρχει ένα πρόβλημα. Εγώ σας ερωτώ: Αν ένας υπάλληλος κτηνίατρος, της περιφερειακής κτηνιατρικής υπηρεσίας, δεν κάνει καλά τη δουλειά του, από ποιον τιμωρείται; Από τον προϊστάμενό του. Ποιος είναι ο προϊστάμενός του όταν είναι αποσπασμένος στη Νομαρχιακή Αυτοδιοίκηση; Ο Υπουργός Γεωργίας; 'Ολες τις εντολές τις παίρνει από τον Υπουργό Γεωργίας. Αν δεν εκτελεί τις εντολές του Υπουργού Γεωργίας, ποιος τον ελέγχει; Ο αρμόδιος αντινομάρχης. Πιστεύετε ότι αυτό είναι ικανοποιητικό μοντέλο για τη δημόσια ασφάλεια;
Δεν είπε κανείς, ούτε για Νομαρχιακή Αυτοδιοίκηση...
ΙΩΑΝΝΗΣ ΜΑΓΚΡΙΩΤΗΣ: Το είπε άλλος συνάδελφός σας. Μπορώ να πω και το όνομά του, αν θέλετε.
ΑΘΑΝΑΣΙΟΣ ΝΑΚΟΣ: Σας παρακαλώ.
Είπε και ο κύριος Υπουργός, είπατε και εσείς, ότι λέμε ψέματα και ότι από το 1996 γίνονται έλεγχοι. Θα σας πω τι λέει ο κ. Χατζημιχάλης στην απάντησή του, σε ερώτηση του κ. Νικήτα Κακλαμάνη στις 17-11-2000, δηλαδή προχθές.
Λέει: "Σας πληροφορούμε, κύριε Κακλαμάνη, τα εξής: Από το 1993, με την καθιέρωση του καθεστώτος της ενιαίας εσωτερικής αγοράς στην Κοινότητα, οι συνοριακοί έλεγχοι στα προϊόντα που διακινούνται εντός των κοινοτικών ορίων έπαυσαν". Τι έλεγε πριν από δύο λεπτά ο κύριος Υπουργός; 
Και συνεχίζει: "Ο έλεγχος πλέον είναι περιστασιακός και προκειμένου
για προϊόντα ζωικής προέλευσης διενεργείται από την Κτηνιατρική Υπηρεσία στις αποθήκες υποδοχής των προϊόντων από τους χώρους παραγωγής και στα καταστήματα πώλησης". Αυτό δεν έλεγα προηγουμένως, περιγράφοντας πώς διενεργούνται οι έλεγχοι και συνάντησα την αγανάκτηση και των δύο Υπουργών;
Ακόμα λέει: "Ειδοποιήσεις εισαγωγέων προς την Κτηνιατρική Υπηρεσία, με την οποία γνωστοποιούν την άφιξη κοινοτικών προϊόντων στις αποθήκες τους, σύμφωνα με το άρθρο 3 του π.δ. 420/93 κρατούνται στα αρχεία για ένα έτος". Είπα κάτι άλλο από αυτό που λέτε, κύριε Χατζημιχάλη;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας απαντήσω.
ΑΘΑΝΑΣΙΟΣ ΝΑΚΟΣ: "Είναι λοιπόν σαφές", καταλήγει ο κύριος Υφυπουργός, "ότι οι έλεγχοι έχουν γίνει πιο ελαστικοί και αυτό ήταν μια επιλογή όλων των κρατών μελών και διευκόλυνε τα μέγιστα το εμπόριο. Οι δε κτηνιατρικοί υγειονομικοί έλεγχοι", υπάρχει μία τελευταία παράγραφος, "ελάμβαναν χώρα όλες τις εργάσιμες ημέρες." Αυτό είπαμε και εμείς. Δεν είπαμε τίποτε άλλο. Επαναλάβαμε αυτά τα οποία απαντά στην ερώτηση ο κ. Χατζημιχάλης και τα οποία θεωρούμε ότι δεν προστατεύουν τη δημόσια υγεία, δεν προστατεύουν τον καταναλωτή.
Ρώτησα και κάτι άλλο, κύριε Υπουργέ. Δεν μίλησε κανείς ούτε για
διαπλοκή ούτε για τίποτε άλλο. Μια απλή ερώτηση έκανα. Αλήθεια ή όχι ότι κατά τη διάρκεια του συμβουλίου ταχθήκατε κατά της πλήρους κατάργησης των κρεαταλεύρων και οστεαλεύρων; Ναι ή όχι;
Εμείς, πηγαίνοντας για τις Βρυξέλλες, βγάλαμε μια ανακοίνωση και σας είπαμε ποια είναι η πρόταση της Νεας Δημοκρατίας. Σας λέγαμε να ζητήσετε την πλήρη κατάργηση των κρεαταλεύρων και οστεαλεύρων. Εξάλλου, στη χώρα μας, σύμφωνα με στοιχεία που τουλάχιστον εμείς έχουμε, παράγεται μόνο το 5% των καταναλισκομένων ζωοτροφών. 'Αρα, δεν έχετε να προστατεύσετε κάποια σημαντική βιομηχανία, που θα λαμβάνατε υπόψη τις επιπτώσεις. Για εισαγόμενα προϊόντα μιλούσαμε.
Αποκλείσατε το ενδεχόμενο επιβολής απαγόρευσης εισαγωγής γαλλικών κρεάτων και ζωοτροφών τέτοιων, σε αντίθεση με άλλους συναδέλφους. Αυτοί λοιπόν δεν είχαν πρόβλημα με τον πόλεμο των συμφερόντων; Γιατί το έκαναν μονομερώς; Γιατί το έκαναν τα άλλα κράτη; Ποια ήταν η ειδοποιός διαφορά; Σε αυτό δεν δόθηκε εξήγηση, να μας πείτε, γιατί εμείς πήραμε αυτήν την ελαστική στάση, πιο φοβισμένοι από τους Γάλλους, οι οποίοι έκαναν αυτοπεριορισμό. Αυτό είναι ένα ερώτημα, γιατί μας παραξενεύει.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Επίσης γράφτηκε -δεν ξέρω αν είναι αληθές, καθηγητής Πανεπιστημίου είναι, ειδικός της παθολογίας για τα ζώα- ότι εάν χρησιμοποιείται κατά τη διατροφή των βοοειδών αιματάλευρο -που ξέρετε τι είναι το αιματάλευρο και έχει τις πληροφορίες ο καθηγητής του Πανεπιστημίου της Θεσσαλονίκης ότι για τη διατροφή των γαλλικών βοοειδών χρησιμοποιείται αιματάλευρο- τότε υπάρχει πιθανότητα για τη μόλυνση του γάλακτος, αλλά όταν υπάρχει διάσταση απόψεων μεταξύ καθηγητών Πανεπιστημίου, ούτε μπορώ να ξέρω ούτε με ενδιαφέρει σε τελευταία ανάλυση.
Λέγαμε στην ανακοίνωσή μας λοιπόν, μια που πάτε στις Βρυξέλλες και μια που ο 'Ελληνας κτηνοτρόφος υφίσταται τις ποινές συνυπευθυνότητος, λόγω της μεγαλύτερης παραγωγής από την επιτρεπόμενη από την Ευρωπαϊκή 'Ενωση ποσότητας αγελαδινού γάλακτος, με αφορμή αυτό, προτροπή σας κάναμε, έστω κι αν δεν είναι αληθές πλήρως, να έχετε ένα επιχείρημα,
να ζητήσετε αύξηση της ποσόστωσης του αγελαδινού γάλακτος, να ανασάνει και ο 'Ελληνας κτηνοτρόφος.
Σε αυτήν τη λογική η απόφαση των Υπουργών Γεωργίας ήταν κατώτερη των περιστάσεων. Δεν υπάρχει εφημερίδα, ραδιόφωνο, τηλεόραση σε όλη την Ευρώπη που να μην κατέκρινε τη στάση των Υπουργών της Ευρωπαϊκής 'Ενωσης. 'Ολοι μίλησαν ότι το κέρδος υπερίσχυσε της υγείας. 'Ολοι μίλησαν ότι άλλα περιμέναμε και άλλα βγήκαν. Δεν είναι ψευδές αυτό, είναι αληθές.
Ποια είναι η αγορανομική διάταξη Αποστολάκη για τα μέτρα, κύριε Υπουργέ; Απαγορεύεται η διάθεση και η εμπορία προελεύσεως Γαλλίας σε ζωντανά βοοειδή αναπαραγωγης μεγαλύτερα των είκοσι μηνών και έμβρυα ωάρια βοοειδών. 'Εντερα βοοειδών και τα υλικά των ίδιων ζώων. Κρέατα με το κόκκαλο T-bone steak δηλαδή, εφόσον δεν έχει αφαιρεθεί η σπονδυλική στήλη και η διάθεση και η εμπορία κρεαταλεύρων, οστεαλεύρων και σκευασμάτων που περιέχουν τέτοια σύνθεση.
Γενική απαγόρευση, γιατί όχι στα μηρυκαστικά; Ποιος είναι ο λόγος να μη γίνει; Και γιατί να μη γίνει και έλεγχος -ευκαιρία είναι- στις ιχθυοτροφές; Εμείς σας κάνουμε μια προειδοποίηση: Μακάρι να βγούμε κινδυνολόγοι. Ποιος είναι ο έλεγχος στις ιχθυοκαλλιέργειες, που γίνεται, των καναλισκομένων ιχθυοτροφών; Πρέπει να πάρετε μέτρα αύριο. Να πάτε μπροστά, να προχωρήσετε. Είπε και ο κ. Μητσοτάκης ότι θα έχετε τη συμπαράσταση όλων μας εάν προχωρήσετε σε τέτοια μέτρα.
Να πω και κάτι τελευταίο για το rapid test, το οποίο θα γίνει από
1.1.2001. Σε ποια σφαγεία, κύριε Υπουργέ; Το rapid test, κύριοι συνάδελφοι, είναι από το σφαγέν ζώο. Αφαιρείται τμήμα του εγκεφάλου, στέλνεται για εξέταση, η οποία είναι απόλυτα αξιόπιστη και έρχονται τα αποτελέσματα σε δύο-τρεις ημέρες. Αν βρεθεί ότι πάσχει το ζώο, θανατώνονται όλα τα ζώα από το κοπάδι από το οποίο προέρχεται το ζώο. 
Μειονεκτήματα για μας που δεν έχουμε την υποδομή και δεν ελέγχουμε
την οργάνωση, είναι:
Πρώτον, υπάρχουν ψυγεία στους χώρους των σφαγείων, να κρατούνται τα
σφάγια για τρεις ημέρες;
Δεύτερον, εάν υπάρξει θετική απάντηση στο τεστ, υπάρχει το βιογραφικό του ζώου, να ξέρεις τι θα θανατώσεις; Υπάρχει καταγραφή, μια που ανέφερα

προηγουμένως ότι βαπτίζονται ελληνικά όλα τα ζώα; Θα γίνει τίποτα προς την κατεύθυνση αυτή, όπως επαγγέλλεται ο κύριος Υπουργός να υπάρχει το βιογραφικό του ζώου; Ποιοι είναι οι κλίβανοι που υπάρχουν στα σφαγεία ούτως ώστε σε περίπτωση που βρεθεί ένα θετικό τεστ και σε περίπτωση που βρεθεί από που προέρχεται, να υπάρξει η καύση αυτών. 'Αρα για ποιο rapid test μιλάμε από 1.1.2001;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή).
Κύριε Πρόεδρε, μισό δευτερόλεπτο και δεν θα μιλήσω για τρίτη φορά. Θα μπορούσαμε, και το λέμε και είναι θέση της Νέας Δημοκρατίας, μια

που στην υψηλή τεχνολογία δεν είμαστε καλοί, τη βιομηχανική επανάσταση ως χώρα τη χάσαμε, να εκμεταλλευτούμε συγκριτικά πλεονεκτήματα, που μας έδωσε ο Θεός, τον ήλιο, το χώμα, τη μεσογειακή διατροφή, τη βιολογική καλλιέργεια, τη βιολογική κτηνοτροφία. Αντί αυτών των μέτρων, η κτηνοτροφία συρρικνώνεται κάθε χρόνο όλο και περισσότερο.
'Οσον αφορά την αυτάρκεια της χώρας μας, τα δικά μας στοιχεία λένε
ότι 30% έχουμε σε βοοειδή, 55% σε χοιρινά, 75% σε πουλερικά. Συνάλλαγμα ξοδεύουμε, είδατε τι εισάγουμε και τι τρώμε, γιατί εκεί γίνονται τα πειράματα, δεν γίνονται βεβαίως εδώ, και η θέση του κτηνοτρόφου χειροτερεύει από τη μία μέρα στην άλλη. Γιατί λοιπόν; Δεν ευθύνεται η Κυβέρνηση, που επί είκοσι χρόνια κυβερνά, για τη συρρίκνωση της κτηνοτροφίας; Αντί να είναι αυτό το συγκριτικό μας πλεονέκτημα, πρέπει να είναι αυτό το μειονέκτημά μας; Αυτή είναι η αποτελεσματική πολιτική; Γι' αυτό εγκαλούμε την Κυβέρνηση. Σε αυτά τα ερωτηματικά θέλουμε απαντήσεις. 
Και να πω και κάτι τελευταίο. 'Επρεπε να γίνει του ΚΕΣΠΥ η εκδήλωση
προχθές, για να θυμηθούμε τη βιολογική κτηνοτροφία; Δήλωσε ο κύριος 
Υπουργός ότι η απάντηση είναι η βιολογική κτηνοτροφία. Βεβαίως είναι. Πόσα χρόνια δεν έχετε κάνει τίποτα, κύριε Υπουργέ, προς αυτήν την
κατεύθυνση; Ποια είναι η απορροφητικότητα από αυτά τα προγράμματα προς τη
βιολογική κτηνοτροφία; Εμάς τα στοιχεία μας λένε για 3%.
Σε αυτά τα ερωτηματικά δώστε απάντηση. Μακάρι να έχουμε λάθος. Εσείς
έχετε δει βιολογική κτηνοτροφία, κύριε Χατζημιχάλη, και γελάτε; Δείξτε
τη, να πάμε να τη βρούμε κι εμείς.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ζήτησε τον λόγο πρώτα ο κ.
Χατζημιχάλης.
ΠΡΟΕΔΡΕΥΩΝ (Παναγιώτης Σγουρίδης): Το λόγο το δικαιούται για
τριτολογία πέντε λεπτά ένας από τους δύο Υπουργούς.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, μπορώ να
πάρω το λόγο επί προσωπικού, γιατί διαστρέβλωσαν τις απόψεις μου; 
ΑΘΑΝΑΣΙΟΣ ΝΑΚΟΣ: Δεν είναι τίποτα προσωπικό. Την πολιτική σας
κατακρίνουμε.
ΠΡΟΕΔΡΕΥΩΝ (Παναγιώτης Σγουρίδης): Δεν είναι προσωπικό το θέμα, αλλά, εν πάση περιπτώσει, θα σας δώσω το λόγο για τρία λεπτά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Νάκο, η κινδυνολογία μπορεί μερικές φορές να είναι δικαιολογία άγνοιας, αλλά μερικές φορές όταν πάει περισσότερο απ' ό,τι πρέπει, γίνεται ιδιαίτερα επικίνδυνη. Μόνο αυτόν το σχολιασμό θέλω να κάνω και να αναφερθώ σε όσα είπατε, θα απαντήσει ο Υπουργός και το σέβομαι. Θέλω να αναφερθώ μόνο στην απάντηση, που τονίσατε και εσείς και ο κ. Κακλαμάνης.
ΑΘΑΝΑΣΙΟΣ ΝΑΚΟΣ: Θα την καταθέσω στα Πρακτικά. Τη διάβασα επί λέξει. (Στο σημείο αυτό ο Βουλευτής κ. Αθαν. Νάκος καταθέτει για τα Πρακτικά
την προαναφερθείσα απάντηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να την καταθέσετε. Θέλω να σας ρωτήσω, και είναι ρητορικό το ερώτημα, τι σχέση έχει αυτό με τον έλεγχο για τη σπογγώδη εγκεφαλοπάθεια των βοοειδών. Πρέπει να ξέρετε, επειδή εκφράζεσθε ως εκπρόσωπος του κόμματος της Αξιωματικής Αντιπολίτευσης, πού γίνεται ο έλεγχος για τη σπογγώδη εγκεφαλοπάθεια. Και να μην απευθύνεσθε στο ελληνικό Κοινοβούλιο και κατά συνέπεια στους 'Ελληνες πολίτες με ανακρίβειες όπως ότι μπορούμε στα σύνορα να κάνουμε έλεγχο για τη σπογγώδη εγκεφαλοπάθεια των βοοειδών ή στα σφαγεία μπορούμε να κάνουμε έλεγχο για τη σπογγώδη εγκεφαλοπάθεια των βοοειδών. Ο 
έλεγχος γίνεται σε εξειδικευμένα εργαστήρια και αυτό έπρεπε να το ξέρετε. Η εισαγωγή ζώντων ζώων ή κρεάτων από τα σύνορα είναι ευθύνη συγκεκριμένων

υπηρεσιών, που πρέπει να ελέγχουν, αλλά δεν ελέγχουν για σπογγώδη εγκεφαλοπάθεια των βοοειδών. Γιατί ο έλεγχος αυτός γίνεται μόνο κατά τη διάρκεια σφαγής του ζώου με δείγμα από τον εγκέφαλο, που στέλνεται σε εξειδικευμένο εργαστήριο. Αυτός είναι έλεγχος για τη σπογγώδη εγκεφαλοπάθεια. Το σύστημα διακίνησης των προϊόντων στην Ευρωπαϊκή 'Ενωση, το οποίο έπρεπε να ξέρατε κι εσείς και ο κ. Κακλαμάνης, είναι το σύστημα στο οποίο αναφέρεται και η απάντηση η δική μου. Αυτό δεν έχει καμία σχέση με τη σπογγώδη εγκεφαλοπάθεια.
Γι' αυτό, λοιπόν, παραπλανάτε τον ελληνικό λαό, όταν αναφέρεσθε σε 
τέτοια στοιχεία και ή το κάνετε συνειδητά ή έχετε άγνοια των πραγμάτων. Αυτή η άγνοια δεν επιτρέπεται, όταν προκαλεί σύγχυση στον ελληνικό λαό. 
ΑΘΑΝΑΣΙΟΣ ΝΑΚΟΣ: Κύριε Πρόεδρε, παρακαλώ, το λόγο για ένα λεπτό. ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε, κύριε συνάδελφε, να
πάρετε το λόγο.
ΑΘΑΝΑΣΙΟΣ ΝΑΚΟΣ: Η επερώτηση δεν αφορούσε μόνο τη σπογγώδη εγκεφαλοπάθεια. Αφορούσε όλο το κύκλωμα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Νάκο.
Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πράγματι, κύριοι συνάδελφοι, όπως είπε και ο κ. Νάκος, υπάρχει μια ειδοποιός διαφορά. Νομίζω ότι αυτή θα μπορούσε να υπάρχει αν μιλούσα με το ΚΚΕ. Δεν μπορούμε να μιλάμε για εθνικά μέτρα. Μη λέτε λοιπόν ότι βγάλατε μια ανακοίνωση και ότι εμείς φοβηθήκαμε και πήγαμε σε μια δεκαοκτάωρη συζήτηση. Οι ώρες που φαγώθηκαν και μπορώ να σας δώσω όλα τα ενδιάμεσα έγγραφα αν ενδιαφέρεσθε, ήταν ακριβώς γιατί απαιτούσαμε στο κείμενο να καταδικαστούν οι τρεις χώρες, Γαλλία, Ισπανία, Ιταλία, που πήραν μονομερή μέτρα και διετάραξαν την εσωτερική αγορά. Αυτό τους το είπαν και οι δύο επίτροποι. Αυτή ήταν και η όλη κουβέντα και ένα μεγάλο μέρος του χρόνου πραγματικά καταναλώθηκε για να δούμε πώς θα καλύψουμε όλο το θέμα. Γιατί φυσικά δεν είναι νοητό να απαιτήσουμε μέσα σε ένα τέτοιο συμβούλιο να πάρουν πίσω μέτρα που πήραν υπουργικά συμβούλια άλλων χωρών.
Οπως είπε και ο κ. Μητσοτάκης σωστά, αυτό το θέμα πλέον πήρε

πολιτικές διαστάσεις -γι' αυτό έφθασε και στα πρωτοσέλιδα- γιατί με εβδομήντα επτά αγελάδες στα είκοσι εκατομμύρια των ζώων της Γαλλίας, καταλαβαίνετε ότι το θέμα δεν ήταν της Μεγάλης Βρετανίας. Αλλά φυσικά όταν έχουμε δηλώσεις του Σιράκ ή του Ζοσπέν και γίνονται πρωτοσέλιδο, υπάρχει θέμα.
Η ειδοποιός λοιπόν διαφορά είναι ότι εμείς πιστεύουμε και σωστά
κάνουμε και δεν πήραμε εθνικά μέτρα. Με εθνικά μέτρα δεν λύνουμε το πρόβλημα. Και σωστά κάναμε και πήγαμε στο Συμβούλιο Υπουργών Γεωργίας και προτείναμε σκληρά μέτρα. Και τα περάσαμε.
Το έγγραφο όμως το δικό σας, της Νέας Δημοκρατίας, το οποίο εμφανίζεται με τη δική σας δήλωση, δεν λέει θέσεις. Λέει ότι απορίες προκαλούν οι θέσεις του κ. Ανωμερίτη στο Συμβούλιο Υπουργών. Το βγάζετε αυτό πριν τελειώσει το Συμβούλιο Υπουργών.
ΑΘΑΝΑΣΙΟΣ ΝΑΚΟΣ: Κάνετε λάθος. Είναι της Τρίτης...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πώς βγάλατε απάντηση χωρίς
να ξέρετε τι συζήτησα εγώ εκεί μέσα επί δεκαοκτώ ώρες; Και, εν πάση περιπτώσει, στο τέλος λέτε ποιους προστατεύει ο Υπουργός Γεωργίας και ποιων τα συμφέροντα υπηρετεί.
Τι συμφέροντα υπηρετεί ο Υπουργός Γεωργίας εκτός απ' αυτά της χώρας
του;
ΑΘΑΝΑΣΙΟΣ ΝΑΚΟΣ: Σεις δεν είπατε προηγουμένως ...
ΠΡΟΕΔΡΕΥΩΝ (Παναγιώτης Σγουρίδης): Κύριε Νάκο, σας παρακαλώ, μη
διακόπτετε. 'Ο,τι ήταν να πείτε το είπατε.
Παρακαλώ, μη γράφετε τίποτε στα Πρακτικά απ' αυτά που λέει ο κ. 
Νάκος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πρέπει να σας πω ότι δεν συζητήσαμε μόνο για τα κρεατάλευρα, για τα οποία είχαμε σαφή θέση. Αλλά η θέση που πήραμε και την επεκτείναμε, δηλαδή επεκτείναμε την απαγόρευση των κρεαταλεύρων και οσταλεύρων κλπ., όχι μόνο στα μηρυκαστικά, όπως ισχύει στη χώρα μας από το 1996, αλλά σε όλα τα ζώα, είναι πολιτική απόφαση. Δεν στηρίζεται σε καμία επιστημονική επιτροπή.
Αντίθετα, η ελληνική συμβουλευτική επιστημονική επιτροπή λέει ότι δεν μπορεί να τεκμηριώσει αυτό το πράγμα ούτε για το αιματάλευρα ούτε για τίποτε άλλο. Και αυτό πρέπει να στηρίζουμε εμείς εδώ μέσα. 'Οτι δηλαδή
είναι επιστημονικά στηριγμένο, αυτό μπορούμε να το υποστηρίζουμε στα διεθνή φόρουμ κλπ. Διότι διαφορετικά θα έρθει κάποιος και θα πει για τις ιχθυοτροφές και τα ιχθυάλευρα.
Φυσικά μας απασχόλησε και αυτό το θέμα στο Συμβούλιο Υπουργών
Γεωργίας, αλλά το τελειώσαμε μέσα σε δέκα λεπτά με την απλή λογική ότι το ψάρι τρώει ψάρι και επομένως τα ιχθυάλευρα αποτελούν τροφή για τα ψάρια. Και το λέω αυτό, γιατί όπως είπατε προηγουμένως, όχι μόνο βλέπω το Σύλλογο των Ελλήνων Ιχθυοκαλλιεργητών, αλλά και των Ζωοτροφών και έχουμε στενή σχέση μαζί τους, για να μην μπορεί κανείς να προσβάλει σε κανένα όργανο και σε καμία αγορά έναν κλάδο, στον οποίον είμαστε και πρώτοι σε παραγωγή στην Ευρώπη και πρώτοι στις εξαγωγές. Και αυτό θέλουμε να το διαφυλάξουμε. Αυτό δε, το διαφυλάσσουν και οι ίδιοι οι παραγωγοί. 
Πιστεύω λοιπόν ότι γι' αυτή την ασθένεια ευαισθητοποιηθήκαμε όλοι
τόσο πολύ, επειδή από μια χρονική στιγμή και μετά καταλάβαμε ότι μπορεί να περάσει στους ανθρώπους.
Σαν ζωονόσος θα ήταν μια ζωονόσος, όπως είναι όλες οι άλλες. Από τις άλλες μάλιστα έχουν πεθάνει χιλιάδες άνθρωποι. Από τον μελιταίο πυρετό έχουν αρρωστήσει κτηνίατροι. Ξέρουμε τι συμβαίνει και εδώ και στις άλλες χώρες. Αλλά πρώτα όμως ο άνθρωπος, η υγεία του. Γι'αυτό θα πάρουμε τα όποια μέτρα απαιτούνται, όχι μόνο για να προστατεύσουμε την εσωτερική αγορά, όχι για να προστατεύσουμε την κτηνοτροφία, την παραγωγή ή την εθνική οικονομία, αλλά για να αποκλείσουμε πραγματικά κίνδυνο πάνω σε άνθρωπο.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται
περαιωμένη η συζήτηση επί της υπ'αριθμ. 30/1/22-11-2000 επίκαιρης επερώτησης των Βουλευτών της Νέας Δημοκρατίας κυρίων Αθανασίου Νάκου, Βασιλείου Βύζα, Γεωργίου Βουλγαράκη, Νικήτα Κακλαμάνη, Ανέστη Αγγελή, Κωνσταντίνου Τσιπλάκη, Γεωργίου Δεικτάκη, Γεωργίου Καρασμάνη, Θεόδωρου Κατσίκη, Αλέξανδρου Κόντου, Ευαγγέλου Μπασιάκου, Σταύρου Παπαδόπουλου, Ευαγγέλου Πολύζου, Ιορδάνη Τζαμτζή και Ηλία Φωτιάδη, σχετικά με το θέμα της σπογγώδους εγκεφαλοπάθειας των βοοειδών και την προστασία της δημόσιας υγείας, αρμοδιότητας των Υπουργείων Γεωργίας, Ανάπτυξης, Υγείας και Πρόνοιας.
Κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 13 Νοεμβρίου 2000 και Τρίτης 14 Νοεμβρίου 2000 και ερωτάται το Σώμα αν επικυρώνονται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά των συνεδριάσεων της Δευτέρας 13 Νοεμβρίου 2000 και Τρίτης 14 Νοεμβρίου 2000 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.25' λύεται η συνεδρίαση για
αύριο ημέρα Τρίτη 28 Νοεμβρίου 2000 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

